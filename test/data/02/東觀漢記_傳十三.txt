衛颯為桂陽太守，鑿山通道，列亭置驛。

視事十年，徵還。颯到即引見，賜食於前。從吏二人，賜冠幘，錢人五千。

充字子河，宛人也。初舉孝廉，之京師，同侶馬死，充到前亭，輒舍車持馬還相迎，鄉里號之曰「一馬兩車茨子河」。

茨充為桂陽太守，俗不種桑，無蠶織絲麻之利，類皆以麻枲頭縕著衣，民墮窳，少癞履，盛冬皆以火燎。充令屬縣教民益種桑柘，養蠶桑織履，復令種紵麻，數年之間，人賴其利，衣履溫煖。

元和中，荊州刺史上言：「臣行部入長沙界，觀者皆徒跣。臣問御佐曰：『人無履亦苦之否？』御佐對曰：『十二月盛寒時并多剖裂血出，燃火燎之，春溫或濃潰。建武中，桂陽太守茨充教人種桑蠶，人得其利，至今江南頗知桑蠶織履，皆充之化也。』」

任延，字長孫，南陽宛人。更始拜為會稽西部都尉，年十九，迎吏見其少，皆驚。及到，澹泊無為，下車遣吏以中牢具祠延陵季子。時天下新定，道路不通，諸避世江南者皆未還，會稽多士。延到，皆禮之，聘請高行俊乂董子儀、嚴子陵等，待以師友之禮。行縣所到，輒使勞孝子，崇禮養善如此。建武之初，上書言：「臣贊拜不由王庭，願收骸骨。」詔書徵延，民攀持轂涕泣。

九真俗燒草種田。

任延除細陽令，每至歲時伏臘，輒休遣繫囚徒，各使歸家，並感其恩德，應期而還。有囚於家被病，自載詣獄，既至而死，延率掾吏殯於門外，百姓悅之。

為武威太守，河西舊少雨澤，延乃置水官吏，修理溝渠，皆蒙其利益。

建初八年，王景為廬江太守，乃教民種桑養蠶。

遷廬江太守，人不知牛耕，東有孫叔敖芍陂，景到，脩起蕪廢，教用犁耕，農人墾闢。

王景治俊儀，賜山海經、河渠書。

秦彭，字國平，為開陽城門候。後拜潁川太守，老弱攀車，啼號填道。

秦彭遷山陽太守，時山陽新遭地動後，飢旱穀貴，米石七八萬，百姓窮困。彭下車經營勞來，為民四誡，以定父母夫妻兄弟長幼之序，擇民能率眾者，以為鄉三老，選鄉三老為縣三老，令與長吏參職，崇儒雅，貴庠序，上德化，春秋饗射，升降揖讓，務禮示民，吏民畏愛，不敢欺犯。

秦彭，字伯平，為山陽太守。郡人江伯欲嫁寡姊，姊不嫁，乃引鐮自割。

轉潁川太守，鳳皇、騏驎、嘉禾、甘露之瑞集於郡境。元、成間宗族五人同為二千石，故號為「萬石秦氏」。

王渙除河內溫令，商賈露宿，人開門臥。人為作謠曰：「

王稚子代，未有平徭役。」百姓喜。

王渙為洛陽令，盜賊發，不得遠走，或藏溝渠，或伏甕下。渙以方略取之，皆稱神明。

王渙為洛陽令，馬市正數從賣羹飯家乞貸，不得輒毆罵之。至忿，煞正。捕得，渙問知事實，便諷吏解遣。

董宣為洛陽令，擊持豪強，在縣五年，七十四卒官。詔遣使者臨視，唯布被覆屍，妻子對哭，有大麥數斛，家無餘財，上歎曰：「董宣死乃知貧耳！」

樊曄與世祖有舊，世祖嘗於新野坐文書事被拘，時曄為市吏，餽餌一笥，上德之。後拜為河東都尉，臨發之官，引見雲臺，賜御食衣被。上啁曄曰：「一笥餌得都尉，何如？」曄頓首曰：「小臣蒙恩，特見拔擢，陛下不忘往舊，臣得竭死自效。」

樊曄為天水郡，其政嚴猛，好申、韓之術，善惡立斷，不假下以權，道路不敢相盜，商人行旅以錢物聚於大道旁，曰：「以付樊父。」後還其物如故。道不拾遺。敘州為之語曰：「遊子常苦貧，力子天所富。寧見乳虎穴，不入冀府寺。大笑期必死，忿怒或見置。嗟我樊府君，安可再遭值。」

李章為千乘太守，坐誅斬盜賊過濫，徵下獄免。

周紆遷齊相，政治嚴酷，專任刑法。

周紆為渤海太守，赦令詔書到門不出，夜遣吏到屬縣盡決罪行刑。坐徵詣廷尉，繫獄數日，免歸。家貧，無以自賑贍，

周紆，字文通，遷召陵侯相。廷掾擅行威殺人，斷手足，立寺門。紆便往察。

周紆為洛陽令，見吏問大姓。吏曰：「南許里諸李。」紆厲聲曰：「本問貴戚放橫若馬、竇等。」

陽球，字方正，為司隸校尉，詣闕謝恩，表言常侍王甫罪過，奔車收送詔獄，自臨考之，父子皆死於杖下。乃磔甫屍，署曰「賊臣王甫」。於是權門惶怖，莫不雀目鼠步，京師肅然。曹節見甫屍，乃收淚入言球罪，帝徙為衛尉。球叩頭曰：「願假臣一月，必令豺狼鴟梟，悉服其辜。」

鄭眾，字季產，為人謹敏有心。永平中，初給事太子家。肅宗即位，拜小黃門，遷中常侍。和帝初，竇太后秉政，兄大將軍憲等並竊威權，朝臣上下莫不附之，而眾獨一心王室，不事豪黨，帝親信焉。及憲兄弟圖作不軌，眾遂首謀誅之，以功遷大長秋。

蔡倫，字敬仲，為中常侍，有才學，盡忠重慎，每至休沐，輒閉門絕賓客，曝體田野。

黃門蔡倫，字敬仲，典作上方，造意用樹皮及敝布、魚網作紙，奏上，帝善其能，自是莫不用，天下咸稱蔡侯紙也。

倫典上方，作紙，用故麻造者謂之麻紙，用木皮名榖紙，用故魚網名網紙。

北新城人，衛康叔之冑孫林父之後。

孫程為中黃門，安帝崩，初，江京等譖誣太子，廢為濟陰王，居西鍾下，徵北鄉侯為嗣。程等十八人殺江京、閻顯等，立濟陰王為帝，以功封程為浮陽侯，萬戶。

中黃門孫程謀誅江京，後程於盛化門外與馬國等相見，詐謂國曰：「天子與我棗脯，與若棗者，早成之。」乃與國等共為謀立順帝。

孫程與王康等斬江京等，迎立濟陰王，是為順帝。閻顯弟景為衛尉，從省中還外府，收兵至盛德門。尚書郭鎮率直宿羽林出，逢景，景因斫鎮，不中。鎮劍擊景墮車，左右以戟叉其胸，禽之，送廷尉。

封中黃門王康華容侯，王國為酈侯。

程賦棗脯，又分與光，曰：「以為信，今暮其當著矣。」漏盡，光為尚席直事通燈，解劍置外，持燈入章臺門，程等適入。光走出門，欲取劍，王康呼還，光不應。光得劍，欲還入，門已閉，光便守宜秋門，會李閏來，出光，因與俱迎濟陰王幸南宮雲臺。詔書錄功臣，令康疏名，康詐疏光入章臺門。光謂康曰：「緩急有問者當相證也。」詔書封光東阿侯，食邑四千戶，未受符策，光心不自安，詣黃門令自告。有司奏康、光欺詐主上，詔書勿問，遂封東阿侯，邑千戶。

曹節上書曰：「功薄賞厚，誠有踧踖也。」

劉昆，字桓公，少治施氏易，篤志好經學。

劉昆教授弟子恒五百餘人，每春秋饗射，常備列典儀，以素木瓠葉為俎豆。

劉昆，字桓公，以明經徵拜為光祿勳，授皇太子及諸王小侯五十人經。昆老退位，以二千石祿終其身。

劉軼，字君文，永平中，以易生，為中庶子，入侍講。

洼丹，字子玉，傳孟氏易，作通論七卷，世傳之，號洼君通論。

觟陽鴻，字孟孫，為世名儒，永平拜少府。

楊政，字子行，治梁丘易，與京兆祁聖元同好，俱名善說經書。京師號曰：「說經硜硜楊子行，論難幡幡祁聖元。」

楊政，字子行，師事博士范升。建武中，范升為太常丞，為去妻所誣告，坐事繫獄，當伏重罪。政以車駕出時伏道邊，抱升子持車叩頭。武騎虎賁恐驚馬，引弓射之，不去。旄頭以戟叉政，傷胸前。政遂涕泣求哀，上即尺一出升。

楊政，字子行，京兆人。嘗過楊虛侯馬武，武稱疾見政，對机邊床臥欲令政拜床下。政入戶，前排武，徑上床坐。武恨，語言不懌。政把武手責之曰：「卿蒙國恩，備位藩臣，不思求賢助國，而驕天下英俊，今日搖者刀入脅。」左右大驚，以為見劫，操兵滿側，政顏色自若。會信陽侯至，責數武，令為朋友。其果勇敢折，皆此類也。

歐陽歙，其先和伯從伏生受尚書，至于歙七世，皆為博士，敦於經學，恭儉好禮。

歐陽歙為汝南太守，策用賢俊，吏民從化。

大司徒歐陽歙坐在汝南贓罪死獄中，歙掾陳元上書追訟之，言甚切至，帝乃賜棺木，贈賻三千疋。

戴憑為侍中，數進見問得失。上謂憑曰：「侍中當匡輔國政，勿有隱情。」憑對曰：「陛下嚴。」曰：「朕何用嚴？」憑曰：「伏見前太尉西曹掾蔣遵，清亮忠孝，學通古今，陛下納膚受之訴，遂致禁錮，世以是為嚴。」上怒曰：「汝南子欲復黨乎？」憑出，自繫廷尉，詔出引見，憑謝曰：「臣無蹇諤之節，而有狂瞽之言，不能以尸伏諫，偷生苟活，誠慚聖朝。」上即刔尚書解遵禁錮，拜憑虎賁中郎將，以侍中兼領之。

戴憑，字次仲，為侍中，正旦朝賀，百僚畢會，帝令群臣能說經者更相難詰，義有不通輒奪其席以益通者，憑遂重坐五十餘席。故京師為之語曰：「解經不窮戴侍中。」

牟長，字君高，少篤學，治歐陽尚書，諸生著錄前後萬人。建武十四年，徵為中散大夫。

牟長，字君高，建武中拜少府，太子中庶子王異尚書比為長所侵，詔敕異曰：「少府大儒，不失法度。」其見優如此。

尹敏為大司空掾，上以敏博通，令校圖讖。

尹敏與班彪相厚，每相與談，常晏暮不食，晝即至冥，夜即徹旦。彪曰：「相與久語，為俗人所怪，然鍾子期死，伯牙破琴，曷為陶陶哉！」

尹敏遷長陵令，永平五年，詔書捕男子周慮。慮素有名字，與敏善，過候敏，敏坐繫免官。出乃歎曰：「瘖聾之徒，真世之有道者也，何謂察察而遇斯禍也！」

孔鮒藏尚書、孝經、論語於夫子舊堂壁中。

高詡，字季回，以儒學徵，拜大司農，在朝以清白方正稱。

魏應，字君伯，遷五官中郎將。諸儒於白虎觀講論五經同異，應專掌問難。

薛漢，字子公，才高名遠，兼通書傳，無不昭覽，推道術尤精，教授常數百弟子，自遠方至者著為錄。

召馴，字伯春，以志行稱，鄉里號之曰「德行恂恂召伯春」。以明經有智讓，能講論，拜議郎。章和中為光祿勳。

周澤少修高節，耿介特立，好學問，治嚴氏春秋，門徒數百人，隱居山野，不汲汲於時俗。拜太常，果敢，數有直言，朝廷嘉其清廉。

澤字稚都，少修高節。建武十六年，以耿介辟大司馬府，署議曹祭酒。

周澤為澠池令，克身儉約，妻子自親釜灶。

北地太守廖信貪污下獄，詔以信田宅奴婢錢財賜廉吏太常周澤。光祿易堪。

澤敬宗廟，常病在齋舍，妻子憐其老病，窺問所苦。澤大怒，收妻詣獄，因自劾。

孫堪，字子稚，為光祿勳，以清廉稱，與周澤相類。澤字稚都，京師號之為「二稚」。

甄宇，字長文，治嚴氏春秋，持學精微，以白衣教授，常數百人。

甄宇，北海人，建武中，為青州從事，徵拜博士。每臘，詔書賜博士羊，人一頭，羊有大小肥瘦。時博士祭酒議欲殺羊，稱分其肉。宇曰：「不可。」又欲投鉤，復恥之。宇因先自取其最瘦者，由是不復有爭訟。後召會，詔問瘦羊甄博士，京師因以號之。

甄宇，字長文，拜太子少傅，清靜少欲，常稱老氏知足之分也。

甄宇，字長文，子晉，晉子丞，周澤董魯平叔，叔子軼，並以儒學拜議郎。

張玄，字居真，專意經書，方其講論時，至不食終日，忽然如不飢渴者也。

張玄，字君夏，其學兼通數家。

李育，字元春，為侍中。時章帝西謁園陵，育陪乘，問舊事，育輒對，由是見重。

杜篤，字季雅，客居美陽，與美陽令遊，數從之請託，不諧，頗相恨。令怒，收篤送京師。會大司馬吳漢薨，世祖詔諸儒誄之。篤於獄中為誄，辭最高。帝美之，賜帛免刑。

杜篤仕郡文學掾，以目疾，二十餘年不窺京師。篤外高祖破羌將軍辛武賢，以武略稱。篤常歎曰：「杜氏文明善政，而篤不任為吏。辛氏秉義經武，而篤又怯於事。外內五世，至篤衰矣！」

高彪除郎中，校書東觀。後遷外黃令，畫彪形像，以勸學者。

公孫述欲徵李業為博士，業固不起，乃遣人持鴆，不起便賜藥，業乃飲鴆而死。

劉茂，字子衛，為郡門下掾，赤眉攻太原，茂負太守孫福踰牆出，藏城西門下空穴中，擔穀給福及妻子百餘日，福表為議郎。

所輔，平原人，為縣門下小吏。縣令劉雄為賊所攻，欲以矛刺雄，輔前叩頭，以身代雄。賊等遂戟刺輔，貫心洞背即死。東郡太守捕得賊，具以狀上，詔書傷痛之。

溫序，字次房，遷護羌校尉，行部，為隗囂別將苟宇所拘劫。宇謂序曰：「子若與我并威同力，天下可圖也。」序素有氣力，大怒，叱宇等曰：「虜何敢迫脅漢將！」因以節撾殺數人。賊眾爭欲殺之，宇止之曰：「此義士也，可賜以劍。」序受劍，銜鬚於口，顧左右曰：「既為賊所迫殺，無令鬚汙土。」遂伏劍而死。

索盧放，字君陽，東郡人。署門下掾。更始時，使者督行郡國，太守有事，當斬。放前對曰：「方今天下苦王氏之虐政，戴仰漢德。傳車所過，未聞恩澤，而斬郡守，恐天下惶懼，各自疑也。使有功不如使有過。」遂解衣而前，願代太守斬，使者義而赦之，由是顯名。

李善，字次孫，南陽人，本同縣李元蒼頭。建武中疫疾，元家相繼死沒，唯孤兒續始生數旬，而有資財千萬。諸奴婢私共計議，欲謀殺續，分財產。善乃潛負續逃亡，隱山陽瑕丘界中，親自哺養，乳為生湩。續孩抱，奉之不異長君，有事輒長跪請白，然後行之。閭里感其行，皆相率修義。續年十歲，善與歸本縣，修理舊業，告奴婢於長吏，悉收殺之。時鍾離意為瑕丘令，上書薦善行狀。

周嘉仕郡為主簿，王莽末，群賊入汝陽城，嘉從太守何敞討賊，敞為流矢所中，嘉謂賊眾曰：「卿曹皆民隸也，豈有還害其君者耶？」嘉請以死贖君命，因仰天號泣。賊於是相視曰：「此義士也。」給其車馬，遣送之。

李充兄弟六人，出入更衣，家貧親老，充妻勸異居。充使釀酒，會親戚，充啟其母曰：「此婦勸異居，不可奉祭祀，請去之。」遂叱出其婦。

魯平為陳留太守，請充署功曹。充不受，平怒，乃援充以捐溝中，用謫署都亭長。

范丹，字史雲，為萊蕪長，遭黨錮事，推鹿車，載妻子，捃拾自資，有時絕糧，丹言貌無改，閭里歌之曰：「甑中生塵范史雲，釜中生魚范萊蕪。」

劉翊為汝南太守，舉郡人許靖計吏，察孝廉，除尚書郎，典選舉。

郭鳳，字君張，善說災異，吉凶占應。病，先自知死日，豫令弟子市棺斂具，至其日，如言卒。

郭玉者，廣漢人也。學方診之伎。和帝奇異之，乃試令嬖臣美手腕者與女子雜處帷中，使玉各診一手。玉言：「左陽脈，右陰脈，有男女，疾若異人。臣異其故。」帝歎稱善。

逢萌，字子康，北海人。少有大節，志意抗厲，家貧，給事為縣亭長。尉過迎拜，問事微久。尉去，舉楯撾地，嘆曰：「大丈夫安能為人役耶？」遂去學問。

莽居攝，子宇諫莽，而莽殺之。逢萌謂其友人曰：「三綱絕矣！不去，禍將及人。」即解冠掛東門而去。

逢萌素明陰陽，知莽將敗，攜家屬於遼東，乃首戴盆盎，哭於市，言曰：「新乎新乎！」遂潛藏。

逢萌隱琅琊之勞山，非禮不動，聚落化之。北海太守遣吏奉謁，萌不諾。太守遣吏捕之，民相率以石擿吏，皆流血奔走。

逢萌被徵上道，迷不知東西，云：「朝所徵我者，為聰明叡智，有益於政，方面不知，安能濟政？」即駕而歸。

周黨，字伯況，太原人。至長安遊學。初，鄉佐發黨徭道，嘗眾中辱黨父，黨懷之。後讀春秋，聞復讎之義，便輟講而還，與鄉佐剋日交刃。鄉佐多從兵往，使鄉佐先拔刀，然後與相擊。黨為其所傷，困頓。鄉佐服其義勇，輿歸養之，數日方蘇，既悟而去。整身修志，州里稱其高也。

建武中，徵周黨，黨著短布單衣，榖皮幓頭，待見尚書。欲令更服，黨曰：「朝廷本以是故徵之，安可復更。」遂以見，自陳願守所志，上聽之。

博士范升奏曰：「伏見太原周黨、東海王良、山陽王成，使者三到，乃肯就車，脫衣解履，升於華轂，陛見帝庭，偃蹇傲慢，逡⊃進退，臣願與並論靈臺之下。」

王霸，建武初，連徵不至。霸安貧賤，居常茅屋蓬戶，藜藿不厭。然樂道不怠，以壽終。

嚴光，字子陵，耕於富春山，後人名其釣處為嚴陵瀨。

光武與子陵有舊，及登位，望之。陵隱於孤亭山，垂釣為業。時主天文者奏每日出常有客星同流。帝曰：「嚴子陵耳。」訪得之，陵不受封。

井丹，字大春，通五經，時人謂之語曰：「五經紛綸井大春。」

陰就要井丹，就起，左右進輦矣，曰：「吾聞桀、紂駕人車，豈此邪？」就令去輦。

梁鴻少孤，以童幼詣太學受業，治禮、詩、春秋，常獨坐止，不與人同食。比舍先炊已，呼鴻及熱釜炊。鴻曰：「童子鴻不因人熱者也。」滅灶更燃火。

梁鴻家貧而尚節，博覽無不通，畢乃牧豕於上林苑中，曾誤遺火，延及他舍，乃尋訪燒者，問所失，悉以豕償之；其主猶以為少，鴻曰：「無他財，願以身居作。」主人許，因為執勤不懈。耆老見鴻非恆人，乃共責讓主人，而稱鴻長者，於是始敬異，悉還其豕。鴻不受，乃去。

梁鴻初與京邑蕭友善約不為陪臣，及友為郡吏，鴻以書責之而去。

梁鴻鄉里孟氏女，容貌醜而有節操，多求之，不肯。父母問其所欲，曰：「得賢婿如梁鴻者。」鴻聞之，乃求之。梁鴻妻椎髻，著布衣，操作具而前。鴻大喜曰：「此真梁鴻妻也，能奉我矣。」字之曰德曜，名孟光。

梁鴻乃將妻之霸陵山中，耕耘織作，以供衣食，彈琴誦書，以娛其志。

梁鴻將之會稽，作詩曰：「維季春兮華色，麥含金兮方秀。」

梁鴻適吳，依大家皋伯通廡下，為人賃舂。每歸，妻為具食，不敢於鴻前仰視，舉案齊眉。伯通異之，曰：「彼傭賃能使妻敬之如此，非凡人也。」

梁鴻常閉戶吟詠書記，遂潛思著書十餘篇。

梁鴻病困，與高伯通及會稽士大夫語曰：「昔延陵季子葬於嬴博之間，不歸其鄉，慎勿聽妻子持尸柩去。」終後伯通等為求葬處，有要離冢高燥，眾人曰：「要離，古烈士，今伯鸞亦清高，令相近。」遂葬要離冢旁，子孫歸扶風。

高鳳，南陽人，誦讀晝夜不絕聲。妻嘗之田，曝麥於庭，以竿授鳳，令護雞。鳳受竿誦經如故，天大雷，暴雨流淹。鳳留意在經史，忽不視麥，麥隨水漂去。

鄉里有爭財，持兵而鬥，鳳往解之，不已，乃脫巾請曰：「仁義遜讓，奈何棄之！」爭者感之，收兵謝罪。

高鳳，字文通，南陽人也。鳳年老，執志不倦，聲名著聞。太守連召請，恐不得免，自言鳳本巫家，不應為吏，又與寡嫂詐訟田，遂不仕。

鮑宣之妻，桓氏女，字少君。宣嘗就少君父學，父奇其清苦，以女妻之，資送甚盛。宣不悅，謂妻曰：「

少君生而嬌富，習美飾，而吾貧賤，不敢當禮。」妻曰：「大人以先生修德守約，故使賤妾侍執巾櫛。既奉君子，唯命是從。」宣笑曰：「能如是，乃吾志也。」乃悉歸侍御服飾，更著短布裳，與宣共挽鹿車歸鄉里。拜姑禮畢，提甕出汲，修行婦道，鄉邦稱之。

酒泉龐淯母者，趙氏之女，字娥。父為同縣人所殺，而娥兄弟三人，俱疾物故。讎乃喜而自賀，以為莫己報也。娥陰懷感憤，乃潛備刀兵，常推車以候讎家，十餘年不能得。後遇於都亭，刺殺之，因詣縣自首，曰：「父讎已報，請就刑戮。」祿福長尹嘉義之，解印綬欲與俱亡。娥不肯去，曰：「怨塞身死，妾之明分。結罪治獄，君之常理。何敢苟生，以枉公法。」後遇赦得免。州郡表其閭。太常張奐嘉歎，以束帛禮之。

