大臣之俗，特以牘書不報，小期會不答耳，以為大故，不可矣。天下之大指舉之，而激俗流失，世壞敗矣，因恬弗知怪，大故也。如刀筆之吏，務在筐箱，而不知大體，陛下又弗自憂，故如此哉。

夫邪俗日長，民相然席於無廉醜，行義非循也，豈為人子背其父，為人臣因忠於君哉？豈為人弟欺其兄，為人下因信其上哉？陛下雖有權柄事業，將何寄之？管子曰：「四維：一曰禮，二曰義，三曰廉，四曰醜。四維不張，國迺滅亡。」使管子愚無識人也，則可；使管子而少知治體，則是豈不可為寒心？今世以侈靡相競，而上無制度，棄禮義，捐廉醜日甚，可謂月異而歲不同矣。逐利乎否耳，慮非顧行也。今其甚者，剄大父矣，賊大母矣，踝嫗矣，刺兄矣。盜者慮探柱下之金，掇寢戶之簾，攓兩廟之器，白晝大都之中，剽吏而奪之金。矯偽者出幾拾萬石粟，賦六百餘萬錢，乘傳而行諸侯，此其無行義之尤至者已。其餘猖蹶而趨之者，乃豕羊驅而往，是類管子謂四維不張者與，竊為陛下惜之。

以臣之意，吏慮不動於耳目，以為是時適然耳。夫移風易俗，使天下移心而嚮道，類非俗吏之所能為也，陛下又不自憂，竊為陛下惜之。夫立君臣，等上下，使父子有禮，六親有紀，此非天之所為，人之所設也。夫人之所設，弗為不立，不植則僵，不循則壞。秦滅，四維不張，故君臣乖而相攘，上下亂僭而無差，父子六親殃僇而失其宜，姦人並起，萬民離畔，凡十三歲而社稷為墟。今四維猶未備也，故姦人冀幸，而眾下疑惑矣。豈如今定經制，令主主臣臣，上下有差，父子六親，各得其宜，姦人無所冀幸，群眾信上，而不疑惑哉。此業一定，世世常安，而後有所持循矣。若夫經制不定，是猶渡江河無維楫，中流而遇風波也，船必覆矣。悲夫！備不豫具之也，可不察乎！

秦國失理，天下大敗，眾揜寡，知欺愚，勇劫懼，壯凌衰，攻擊奪者為賢，貴人善突盜者為忻，諸侯設諂而相飭，設輹而相紹者為知，天下亂至矣。是以大賢起之，威振海內，德從天下，曩之為秦者，今轉而為漢矣。

今者何如？進取之時去矣，并兼之勢過矣，胡以孝弟循順為？善書而為吏耳，胡以行義禮節為？家富而出官耳，驕恥偏而為吏祭尊，黥劓者攘臂而為政，行惟狗彘也，苟家富財足，隱机盱視而為天子耳。唯告罪昆弟，欺突伯父，逆於父母乎？然錢財多也，衣服循也，車馬嚴也，走犬良也，矯誣而家美，盜賊而財多，何傷？欲交，吾擇貴寵者而交之；欲勢，擇吏權者而使之。取婦嫁子，非有權勢，吾不與婚姻，非貴有戚，不與兄弟，非富大家，不與出入，因何也？今俗侈靡，以出相驕，出倫踰等，以富過其事相競。今世貴空爵而賤良，俗靡而尊姦富。民不為姦而貧，為里罵；廉吏釋官，而歸為邑笑；居官敢行姦而富，為賢吏；家處者犯法為利，為材士。故兄勸其弟，父勸其子，則俗之邪至於此矣。

商君違禮義，棄倫理，并心於進取，行之二歲，秦俗日敗。秦人有子，家富子壯則出分，家貧子壯則出贅。假父耰鉏杖彗耳，慮有德色矣；母取瓢碗箕帚，慮立誶語。抱哺其子，與公併踞。婦姑不相說，則反脣而睨。其慈子嗜利，而輕簡父母也，念罪非有倫理也，其不同禽獸懃焉耳。然猶并心而赴時者，曰功成而敗義耳。蹶六國，兼天下，求得矣，然不知反廉恥之節，仁義之厚，信并兼之法，遂進取之業，凡十三歲而社稷為墟，不知守成之數，得之之術也。悲夫！

天下有瑰政於此，予民而民愈貧，衣民而民愈寒，使民樂而民愈苦，使民知而民愈不知避縣網，甚可瑰也。今有瑋術於此，奪民而民益富也，不衣民而民益煖，苦民而民益樂，使民愈愚而民愈不罹縣網。陛下無意少聽其數乎？

夫雕文刻鏤，周用之物繁多，纖微苦窳之器，日變而起，民棄完堅，而務雕鏤纖巧，以相競高。作之宜一日，今十日不輕能成；用一歲，今半歲而弊。作之費日挾巧，用之易弊。不耕而多食農人之食，是天下之所以困貧而不足也。故以末予民，民大貧；以本予民，民大富。

黼黻文繡纂組害女工，且夫百人作之，不能衣一人，方且萬里，不輕能具，天下之力，勢安得不寒？世以俗侈相耀，人慕其所不如，悚迫於俗願，其所未至，以相競高，而上非有制度也。今雖刑餘鬻妾下賤，衣服得過諸侯，擬天子，是使天下公得冒主，而夫人務侈也。冒主務侈，則天下寒而衣服不足矣。故以文繡衣民，而民愈寒，以褫民，民必煖，而有餘布帛之饒矣。

夫奇巧末技商販游食之民，形佚樂而心縣愆，志苟得而行淫侈，則用不足而蓄積少矣。即遇凶旱，必先困窮迫身，則苦飢甚焉。今敺民而歸之農，皆著於本，則天下各食於力，末技游食之民，轉而緣南畝，則民安性勸業，而無縣愆之心，無苟得之志，行恭儉蓄積，而人樂其所矣，故曰苦民而民益樂也。

世淫侈矣，飾知巧以相詐利者為知士，敢犯法禁昧大姦者為識理，故邪人務而日起，姦詐繁而不可止，罪人積下眾多而無時已。君臣相冒，上下無辨，此生於無制度也。今去淫侈之俗，行節儉之術，使車輿有度，衣服器械各有制數。制數已定，故君臣絕尢，而上下分明矣。擅退則讓，上僭者誅，故淫侈不得生，知巧詐謀無為起，姦邪盜賊自為止，則民離罪遠矣。知巧詐謀不起，所謂愚，故曰使愚而民愈不罹縣網。

民賣產子，得為之繡衣編經履偏諸緣，入之閑中，是古者天子后之服也，后之所以廟而不以燕也，而眾庶得以衣棄妾。白縠之表，薄紈之裏，緁以偏諸，美者黼繡，是古者天子之服也，今富人大賈召客者得以被牆。古者以天下奉一帝一后而節適，今富人大賈屋壁得為帝服，賈婦優倡下賤產子得為后飾，然而天下不屈者，殆未有也。且帝之身，自衣皁綈，而靡賈侈貴，牆得被繡，后以緣其領，孽妾以緣其履，此臣之所謂踳也。

且試觀事理夫百人作之，不能衣一人也，欲天下之無寒，胡可得也？一人耕之，十人聚而食之，欲天下之無飢，胡可得也？飢寒切於民之肌膚，欲其無為姦邪盜賊，不可得也。國已素屈矣，姦邪盜賊特須時爾，歲適不為，如雲而起耳。若夫不為見室滿，胡可勝撫也？夫錞此而有安上者，殆未有也。

今也平居則無茈施，不敬而素寬，有故必困。然而獻計者類曰：「無動為大耳。」夫無動而可以振天下之敗者，何等也？曰為大，治，可也；若為大，亂，豈若其小？悲夫！俗至不敬也，至無等也，至冒其上也，進計者猶曰無為，可為長大息者此也。

銅布於下，為天下菑，何以言之？銅布於下，則民鑄錢者，大抵必雜石鈆鐵焉，黥罪日繁，此一禍也。銅布於下，偽錢無止，錢用不信，民愈相疑，此二禍也。銅布於下，采銅者棄其田疇，家鑄者損其農事，穀不為則鄰於飢，此三禍也。故不禁鑄錢，則錢常亂，黥罪日積，是陷阱也。且農事不為，有疑為菑，故民鑄錢，不可不禁。上禁鑄錢，必以死罪。鑄錢者禁則錢必還重，錢重則盜鑄錢者起，則死罪又復積矣，銅使之然也。故銅布於下，其禍博矣。

今博禍可除，七福可致。何謂七福？上收銅，勿令布下，則民不鑄錢，黥罪不積，一。銅不布下，則偽錢不繁，民不相疑，二。銅不布下，不得采銅，不得鑄錢，則民反耕田矣，三。銅不布下，畢歸於上，上挾銅積以御輕重，錢輕則以術斂之，錢重則以術散之，則錢必治，貨物必平矣，四。挾銅之積，以鑄兵器，以假貴臣，小大多少，各有制度，以別貴賤，以差上下，則等級明矣，五。挾銅之積，以臨萬貨，以調盈虛，以收倍羨，則官必富，而末民困矣，六。挾銅之積，制吾棄財，以與匈奴逐爭其民，則敵必壞矣。此謂之七福。

故善為天下者，因禍而為福，轉敗而為功，今顧退七福而行博禍，可為長大息者，此其一也。

所謂建武關函谷臨晉關者，大抵為備山東諸侯也。天子之制在陛下，今大諸侯多其力，因建關而備之，若秦時之備六國也。豈若定地勢，使無可備之患。因行兼愛無私之道，罷關一通，天下無以區區獨有關中者，所為禁游宦諸侯及無得出馬關者，豈不曰諸侯得眾則權益重，其國眾車騎則力益多，故明為之法，無資諸侯。於臣之計，疏山東，孽諸侯，不令似一家者，其精於此矣。豈若一定地制，令諸侯之民，人騎二馬，不足以為患，益以萬夫，不足以為害。今不定大理，數起禁，不服人心，害兼覆之義，不便。

天子都長安，而以淮南東南邊為奉地，彌道數千，不輕致輸，郡或乃越諸侯，而有免侯之地，於遠方調均發徵，又且必同。大國包小國為境，小國闊大國而為都，小大駮躒，遠近無衰，天子諸侯封畔之無經也，至無狀也，以藩國資彊敵，以列侯餌篡夫，至不得也。陛下奈何久不正此？

古者天子地方千里，中之而為都，輸將繇使，其遠者不在五百里而至。公侯地百里，中之而為都，輸將繇使遠者不在五十里而至。輸將者不苦其勞，繇使者不傷其費，故遠方人安其居，士民皆有驩樂其上，此天下之所以長久也。

及秦而不然，秦不能分尺寸之地，欲盡自有之耳。輸將起海上而來，一錢之賦耳，十錢之費，弗輕能致也，上之所得者甚少，而民毒苦之甚深，故陳勝一動，而天下不振。

今漢越兩諸侯之中分，而乃以廬江之為奉地，雖秦之遠邊，過此不遠矣。令此不輸將不奉主，非奉地義也，尚安用此而久縣其心哉？若令此如奉地之義，是復秦之跡也，竊以為不便。夫淮南窳民貧鄉也，繇使長安者，自悉以補，行中道而衣行勝已羸弊矣，彊提荷弊衣而至，慮非假貸自詣，非有以所聞也。履蹻不數易，不足以至，錢用之費稱此，苦甚。竊以所聞，縣令丞相歸休者，慮非甚彊也，不見得從者。夫行數千里，絕諸侯之地，而縣屬漢，其勢終不可久。漢往者，家號泣而送之；其來繇使者，家號泣而遣之，俱不相欲也。甚苦屬漢而欲王，類至甚也，逋遁而歸諸侯者，類不少矣。陛下不如蚤定，毋以資姦人。

陛下有所不為矣，臣將不敢不畢陳事制。假令天下如曩也，淮陰侯尚王楚，黥布王淮南，彭越王梁，韓信王韓，張敖王趙，貫高為相，盧綰王燕，陳豨在代，令六七諸公皆無恙，案其國而居。當是時，陛下即天子之位，試能自安乎哉？臣有以知陛下之不能也。天下殽亂，高皇帝與諸侯併肩而起，非有側室之勢，以豫席之也，諸侯率幸者乃得為中涓，其次僅得為舍人。高皇帝南面稱帝，諸公皆為臣，材之不逮，至遠也。高皇帝五年即天子之位，割膏腴之地，以王有功之臣，多者百餘城，少者乃三四十縣，德至渥也。然其後十年之間，反者九起，幾無天下者五六。陛下之與諸公也，非親角材而臣之也，又非身封王之也，自高皇帝不能以是一歲為安，陛下獨安能以是自安也？

然尚有可諉者，曰疏。臣請試言其親者。假令悼惠王王齊，元王王楚，中山王王趙，幽王王淮陽，共王王梁，靈王王燕，厲王王淮南，六七貴人皆無恙，各案其國而居。當是時，陛下即天子之位，能為治乎？臣又竊知陛下之不能也。諸侯王雖名為人臣，實皆有布衣昆弟之心，慮無不宰制而天子自為者。擅爵人，赦死罪，甚者或戴黃屋。漢法非立，漢令非行也。雖離道如淮南王者，令之安肯聽？召之焉可致？幸而至，法安可得尚？動一親戚，天下環視而起，天下安可得制也？陛下之臣，雖有悍如馮敬者，乃啟其口，匕首已陷於胸矣。陛下雖賢，誰與領此？故疏必危，親必亂。陛下之因今以為治安，柰何知其必且危亂也！然且吟𪘆而堅控守之，為何如制？以𦇺相懸，臣能令知亂如今利百金。

王者之法，民三年耕而餘一年之食，九年而餘三年之食，三十歲而民有十年之蓄。故禹水九年，湯旱七年，甚也，野無青草，而民無飢色，道無乞人，歲復之後，猶禁陳耕。古之為天下，誠有具也。王者之法，國無九年之蓄，謂之不足；無六年之蓄，謂之急；無三年之蓄，曰國非其國也。

今漢興三十年矣，而天下愈屈，食至寡也，陛下不省邪？未穫年，富人不貸，貧民且飢，天時不收，請賣爵鬻子，既或聞耳。曩頃不雨，令人寒心，壹雨爾，慮若更生。天下無蓄，若此甚極也。其在王法謂之何？必須困至乃慮，窮至乃圖，不亦晚乎！

然則所謂國無人者，何謂也？有天下而欲其安者，豈不在於陛下者哉。上弗自憂，將以誰偷？五歲小康，十歲一凶，三十歲而一大康，蓋曰大數也。即不幸有方二三千里之旱，天下何以相救，卒然邊境有數十萬之眾，聚天下將何以饋之矣？兵旱相承，民填溝壑，剽盜攻擊者，興繼而起，中國失救，外敵必駭，一日而及，此之必然。且用事之人，未必此省，為人上弗自憂，魄然事困，乃驚而督下，曰：「

此天也，可柰何？」事既無如之何及。方今始秋時，可善為。陛下少閒，可使臣從丞相御史計之。

天下之勢，方倒縣，竊願陛下省之也。凡天子者，天下之首也，何也？上也。蠻夷者，天下之足也，何也？下也。蠻夷徵令，是主上之操也，天子共貢，是臣下之禮也。足反居上，首顧居下，是倒縣之勢也。天下倒縣，莫之能解，猶為國有人乎？

非特倒縣而已也，又類躄且病痱。夫躄者一面病，痱者一方痛。今西郡北郡，雖有長爵，不輕得復，五尺已上，不輕得息，苦甚矣。中地左戍，延行數千里，糧食餽饟，至難也。斥候者望烽燧而不敢臥，將吏戍者，或介冑而睡，而匈奴欺侮侵掠，未知息時，於焉望信威廣德，難。臣故曰：「一方病矣，醫能治之。」而上弗肯使也。天下倒縣甚苦矣，竊為陛下惜之。

進諫者類以為是，困不可解也，無具甚矣。陛下肯幸聽臣之計，請陛下舉中國之禍，而從之匈奴。中國乘其歲而富彊，匈奴伏其辜而殘亡，係單于之頸而制其命，伏中行說而笞其背，舉匈奴之眾，唯上之令。陛下威憚大信，德義廣遠，據天下而必固，稱高號誠所宜，俛視中國，遠望四夷，莫不如志矣。然後退齋三日，以報高廟，令天下無愚智男女皆曰：「皇帝果大聖也。」胡忍以陛下之明，承天下之資，而久為戎人欺傲，若此可謂國無人矣。

古之正義，東西南北，苟舟車之所達，人跡之所至，莫不率服，而後云天子。德厚焉，澤湛焉，而後稱帝。又加美焉，而後稱皇。今稱號甚美，而實不出長城，彼非特不服也，又大不敬。邊長不寧，中長不靜，譬如伏虎，見便必動，將何時已！昔高帝起布衣而服九州，今陛下杖九州而不行於匈奴，竊為陛下不足。且事勢有甚逆者焉，天子者，天下之首也，何也？上也。蠻夷者，天下之足也，何也？下也。蠻夷徵令，是主上之操也；天子共貢，是臣下之禮也。足反居上，首顧居下，是倒植之勢也。天下之勢倒植矣，莫之能理，猶為國有人乎？德可遠施，威可遠加，舟車所至，可使如志，而特捫然數百里而威令不信，可為流涕者此也。

