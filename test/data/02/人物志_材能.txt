或曰：人材有能大而不能小，猶函牛之鼎不可以烹雞；愚以為此非名也。夫能之為言，已定之稱；豈有能大而不能小乎？凡所謂能大而不能小，其語出於性有寬急；性有寬急，故宜有大小。寬弘之人，宜為郡國，使下得施其功，而總成其事；急小之人，宜理百里，使事辦於己。然則郡之與縣，異體之大小者也；以實理寬急論辨之，則當言大小異宜，不當言能大不能小也。若夫雞之與牛，亦異體之小大也，故鼎亦宜有大小；若以烹犢，則豈不能烹雞乎？故能治大郡，則亦能治小郡矣。推此論之，人材各有所宜，非獨大小之謂也。

夫人材不同，能各有異：有自任之能，有立法使人之能，有消息辨護之能，以德教師人之能，有行事使人譴讓之能，有司察紏摘之能，有權奇之能，有威猛之能。

夫能出於材，材不同量；材能既殊，任政亦異。是故：

自任之能，清節之材也，故在朝也，則冢宰之任；為國，則矯直之政。

立法之能，治家之材也，故在朝也，則司寇之任；為國，則公正之政。

計策之能，術家之材也，故在朝也，則三孤之任；為國，則變化之政。

人事之能，智意之材也，故在朝也，則冢宰之佐；為國，則諧合之政。

行事之能，譴讓之材也，故在朝也，則司寇之佐；為國，則督責之政。

權奇之能，伎倆之材也，故在朝也，則司空之任；為國，則藝事之政。

司察之能，臧否之材也，故在朝也，則師氏之佐；為國，則刻削之政。

威猛之能，豪傑之材也，故在朝也，則將帥之任；為國，則嚴厲之政。

凡偏材之人，皆一味之美；故長於辦一官，而短於為一國。何者？夫一官之任，以一味協五味；一國之政，以無味和五味。又國有俗化，民有劇易；而人材不同，故政有得失。是以：

王化之政，宜於統大，以之治小則迂。

辨護之政，宜於治煩，以之治易則無易。

策術之政，宜於治難，以之治平則無奇。

矯抗之政，宜於治侈，以之治弊則殘。

諧和之政，宜於治新，以之治舊則虛。

公刻之政，宜於紏姦，以之治邊則失眾。

威猛之政，宜於討亂，以之治善則暴。

伎倆之政，宜於治富，以之治貧則勞而下困。

故量能授官，不可不審也。

凡此之能，皆偏材之人也。故或能言而不能行，或能行而不能言；至於國體之人，能言能行，故為眾材之雋也。人君之能異於此：故臣以自任為能，君以用人為能；臣以能言為能，君以能聽為能；臣以能行為能，君以能賞罰為能；所能不同，故能君眾材也。

