惟漢再受命，曰：世祖光武皇帝，考南頓君，初為濟陽令，濟陽有武帝行過宮，常封閉，帝將生，考以令舍下溼。開宮後殿居之。建平元年十二月甲子夜，帝生，時有赤光，室中皆明，使卜者王長卜之。長曰：「此善事，不可言。」歲有嘉禾，一莖九穗，長于凡禾，因為尊諱。王室中微，哀平短祚。姦臣王莽媮有神器十有八年，罪成惡熟，天人致誅。帝乃龍見白水，淵躍昆滍。破前隊之眾，殄二公之師。牧兵略地，經營河朔。戮力戎功，翼戴更始，義不即命，帝位闕焉。于是群公諸將據河、洛之文，協符瑞之珍。僉曰：曆數在帝，踐祚允宜。乃以建武元年六月乙未，即位鄗縣之陽。五成之陌，祀漢配天，不失舊物，享國三十有六年。方內乂安，蠻夷率服，巡狩泰山，禪梁父、皇代之遐迹，帝者之上儀，罔不畢舉。道德餘慶，延于無窮，先民有言：樂樂其所自生，而禮不忘其本，是以虞稱媯汭，姬美周原。皇天乃眷，神宮實始于此。厥迹邈哉，所謂神麗顯融，越不可尚，小臣河南尹鞏瑋，先祖銀艾封侯，歷世卿尹，受漢厚恩，瑋以商箕餘烈。郡舉孝廉，為大官丞，來在濟陽。願見神宮，追惟桑梓。襃述之義，用敢作頌。

赫矣炎光，爰耀其輝，篤生聖皇，二漢之微，稽度乾則，誕育靈姿。黃孼作慝，篡握天機。帝赫斯怒，爰整其師。應期潛見，扶陽而飛。禍亂克定，群凶殄夷。匡復帝載，萬國以綏。巡于四岳，展義省方。登封降禪，升于中皇。爰茲初基，天命孔彰。子子孫孫，保之無疆。

公諱咸，字元卓，汝南西平人。蓋秦將李信之後，孝武大將軍廣之冑也。枝流葉布，家于茲土。文武繼踵，世為著姓。曾祖父江夏太守，伯父東郡太守。公受純懿之資，萃忠清之節。夙夜嚴慄，孝配大舜。敦《詩》《書》而悅禮樂，觀天文而察地理。兼動，與神合契，抗流行。操邁伯夷，色過孔父。舉孝廉，除郎中光祿茂才，遷衛國公相，授高密令，勤恤民隱，政成功簡。遷徐州刺吏，百司震肅，饕餮風靡，惡直醜正，公事去官。帝念其勤，家被榮命，漁陽太守，還遷度遼將軍，協德魏絳。和戎綏邊，徵河南尹。母憂，乞行服闋奔命。孝和皇帝時，機密久缺，百僚僉允，詔拜尚書。歷僕射令納言，危行不絀，以公事去，民神憤怒，群公薦之。帝曰：俞哉，徵拜將作大匠、大司農、大鴻臚、大僕射。公所莅任，憲天心以教育，激垢濁以揚清，為國有賞。蓋有億兆之心，懿鑠之美，昭登于上，丕顯之化，宣聞于下，及遷台司，位太尉，補袞闕，敘彝倫，天人交格，終始無疵。雖元凱翼虞，周召輔姬，未之或踰，功遂身退，以疾自遜，求歸田里，告老致仕，七十有六，熹平四年薨。海內咨嗟，莫不惻焉。故吏潁川太守張溫等，相與歎曰：「名莫隆于不朽，德莫盛于萬世。銘勒顯于鐘鼎，清烈光于來裔。刊石立碑，載德不泯。」

詞曰：「天垂三台，地建五岳。降生我哲，應鼎之足。奕世載德，名昭圖錄。既文且武，桓桓紹續。外則折衝，內則大麓。惟清惟敏，品物以熙。告老懸車，天人靡欺。曾不百齡，圮我國基。人之云亡，八極悼思。申德作頌，光寵宣流。鐫紀斯石，鴻烈顯休。」

曰：社祀之建尚矣。昔在聖帝有五行之官，而共工子句龍為后土。及其歾也，遂為社祀。故曰社者、土地之主也。《周禮》「建為社位，左宗廟，右社稷。」戎醜攸行，于是受脤。土膏恆動，于是祈農。又班之于兆民。春秋之中，命之供祠。故自有國至于黎庶，莫不祀焉。惟斯庫里，古陽武之戶牖鄉也。春秋時有子華為秦相。漢興，陳平由此社宰，遂佐高帝，克定天下，為右丞相，封曲逆侯。永平之世，虞延為太尉、司徒封公，至延熹，延弟曾孫放字子仲，為尚書。外戚梁冀乘寵作亂，首策誅之。王室以績，詔封都亭侯、太僕、太常、司空。毗天子而維四方，克錯其功，往烈有常。于是司監，爰暨邦人，僉以宰相繼踵，咸出斯里，秦一漢三而虞氏世焉。雖有積善餘慶，終身之致，亦斯社之所相也。乃與樹碑作頌，以示後昆。

惟王建祀，明事百神，乃顧斯社，于我兆民。明德惟馨，其慶聿彰，自嬴及漢，四輔代昌。爰我虞宗，乃世重光。元勳既立，錫茲土疆，乃公乃侯，帝載用康。神人協祚，且巨且長，凡我里人，盡受嘉祥。刊銘金石，永世不忘。

君諱碩，字季叡，交阯都尉之孫，太傅安樂侯之子也。其先與楚同姓，別封于胡，以國為氏。臻乎漢，奕世載德，不替舊勳。幼有嘉表，克岐克嶷，不見異物，習與性成。孝于二親，養色甯意，蒸蒸雍雍，曾閔顏萊，無以尚也。總角入學，治孟氏《易》、歐陽《尚書》、韓氏《詩》，博綜古文，周覽篇籍，言語造次必以經綸，加之行己忠儉，事施順恕。公體所安，與眾共之，驕吝不萌于內，喜慍不形于外。可謂無競伊人，溫恭淑慎者也。初以公在司徒，除郎中，宿衛十年，遭叔父憂，以疾自免，州郡交辟皆不就，後以大將軍高弟，拜侍御史，遷諫議大夫，以將軍事免官，舉賢良方正，不詣公車。建寧元年，召拜議郎，納忠盡規，匪懈于位，遷侍中虎賁中郎將。是年遭疾，屢上印綬，詔書聽許，以侍中養疾。其年七月，被尚書召，不任應命，詔使謁者劉悝齎印綬，即拜陳留太守，君聞使者至，加朝服拖紳，使者致詔，君以手自繫，陳辭謝恩，其明二十一日，遣吏奉章報謝，食後還，與丞相荅，意氣精了。是日疾遂大漸，刻漏未分，奄忽而卒，時年四十一。天子憫悼，詔使者王謙，送葬，以中牢具祠，賜錢五萬，布百疋，贈穀三千斛。同位畢至，赴弔雲集，生榮未艾，歿有餘哀。于是遐邇搢紳，爰暨門人，相與嘆述君德，追痛不永，怛切情憭，無不永懷。行由己作，名自人成，先民既邁，賴茲頌聲。嗟哉明哲，如何勿銘。乃作辭曰：「猗歟懿德，令聞有彰。祗服其訓，克構克堂。孝思維則，文藝丕光。敦厚忠恕，眾悅其良。綏弱以仁，不云我彊。爰自登朝，進退以方。見機而作，如鴻之翔。乃位常伯，恪處左右，兼掌虎賁。禁戎允理，遘茲虐痾。帝用悼世，俾守陳留，庶篤其祉，王人既詔，景命不俟。嗚呼昊天，殲我英士，如可贖也，敦不百己。哀哉永傷，萬年是紀。」

君諱碩，字季叡，交阯都尉之孫，太傅安樂鄉侯之子也。順帝時為郎中，桓帝時遭叔父憂，以疾自免。荊州將軍比辟，輒辭疾。後以高等拜侍御史遷諫議大夫，舉賢良方正，病不詣公車。建寧元年七月，拜陳留太守，病加，不任應召。詔使謁者劉悝即授印綬，二十一日卒。詔出遣使者王謙以中牢具祠，特賜錢五萬，布一百疋，贈穀三千斛，儔類赴送，遠近鱗集。于是陳留主簿高吉蔡軫等，咸以郡選，充備官屬，來迎者三十四人。奔驚跋涉，願承清化。逢天之戚，不獲延祚，痛心絕望，忉怛永慕。乃相與衰絰，庭位號咷。靈柩將窆，申敕脩儀，煢煢在疚。輿服寮御部引，各執其職。路人感愴，觀者嘆息。蓋三綱之序與竝育，以舊奉新，嗟我行人，敢不自勗。遂樹碑作銘，以表令德。

於藐下國，瞻仰俊乂。欽見我君，爰綏我惠。式昭績恩，有勞其顇。昊天不弔，景命顛墜。悠悠蒸黎，惆悵喪氣。政雖未宣，古之遺愛。祁祁我君，習習冠蓋。脩誠以迓，曾不東邁。靈魂裵𧙪，靡所瞻逮。惟其傷矣，胸肝摧碎，勒銘告哀，傳于萬代。

