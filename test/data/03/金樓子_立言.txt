案《祭法》，天子諸侯宗廟，皆月祭之。又有《月令》「皆薦新」，並云「先薦寢廟」。此皆是月祭正文。《國語》云：「古者先王月祭日祀，雖諸侯不得祖天子。」而宗廟在都，匈奴未滅，拊心長叫，萬恨不追。昔魯國孔氏有仲尼，車輿冠服。漢明帝錫東平王蒼，光烈皇后假髻，巾衣一篋。王沈集稱日磾垂泣於甘泉之畫，揚雄獻頌於麒麟之圖。遂畫先君先妣之像，傅咸集畫贊曰，敬圖先君先妣之容像，畫之丹青。曹休畫其父像，對之流泣，誠可悲也。陸機有丞相像贊，大司馬夫人像贊，即其例焉。竊尋《孝經》所說，必稱先王，蓋是先王之行，不敢以不行也。伏見臺內別造至敬殿，甘旨百品，月祭日祀，又為寢室，昏定晨省，如平生焉。先帝朔望，盡哀慟哭。又宣修容奉造二親像，朝夕禮敬，虔事孜孜，四十年中，聿修功德，追薦繼孝，丁蘭無以尚此。繹竊慕考妣之盛，則立尊像，供養於道場，內設花幡燈燭，使僧尼頂禮，正以烏鳥之心，係戀罔極。不厭丁年之內，遭此百憂，一同見似，甘心殞越。雖復於禮經無文，家門之內，行之已久。故月祭日祀，用遵祭法，車輿篋衣，謹同魯聖。止令朋友知余此心。潘岳賦云：「太夫人御板輿，乘輕軒，柳垂陰，車結軌，或宴于林，或宴于沚。兄弟斑白，兒童稚齒。稱福壽以獻觴，咸一懼而一喜。嗟夫，天下之至樂，唯斯而已矣！天下之至樂，唯斯而已矣！忽忽窮生，百年之內，曷由復如此矣。痛矣過隙，哀哉逝川，淚盡而繼之以血，不知復何從陳也。」

與人善言，煖於布帛；傷人以言，深於矛戟。贈人以言，重於金石珠玉；觀人以言，美於黼黻文章；聽人以言，樂於鐘鼓琴瑟。

儉約之德，其義大哉。齊之遷衛於楚丘也，衛文公大布之服，大帛之冠，務材訓農，敬教勤學，元年有車三十乘，季年三百乘也。豈不宏之在人。

明月之夜，可以遠視，不可以近書；霧露之朝，可以近書，不通以遠視。人才性亦如是，各有不同也。

君子無邑邑於窮，無勿勿於賤。譽之而不加動，非之而不加沮，定外內之分，夷榮辱之心，立不易方，斯有恆也。

夫言行在於美，不在於多。出一美言美行，而天下從之，或見一惡意醜事，而萬民違之，可不慎乎？《易》曰：「言行，君子之樞機。」樞機之發，榮辱之主也。昔成湯教民去三面之網，而諸侯向之；齊宣王活釁鐘之牛，而孟軻以王道求之；周文王掘地得死人骨，哀憫而收葬，而天下嘉之也。

《易》言：「不恆其德，或承之羞。」《論語》言：「無恒之人，不可卜筮。」故知人之為行，不可不恆。《詩》言：「無恆之人，其如飄風。胡不自南，胡不自北」者也。般輸不為拙工改繩準，逄羿不為拙射變弦筈，君子懷道德之有檢。《詩》云：「如月之恆，如日之升。」孔子稱：「大哉中庸之為德，其至矣乎！」又曰：「君子之道，忠恕而已矣。」伯樂教其所憎者相千里馬，其所愛者相駑馬。千里之馬不時有，其利緩；駑馬日售，其利急。所謂下言而上用者也。

君子以宴安為鴆毒，富貴為不幸。故溺於情者忘月滿之虧，在乎道者知日損之為貴。斯固誹謗之木，唐虞之道，與瓊瑤之臺。辛癸之祚亡，酣歌終日，求數刻之歡，耽淫長夜，聘亡歸之樂。而或四知必顯，五美常在，譬金舟不能淩陽侯之波，玉馬不能偶騏馽之跡。是猶炙冰使燥，清柿令熾，不可得也。夫驕奢者眾，縱逸者多，如輕埃之應風，似宵蠹之赴燭也。玉不琢，不成器；人不學，不知道。若雖有天縱，曾無學術，猶若伯牙空彈，無七弦則不悲；王良失轡，處駟馬則不疾。晉平公問師曠曰：「吾年已老，學將晚耶？」對曰：「少好學者如日盛陽，老好學者如炳燭夜行。」追味斯言，可為師也。《淮南》言：「蕭條者形之君，寂寞者身之主。」又云：「教者生於君子，以被小人；利者興於小人，以潤君子。」孟子言：「禹惡旨酒而樂善言。」又云：「若我得志，不為食前方丈，妾數百人。」斯言至矣。故原憲之縕袍賢於季孫之狐貉，趙宣之肉食旨於智伯之芻豢，子思之銀佩美於虞公之垂棘。嬌淫之理，豈可恣歟！人非有柳下延陵之才，蒙莊柱史之志，其以此者，蓋有以焉。雖復拔山蓋世之雄，回天倒地之力，玉几為樽，金湯設險，驪山無罪之囚，五嶺不歸之戍，一有驕奢，三代同滅，鐫金石者難為力，摧枯朽者易為功，居得其勢也。

哲人君子戒盈思沖者何也？政以戒懼所不睹，恐畏所不聞，況其甚此者乎？夫生自深宮之中，長於婦人之手，憂懼之所不加，寵辱之所未至。粵自齠齔，便作邦君，其天姿卓爾，則河間所以高步，窮兇極悖，廣川所以顯戮，致之有由者也。錫瑞蕃圖，執玉秉圭，春朝則驅馳千乘，秋謁則儀百辟，江都廣川，可以意者耳。請論之，一曰驕，二曰富，三曰淫，四曰忌。幼饗尊貴，驕也；名田縣道，富也；歌鐘盈室，淫也；殺戮無辜，忌也。夫刑罰不中則民無所措手足，況倍此者邪？夫貴而不驕者鮮矣，驕則輕於憲網，富則恃於金寶，淫則惑於昏縱，忌則輕於生殺。既不知稼穡之艱難，又不知民天之有本，徒見珠璣犀甲之玩，金錢翠羽之奇。動容則燕歌鄭舞，顧眄則秦箏齊瑟。謂與椿鵠齊齡，甯知蕣華易晚，覆其宗社，曾不三省；損其身名，不逢八議。異矣哉，古之欲月明明德於天下者，先治其國，欲治其國者，先齊其家，欲齊其家者，先脩其身，欲脩其身者，先正其心，欲正其心者，無為不善而怨人。刑已至而呼天，身不善而怨人，不亦反乎？刑至而呼天，不亦晚乎？太公曰：「夫為人惡聞其情，而喜聞人之情；惡聞已之惡，喜聞人之惡。是以不必治也。」

鳥與鳥遇則相躅，獸與獸遇則相角，馬與馬遇則趹踶，愚與愚遇則相傷。天之生此物，多其力而少其智。智者之謀，萬有一失；狂夫之言，萬有一得。是以君子取狂夫之言，補萬得之一失也。行人不休息於松柏而止於楊柳者，以松柏有幽僻之窮，楊柳有路側之勢故也。

君子當去二輕取四重：言重則有法，行重則有德，貌重則有威，好重則有觀；言輕則招罪，貌輕則招辱。

周公沒五百年有孔子，孔子沒五百年有太史公。五百年運，余何敢讓焉？但水至清則無魚，人至察則無徒，斯言至矣。正當不窮似智，正諫似直，應諧似優，穢德似隱。嘗謂人曰：「諸葛武侯桓宣武並翼贊王室，宣威遐外，此鄙夫之所以慕也；董仲舒劉子政深精《洪範》，妙達《公羊》，鄙夫之所以希也；榮啟期擊磬縱酒行歌，斯為至樂，鄙夫之所以重也。何者？請試論之：夫以武侯之賢，宣武之智，自天祐之，蓋有以然也。假使逢文明之后，值則哲之君，不足為鄙夫扶轂，豈青紫之可望邪？東方鼠虎之諭，斯得之矣。及仲舒之學術，子政之探微，見重元光之初聲，高建始之末，通宵忘寐，終日下帷，不有學術，何以成器？川溜決石，可不勉乎？馳光不留，逝川倏忽。尺璧非寶，寸陰可惜。文武二途，並得儔匹。啟期擊磬，彼獨何人，甯止伯鸞之詩，將同威輦之詠。一以我為馬，一以我為牛，莊周往矣，嗣宗長逝。吾知宇宙之內，更有人哉。

天下一致而百慮，同歸而殊途，何者？夫儒者列君臣父子之禮，序夫婦長幼之別；墨者堂高三尺，土階三等，茅茨不剪，采椽不斲，冬日以鹿裘為禮，盛暑以葛衣為貴；法家不殊貴賤，不別親疏，嚴而少恩，所謂法也；名家苛察繳繞，檢而失真，是謂名也；道家虛無為本，因循為務，中原喪亂，實為此風，何鄧誅於前，裴王滅於後，蓋為此也。

裴幾原問曰：「西伯拘而闡《易》，仲尼厄而作《春秋》；孫子之遇龐涓，韓非之值秦后；虞卿窮愁，不韋遷蜀，士嬴疾行，夷齊潛隱，皆心有不悅，爾乃著書。夫子實尊千乘，搴帷萬里，地得周旦，聲齊燕奭，豪匹四君，威同五伯。玳簪之客，雁行接踵；珠劍之賓，肩隨鱗次。下帷著書，其義何也？殊為抵牾，良用於邑。予答曰：「吾於天下亦不賤也，所以一沐三握髮，一食再吐哺，何者？正以名節未樹也。吾嘗欲棱威瀚海，絕幕居延，出萬死而不顧，必令威振諸夏，然後度聊城而長望，向陽關而凱入。盡忠盡力，以報國家，此吾之上願焉。次則清酒一壺，彈琴一曲，有志不遂，命也如何？脫略刑名，蕭散懷抱，而未能為也。但性過抑揚，恆欲權衡稱物，所以隆暑不辭熱，凝冬不憚寒，著《鴻烈》者，蓋為此也。又問之曰：「子何不詢之有識，共著此書，曷為區區自勤如此？」予答曰：「夫荷旃被毳者，難與道純綿之緻密；羹藜含糗者，不足論太牢之滋味。故服絺綌之涼者，不苦盛暑之鬱煩；襲貂狐之煖者，不知至寒之淒愴。子之術業，豈賓客之能闚。斯蓋以莛撞鐘，以蠡測海也。予嘗切齒淮南不韋之書，謂為賓遊所製，每至著述之間，不令賓客闚之也。

餘見宰人歎曰：「伊尹與易牙同知調鼎，而有賢不肖之殊。」既而歎曰：「無識之徒，尚以伊尹方易牙，余何有哉？」退而復歎曰：「碧廬似玉，猗頓別之；白骨似牙，離婁別之。猗頓離婁，千年不曾遇，牙骨之怨，何時當弭？余見人為鮓，歎曰：」龍之為物也，謂之四靈，而亦為鮓；魚之為物，謂之五協，而又為鮓。抑乃有萃之調鼎，瀟湘之開國歟！退而復歎曰：「靈龜五色似玉金，不免為臛，余何有哉，余何有哉！」

飽食高臥，立言何求焉？修德履道，身何憂焉？居安慮危，戚也；見險懷懼，憂也。紛紛然，榮枯寵辱之動也，人其能不動乎？仲尼其人也，抑吾其次之，有佞而進，有直而退，其寧退乎？予不喜游宴淹留，每宴輒早罷，不復沽酌矣。

大虛所以高者，以其輕而無累也。人生苟清而無欲，則飄飄之氣淩焉。

擣衣清而徹，有悲人者，此是秋士悲於心。擣衣感於外，內外相感，愁情結悲，然後哀怨生焉。苟無感，何嗟何怨也？

長沮浴，桀溺問焉：「今日浴佳耶？」曰：「佳。」長沮曰：「浴須浴其內，然後其表。五臟六腑，尚有未潔，四支八體，何為者耶？夫浴者，將使表裏潔也。內苟含瑕，何遽浴耶？」

孔子東游，見兩小兒相鬥。一兒曰：「我以日初出去人近。」一兒曰：「日中近。」一兒曰：「日初出如車蓋，至中裁如盤盂，豈不近者大，遠者小？」一兒曰：「日初出，滄滄涼涼，至日中有如探湯，此非遠者涼，近者熱耶？」孔子亦不知。日中天而小，落扶桑而大，為政亦如是矣。須日用不知，如中天之小也，雖赫赫然，此蓋落日之治，不足稱也。

居家治理，可移於官，何也？治國須如治家，所以自家刑國。石奮之為家可矣，若謂治國異治家者，則條章不治，民無依焉。故治國者親民，若治家也。心不可欺物，不可示物。不欺不示，得其衷也。欺之則物不信，示之則民驕矣。自家刑國，自國刑家，可無失矣。

見善則喜，聞惡則憂，民之情也。苟無憂喜，其惟聖人乎！若無喜而不喜，無憂而不憂，蓋何足稱也？

白鳥蚊也，齊桓公臥於柏寢，謂仲父曰：「吾國富民殷，無餘憂矣。一物失所，寡人猶為之悒悒，今白鳥營營，饑而未飽，寡人憂之。」因開翠紗之幬，進蚊子焉。其蚊有知禮者，不食公之肉而退，其蚊有知足者，觜公而退；其蚊有不知足者，遂長噓短吸而食之，及其飽也，腹腸為之破潰。公曰：「嗟乎，民生亦猶是。」乃宣下齊國，脩止足之鑒，節民玉食，節民錦衣，齊國大化。

夫鬥者，忘其身也，忘其親者也。行須臾之怒，而鬥終身之禍，然而為之，是忘其身也。

入是國也，言信乎群臣，則可留也；行忠乎群臣，則可仕也；澤乎百里，則富可安也。

鳳無司晨之善，麟乏警夜之功，日月不齊光，參辰不並見，冰炭不同室，粉墨不同橐，有之矣。

古語云：「不鑒於鏡而鑒於人，鑒鏡則辨形，鑒人則懸知善惡。」是知鑒於人勝鑒乎鏡矣。

楚王之食楚也，故愛楚四境之民；越王之食越也，故愛越四境之民。天子之食天下也，吾是以知兼愛天下之民矣。

成瓦者炭，而瓦不可以得炭；潤竹者水，而竹不可以得水。蒿艾有火，不燒不燃；土中有水，不掘無泉。百梅能使百人酸，一梅不足成味也。

孔文舉言：「武王伐紂而懸之白旗，漢祖入關，子嬰不死。武王歷年，止有白魚之瑞；漢祖祥應，其瑞不一。是則漢祖優而武王劣也。」殷洪遠云：「魏武興師，本由親舉；漢祖初起，本是亂兵。此則魏武優於漢帝。」蔣子通言：「漢祖取天下如登山，光武取天下如走丸。當尋邑百萬，振古未聞，滹沱河冰，身面流血，豈其易也？」凡如此例，有書不如無書，委之煨燼，於事為宜矣。

往者承華殿災，詔問高堂隆：「此何災？」隆曰：「殿名崇華，而為天災所除。是天欲使節儉，勿復興崇華之飾也。」

君子有三患：未之聞，患弗得聞。既聞之，患弗能學。既學之，患弗能行。君子有四恥：有其位無其言，君子恥之；無其行，君子恥之；既得之又失之，君子恥之；地有餘而民不足，君子恥之。

制將之法，必使馳張從時。事疑則爭生，勢侔則亂起。所以蕭樊被於縲絏，信布見於誅夷。馭將之間，可不深慎之？

夫陶犬無守夜之警，瓦雞無司晨之益。塗車不能代勞，木馬不中馳逐。

勢者君之輿，威者君之策，臣者君之馬，民者君之輪。勢固則輿安，威定則策勁，臣從則馬良，民和則輪利。

獵猛虎者，不於北苑；釣鯨魚者，不於南池。何則？園非猛虎之藪，池非鯨鯢之處也。責罷者以舉千鈞，督跛者以及走兔，驅騏驥於庭，求猿猱於檻，猶倒裘而索領也。

諸子興於戰國，文集盛於二漢，至家家有製，人人有集。其美者足以敘情志，敦風俗；其弊者祗以煩簡牘，疲後生。往者既積，來者未已。翹足志學，白首不遍。或昔之所重今反輕，今之所重，古之所賤。嗟我後生博遠之士，有能品藻異同，刪整蕪穢，使卷無瑕玷，覽無遺功，可謂學矣。

夫聰明疏通者戒於太察，寡聞少見者戒於壅蔽，勇猛剛強者戒於太暴，仁愛溫良者戒於無斷也。

世有習干戈者賤乎俎豆，修儒行者忽行武功。范甯以王弼比桀紂，謝混以簡文方赧獻。李長有顯武之論，文莊有廢莊之說。餘以為不然。余以孫吳為營壘，以周孔為冠帶，以老莊為歡宴，以權實為稻糧，以卜筮為神明，以政治為手足。一圍之木持千鈞，五寸之揵制開闔，總之者明也。

顏回希舜，所以早亡；賈誼好學，遂令速殞。揚雄作賦，有夢腸之談；曹植為文，有反胃之論。生也有涯，智也無涯，以有涯之生，逐無涯之智，餘將養性養神，獲麟於金樓之制也。夫石田不生五穀，構山不游麋鹿，何哉？以其無所因也。故龍藉風而飛，龜由火而兆，有其資焉。常善利物，無棄人也。富貴不可以傲貧，賢明不可以輕暗。夷吾侈而鮑叔廉，其性不同也；張竦潔而陳遵污，其行不齊也。然而終能相善者，蓋無棄人之謂也。或說人須才學，不資矜素。餘謂不然。昔孔文舉有言：三人同行，兩人聰雋，一夫底下，饑年無食，謂宜食底下者，譬猶蒸一猩猩，煮一鸚鵡耳。此蓋悖道之言也，寧有是乎！禰衡云：荀彧彊可與語，餘人皆酒甕飯囊。魏時劉陶語人曰：智者弄愚人，如弄一丸於掌中。

晉中朝庚道季云：廉頗藺相如，雖千載死人，凜凜如有生氣；曹蜍李志，雖久在世，厭厭如九泉下人。皆如此，便可結繩而理，並抑抗之論也。

魏長高有雅體，而才學非所經。初官出，虞存嘲之曰：「與卿約法三章，談死、文筆刑、商略抵罪。」魏怡然而笑，無忤色。更覺長高之為高，虞存之為愚也。

卞彬為《禽獸決綠》云：「羊淫而狠，豬卑而攣，鵝頑而傲，狗險而出」皆指斥貴勢。其《蝦蟆科斗賦》云：「紆青拖紫，出入苔中」，以比當時令僕也；「科斗唯唯，群浮闇水。唯朝繼夕，聿役如鬼」比令史諮事也。非不才也，然復安用此才乎？

蕭賁忌日拜官，又經醉自道父名。有人譏此事，賁大笑曰：「不樂而已，何妨拜官；溫酒之談，聊慕言在。」了無怍色。賁頗讀書而無行，在家徑偷祖母袁氏物，及問其故，具道其母所偷。祖母乃鞭其母。出貨之，所得余錢，乞問乃沽酒供醉。本名渙，兄弟共以其憸，因為呼賁，此人非不學，然復安用此學乎？

世人有才學不勝朋友，而好作文章，苦辱朋友，此謂學螳螂之鈇，運蛣蜣之甲，何足以云？吾少讀兵書，三十餘年，搜纂數千，止為一帙。菁華領袖，備在其中。性頗尚仁，每宏解網，重囚將死，或許伉儷自看，城樓夜寒，必綈袍之賜。狴牢併遣，犴圉空虛。盜者更鳴，還取將軍之帳；姦夫改往，復錫舍人之車。由來此事，差非一揆。但性頗狷急，或有不堪，不欲蘊蓄胸襟，須令豁然無滯。將令士庶文武，見我所懷，兵法軍令，省而不煩，此言當矣。乃為法三章：一曰叛者，去燕就楚，從魏入韓，說趙王之陰謀，燒鄴都之倉廩，故曰叛者死。二曰不附，夫不附者，功成欲受其祿，事亂欲避其禍，玉節猶建，或可畏威，金湯倘覆，急須奔走，雖招厚祿，常欺脂膏，空加隆遇，不酬國士。當小寇馮陵，勤王以及，豈可見拒？抑揚橫議，出入異辭，故曰不附者死。三曰違令，麾之不進，鼓之不止，應追白虎，反入青龍，我舉正正之旗，彼往亭亭之地，我攻卻月，彼向橫雲，百萬之師，復何益也？然而李廣數奇，或非深失；龐涓戰死，偶值伏兵。故曰違令者抵罪。

曾子曰：「昔楚人掩口而言，欲以說王，王以為慢，遂加之誅。」衛太子以紙閉鼻，漢武帝謂聞己之臭，又致大罪。二者事殊而相似，時異而怨同。

魏明修許昌宮，作景福、承光、永甯、昌晏、百子、延休諸殿，築建神芝觀，又作長壽、康樂、永休、宜昌諸堂，建承露、鎜穿、虞淵池，激引流川，蛟龍吐水。珍木芳草，周環後庭。嗚呼！足稱過差者矣。

老子云：「生之徒十有三，死之徒十有三，而人莫能向生之徒也。」夫水之性也，寂寥長邁，此其本性也，其波濤鼓怒，頹山穴石，蓋有以云耳。

金樽玉盆，不能使薄酒更厚；鸞輿鳳駕，不能使駑馬健捷。有是哉，右手吹竽，左手擊節，必不諧矣。

《呂覽》云：「衣人在寒，食人在饑。」陳思王云：「投虎千金，不如一豚肩；寒者不思尺璧，而思繈衣足也。千里之路，不可別以準繩；萬家之邦，不可不明曲直。」

凡為善難，任善易。奚以知之？今與驥俱走，人不勝驥矣。若夫居於車上，驥不勝人矣。夫人主亦有車，無去其車，則眾善皆盡力竭能矣。

秋旱寒則冬必煖，春雨多則夏必旱。天地不能兩，而況於人乎？天道圜而地道方。何以說天道之圜也？精氣一上一下，圜周復雜，無所稽留，故曰天道圜。何以說地道之方也？萬物殊類殊形，皆有分職，故曰地道方。

夫以眾勇，無所畏乎孟賁矣；以眾力，無所畏乎烏獲矣；以眾視，無以畏乎離婁矣；以眾智，無以畏乎堯舜矣。此君人者之大寶也。

有以乘舟死者，欲禁天下之船；有以用兵喪其國者，欲偃天下之兵。譬之若水火，能善用之則為福，不能善用則為禍。義兵之為天下良藥也，亦大也。

夫吞舟之魚不游清流，鴻鵠高飛不就茂林。何則？其志極遠。牛刀割雞，矛戟采葵，甚非謂也。

昔有假人於越而救溺子，越人雖善游，子必不生矣；失火而取水於海，海水雖多，火必不滅矣。遠水不可救近火也。

夫奔車之上無仲尼，覆車之下無伯夷。故號令者，國之舟車也，安則廉貞生，危則爭鄙起矣。

管仲有言：「無翼而飛者，聲也；無根而固者，情也。」然則聲不假翼其飛甚易，情不待根其固非難。以之垂文，可不慎歟？

古來文士，異世爭驅，而慮動難固，鮮無瑕病。陳思之文，有才之雋也，武帝誄云：「尊靈永蜇」，明帝頌云：「聖體浮輕」。浮輕有似於蝴蝶，永蜇可擬於昆蟲，施之尊極，不其嗤乎！

夫翠飾羽而體分，象美牙而身喪，蚌懷珠而致剖，蘭含香而遭焚，膏以明而自煎，桂以蠹而成疾，並求福而得禍。衣錦尚褧，惡其文之著也。

夫辟狸之不可使搏雞，甝牛之不可使捕鼠。今人才有欲平九州、并方外，責之以細事，是猶用鐵斤剪毛髮也。

夫據幹窺井，雖通視不能見其情，借明於鏡以照之，則分寸可察也。吞舟之魚蕩而失水，則制於螻蟻，離其處也；猿狖失木，擒於狐狸，非其所也。故十圍之木持千鈞之屋，五寸之楗制九重之城，豈其才之足任哉？所居得其要也。

子曰：「耳聽者學在皮膚，心聽者學在肌肉，神聽者學在骨髓也。」翟人以豐狐元豹之皮獻晉文公，公歎曰：「皮美以自罪。」人有積醉寐亡裘者，宋君曰：「醉足亡裘乎？」答曰：「桀醉亡天下，而況裘乎？」有人謂中行文子曰：「此嗇夫也，公何不就其舍？」文子曰：「吾嘗好音，此人遺我鳴琴；吾嘗好佩，此人遺餘玉玦。非愛吾以禮者也。」

子曰：「滌盃而食，洗爵而飲，可以養家客，未可以饗三軍。兕虎在後，隋珠在前，弗及掇珠，先避後患。聞雷掩耳，見電瞑目。耳聞所惡，不如無聞；目見所惡，不如無見。火可見而不可握，水可循而不可毀。故有象之屬，莫貴於火；有形之類，莫尊於水。身曲影直者，未之聞也。用百人之所能，則百人之力舉。譬若伐樹而引其本，千枝萬葉，莫能弗從也。

剝牛皮鞟以為鼓，正三軍之眾，然為牛計，不若服軛；狐白之裘，天子被之在廟堂，為狐計，不若走於平澤。

行合趣同，千里相從；趣不合，行不同，對門不逢也。

江出岷山，河出崑崙，涇出王屋，潁出少室，漢出嶓冢，分流同注於東海，出則異，所歸者同也。

登高使人欲望，臨深使人欲窺，處使然也。射則使人端，釣則使人恭，事使然也。或吹火而然，或吹火而滅，所以吹者異也。

善為民者樹德，不善為民者樹怨，然政不必然也。專用聰明，事必不成；專用晦昧，事必有悖。一明一晦，得之矣。

殷亡焚眾器皆盡，惟琬琰不焚。君子則唯仁義存而已矣。

夫一妻擅夫，眾妾皆亂；一臣專君，群臣皆弊。其可忽哉！

人莫能左畫方，右畫圓。以骨去蟻，蟻愈多；以魚毆蠅，蠅愈至。弓矢不調，則羿不能中也；六馬不和，則造父不能致遠；士民不親，則湯武不能必勝。夜光之璧，黃彝之尊，始乃中山之璞、溪林之幹，及良工琢磨則登廊廟之上矣。加脂粉則宿瘤進，蒙不潔則西施屏，人之學也亦如此，豈可不學邪？世莫學馭龍而學馭馬，莫學治鬼而學治人，先其急務也。若使南海無采珠之民，崑山無破玉之工，則明珠不御於椒室，美玉不佩乎褘裳也。

鋸齒不能咀嚼，箕口不能別味，榼耳不能理音樂，屩鼻不能達芬芳。畫月不能摴望舒之影，休足不能有尋常之步。跨孺子之竹馬，不免於勞腳；剝玉蚌以盈案，無解於虛腹。圖敖倉以救飢，仰天漢以解渴，指水不能赴其渴，望冶不能止其寒。陶犬無守夜之警，瓦雞無司晨之益。塗車不能代勞，木馬不能馳逐，皆所忽也。亦猶草木有龍膽、狗脊、虎掌、獐牙而非四獸也。雨以時降則謂之甘，及其失節則謂之苦。秦氏晝懸衡石，王莽夜御燈火，庶事彌以亂矣。

菁茅，薪草也，《書》尊其貴；王雎，野鳥也，《詩》重其辭；羊雁，賤畜也，《禮》見其質；藂棘，鄙木也，《易》以定刑。所謂常善救物，故無棄財，而況人身，取人誠如是也。

阿膠五尺，不能止黃河之濁；弊箄徑尺，不足救鹽池之滷。

殷洪遠云：「周旦腹中有三斗爛腸。」

桓元子在荊州，恥以威刑為政。與令史杖，上梢雲根，下拂地足，餘比庶幾焉。《詩》云：「宜民宜人，受祿於天。」

書稱：「立功立事，可以永年。」君子之用心也，恆須以濟物為本，加之以立功，重之以修德，豈不美乎？

楚人畏荀卿之出境，漢氏追匡衡之入界，是知儒道實有可尊。故皇甫嵩手握百萬之眾而不反，豈非儒者之貴乎？

擎虞論邕元表賦：「日通精以整，思元博而瞻。」元表擬之而不及，余以為仲治此說為然也。蔡邕言：「忠臣不用，用臣不忠；善言不入，入言不善；罪人無刑，刑人無罪。」傅元言：「寵臣大柄，其君則病；寵臣過隆，其君則聾。王良造父不能同車而馭，伯喈叔夜不可並琴而彈。是知人君不可分權也。人君當以江海為腹，林藪為心，使天下民不能測也。徒有其聲，而無其實，若魚目之珠入市而損價，斲冰為璧，見日而銷也。

王懷祖之在會稽居喪，每聞角聲即灑掃，為逸少之弔也。如此累年，逸少不至。及為揚州，稱逸少罪，逸少於墓所自誓不復仕焉。余以為懷祖為得，逸少為失也。懷祖地不賤乎逸少，頗有儒術。逸少直虛勝耳，才既不足以為高物，而長其狠傲；隱不違親，貞不絕俗，生不能養，死方肥遁，能書何足道也？若然，魏勰之善畫，綏明之善棋，皆可淩物者也。懷祖構怨宜哉。主父偃之心，蘇季子之帛，自於懷祖見之。

堯問舜：「紫舌之民，不可與語，若何？」曰：「君若遠鑑，必知通塞，紫舌之民，何難合同？」餘以為善對。故管仲曰「放老馬，得迷道；隨蟻壤，得水穴」也。

韓昭侯使吏行縣之南門外，有黃犢食苗。昭侯下令曰：當苗時禁牛馬入田。乃得南門黃犢，人以為神。

人心不同，有如其面。昔燕昭重樂毅而惠王疑其能；魏武誅文舉而曹丕收其集，劉向劉歆立言相反，郗愔郗超所奉各異，而況九族乎，百姓乎？處於堂之陰，而知日月之次序也；見瓶中之晷，而知天下之寒暑也。鼓不預於五音，而為五音之主；水不預於五味，而為五味之和；將軍不預於五官，而為五官之督也。蘭生空谷，不為莫用而不芳；舟在江海，不為莫乘而不浮。先針而後縷，可以成帷蓋；先縷而後針，不可以成衣服。有是哉！

公沙穆曰：「居家之方，唯儉與約；立身之道，唯謙與學。」

世人有忿者題其門為「鳳」字，彼不覺，大以為欣，而意在「凡鳥」也。有寄檳榔與家人者，題為「合」子，蓋人一口也。人有罵奴而命名風者，凡蟲也。如此皆為聽察焉。

夫目察秋毫，不見華嶽；耳聽宮徵，不聞雷庭。君子用心必須普也。故糜鹿成群，虎豹所避；眾鳥成列，鷹隼不游。若臨事方就，則不舉矣。渴而穿井，臨難鑄兵，並無益也。非直是矣，復須適時用矣。魯人有身善屨，妻善織縞，而徙於越。或謂之曰：「子必窮矣：夫屨而履，越人跣行；夫縞而冠，越人被髮。蓋無益矣！」

夫水澄之半日，必見目睫；動之半刻，已失方圜。靜之勝動，誠非一事也。

良匠能與人規矩，不能使人巧；明師授人書，不能使人。搜尋仞之隴，求干天之木；望牛跡之水，求吞舟之魚，未可得也。

曾子曰：「患身之不善，不患人之莫己知。」丹青在山，民知而求之；善珠在淵，民知而取之；至道在學，而人不知就之，惑夫！吾假延晷漏，常慮奄忽，幼好狂簡，頗有勤成，諸生孰能傳吾書者，使黃巾綠林，不能攘奪，炎上潤下，時為保持，則關西夫子，此名方丘；東里先生，夢中相報。

曹植曰：「漢之二祖，俱起布衣。高祖闕於細微，光武知於禮德。高祖又鮮君子之風，溺儒冠不可言敬，辟陽淫僻，與眾共之。詩書禮樂，帝堯之所以為治也，而高帝輕之。濟濟多士，文王之所以獲甯也，高帝蔑之不用。聽戚姬之邪媚，致呂氏之暴戾，果令兇婦肆酖酷之心。凡此諸事，豈非寡計淺慮？斯不免於閭閻之人，當世之匹夫也。世祖多識仁智，奮武略以攘暴，興義師以掃殘，破二公於昆陽，斬阜賜於漢津。當此時也，九州鼎沸，四海淵涌，言帝者二三，稱王者四五。若克東齊難勝之寇，降赤眉不計之虜。彭寵以望異內隕，龐萌以叛主取誅，隗戎以背信軀斃，公孫以離心授首。而乃廟勝而後動眾，計定而後行師。於時戰克之將，籌畫之臣，承詔奉令者獲寵，違命犯旨者顛危。故曰建武之行師也，計出於主心，勝決於廟堂。故竇融因聲而景附，馬援一見而歎息。」諸葛亮曰：「曹子建論光武，將則難比於韓周，謀臣則不敵良平。」時人談者亦以為然。吾以此言誠欲美大光武之德，而有誣一代之俊異。何哉？追觀光武二十八將，下及馬援之徒，忠貞智勇，無所不有。篤而論之，非減曩時。所以張陳特顯於前者，乃自高帝動多闊疏，故良平得廣於忠信，彭勃得橫行於外。語有曲突徒薪為彼人，焦頭爛額為上客，此言雖小，有似二祖之時也。光武神略計較，生於天心，故帷幄無他所思，六奇無他所出，於是以謀合議，同共成王業而已。光武稱登禹曰：「孔子有回而門人益親歎。」吳漢曰：「將軍差彊吾意。」其武力可及而忠不可及，與諸臣計事常令馬援後言，以為援策每與諧合，此皆明君知臣之審也。光武上將非減於韓周，謀臣非劣於良平，原其光武策慮深遠，有杜漸曲突之明。高帝能疏，故張陳韓周有焦爛之功耳。黃瓊言光武創基於冰泮之中，用兵於枳棘之地，有奇功也。或曰：光武之時，敵寧有若項羽者？余應之曰：「昔馬援見公孫述，自修飾作邊幅，知無大志，推羽之行。皆較然可見，而胡有疑也？」仲長公理言世祖文史為勝，晉簡文言光武雄豪之類，最為規檢之風，世誠以為子建言其始，孔明揚其波，公理導其源，簡文宏其說。則通人之談，世祖為極優矣。

一兔走街，萬夫爭之，由未定也。積兔滿市，過者不顧，非不欲兔，分已定矣，雖鄙人不爭。故治國存乎定分而已。

河上公序言：「周道既衰，老子疾時王之不為政，故著《道德經》二篇，西入流沙。至魏晉之間，詢諸大方，復失老子之旨，乃以無為為宗，背禮違教，傷風敗俗，至今相傳，猶未祛其惑。皇甫士安云：世人見其書云「谷神不死，是謂元牝」，故好事者遂假託老子以談神仙。老子雖存道德、尚清虛，然博貫古今，垂文述而之篇，及禮傳所載，孔子慕焉是也。而今人學者，乃欲棄禮學，絕仁義，云獨任清虛，可以致治，其違老子親行之言。

古之學者為己，今之學者為人。學而優則仕，仕而優則學，古人之風也。修天爵以取人爵，獲人爵而棄天爵，末俗之風也。古人之風，夫子所以昌言。末俗之風，孟子所以扼腕。然而古人之學者二，今人之學者有四。夫子門徒，轉相師受，通聖人之經者謂之儒，屈原宋玉枚乘長卿之徒，止於辭賦則謂之文。今之儒博窮子史，但能識其事，不能通其理者，謂之學。至如不便為詩如閻纂，善為章奏如柏松，若此之流，汎謂之筆，吟詠風謠，流連哀思者，謂之文。而學者率多不便屬辭，守其章句，遲於通變，質於心用。學者不能定禮樂之是非，辯經教之宗旨，徒能揚榷前言，抵掌多識。然而挹源知流，亦足可貴。筆退則非謂成篇，進則不云取義，神其巧惠筆端而已。至如文者，惟須綺縠紛披，宮徵靡曼，唇吻遒會，情靈搖蕩，而古之文筆，今之文筆，其源又異。至如彖、繫、風、雅，名、墨、農、刑，虎炳豹鬱，彬彬君子，卜談四始，李言七略，源流已詳。今亦置而弗辨。潘安仁清綺若是，而評者止稱情切，故知為文之難也。曹子建、陸士衡，皆文士也，觀其辭致側密，事語堅明，意匠有序，遺言無失。雖不以儒者命家，此亦悉通其義也。遍觀文士，略盡知之。至於謝元暉，始見貧小，然而天才命世，過足以補尤。任彥升甲部闕如，才長筆翰，善輯流略，遂有龍門之名，斯亦一時之盛。夫今之俗，搢紳稚齒，閭巷小生，學以浮動為貴，用百家則多尚輕側，涉經記則不通大旨。苟取成章，貴在悅目，龍首豕足，隨時之義；牛頭馬髀，彊相附會。事等張君之弧，徒觀外澤；亦如南陽之里，難就窮檢矣。射魚指天，事徒勤而靡獲；適郢首燕，馬雖良而不到。夫挹酌道德，憲章前言者，君子所以行也。是故言顧行，行顧言。原憲云：「無財謂之貧，學道不行，謂之病。」末俗學徒，頗或異此。或假茲以為伎術，或狎之以為戲笑。若謂為伎術者，犁靬眩人，皆伎術也。若以為戲笑者，少府鬥獲皆戲笑也。未聞彊學自立，和樂慎禮，若此者也。口談忠孝，色方在於過鴻；形服儒衣，心不則於德義。既彌乖於本行，實有長於澆風。一失其源，則其流已遠，與其不隕獲於貧賤，不充詘於富貴，不畏君王，不累長上，不聞有司者，何其相反之甚。

王仲任言：夫說一經者為儒生，博古今者為通人，上書奏事者為文人，能精思著文連篇章為鴻儒，若劉向揚雄之列是也。蓋儒生轉通人，通人為文人，文人轉鴻儒也。

子思云：堯身長十尺，眉乃八采；舜身長六尺，面頷無毛。禹湯文武及周公，或勤思勞體，或折臂望陽，或禿骭背僂，聖賢在德，豈在貌乎？

按《周禮》：「筮人掌三易，夏曰連山，殷曰歸藏，周曰周易」，解此不同。按杜子春云：「連山伏羲也，歸藏黃帝也。」予曰按禮記曰：「我欲觀殷道，得坤乾焉」，今歸藏先坤後乾，則知是殷明矣。推歸藏既是殷制，連山理是夏書。

銘頌所稱，興公而已。夫披文相質，博約溫潤，吾聞斯語，未見其人。班固碩學，尚云讚頌相似，陸機鉤深，猶稱碑賦如一。《楊泉賦序曰》：「古人作賦者多矣，而獨不賦蠶，乃為《蠶賦》，是何言與？楚蘭陵荀況有《蠶賦》，近不見之，有文不如無述也。」

黃金滿笥，不以投龜；明珠徑寸，豈勞彈雀。

