成湯誅獨木，管仲誅史符，呂望誅任卨，魏操誅文舉，孫策誅高岱，黃祖誅禰衡，晉相誅嵇康，漢宣誅楊惲，此豈關大盜者，深防政術，腹誹心謗，不可全也。

龜所以有殼者何也？欲以自衛也。而人求而鑽灼之何也？為殼也。翠所以可愛者，為有羽也，而人殺之何也？為毛也。私家有器甲，欲以防盜也，而王法治之。閭閻間有利口之人者，欲自進也，而縣官裁之。可不戒哉！

有人讀書握卷而輒睡者，梁朝有名士呼書卷為黃妳，此蓋見其美神養性如妳媼也。夫兩葉蔽目，不見泰山；兩豆塞耳，不聞雷奮，以其專志也。專志既過，不覺睡也。

趙簡子沈欒激於河曰：「吾嘗好聲色，為吾致之；吾嘗好宮室，為吾致之；吾嘗好良馬善御，為吾致之。吾好賢士，而欒激未嘗進一人，是長吾過而黜吾善也。」夫簡子者，能善督責於臣矣。

有人以人物就問司馬徽者，初不辨其高下，每輒言佳。其婦諫之曰：「人以君善士，故質疑問於君，君宜論辯，使各得其所。而一者言佳，二者言佳，豈人所諮問君之意耶？」徽曰：「汝此言亦復佳。」此所以避時也。

劉穆之居京下，家貧。其妻江嗣女。穆之好往妻兄家乞食，每為妻兄弟所辱，穆之不為恥。一日往妻家食畢，求檳榔，江氏兄弟戲之曰：「檳榔本以消食，君常飢，何忽須此物？」後穆之來為宋武佐命，及為丹陽尹，乃召妻兄弟設盛饌，勸酒令醉，言語致飲，座席將畢，令府人以金柈貯檳榔一斛，曰：「此日以為口實。」客因此而退。

顏師伯要倖，貴臣莫二，而多納貨賄，家累千金。宋世祖常與師伯樗蒱，籌將決，世祖先擲得雉，喜謂必勝。師伯後擲得盧，帝失色。師伯擲遽斂手佯曰：「幾作盧爾。」是日師伯一輸百金。

宋山陽王休佑屢以言語忤顏色。有庾敏者能相手板，休祐以己手板託為他許令占之，庾曰：「此板相乃甚貴，然後使人多諐忤。」休祐以褚淵詳密，乃換其板。他日淵侍帝，自稱「下官」，太宗多忌，甚不悅。而手板往往入相，餘以為信然。

南陽劉類好察民間，聞狗逐豬子聲，謂吏殺豬，便曳五官掾。孫弼時在職，有三不肯遷之也，吏題其門曰：「劉府君三不肯」。此戒褊急也，餘豈可不三復斯言哉。

荊楚間有人名我者，此人向父恆稱我，向子互稱名，此其異也。

衛人有夫妻祝神者，使得布百匹。其夫曰：「何少耶？」妻曰：「布若多，子當買妾也。」

韓子曰：「燕人李季，其妻私通。還見私通者在內，令解髮出門。季曰：「是何人？」妻曰：「無之。」季曰：「吾見鬼也。」妻曰：「宜取五姓尿浴。」季乃詐之曰：「此蘭湯也。」

夫結繩之約，不可治亂秦之緒；干戚之舞，不可解聊城之圍。且熊經鳥伸，非謂傷寒之治；呼吸吐納，又非續骨之膏。故知濟世各有其方也。

晉欒見殺，士會奔秦，子糾見誅，管夷吾方霸，時乎時乎，事不同也。

吉凶在天，猶影之在形，響之應聲也。形動則影動，聲出則回應，此分數乃有所繫，非身口之進退也。

蓋聞騏驥長鳴，伯樂昭其能；盧狗悲號，韓國知其壯。是以效之齊秦之路，以逆千里之任。夫矢人豈不仁於函人，矢人惟恐不傷人，函人惟恐傷人，故伎術不同也。射使人端，釣使人恭，登高而望，臨深而窺，事使然也。出林不得直道，行險不得履繩，鬻棺者欲民之死，蓄穀者欲歲之饑。船漏水入，壺漏內虛也。狂者東走，逐者亦東走；溺者入水，救者亦入水。事雖同而心異也。

孔子游舍於山，使子路取水，逢虎於水，與戰，攬尾，得之，內於懷中。取水遠，問孔子曰：「上士殺虎如之何？」子曰：「上士殺虎，持虎頭。」「中士殺虎如之何？」子曰：「中士殺虎持耳。」又問：「下士殺虎如之何？」子曰：「下士殺虎捉虎尾。」子路出尾棄之，復懷石盤曰：「夫子知虎在水，而使我取水，是欲殺我也。」乃欲殺夫子。問：「上士殺人如之何？」曰：「用筆。」「中士殺人如之何？」曰：「用語言。」「下士殺人如之何？」曰：「用石盤。」子路乃棄盤而去。

昔莊子妻死，惠子弔之，方箕踞鼓盆而歌，豈非達乎！

夏侯章為孟嘗君所禮，駕駟馬，有百人之食，而章見人必毀孟嘗君。人有問其故，答曰：「臣無功於孟嘗君，不爾則無見君之長也。」餘以為不然。

東方有士曰袁旌目，將有適而飢於道。狐丘之盜父見之，下壺飧以予之。問：「子誰也？」曰：「我狐丘之盜父也。」曰：「吾不食也。」兩手據地而嘔之不出，喀喀然伏地而死也。

太史公書有時而謬。《鄭世家》云：「子產鄭成公子而實子國之子也。《尚書·顧命》：「衛實侯爵」，《衛世家》言伯爵，斯又乖也。《尚書》云啟金滕是周公東征之時，《史記》是姬旦薨後，又紕繆焉。其餘瑣碎亦不為少。

諸葛孔明嘗戰於鳳山。

諸葛孔明到益州嘗戰於石室。

諸葛孔明嘗戰於萬騎溪。

諸葛孔明嘗戰於石井。

曹植曰：「吾志不果，吾道不行，將來采史官之實錄，時俗之得失，為一家之言，藏之名山，此外徒虛言耳。」

昔洛下有洞穴，其深不測，有一婦人欲殺其夫，謂夫未嘗見此穴，夫自送觀此穴，婦遂推未下穴，經多時至底，婦於後擲飯物，如欲祭之。此人良久乃蘇，得飯食，徊徨覓路，仍得一穴，便匍匐從，就覺所踐如塵，而聞粳米香，啖之芬美。又齎以去，食所齎將盡，便入都，郛郭修整，宮觀壯麗，台榭房宇，悉以金銀為飾，雖無日月，明逾三光。人皆長三丈，被羽衣，奏歌樂。長人語令前去，凡過如此者九。有人云：「君命不得停，還問張華當悉。」此人便隨穴而行，出交州。後歸洛，問張華，示之二物，華云：「如塵者是黃河下龍涎泥，是昆山泥也。」因訴華云：「為妻所苦。」華乃取其妻而煮之。

馬耽以才學知名，譙縱文表皆耽所製。會則賦詩，亦多箴諫。蜀土聞王師當至，耽方檢封儲藏，為國防守。朱齡石具以聞。耽性軒傲，故猶徙邊。自發之後，諸譖日至。耽越雋界，謂所親曰：「朱侯不囚我下，而見遣來此，必惑於眾口，恐卒不免也。」居無幾，而聞蜀信當至，遙判知盡，沐浴席地安臥，作詩畢嘆曰：「所恨生於亂世矣，我雖不引藥。比於瞑目，信有事，便隨宜見殺，勿歎我狂也。」言訖泯然，若已絕矣。蜀使既至，一遵其言，戮尸迄無所知。此謂能耿介也。

何承天於太祖座戲庾登之曰：「夫因禍為福，未必皆智也。」庾答曰：「我亦幾與三豎同戮。」承天為謝晦作表云：「當浮舟東下，戮此三豎。」故庾公以此嘲之。承天失色。又與林公道人同太祖坐，常令二人棋。林公指三棋謂承天曰：「惟當承流，直戮此三豎。」詠此言至於再三。承天汗浹背，恍惚蒼茫，遂致失局。

孟昶立功，專由妻也。昶謂妻曰：「劉邁毀我於桓元，正應作賊耳。」妻曰：「觀君非謀及婦人，或由須錢財故也。」於是下其絳帳，姊妹適人者有帳，并縫衣服，皆方便借取。密壤為襖，得三千餘領，及平京城，昶軍容最盛。

巢尚之求官，執事就其求狀。尚之乃狀云：「尚之始祖父，堯讓天下不受。仍次魯君巢尚之年若干所由，以其無三代，疑於序用。」聞之於孝武帝，武帝拊床賞歎曰：「此必不凡，彌宜用之。」

世人相與呼父為鳳毛，而孝武亦施之祖，便當可得通用。不知此言意何所出。王翼在座，聞孝武此言，逕造謝超宗，向侍御坐天旨云：「弟有鳳毛，吾不曾見此物，暫借一看。」翼非惟不曉此旨，近不知超宗是謝鳳之見。超宗感觸既深，狼狽起還內裏避之。翼謂超宗還內檢取鳳毛，坐齋中侍望。久之，超宗心瞿微歇，兼冀其已悟，於是更出對客，翼又謂之曰：「鳳毛止於此一看，本不將去，差無損失，那得遂不見借？」超宗又走，乃令門人密往喻之。翼然後去。翼即是於孝武座呼羊肉為蹲鴟者，乃其人也。超宗字幾卿，中拜率更令。騶人姓謝，亦名超宗，亦便自稱姓名云：「超宗蟲蟻，就官乞睞。」幾卿既不容洲此言，騶人謂為不許而言之不已，幾卿又走。

劉捴少有豪氣，家產富，厚自奉養，伎妾藝貌，當時絕倫。築館穿池，雅有佳趣。飲食珍味，貴游莫及。當世之士，皆願與交。捴隨方接對，無不諧款。齊武帝微時，捴未之識，時當嘗附人車載至捴門同乘，與捴善，獨下造焉。言畢而辭退。捴怪而問焉，對曰：「與蕭侍郎同車。」捴自至車後請焉。既而歡飲如舊相識。齊武甚懷之。

何敬容書名，敬字大作苟小作文，容字大作父小作口。陸倕弄之曰：「卿名苟既奇大，父殊不小。」敬容不能答。常事衣服，夏月入朝，衣裳不整，乃扶伏床下，以熨斗熨之。衣既甚輕，背便焦灼。不辯屯乇兩字之異，答人書曰：「吾比乇弊。」時人以為笑也。不知晉國及晉朝，人或嘲之曰：「獻公殺賈后，重耳殺懷湣，卿憶此？」敬容曰：「從來所難此，故足稱匪人也。」

宋玉戲太宰屢游之談，後人因此流遷，反語至相習。至如太宰之言屢游，鮑照之伐鼓，孝綽步武之談，韋粲浮柱之說，是中太甚者，不可不避耳。俗士非但文章如此，至言論尤事反語。何僧智者，嘗於任昉坐賦詩，而言其詩不類。任云：「卿詩可謂高厚。」何大怒曰：「遂以我為狗號？」任逐後解說，遂不相領任。君復云：「經蓄一枕，不知是何木？」會有委巷之謂任君曰：「此枕是標櫧之木。」任託不覺悟，此人乃以宣誇於眾，有自得之色。夫子曰：「必也正名乎？」斯言讜矣。

孔翁歸解元言，能屬文，好飲酒，氣韻標達。嘗語餘曰：「翁歸不畏死，但願仲秋之時，猶觀美月；季春之日，得玩垂楊。有其二物，死所歸矣。」餘謂斯言雖有過差，無妨有才也。

王思微性好潔淨，每還侍中省，洗浴必乞御水。水清濁與他井不異，且貴水名耳。

盧陵威王之蓄內也，千門相似，萬戶如一。齋前悉施木天以蔽光景，春花秋月之時，暗如深夜撤燭。內人有不識晦明者，動經一紀焉。所以然者，正以桑中之契，奔則難禁；柳園之下，空床多怨。所以咒其制而峻其網，家人譬之廷尉，門內同於苫廬。雖制控堅嚴而金玉滿堂，土木緹罽，不可勝云。及凶寇濟江，而憑陵京邑，王之邸第，邇於路左，重門自啟，無復擊柝之聲。春服初成，遂等閼氏之飾。黃金滿匱，前屬九虎，白璧千雙，後輸六郡。向之所閉，今之所開；向之所聚，今之所散。屏去三惑，可不戒乎？

昔潘君之慕虢雨之為人也。虢雨好學，方夏置金鏤龍盤於側，以洗墨渝焉。潘君慕之，遂無冬夏置金鏤龍盤於側，而不以洗墨渝也。此豈所謂愛其滯質而失其實也。廬蒙侯之妍也，行必撚其纓。顏氏學之，動足而撚其纓，為不妍也如舊。此又潘君也。

餘以九日從上幸樂遊苑，被敕押伏蒙敕板。軍主新從荊還，人馬器甲，震耀京輦，百姓觀者如堵牆焉。上諸子之中，特垂慈愛，賜賚相接。其日賦詩，蒙賞其晚。道義被稱，左右拭目，朋友改觀。此時天高氣清，炎涼調適，千載一時矣。上謂人曰：「余義如荀粲，武如孫策。」餘經侍副君講，時季秋也。召登舍露之閣，同時奉令者，定襄侯祗舍人庾肩吾而已。曲蒙恩宴，自夜至朝，奉玉裕之溫，入銅龍之省。曈曨日色，還想安仁之賦；徘徊月影，懸思子建之文。此又一生之至樂也。余後為江州刺史，副君賜報曰：「京師有語曰：『議論當如湘東王，仕宦當如王克時』。」始為僕射領選也。余作《金樓子》未竟，從荊州還都，時有言是鍛真金為樓子者，來詣餘，三爵之後，往往乞借金樓子玩弄之，應大奇巧。此則近可咍也。

宋岱之雞，猶解談說。

昔玉池國有民，婿面大醜，婦國色鼻齆。婿乃求媚此婦，終不肯回。遂買西域無價名香而熏之，還入其室，婦既齆矣，豈分香臭哉。世有不適物而變通求進，盡皆此類也。

參絲之絞以弦琴，緩張則撓，急張則絕。

王仲宣昔在荊州，著書數十篇。荊州壞，盡焚其書，今存者一篇。知名之士咸重之。見虎一毛，不知其斑。

桂華無實，玉卮無當。

周赧王即位，負債而逃之，名為逃債之宮。今洛陽南宮謻臺是也。竊民斧而藏之。

專諸學炙魚，香聞數里。王僚索魚炙，專諸持一利鋼刀藏著魚腹中，持刀戟者於後鉤專諸，而諸隱刀刺王僚乳，出徹後屏風，僚子羌忌，走及奔牛，手接飛燕，闔閭患之。石室銅戶，藏翳備之也。

漢張猛皇甫商少而相善，為狎既過，乃至相殺，爰及出奔。故君子知慎之，貌必齊莊，於事為善。

丘遲出為永嘉郡，群公祖道於東亭。任敬子沈隱侯俱至。丘云：「少來搜集書史，頗得諸遺書，無復首尾，或失名。凡有百餘卷，皆不得而知。今併欲焚之。」二客乃謂主人云：「可皆取出共看之。」傅金紫末至，二客以向諸書示之，傅乃發摘剖判，皆究其流，出所得三分有二，賓客咸所悅服。

殷湯取士於商賈，周武取士於負薪，齊桓取士於車轅，大漢取士於奴僕。明王聖主取士以賢，不拘卑賤，故功德洋溢，名流竹帛也。

大器不可小用，小士不可大任。

周君出獵，見白鴈為群。周君鼓弩欲射道之行者，其御公孫龍下車拊矢曰：「君以鴈射人，無乃虎狼也？」

魏絳請施舍積粟。自公以下有積粟者盡出之，國無滯粟，亦無困人。公無禁利，又無貪民。行之期年，國乃有節。此蓋邃古之法耳。今若開府庫，併以濟民，忽值妖賊，便當束手。此劉虞惜放火，所以見誅。仲堪賑貧民，於茲竄矣。

趙簡子出畋，命鄭龍射野人，使無驚吾鳥。龍曰：「吾先君晉文公伐衛不僇一人，今君一畋而欲殺良民，是虎狼也。」簡子曰：「人畋得獸，我畋得士。」故緣木愈高者愈懼，人爵愈貴者愈危。可不慎乎？

齊桓公飲酒醉，遺其冠，恥之，三日不朝。管仲曰：「此非有國之恥，胡不雪之以政？」公曰：「善。因發倉粟賜貧窮，論囹圄，出薄罪。處三日而民歌之曰：『公胡不復遺其冠乎？』」

齊宣王晝臥於社山。父老十三人迎勞王，王命賜父老田不租，又無徭役。父老皆拜，而閭丘先生獨不拜。王問之，對曰：「臣願得壽而富貴也。」王曰：「夫生殺有時，壽非寡人所得許也。今倉廩以借火荒，無以富先生；大官無缺，無以貴先生。」閭丘曰：「不然。願大王選良吏以牧之，臣得壽矣。春秋振之以時，無煩擾百姓，臣得富矣。大王出令曰：少者敬老，則臣得貴矣。」王曰：「善夫！」

主有三惡：不脩文德而尚武功，不明教化而枉任刑，是一惡也；妃妾以百數，黔首多鰥寡，是二惡也；男不耕耨，女不紡織，杼軸既空，田疇蕪穢，是三惡也。主有三殆：倍德而好色，親諂諛，遠忠直，嬖子眾多，嫡嗣無立，是一殆也；嚴刑峻法，是二殆也；犬馬啖黍，民不厭糟糠，是三殆也。

田光鞠武俱往候荊軻。燕太子以武陽性好彈，太子為作金丸。

燕田光鞠武往候荊軻，軻時飲酒醉臥，光等唾其耳中而去。軻醉覺問曰：「誰唾我耳？」婦曰：「燕太子師傅向來，是二人唾之。」軻曰：「出口入耳，此必大事。」

燕田光鞠武俱往候荊軻，軻在席擊築而歌，莫不髮上穿冠。

昔鄧通從理入口，相者曰必餓死。漢文帝曰：「能富通者我也。」賜以銅山，其後果餓死。

枚乘有云：「磨礱不見其損，有時而盡；種樹不見其長，有時而大；積行不知其善，有時而用；棄義不知其惡，有時而亡也。」

楚國龔舍，初隨楚王朝，宿未央宮，見蜘蛛焉。有赤蜘蛛大如栗，四面縈羅網，有蟲觸之而死者，退而不能得出焉。舍乃歎曰：「吾生亦如是矣。仕宦者人之羅網也，豈可淹歲？」於是挂冠而退。時人笑之，謂舍為蜘蛛之隱。

桓譚有《新論》，華譚又有《新論》；揚雄有《太元經》，楊泉又有《太元經》。談者多誤，動形言色。或云桓譚有《新論》，何處復有華譚？揚子有《太元經》，何處復有《太元經》？此皆由不學使之然也。

諸葛司馬二相，誠一國之宗師，霸王之賢佐也。孔明起巴蜀之地，蹈一州之土，省任刑法，整齊軍伍，步卒數萬，長驅祁山，慨然有河洛飲馬之志。仲達據天下十倍之地，仗兼并之眾，據牢城，擁精銳，無擒敵之意，若此人不死，則雍梁敗矣。方之司馬，理大優乎！

高貴鄉公賦詩，給事中甄歆陶成嗣各不能著詩，受罰酒。金谷聚前，絳邑令邵滎陽中牟潘豹沛國劉邃不能著詩，並罰酒三斗。斯無才之甚矣。

畢卓常飲廢職，比舍郎釀熟，卓因醉，夜至其間取酒飲之。掌酒者不察，執而縛之。郎往視之，乃畢吏部也。遽釋其縛，卓遂與主人飲於甕間，取醉而去。卓嘗謂人曰：「右手持酒杯，左手執蟹螯，拍浮酒池中，便足了一生也。」

孔靜居山陰，宋武微時以靜東豪，故往候之。靜時晝寢，夢人語曰：「天子在門。」覺寤，即遣人出看，而帝亦適至，靜虛已接對，仍留帝宿，夜設粥無鮭，新伏鵝卵，今煮以為肴。賊平，京都以靜為奢威將軍，會稽內史。

元嘉中張永開玄武湖，值古塚上有一銅斗，有柄若酒桍。太祖訪之朝士，莫有識者。何承天曰：「此亡新威斗，王莽三公亡，皆以賜之。一在冢內，一在塚外。」俄而又啟冢，內得一斗，有銘書稱大司徒甄邯之墓。

餘好為詩賦及著書，宣脩容敕旨曰：「夫政也者，生民之本也，爾其勖之。餘每留心此處，恆舉燭理事，夜分而寢。餘六歲能為詩，其後著書之中，唯玉韜最善。

昔孔甲過人家，主方產子。占之曰：「子必有殃。」孔甲曰：「以為餘子，誰為殃之？」及長，果見斫木而傷足。

高蒼梧叔能為風車，可載三十人日行數百里。

梁有富人虞氏，財資無量，登高樓，臨大路，陳酒博弈其上，樓下俠客相隨而行，樓上博弈者爭采而笑。會飛鳶墜腐鼠正中俠客，俠客聞樓上笑，謂虞氏以鼠投己，夜聚攻滅虞氏。

宋丘之鼎以烹雞，多瀋則淡，少瀋則焦。

鄭泉願得五百斛船貯酒，四時甘肥置雨頭，謂人言：「死必葬我於陶家之側，百年之後，形化為土，得為酒器，豈不美哉？」

李元禮洌洌如長松下風，周君颼颼如小松下風。

魏文侯見宋陵子，三仕不願。文侯曰：「何貧乎？」曰：「王見楚富者，牧羊九十九而願百。嘗訪邑里故人，其鄰人貧有一羊者，富拜之曰：『吾羊九十九，今君之一，盈成我百，則牧數足矣。』鄰者與之。從此觀焉，富者非富，貧者非貧也。」

