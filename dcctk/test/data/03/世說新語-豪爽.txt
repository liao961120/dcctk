王大將軍年少時，舊有田舍名，語音亦楚。武帝喚時賢共言伎蓺事。人皆多有所知，唯王都無所關，意色殊惡，自言知打鼓吹。帝令取鼓與之，於坐振袖而起，揚槌奮擊，音節諧捷，神氣豪上，傍若無人。舉坐歎其雄爽。

王處仲世許高尚之目，嘗荒恣於色，體為之敝。左右諫之，處仲曰：「吾乃不覺爾。如此者，甚易耳！」乃開後閤，驅諸婢妾數十人出路，任其所之，時人歎焉。

王大將軍自目：「高朗疏率，學通左氏。」

王處仲每酒後輒詠「老驥伏櫪，志在千里。烈士暮年，壯心不已」。以如意打唾壺，壺口盡缺。

晉明帝欲起池臺，元帝不許。帝時為太子，好養武士。一夕中作池，比曉便成。今太子西池是也。

王大將軍始欲下都處分樹置，先遣參軍告朝廷，諷旨時賢。祖車騎尚未鎮壽春，瞋目厲聲語使人曰：「卿語阿黑：何敢不遜！催攝面去，須臾不爾，我將三千兵，槊腳令上！」王聞之而止。

庾稚恭既常有中原之志，文康時權重，未在己。及季堅作相，忌兵畏禍，與稚恭歷同異者久之，乃果行。傾荊、漢之力，窮舟車之勢，師次于襄陽。大會參佐，陳其旌甲，親授弧矢曰：「我之此行，若此射矣！」遂三起三疊，徒眾屬目，其氣十倍。

桓宣武平蜀，集參僚置酒於李勢殿，巴、蜀縉紳，莫不來萃。桓既素有雄情爽氣，加爾日音調英發，敘古今成敗由人，存亡繫才。其狀磊落，一坐歎賞。既散，諸人追味餘言。于時尋陽周馥曰：「恨卿輩不見王大將軍。」

桓公讀高士傳，至於陵仲子，便擲去曰：「誰能作此溪刻自處！」

桓石虔，司空豁之長庶也。小字鎮惡。年十七八未被舉，而童隸已呼為鎮惡郎。嘗住宣武齋頭。從征枋頭，車騎沖沒陳，左右莫能先救。宣武謂曰：「汝叔落賊，汝知不？」石虔聞之，氣甚奮。命朱辟為副，策馬於數萬眾中，莫有抗者，徑致沖還，三軍歎服。河朔後以其名斷瘧。

陳林道在西岸，都下諸人共要至牛渚會。陳理既佳，人欲共言折。陳以如意拄頰，望雞籠山歎曰：「孫伯符志業不遂！」於是竟坐不得談。

王司州在謝公坐，詠「入不言兮出不辭，乘回風兮載雲旗」。語人云：「當爾時，覺一坐無人。」

桓玄西下，入石頭。外白：「司馬梁王奔叛。」玄時事形已濟，在平乘上笳鼓並作，直高詠云：「簫管有遺音，梁王安在哉？」

