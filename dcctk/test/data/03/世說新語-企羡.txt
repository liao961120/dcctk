王丞相拜司空，桓廷尉作兩髻、葛群、策杖，路邊窺之，歎曰：「人言阿龍超，阿龍故自超。」不覺至臺門。

王丞相過江，自說昔在洛水邊，數與裴成公、阮千里諸賢共談道。羊曼曰：「人久以此許卿，何須復爾？」王曰：「亦不言我須此，但欲爾時不可得耳！」

王右軍得人以蘭亭集序方金谷詩序，又以已敵石崇，甚有欣色。

王司州先為庾公記室參軍，後取殷浩為長史。始到，庾公欲遣王使下都。王自啟求住曰：「下官希見盛德，淵源始至，猶貪與少日周旋。」

郗嘉賓得人以己比符堅，大喜。

孟昶未達時，家在京口。嘗見王恭乘高輿，被鶴氅裘。于時微雪，昶於籬間窺之，歎曰：「此真神仙中人！」

