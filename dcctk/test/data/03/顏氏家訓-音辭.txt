夫九州之人，言語不同，生民已來，固常然矣。自春秋標齊言之傳，離騷目楚詞之經，此蓋其較明之初也。後有揚雄著方言，其言大備。然皆考名物之同異，不顯聲讀之是非也。逮鄭玄注六經，高誘解呂覽、淮南，許慎造說文，劉熹製釋名，始有譬況假借以證音字耳。而古語與今殊別，其間輕重清濁，猶未可曉；加以內言外言、急言徐言、讀若之類，益使人疑。孫叔言創爾雅音義，是漢末人獨知反語。至於魏世，此事大行。高貴鄉公不解反語，以為怪異。自茲厥後，音韻鋒出，各有土風，遞相非笑，指馬之諭，未知孰是。共以帝王都邑，參校方俗，考覈古今，為之折衷。搉而量之，獨金陵與洛下耳。南方水土和柔，其音清舉而切詣，失在浮淺，其辭多鄙俗。北方山川深厚，其音沈濁而鈋鈍，得其質直，其辭多古語。然冠冕君子，南方為優；閭里小人，北方為愈。易服而與之談，南方士庶，數言可辯；隔垣而聽其語，北方朝野，終日難分。而南染吳、越，北雜夷虜，皆有深弊，不可具論。其謬失輕微者，則南人以錢為涎，以石為射，以賤為羨，以是為舐；北人以庶為戍，以如為儒，以紫為姊，以洽為狎。如此之例，兩失甚多。至鄴已來，唯見崔子約、崔瞻叔姪，李祖仁、李蔚兄弟，頗事言詞，少為切正。李季節著音韻決疑，時有錯失；陽休之造切韻，殊為疏野。吾家兒女，雖在孩稚，便漸督正之；一言訛替，以為己罪矣。云為品物，未考書記者，不敢輒名，汝曹所知也。

古今言語，時俗不同；著述之人，楚、夏各異。蒼頡訓詁，反稗為逋賣，反娃為於乖；戰國策音刎為免，穆天子傳音諫為間；說文音戛為棘，讀皿為猛；字林音看為口甘反，音伸為辛；韻集以成、仍、宏、登合成兩韻，為、奇、益、石分作四章；李登聲類以系音羿，劉昌宗周官音讀乘若承；此例甚廣，必須考校。前世反語，又多不切，徐仙民毛詩音反驟為在遘，左傳音切椽為徒緣，不可依信，亦為眾矣。今之學士，語亦不正；古獨何人，必應隨其偽僻乎？通俗文曰：「入室求曰搜。」反為兄侯。然則兄當音所榮反。今北俗通行此音，亦古語之不可用者。璵璠，魯人寶玉，當音餘煩，江南皆音藩屏之藩。岐山當音為奇，江南皆呼為神祇之祇。江陵陷沒，此音被於關中，不知二者何所承案。以吾淺學，未之前聞也。

北人之音，多以舉、莒為矩；唯李季節云：「齊桓公與管仲於臺上謀伐莒，東郭牙望見桓公口開而不閉，故知所言者莒也。然則莒、矩必不同呼。」此為知音矣。

夫物體自有精麤，精麤謂之好惡；人心有所去取，去取謂之好惡。此音見於葛洪、徐邈。而河北學士讀尚書云好生惡殺。是為一論物體，一就人情，殊不通矣。

甫者，男子之美稱，古書多假借為父子；北人遂無一人呼為甫者，亦所未喻。唯管仲、范增之號，須依字讀耳。

案：諸字書，焉者鳥名，或云語詞，皆音於愆反。自葛洪要用字苑分焉字音訓：若訓何訓安，當音於愆反，「於焉逍遙」，「於焉嘉客」，「焉用佞」，「焉得仁」之類是也；若送句及助詞，當音矣愆反，「故稱龍焉」，「故稱血焉」，「有民人焉」，「有社稷焉」，「託始焉爾」，「晉、鄭焉依」之類是也。江南至今行此分別，昭然易曉；而河北混同一音，雖依古讀，不可行於今也。

邪者，未定之詞。左傳曰：「不知天之棄魯邪？抑魯君有罪於鬼神邪？」莊子云：「天邪地邪？」漢書云：「是邪非邪？」之類是也。而北人即呼為也，亦為誤矣。難者曰：「繫辭云：『乾坤，易之門戶邪？』此又為未定辭乎？」答曰：「何為不爾！上先標問，下方列德以折之耳。」

江南學士讀左傳，口相傳述，自為凡例，軍自敗曰敗，打破人軍曰敗。諸記傳未見補敗反，徐仙民讀左傳，唯一處有此音，又不言自敗、敗人之別，此為穿鑿耳。

古人云：「膏粱難整。」以其為驕奢自足，不能剋勵也。吾見王侯外戚，語多不正，亦由內染賤保傅，外無良師友故耳。梁世有一侯，嘗對元帝飲謔，自陳「癡鈍」，乃成「颸段」，元帝答之云：「颸異涼風，段非干木。」謂「郢州」為「永州」，元帝啟報簡文，簡文云：『庚辰吳入，遂成司隸。」如此之類，舉口皆然。元帝手教諸子侍讀，以此為誡。

河北切攻字為古琮，與工、公、功三字不同，殊為僻也。比世有人名暹，自稱為纖；名琨，自稱為袞；名洸，自稱為汪；名䋤，自稱為獡。非唯音韻舛錯，亦使其兒孫避諱紛紜矣。

