*魏志下

*傳

陳思王植字子建，每進見難問，應聲而對，特見寵愛，既以才見異，而丁儀，丁廙，楊修等，為之羽翼，太祖狐疑，幾為太子者數矣。黄初三年，立為鄄城王，太和元年，徙為壅壅作雍丘王，三年徙封東阿王，五年，上疏求存問親戚，舊無親戚二字。補之因致其意曰：臣聞天稱其高，以無不覆，地稱其廣，以無不載，日月稱其明，以無不照，江海稱其大，以無不容。故孔子曰：大哉堯之為君，唯天為大，唯堯則之，夫天德之於萬物，可謂弘廣矣。蓋堯之為教，先親後疏，自近及遠，周之文王，亦崇厥化，昔周公吊管，蔡之不咸，廣封懿親，以藩屏王室。傳曰：周之同盟，異姓為後，誠骨肉之恩，爽而不離，親親之義，實在敦固，未有義而後其君，仁而遺其親者也。

臣伏惟陛下資帝唐欽明之德，體文王翼翼之仁，惠洽椒房，恩昭九親，羣后百寮，番休遞上，執政不廢於公朝，下情得展於私室，親理之路通，慶吊之情展，誠可謂恕己治人，推惠施恩者矣。至於臣等，婚媾不通，兄弟乖絕，吉凶之問塞，慶吊之禮廢，恩紀之違，甚於路人，隔閡之異，殊於胡越，以一切之制，無朝覲之望，至於注心皇極，結情紫闥，神明知之矣。願陛下沛然垂詔，使諸國慶問得展，以叙骨肉之歡恩，全怡怡之篤義，妃妾之家，膏沐之遺，歲得再通，齊義於貴宗，等惠於百司，如此則風雅所咏，復存於聖世矣。

臣伏自思惟，無錐刀之用，及觀陛下之所戒戒作拔授，若以臣為異姓，竊自料度，不後於朝士矣。若得辭遠游，戴武弁，解朱組，佩青紱，駙馬奉車，趣得一號，安宅京室，執鞭珥筆，出從華蓋，入侍輦轂，承答聖問，拾遺左右，乃臣丹誠之至願也。遠慕鹿鳴君臣之宴，中咏常棣匪他之戒，下思伐木友生之義，終懷蓼莪罔極之哀，每四節之會，塊然獨處，左右唯僕隸，所對唯妻子，高談無所與陳，發義無所與展，未嘗不聞樂而拊心，臨觴而嘆息也。臣伏以為，犬馬之誠，不能動人，譬人之誠，不能動天，崩城隕霜，臣初信之，以臣心况，徒虛語耳，若葵藿之傾葉，大陽不為之回光，亦終向者誠也。竊自比葵藿，若降天地之施，垂三光之明者，實在陛下，今之否隔，友於同憂，而臣獨倡言者，竊不願於聖世使有不蒙施之物，必有慘毒之懷，故柏舟有天只之怨，谷風有弃予之嘆，故伊尹耻其君不如堯舜，臣之愚蔽，欲使陛下崇光日月，被時雍之美者，是臣慺慺之誠也。

詔報曰：夫忠厚仁及草木，則行葦之詩作，恩澤衰薄，不親九屬，則角弓之章刺，今令諸國兄弟，情理簡怠，妃妾之家，膏沐疏略，縱不能敦而睦之，王援古喻義，備矣悉矣。何言精誠不足以感通哉。夫明貴賤，崇親親，禮賢良，順少長，國之綱紀，本無禁諸國通問之詔也。矯枉過正，下吏懼譴，以至於此耳，已敕有司，如王所訴。

植復上疏。陳審舉之義曰：臣聞，天地協氣而萬物生，君臣合德而庶政成，五帝之世非皆智，三季之末非皆愚，用與不用，知與不知也。書曰：有不世之君，必能用不世之臣，用不世之臣，必能立不世之功，昔樂毅奔趙，心不忘燕，廉頗在楚，思為趙將，臣生乎亂，長乎軍，又數承教於武皇帝，伏見行師用兵之要，不必取孫吳，而暗與之合，竊揆之於心，常願得一奉朝覲，排金門，蹈玉陛，列有職之臣，賜須臾之間，使臣得一散所懷，攄盡蕴積，死不恨矣。然天高聽遠，情不上通，徒獨望青雲而拊心，仰高天而嘆息耳。屈平曰：國有驥而不知乘焉。遑遑而更索，昔管蔡放誅，周邵作弼，叔魚陷刑，叔向匡國，三監之舋，臣自當之，二南之輔，求必不遠，華宗貴族，藩王之中，必有應斯舉者。故傳曰：無周公之親，不得行周公之事，唯陛下少留意焉。

近者漢氏，廣建藩王，豐則連城數十，約則饗食祖祭而已，未若姬周之樹國五等之品制也。若扶蘇之諫始皇，淳于越越下有之字難周青臣，可謂知時變矣。能使天下，傾耳注目者，當權者是矣。故謀能移主，威能慴下，豪右執政，不在親戚，權之所在，雖疏必重，勢之所去，雖親必輕，蓋取齊者田族，非呂宗也。分晉者趙魏，非姬姓也。唯陛下察之，苟吉專其位，凶離其患者，異姓之臣也。欲國之安，祈家之貴，存共其榮，没同其禍者，公族之臣也。今反公族疏，而異姓親，臣竊惑焉。今臣與陛下踐冰履炭，高下共之，豈得離陛下哉。不勝憤懣，拜表陳情，若有不合，乞且藏之書府，不便滅弃，臣死之後，事可思。

魏略曰：植以近前諸國士息已見發，其遺孤稚弱，在者無幾，而復被取。乃上書曰：臣聞古之聖君，與日月齊其明，四時等其信，恩不中絕，教無二可，以此臨朝，則臣下知所死矣。受任在萬里之外，審主之所以授官，必己之可以投命，雖有構會之徒，泊然不以為懼者，蓋君臣相信之明效也。臣初受封。策書曰：植受茲青社，為魏藩輔，而所得兵百五十人，皆年在耳順，或不逾矩，虎賁官騎及親事，凡二百餘人，皆使年壯，備有不虞，檢校乘城，顧不足以自救，况皆復耄耋罷曳乎。而名為魏東藩，使屏翰王室，臣竊自羞矣。就之諸國，國有士子，合不過五百人，伏以為三軍益損，不復賴此，方外定否，必當須辦者，臣願將部曲，倍道奔赴，夫妻負襁，子弟懷糧，蹈鋒履刃，以徇國難，何但習業小兒哉。愚誠以揮涕增河，鼷鼠飲海，於朝萬無損益，於臣家計，甚有廢損，又臣士息前後三送，兼人已竭，唯尚有小兒七八歲已上，十六七已還，三十餘人，今部曲皆年耆，臥在床席，非糜不食，眼不能視，氣息裁屬者，凡三十七人，疲瘵風靡，疣盲聾瞶者，二十三人，唯正須此小兒，大者可備宿衞，雖不足以禦寇，粗可以警小盗，小者未堪大使，為可使耘鋤穢草，驅護鳥雀，休候人，則一事廢，一日獵，則衆業散，不親自經營，則功不攝，常自躬親，不委下吏而已，陛下聖仁，恩詔三至，士子給國，長不復發，明詔之下，有若皦日，保金石之恩，必明神之信，定習業者，并復見送，晻若晝晦，悵然失圖，伏以為陛下既爵臣百僚之右，居藩國之任，為置卿士，屋名為宮，冢名為陵，不使其危居獨立，無異於凡庶，若陛下聽臣，悉還部曲，罷官屬，省監官，使解璽釋紱，追柏成子仲之業，營顏淵原憲之事，居子臧之廬，宅延陵之室，如此，雖進無成功，退有可守節，身死之日，猶松喬也。然伏度國朝，終未肯聽臣之若是，固當羈絆於世繩，維繫于禄位，懷屑屑之小憂，執無已之百念，安得蕩然肆志，逍遥於宇宙之外哉。此願未從，陛下必欲崇親親，篤骨肉，潤白骨，而榮枯木者，唯遂仁德以副前恩，有詔皆遂還之也。

六年，封植為陳王，時法制待藩國，既自峻迫，寮屬皆賈竪下才，兵人給其殘老，大數不過二百人，十一年而三徙都，常汲汲無歡，遂發疾薨。孫盛曰：異哉。魏氏之封建也。不度先王之典，不思藩屏之術，違敦穆之風，背維城之義，漢初之封，或權侔人主，雖云不度，時勢然也。魏氏諸侯，陋同匹夫，雖懲七國，矯枉過也。且魏之代漢，非積德之由，風澤既微，六合未一，而彫翦枝幹，委權異族，勢同瘣木，危若巢幕，不嗣忽諸，非天喪也。五等之制，萬世不易之典。六代興亡，曹囧論之詳矣。

中山恭王袞，每兄弟游娛，袞獨譚思經典，文學防輔，遂共表稱陳袞美，袞聞之大驚懼。責讓文學曰：修身自守，常人之行耳，而諸君乃以上聞，是適所以增其負累也。且如有善，何患不聞，而遽共如是，是非益我，其誡慎如此，袞尚約儉，教敕妃妾，紡績織絍，習為家人之事，袞病困。令世子曰：汝幼少，未聞義方，早為人君，伹知樂不知苦，必將以驕奢為失也。接大臣，務以禮，雖非大臣，老者猶宜答拜，事兄以敬，恤弟以慈，兄弟有不良之行，當造膝諫之，諫之不從，流涕喻之，喻之不改，乃白其母，若猶不改，當以奏聞，并辭國土，與其守寵罹禍，不若貧賤全身也。此亦謂大罪惡耳，其微過細愆，故當奄覆之，嗟乎小子，慎修乃身，奉聖朝以忠貞，事太妃以孝敬，閨闈之內，奉令於太妃，閫閾之外，受教於沛王，無怠乃心，以慰余靈，薨，詔使大鴻臚，持節典護喪事，贈賵甚厚。

評曰：魏氏王公，徒有國土之名，而無社稷之實，又禁防擁擁作壅隔，同於囹圄，位號靡定，大小歲易，骨肉之恩乖，棠棣之義廢，為法之弊，一至於此乎。魏氏春秋載宗室曹囧上書曰：臣聞古之王者，必建同姓，以明親親，必樹異姓，以明賢賢。故傳曰：庸勛親親，昵近尊賢。書曰：克明俊德，以親九族，詩云，懷德惟寧，宗子維城，由斯觀之，非賢無與興功，非親無與輔治也。夫親親之道，專用則其漸也微弱，賢賢之道，偏任則其獘也刧奪，先聖知其然也。故博兼親疏，而并用之，近則有宗盟藩衞之固，遠則有仁賢輔佐之助，興則有與共其治，衰則有與守其土，安則有與享其福，危則有與同其禍，夫然，故能有其國家，本枝百世也。今魏尊尊之法雖明，親親之道未備，詩不云乎。鶺鴒在原，兄弟急難，以斯言之，明兄弟相救於喪亂之際，同心於憂禍之間，雖有鬩墻之忿，不忘禦侮之事，何則憂患同也。今則不然，或任而不重，舊無或任而不重五字，補之或釋而不任，一旦疆場稱警，關門反拒，股肱不扶，胸心無衞，臣竊惟此，寢不安席。

謹撰合所聞，叙論成敗。論曰：昔夏殷周，歷世數十，而秦二世而亡，何則三代之君，與天下共其民，故天下同其憂也。秦王獨制其民，故傾危莫救也。夫與人共其樂者，人必憂其憂，與人同其安者，人必拯其危，先王知獨治之不能久也。故與人共治之，知獨守之不能固也。故與人共守之，兼親疏而兩用，參同異而并建，是以輕重足以相鎮，親疏足以相衞，并兼路塞，逆節不生，及其衰也。桓文帥禮，王綱弛而復張，諸侯傲而復肅，二霸之後，浸以陵遲，吳楚憑江漢，負固方城，雖心希九鼎，而畏迫宗姬，奸情散於匈懷，逆謀消於唇吻，斯豈非信重親戚，任用賢能，枝葉碩茂，本根賴之與，自此之後，轉相攻伐，暨于戰國，諸姬微矣。至於王赧，降為庶人，猶枝葉相持，得居虛位，海內無主，四十餘年，秦據形勝之地，騁譎詐之術，至於始皇，乃定天位，曠日若彼，用力若此，豈非深固根蒂，不拔之道乎。秦觀周之獘，以為小弱見奪，於是廢五等之爵，立郡縣之官，子弟無尺寸之封，功臣無立錐之土，內無宗子以自毘輔，外無諸侯以為藩衞，仁心不加於親戚，惠澤不流於枝葉，譬猶芟刈股肱，獨任胸腹，浮舟江海，弃捐楫櫂，觀者為之寒心，而始皇晏然，自以為關中之固，金舊無捐楫至固金二十二字，補之城千里，子孫帝王，萬世之業也。豈不悖哉。至於身死之日，無所寄付，委天下之重於凡人之手，托廢立之命於奸臣之口，至令趙高之徒，誅鋤宗室，胡亥少習刻薄之教，長遭凶父之業，不能改制易法，寵任兄弟，而乃師譚申商，諮謀趙高，自幽深宮，委政讒賊，身殘望夷，求為黔首，豈可得哉。遂乃郡國離心，衆庶潰叛，勝廣倡之於前，劉項獘之於後，向使始皇納淳于之策，抑李斯之論，割裂州國，分王子弟，封三代之後，報功臣之勞，士有常君，人有定主，枝葉相扶，首尾為用，雖使子孫有失道之行，時人無湯武之賢，奸謀未發，而身已屠戮，何區區之陳項，而得措其手足哉。故漢祖奮三尺之劍，驅鳥集之衆，五年之中，而成帝業，自開闢已來，其興立功勛，未有若漢祖之易者也。夫伐深根者，難為功，摧枯杇者，易為力，理勢然也。漢監秦之失，封殖子弟，及諸呂擅權，圖危劉氏，而天下所以不傾動者，百姓所以不易心者，徒以諸侯强大，盤石膠固，東牟朱虛受命於內，齊代吳楚，作衞于外也。向使高祖踵亡秦之法，忽先王之制，則天下已傳，非劉氏有也。然高祖封建，地過古制，大者跨州兼郡，小者連城數十，上下無别，權侔京室，故有吳楚七國之患。賈誼曰：諸侯强盛，長亂起奸，莫若衆建諸侯，而少其力，則下無背叛之心，上無誅伐之事，文帝不從，至於孝景，猥用晁錯之計，削黜諸侯，親者怨恨，疏者震恐，吳越倡謀，五國從風，兆發高帝，舋鐘文景，由寬之過制，急之不漸故也。所謂末大必折，尾大難掉，尾同於體，猶或不從，况乎非體之尾，其可掉哉。武帝從主父之策，下推恩之令，自是之後，齊分為七，趙分為六，淮南三割，梁代五分，遂以陵遲，子孫微弱，衣食租税，不預政事，或以酎金免削，或以無後國除，至於成帝，王氏擅朝。劉向諫曰：臣聞公族者國之枝葉，枝葉落則本根無所庇蔭，其言深切，多所稱引，成帝雖悲傷嘆息，而不能用，至于哀平，異姓秉權，假周公之事，而為田常之亂，高拱而竊天位，一朝而臣四海，漢宗室王侯，解印釋綬，貢奉社稷，猶懼不得為臣妾，或乃為之符命，頌莽恩德，豈不哀哉。由斯言之，非宗子獨忠孝於惠文之間，而叛逆於哀平之際也。徒權輕勢弱，不能有定耳，賴光武皇帝挺不世之姿，禽王莽於已成，紹漢嗣於既絕，斯豈非宗子之力邪，而曾不監秦之失策，襲周之舊制，踵亡國之法，而徼幸無疆之期，至於桓靈，閹竪執衡，朝無死難之臣，外無同憂之國，君孤立於上，臣弄權於下，本末不能相御，身首不能相使，由是天下鼎沸，奸凶并争，宗廟焚為灰燼，宮室變為榛藪，居九州之地，而身無所安處，悲夫，漢氏奉天，禪位於大魏，大魏之興，于今二十四年矣。觀五代之存亡而不用其長策，睹前車之傾覆而不改其轍迹，子弟王空虛之地，君不使之民，宗室竄於閭閻，不聞邦國之政，權均匹夫，勢齊凡庶，內無深根不拔之固，外無盤石宗盟之助，非所以保安社稷，為萬世之策，且今之州牧郡守，古之方伯諸侯，皆跨有千里之土，兼軍武之任，或比國數人，或兄弟并據，而宗室子弟，曾無一人間廁其間，非所以强幹弱枝，備萬一之虞也。今之用賢，或超為名都之主，或為偏師之帥，而宗室有文者，必限小縣之宰，有武者，必置於百人之上，使夫廉高之士，畢志於衡軛之內，才能之人，耻與非類為伍，非所以勸進賢能，褒異宗室之禮，夫泉涸則流竭，根朽則葉枯，枝繁者蔭根，條落者本孤。故語曰：百足之蟲，至死不僵，扶之者衆也。此言雖小，可以譬大，且墉基不可倉卒而成，威名不可一朝而立，皆為之有漸，建之有素，譬之種樹，久則深固其根本，茂盛其枝葉，若造次徙於山林之中，植於宮闕之下，雖壅之以黑墳，暖之以春日，猶不救於枯槁，何暇蕃育哉。夫樹猶親戚，土猶士民，建置不久，則輕下慢上，平居猶懼其離叛，危急將如之何，是以聖王安而不逸，以慮危也。存而設備，以懼亡也。故疾風卒至，而無摧拔之憂，天下有變，而無傾危之患矣。

王粲，字仲宣，山陽人也。拜侍中，始文帝為五官將，及平原侯植，皆好文學，粲與徐幹，陳琳，阮瑀，應瑒，舊無應瑒二字，補之劉禎，并見友善，琳字孔璋，避難冀州，袁紹使典文章。魏氏春秋。載紹使琳作檄文曰：司空曹操祖父騰，故中常侍，與左悺徐璜，并作妖孽，饕餮故横，傷化虐民，父嵩乞丐攜養，因贓假位，輿金輦璧，輸貨權門，竊盗鼎司，傾覆重器，操贅閹遺醜，本無令德，僄狡鋒俠，好亂樂禍，幕府昔遇董卓侵官暴國，方羅英雄，弃瑕録用，謂其鷹犬之才，爪牙可任，遂乘資跋扈，肆行酷裂，割剥元元，殘賢害善，放志專行，威劫省禁，卑侮王宮，敗法亂紀，坐召三臺，專制朝政，爵賞由心，刑罰由口，所愛光五宗，所惡滅三族，羣談者蒙顯誅，腹議者蒙隱戮，道路以目，百寮鉗口，梁孝王，先帝母弟，墳陵尊顯，操率將士，親臨發掘，破棺裸尸，略取金寶，又署發丘中郎將，模金校尉，所過墮突，無骸不露，身處三公之官，而行桀虜之態，殄國虐民，毒流人鬼，加其細政苛慘，科防互設，繒繳充蹊，坑阱塞路，歷觀古今書籍所載，貪殘虐烈，無道之臣，於操為甚。

袁氏敗，琳歸太祖。太祖謂曰：卿昔為本初移書，但可罪狀孤而已，惡惡止其身，何乃上及父祖邪，琳謝罪。文士傳稱琳謝曰：楚漢未分，蒯通進策於韓信，乾時之戰，管仲肆力於子糾，唯欲效計其主，取禍一時，故跖之客可使刺由，桀之犬可使吠堯也。令明公必能進賢於忿後，弃愚於愛前，四方革命，而英豪托心矣。唯明公裁之。太祖愛才而不咎也。太祖以琳為軍謀祭酒，管記室。

衞覬，字伯儒，河東人也。為尚書，明帝即位，百姓凋匱，而役務方殷。覬上疏曰：夫變情厲性，强所不能，人臣言之既不易，人主受之又艱難，且人之所樂者，富貴榮顯也。所惡者，貧賤死亡也。然此四者，君上之所制，君愛之則富貴顯榮，君惡之，則貧賤死亡，順指者，愛所由來也。逆意者，惡所從至也。故人臣皆争順指而避逆意，非破家為國，殺身成君者，誰能犯顏色，觸忌諱，建一言，開一說哉。陛下留意察之，則臣下之情可見矣。今議者多好悅耳，其言治，治上有政字，則比陛下於堯舜，其言征伐則比二虜於狸鼠，臣以為不然，漢文之時，諸侯强大，賈誼累息，以為至危，况今四海之內，分而為三，羣士陳力，各為其主，是與六國分治，無以為異也。當今千里無煙，遺民困苦，陛下不善留意，將遂凋獘，難可復振，禮，天子之器，必有金玉之飾，飲食之肴，必有八珍之味，至於凶荒，則徹膳降服，然則奢儉之節，必視世之豐約也。武帝之時，後宮食不過一肉，衣不用錦繡，茵蓐不緣飾，器物無丹漆，用能平定天下，遺福子孫，此皆陛下之所親覽也。當今之務，宜君臣上下，量入為出，深思句踐滋民之術，由恐不及，而尚方所造金銀之物，漸更增廣，侈靡日崇，帑藏日竭，昔漢武信神仙之道，謂當得雲表之露，以飡玉屑，故立仙掌，以承高露，陛下至通，至通作通明每所非笑，漢武有求於露，而由尚見非，陛下無求於露，而空設之，不益於好，而糜費功夫，誠皆聖慮所宜裁制也。

劉廙，字恭嗣，南陽人也。為五官將文學，魏諷反，廙弟偉為諷所引，當相坐誅。太祖令曰：叔向不坐弟虎，古之制也。特原不問。廙别傳載廙表論治道。曰：昔周有亂臣十人，有婦人焉。孔子稱才難不其然乎。明賢者難得也。况亂獘之後，百姓彫盡，士之存者，蓋亦無幾，其股肱大職，及至州郡督司，邊方重任，雖備其官，亦未得其人也。此非選者之不用意，蓋才匱使之然耳，况長吏已下，羣職小任，能皆簡練備得其人乎。其計莫如督之以法也。不爾而數轉易，往來不已，送迎之煩，不可勝計，轉易之間，輒有奸巧，既於事不省，而為政者亦以其不得久安之故，知惠益不得成於已，而苟且之可免於患，皆將不念盡心於卹民，而夢想於聲譽，此非所以為政之本意也。今之所以為黜陟者，近頗以州郡之毁譽，聽往來之浮言耳，非皆得其事實，而課其能否也。長吏之所以為佳者，奉法也。憂公也。卹民也。此三事者，或州郡有所不便，往來者有所不安，而長吏執之不已，於治雖得計，其聲譽未為美，屈而從人，於治雖失計，其聲譽必集也。長吏皆知黜陟之在於此也。亦何能不去本而就末哉。以為長吏皆宜使少久，足使自展歲課之能，三年總計，乃加黜陟，課之皆當以事，不得依名也。事者皆以其户口，率其墾田之多少，及盗賊發興，民之亡叛者，為得負之計，如此行之，則無能之吏修名無益，有能之人無名無損，法之一行，雖無部司之監，奸譽妄毁，可得而盡也。事上，太祖甚善之。

陳羣，字長文，潁川人也。為司空録尚書事，青龍中，營治宮室，百姓失農時。羣上疏曰：禹承唐虞之盛，猶卑宮室而惡衣服，况今喪亂之後，人民至少，吳蜀未滅，社稷不安，今舍此急，而先宮室，臣懼百姓遂困，將何以應敵，此安危之機也。唯陛下慮之。帝答曰：王者宮室，亦宜并立，滅賊之後，但當罷守耳，豈可復興役耶，是故君之職，蕭何之大略也。羣又曰：昔漢祖唯與項羽争天下，羽已滅，宮室燒焚，是以蕭何起武庫太倉，皆是要急，然猶非其壯麗，今二虜未平，誠不宜與古同也。夫人之所欲，莫不有辭，况乃天下莫之敢違，前欲壞武庫，謂不可不壞也。後欲置之，謂不可不置也。若必作之，固非臣下辭言所屈，若少留神，卓然回意，亦非臣下之所及也。漢明帝欲起德陽殿，鍾離意諫，即用其言，後乃復作之，殿成。謂羣臣曰：鍾離尚書在，不得成此殿也。夫王者豈憚一臣，蓋為百姓也。今臣曾不能少凝聖聽，不及意遠矣。帝於是有所减省。

陳矯，字季弼，廣陵人也。遷尚書令，明帝嘗卒至尚書門。矯跪問帝曰：陛下欲何之。曰：欲案行文書耳。矯曰：此自臣職分，非陛下所宜臨也。若臣不稱其職，則請就黜退，陛下宜還，帝慚，回車而反，其亮直如此。

盧毓，字子家，涿郡人也。青龍中，入為侍中，侍中高堂隆數以宮室事切諫，帝不悅。毓進曰：臣聞君明則臣直，古之聖王，恐不聞其過，故有敢諫之鼓，近臣盡規，此乃臣等所以不及隆，隆諸生，名為狂直，陛下宜容之，為吏部尚書，前此，諸葛誕等馳名譽，有四窗八達之誚，帝深疾之，時舉中書郎。詔曰：得其人與否，在盧生耳，選舉莫取有名，名如畫地作餅，不可啖。毓對曰：名不足以致異人，而可以得常士，常士畏教慕善，然後有名，非所當疾也。愚臣既不足以識異人，又主者正以循名案常為職，但當有以驗其後，故古者敷奏以言，明試以功，帝納其言。

和洽，字陽士，汝南人也。為丞相掾屬，時毛玠，崔琰，并以忠清幹事，其選用，先尚儉節。洽言曰：天下大器，在位與人，不可以一節儉也。儉素過中，自以處身則可，以此格物，所失或多，今朝廷之議，吏著新衣，乘好車者，謂之不清，形容不飾，衣裘獘壞者，謂之廉潔，至令士大夫，故污辱其衣，藏其輿服，朝府大吏，或自挈壺餐，以入官寺，夫立教觀俗，貴處中庸，為可繼也。今崇一槪難堪之行，以檢殊塗，勉而為之，必有疲瘁，古之大教，務在通人情，而凡激詭之行，則容隱僞矣。孫盛曰：夫矯枉過正，則巧僞滋生，以克訓下，則民志險隘，非聖王所以陶化萬物，閑邪存誠之道，和洽之言於是允矣。魏國既建，舊無魏國既建四字，補之為侍中，後有白毛玠謗毁太祖，太祖見近臣怒甚，洽陳玠素行有本，求案實其事，罷朝。太祖令曰：今言事者白玠，不但謗吾也。乃復為崔琰觖望，此損君臣恩義，妄為死友怨嘆，殆不可忍也。和侍中比求實之，所以不聽，欲重參之耳。洽對曰：如言玠罪過深重，非天地所覆載，臣非敢曲理玠以枉大倫也。以玠出羣吏之中，特見拔擢，顯在首職，歷年荷寵，剛直忠公，為衆所憚，不宜有此，然人情難保，要宜考覈，兩驗其實，今聖恩垂含垢之仁，不忍致之於理，更使曲直之分不明，疑自近始。太祖曰：所以不考，欲兩全玠及言事者耳。洽對曰：玠信有謗上之言，當肆之市朝，若玠無此，言事者，加誣大臣，以誤主聽，二者不加檢覈，臣竊不安。太祖曰：方有軍事，安可受人言便考之耶，轉為太常，清貧守約，至賣田宅以自給，明帝聞之，加賜穀帛。

杜襲，字子緒，潁川人也。為侍中，將軍許攸擁部曲，不附太祖，而有慢言，太祖大怒，先欲討之，羣臣多諫，可招懷攸，共討强敵，太祖横刀於膝，作色不聽，襲入欲諫。太祖逆謂之曰：吾計已定，卿勿復言之。襲曰：若殿下計是耶，臣方助殿下成之，若殿下之計非耶，雖成宜改之，殿下逆臣，令勿言，何待下之不闡乎。太祖曰：許攸慢吾，如何可置乎。襲曰：殿下謂許攸何如人耶。太祖曰：凡人也。襲曰：夫唯賢知賢，唯聖知聖，凡人安能知非凡人邪，方今豺狼當路，而狐狸是先，人將謂殿下避强攻弱，進不為勇，退不為仁，臣聞千石之弩，不為鼷鼠發機，萬鈞之鐘，不以莛撞起音，今區區之許攸，何足以勞神武哉。太祖曰：善，遂厚撫攸，攸即歸服。

高柔，字文慧，陳留人，拜丞相理曹掾，時置校事盧洪，趙達等，使察羣下。柔諫曰：設官分職，各有所司，今置校事，既非居上信下之旨，又達等，數以憎愛擅作威福，宜檢治之。太祖曰：卿知達等，恐不如吾也。要能刺舉，而辨衆事，使賢人君子為之，則不能也。昔叔孫通用羣盗，良有以也。達等後奸利發，太祖殺之，以謝於柔，文帝踐祚，轉治書執法，時民間數有誹謗妖言，帝疾之，有妖言，輒殺而賞告者。柔上疏曰：今妖言者必戮，告之者輒賞，即使過誤無反善之路，又將開凶狡之羣，相誣罔之漸，誠非所以息奸省訟，緝熙治道也。昔周公作誥，稱殷之祖宗，咸不顧小人之怨，在漢太宗，亦除妖言誹謗之令，臣愚以為宜除妖謗賞告之法，以隆天父養物之仁，帝不即從，而相誣告者滋甚，帝乃下詔，敢以誹謗相告，以所告罪罪之，於是遂絕，遷為廷尉，明帝即位，舊無明帝即位四字，補之時獵法甚峻，而典農劉龜，竊於禁內射兔，其功曹張京，詣校事言之，帝匿京名，收龜付獄，柔表請告者名。大怒曰：劉龜當死，乃敢獵吾禁地，送龜廷尉，廷尉便當考掠，何復請告者主名，吾豈妄收龜邪。柔曰：廷尉，天下之平也。安得以至尊喜怒而毁法乎。重複為奏，辭指深切，帝意寤，乃下京名，即還訊，各當其罪。

辛毘，字佐治，潁川人也。文帝踐祚，遷侍中，帝欲徙冀州士家十萬户實河南，時連蝗民饑，羣司以為不可，而帝意甚盛，毘與朝臣俱求見，帝知其欲諫，作色以見，皆莫敢言。毘曰：陛下欲徙士家，其計安出。帝曰：卿謂我徙之非邪。毘曰：誠以為非。帝曰：吾不與卿共議。毘曰：陛下不以臣不肖，置之左右，廁之謀議之官，安得不與臣議也。臣所云非私也。乃社稷之慮，安得怒臣，帝不答，起入內。

毘隨而引其裾，帝遂奮衣不還，良久乃出。曰：佐治，卿持我何太急邪。毘曰：今徙既失人心，又無以食也。帝遂徙其半，嘗從帝射雉。帝曰：射雉樂哉。毘曰：於陛下甚樂，於羣下甚苦，帝默然，後遂為之希出，明帝即位，時中書監劉放，令孫資見信於主，制斷時政，大臣莫不交好，而毘不與往來。毘子敞諫曰：今劉，孫用事，衆皆影附，大人宜小降意，和光同塵，不然，必有謗言。毘正色曰：主上雖未稱聰明，不為暗劣，吾之立身，自有本末，就劉，孫不平，不過令吾不作三公而已，何危害之有，焉有大丈夫欲為公，而毁其高節者耶，宂從僕射畢軌表言，尚書僕射王思，精勤舊吏，忠亮計略，不如辛毘，毘宜代思，帝以訪放資。放資對曰：陛下用思者，誠欲取其效力，不貴虛名也。毘實亮直，然性剛而專，聖慮所當深察也。遂不用，出為衞尉。

楊阜，字義山，天水人也。為將作大匠，時初治宮室，發美女充後庭，數出入弋獵。阜上疏曰：陛下奉武皇帝開拓之大業，守文皇帝克終之元緒，誠宜思齊往古聖賢之善治，總觀季世放蕩之惡政，所謂善治者，務儉約，重民力也。所謂惡政者，從心恣欲，觸情而發也。惟陛下稽古，世代之初，所以明赫，及季世所以衰弱，至於泯滅，近覽漢末之變，足以動心誡懼矣。曩使桓靈，不廢高祖之法，文景之恭儉，太祖雖有神武，於何所施其能耶，而陛下何由處斯尊哉。今吳蜀未定，軍旅在外，願陛下動則三思，慮而後行，重慎出入，以往鑒來，言之若輕，成敗甚重。詔報曰：間得密表，先陳往古明王聖主，以諷暗政，切至之辭，款誠篤實，將順匡救備悉矣。覽思苦言，吾甚嘉之，遷少府。

後詔大議政治之不便於民者，阜議以為致治在於任賢，興國在於務農，若捨賢而任所私，此忘治之甚者也。廣開宮館，高為臺榭，以妨民務，此害農之甚者也。百工不敦其器，而競作奇巧，以合上欲，此傷本之甚者也。孔子曰：苛政甚於猛虎，今守功文俗之吏，為政不通治體，苟好煩苛，此亂民之甚者也。當今之急，宜去四甚。

帝既新作許昌宮，又營洛陽宮殿觀閣。阜上疏曰：古之聖帝明王，未有極宮室之高麗，以彫獘百姓之財力者也。桀作璇室象廊，紂為傾宮鹿臺，以喪其社稷，楚靈以築章華，而身受其禍，秦始皇作阿房而殃及其子，二世而滅，夫不度萬人之力，以從耳目之欲，未有不亡者，陛下當以堯，舜，禹，湯，文，武為法則，夏桀，殷紂，楚靈，秦皇為深誡，巍巍大業，猶恐失之，不夙夜敬止，允恭恤民，而自逸，唯宮室是侈是飾，必有顛覆危亡之禍，方今二虜合從，謀危宗廟，十萬之軍，東西奔赴，邊境無一日之娛，農夫廢業，民有饑色，陛下不是為憂，而營作宮室，無有已時，君作元首，臣為股肱，存亡一體，得失同之，臣雖駑怯，敢忘争臣之義，言不切至，不足以感寤陛下，陛下不察臣言，恐皇祖烈考之祚，將墜於地，使臣身死有補萬一，則死之日，猶生之年也。奏御，天子感其忠言，手筆詔答。

高堂隆，字升平，泰山人也。為散騎常侍，青龍中，大治殿舍，西取長安大鐘。隆上疏曰：昔周景王，不儀刑文武之明德，忽公旦之聖制，既鑄大錢，又作大鐘，單穆公諫而不聽，泠州鳩對而不從，遂迷不反，周德以衰，良史記焉。以為永鑒，然今之小人，好說秦，漢之奢靡，以蕩聖心，求取亡國不度之器，勞役費損，以傷德政，非所以興禮樂之和，保神明之休也。是日，帝幸上方，隆與卞蘭從，帝以隆表授蘭。使難隆曰：興衰在政，樂何為也。化之不明，豈鐘之罪。隆對曰：夫禮樂者，為治之大本也。故簫韶九成，鳳皇來儀，雷鼓六變，天神以降，政是以平，刑是以錯，和之至也。新聲發響，商辛以殞，大鐘既鑄，周景以獘，存亡之機，恒由此作，安在廢興之不階也。君舉必書，古之道也。作而不法，何以示後，帝稱善，遷侍中，猶領太史令。

崇華殿灾，詔問隆此何咎，於禮寧有祈禳之義乎。對曰：夫灾變之發，皆所以明教戒也。惟率禮修德，可以勝之。易傳曰：上不儉，下不節，孽火燒其室。又曰：君高其臺，天火為灾，此人君苟飾宮室，不知百姓空竭，故天應之以旱，火從高殿起也。上天降鑒，故譴告陛下，陛下宜增崇人道，以答天意，陵霄闕始構，有鵲巢其上，帝以問隆。對曰：詩云，惟鵲有巢，惟鳩居之，今興宮室而鵲巢之，此宮室未成，身不得居之象也。夫天道無親，唯與善人，不可不深慮，夏商之季，皆繼體也。不欽承上天之明命，惟讒諂是從，廢德適欲，故其亡也忽焉。臣備腹心，苟可以繁祉聖躬，安存社稷，雖灰身破族，猶生之年也。豈憚忤逆之灾，而令陛下不聞至言乎。於是帝改容動色。

帝愈增崇宮殿，雕飾觀閣，鑿太行行作山，之石英，采穀城之文石，起景陽山於芳林之園，建昭陽殿於太極之北，鑄作黄龍鳳烏奇偉之獸，飾陵雲臺，陵霄闕，百役繁興，作者萬數，公卿以下，至於學生，莫不展力，帝乃躬自掘土以率之，而遼東不朝，悼皇后崩，天作淫雨，冀州水出，漂没民物。

隆上疏切諫曰：昔在伊唐，洪水滔天，灾眚之甚，莫過於彼，力役之興，莫久於此，堯，舜君臣，南面而已，禹敷九州，庶士庸勛，各有等差，君子小人，物有服章，今無若時之急，而使公卿大夫，并與厮徒共供事役，聞之四夷，非嘉聲也。垂之竹帛，非令名也。是以古先哲王，畏上天之明命，矜矜業業，惟恐有違，灾異既發，懼而修政，未有不延期流祚者也。爰及末葉，暗君荒主，不崇先王之令軌，不納正士之直言，以遂其情志，恬忽變戒，未有不至於顛覆者也。秦始皇不築道德之基，而築阿房之宮，不憂蕭墻之變，而修長城之役，當其君臣為此計也。亦欲立萬世之業，使子孫長有天下，豈意一朝匹夫大呼，而天下傾覆哉。故臣以為使先代之君，知其所行必將至於敗，則弗為之矣。是以亡國之主，自謂不亡，然後至於亡，賢聖之君，自謂將亡，然後至於不亡，昔漢文帝稱為賢主，躬行約儉，惠下養民，而賈誼方之，以為天下倒縣，可為痛哭者一，可為流涕者二，可為長嘆息者三，况今天下彫獘，民無儋石之儲，國無終年之畜，外有强敵，六軍暴邊，內興土功，州郡騷動，若有寇警，則臣懼板築之士，不能投命虜庭矣。又將吏奉禄，稍見折减，方之於昔，五分居一，夫禄賜穀帛，人主之所以惠養吏民而為之司命者也。若今有廢，是奪其命，既得之而又失之，此生怨之府也。今陛下所與共坐廊廟，治天下者，非三司九列，則臺閣近臣，皆腹心造膝，宜在無諱，若見豐省，而不敢以告，從命奔走，唯恐不勝，是則具臣，非鯁輔也。昔李斯教秦二世曰：為人主而不恣睢，命之曰天下桎梏，二世用之，秦國以覆，斯亦滅族，是以史遷議其不正諫而為世誡。

書奏，帝覽焉。謂中書監令曰：觀隆此奏，使朕懼哉。隆疾篤。口占上疏曰：臣常疾世主莫不思紹堯，舜，湯，武之治，而蹈踵桀，紂，幽，厲之迹，莫不蚩笑季世惑亂亡國之主，而不登踐虞夏殷周之軌，悲夫，尋觀三代之有天下，聖賢相承，歷載數百，尺土莫非其有，一民莫非其臣，癸，辛之徒，恃其旅力，知足以拒諫，才足以飾非，諂諛是尚，臺觀是崇，淫樂是好，倡優是悅，上天不蠲，眷然迴顧，宗國為墟，天子之尊，湯武有之，豈伊異人，皆明王之胄也。且當六國之時，天下殷熾，秦既兼之，不修聖道，乃構阿房之宮，築長城之守，矜夸中國，威服百蠻，天下震竦，道路以目，自謂本枝百世，永垂洪暉，豈悟二世而滅，社稷崩圮哉。臣觀黄初之際，異類之鳥，育長燕巢，口爪胸赤，此魏室之大異也。宜防鷹揚之臣於蕭墻之內，可選諸王，使君國典兵，往往棊跱，鎮撫皇畿，翼亮帝室，昔周之東遷，晉鄭是依，漢呂之亂，實賴朱虛，蓋前代之明鑒也。夫皇天無親，唯德是輔，民咏德政，則延期過歷，下有怨嘆，則掇録授能，由此觀之，則天下之天下也。非獨陛下之天下也。舊無非獨至下也八字，補之臣百疾所鍾，氣力稍微，輒自輿出還舍，若遂沉淪，魂而有知，結草以報。

田豫，字國讓，漁陽人也。為護烏丸校尉。魏略曰：鮮卑素利等數來客見，多以牛馬遺豫，豫轉送官。胡乃密懷金三十斤謂豫曰：我見公貧，故前後遺公牛馬，公輒送官，今密以此上，公可以為家資，豫張袖受之，答其厚意，胡去之後，皆悉付外。於是詔褒之曰：昔魏絳開懷以納戎，今卿舉袖以受狄金，朕甚嘉焉。乃賜青縑五百匹也。

徐邈，字景山，燕國人也。為凉州刺史，西域流通，荒戎入貢，皆邈勛也。賞賜皆散與將士，無入家者，妻子衣食不充，天子聞而嘉之，隨時供給其家，彈邪繩枉，州界肅清，嘉平六年，朝廷追思清節之士。詔曰：夫顯賢表德，聖王所重，舉善而教，仲尼所美，故司空徐邈，征東將軍胡質，衞尉田豫，皆服職前朝，歷事四世，出統戎馬，入贊庶政，忠清在公，憂國忘私，不營産業，身没之後，家無餘財，朕甚嘉之，其賜邈等家，穀二千斛，錢三十萬，布告天下。

王昶，字文舒，太原人也。遷兖州刺史，為兄子及子作名字，皆依謙實，以見其意，故兄子默字處静，沈字處道，其子渾字玄衝，深字道衝。遂書戒之曰：夫人為子之道，莫大於寶身全行，以顯父母，此三者，人知其善，而或危身破家，陷於滅亡之禍者，何也。由所祖習非其道也。夫孝敬仁義，百行之首，而立身之本也。孝敬則宗族安之，仁義則鄉黨重之，此行成於內，名著於外者矣。若不篤於至行，而背本逐末，以陷浮華焉。以成朋黨焉。浮華則有虛僞之累，朋黨則有彼此之患，此二者之戒，照然著明，而循覆車滋衆，逐末彌甚，皆由惑當時之譽，昧目前之利故也。夫富貴聲名，人情所樂，而君子或得而不處，何也。惡不由其道耳，患人知進而不知退，知欲而不知足，故有困辱之累，悔吝之咎。語曰：不知足則失所欲，故知足之足，常足矣。覽往事之成敗，察將來之吉凶，未有干名要利，欲而不厭，而能保世持家，永全福禄者也。欲使汝曹立身行己，遵儒者之教，履道家之言，故以玄默衝虛為名，欲使汝曹顧名思義，不敢違越也。古者盤杅有銘，几杖有誡，俯仰察焉。用無過行，况在己名，可不戒之哉。夫物速成則疾亡，晚就則善終，朝華之草，夕而零落，松栢之茂，隆寒不衰，是以大雅君子，惡速成，戒闕黨也。

若范丐對秦客，至武子擊之，折其委筓，惡其掩人也。夫人有善，鮮不自伐，有能者，寡不自矜，伐則掩人，矜則陵人，掩人者，人亦掩之，陵人者，人亦陵之，故三郤為戮於晉，王叔負罪於周，不唯矜善自伐，好争之咎乎。故君子不自稱，非以讓人，惡其蓋人也。夫能屈以為伸，讓以為得，弱以為强，鮮不遂矣。夫毁譽，愛惡之原，而禍福之機也。是以聖人慎之。孔子曰：吾之於人，誰毁誰譽，如有所譽，必有所試，以聖人之德，猶尚如此，况庸庸之徒，而輕毁譽哉。昔伏波將軍馬援戒其兄子，言聞人之惡，當如聞父母之名，耳可得聞，口不可得道也。斯戒至矣。人或毁己，當退而求之於身，若己有可毁之行，則彼言當矣。若己無可毁之行，則彼言妄矣。當則無怨於彼，妄則無害於身，又何反報焉。且聞人毁己而忿者，惡醜聲之加人也。人報者滋甚，不如默而自修也。諺曰：救寒莫如重裘，止謗莫如自修，斯言信矣。

若與是非之士，凶險之人，近猶不可，况與對校乎。其害深矣。可不慎與，吾與時人從事，雖出處不同，然各有所取，潁川郭伯益，好尚通達，敏而有知，其為人弘曠不足，輕貴有餘，得其人，重之如山，不得其人，忽之如草，吾以所知親之昵之，不願兒子為之，北海徐偉長，不治名高，不求苟得，澹然自守，唯道是務，其有所是非，則托古人以見其意，當時無所褒貶，吾敬之重之，願兒子師之，樂安任昭先，淳粹履道，內敏外恕，處不避洿，怯而義勇，吾友之善之，願兒子遵之，若引而申之，觸類而長之，汝其庶幾舉一隅耳，及其用財，先九族，其施捨務周急，其出入存故老，其議論貴無貶，其進仕尚忠節，其取人務道實，其處世戒驕淫，其貧賤慎無戚，其進退念合宜，其行事加九思，如此而已，吾復何憂哉。

鍾會，字士季，潁川人也。司馬文王欲圖蜀，以會為鎮西將軍，從駱谷入，姜維等悉降會，詔以會為司徒，會內有異志，因鄧艾承制專事，密白艾有反狀。世語曰：會善效人書，於劍閣，要艾章表白事，皆易其言，令辭指悖傲，多自矜伐也。於是檻車徵艾，艾既禽而會獨統大衆，威震西土，自謂功名蓋世，不可復為人下，遂謀反，諸軍兵殺會。漢晉春秋曰：文王聞鍾會功曹向雄之收葬會也。召而責之曰：往王經之死，卿哭於東市而我不問也。今鍾會躬為叛逆，而又輒收葬，若復相容，其如王法何。雄曰：昔先王掩骸埋胔，仁流朽骨，當時豈先卜其功罪而後收葬哉。今王誅既加，於法已備，雄感義收葬，教亦無闕，法立於上，教弘於下，以此訓物，雄曰可矣。何必使雄背死違生以立於時，殿下雠對枯骨，損損作捐之中野，百歲之後，為臧獲所笑，豈仁賢所掩哉。王悅之，與宴談而遣之。習鑿齒曰：向伯茂可謂勇於蹈義也。哭王經而哀感市人，葬鍾會而義動明主，彼皆忠烈奮勁，知死而往，非存生也。尋其奉死之心，可以見事生之情，覽其忠貞之節，足以愧背義之士矣。王加禮而遣，可謂明達矣。

