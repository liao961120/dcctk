*鱗介部上

*龍

《說文》曰：龍，鱗蟲之長，春分而登天，秋分而入川。

《廣雅》曰：有鱗曰蛟龍，有翼曰應龍，有角曰虯龍，無角曰螭龍。

《山海經》曰：大樂之野，夏后啟於此乘兩龍。又曰：鍾山之神，名曰燭龍，視為晝，暝為夜，身長三千里。

《易》曰：雲行雨施，品物流形，時乘六龍以御天，初九，潛龍勿用。象曰：陽在下也。九二，見龍在田，利見大人。象曰：德施普也。九五，飛龍在天，大人造也。又曰：龍戰于野，其血玄黃。

《左傳》曰：秋，龍見于絳郊。魏獻子問於蔡墨曰：吾聞之，蟲莫智於龍，以其不生得也。對曰：人實不知，非龍實智，古者畜龍，故國有豢龍氏，有御龍氏，昔有飂叔安。飂，古國名，叔安其君名。有裔子曰董父，實甚好龍，能求其嗜欲，以飲食之，帝舜賜姓曰董，氏曰豢龍，及有夏孔甲，擾于有帝，帝賜之乘龍，河漢各二，有劉累者，能飲食龍，夏后賜氏曰御龍，今水官棄矣。故龍不生得。又曰：鄭大水，龍鬥于時門之外洧淵，國人請禜焉。子產弗許。曰：我鬥，龍不我覿也。龍鬥，我獨何覿焉。攘之則彼其室也。吾無求於龍，龍亦無求於我，乃止。

《河圖》曰：黃金千歲生黃龍，青金千歲生青龍，赤白龍，玄金千歲生玄龍。

《莊子》曰：朱伻漫學屠龍於支離益，殫千金，技成而無所用其巧。又曰：子張見魯哀公，不禮焉。去曰：君之好士也。有似葉公子高之好龍，雕文畫之，於是天龍聞而示之，窺頭於牖，拖尾於堂，葉公見之，失其魂魄，五色無主，是葉公非好龍也。好夫似龍非龍也。今君非好士也。好夫似士者。又曰：孔子見老聃歸，三日不談。弟子問曰：夫子見老聃何規哉。子曰：人用意如飛鴻者，為弓弩射之，如遊鹿者，走狗而逐之，若游魚者，釣繳以投之，吾今見龍，合而成體，散而成章，余口張不能噏，舌出不能言。又曰：河上有家貧窮，持緯蕭而食者，子沒川，得千金珠，謂其子，取石來鍛之，夫千金之珠，必在九重之泉，驪龍頷下，若能得珠者，遭其睡也。如使驪龍寤，子尚奚微之有哉。

《楚辭》曰：神龍失水而陸居，為螻蟻之所裁。

《孫卿子》曰：積水成川，蛟龍生焉。

《呂氏春秋》曰：晉文公反國，介子推不肯受賞。自為賦詩曰：有龍于飛，周遍天下，五蛇從之，為之承輔，龍反其鄉，既得其所，四蛇從之，得其露雨，一蛇羞之，槁死中野。

《括地圖》曰：禹誅防風氏，夏后德盛，二龍降之，禹使范氏御之以行，經南方，防風神見禹怒，射之，有迅雷，二龍升去，神懼，以刃自貫其心而死，禹哀之，瘞以不死草，皆生，是名穿胸國。又曰：龍池之山，四方高，中央有池，方七百里，群龍居之，多五花樹，群龍食之。又曰：崑崙山之弱水，非乘龍不得至。

《淮南子》曰：龍舉而景雲屬。

《公孫弘答東方朔書》曰：譬猶龍之未升，與魚鼈為伍，及其升天，鱗不可睹。

《列仙傳》曰：陵陽子明好釣，於溪得白龍子，解鉤放之，後得白魚，腹中有書，教子明服食，遂採五石脂服之，三年，白龍來迎，止龍陽山上百餘年。

《說苑》曰：吳王欲從民飲酒。子胥諫曰：不可，昔日白龍下清泠之淵，化為魚，漁者豫且，射中其目，白龍上訴天帝。天帝曰：當是之時，若安置而形。對曰：我化為魚，固人之所射也。豫且何罪，今君棄萬乘之位，而從布衣之士飲酒，臣恐有豫且之患，王乃止。

《博物志》曰：龍肉以醯漬之，則文章生。

《抱朴子》曰：案使者甘宗所奏西域事云，外國方士能神呪者，臨川禹步吹氣，龍即浮出，初出乃長十數丈，方士吹之，一吹則龍輒一縮，至長數寸，乃取著壺中，以少水養之，外國常患旱災，於是方士聞有旱處，便賚龍往賣之，一龍直金數十斤，舉國會斂以雇之，直畢，乃發壺出龍，著淵中，因復禹步吹之，長數十丈，須臾而雨四集矣。

《齊地記》曰：平昌城有井，與荊水通，有神龍出入焉。故名龍城。

《外國事》曰：毗呵羅寺有神龍，住米倉中，奴取米，龍輒卻後，奴若長取米，龍不與，倉中米若盡，奴向龍拜，倉即盈溢。

《辛氏三秦記》曰：河津一名龍門，大魚集龍門下數千，不得上，上者為龍，不上者，故云曝鰓龍門。又曰：龍首山長六十里，頭入渭水，尾達樊川，頭高二十丈，尾漸下，高五六丈，云昔有黑龍，從山南出，飲渭水，其行道成土山，故因以為名。

【賦】《晉劉琬神龍賦》曰：大哉龍之為德，變化屈伸，隱則黃泉，出則升雲，賢聖其似之乎。惟天神上帝之馬，含胎春夏，房心所作，軒照形，角尾規矩。

【贊】《晉郭璞燭龍贊》曰：天缺西土，龍銜火精，氣為寒暑，眼作昏明，身長千里，可謂至靈。又：龍魚一角，似鯉居陵，俟時而出，神靈攸乘，飛驚九域，乘雲上升。

【銘】《晉傅玄龍銘》曰：麗哉神龍，誕應陽精，潛景九淵，飛曜天庭，屈伸從時，變化無形，偃伏汙泥，上凌太清。

【序】《魏繆襲青龍賦序》曰：蓋青龍者，火辰之精，木官之瑞。

*蛟

《說文》曰：蛟，龍屬也。魚滿三千六百年，蛟為之長，率魚而飛去。

《山海經曰蛟似龍蛇》：而小頭細頸，頸有白嬰，大者十數圍，卵生，子如一二斛瓮，能吞人。

《易緯通卦驗》曰：震東方也。至春分日，出青氣也。出直震，此正氣也。氣出右，萬物半死，氣出左，龍蛟出。

《楚辭》曰：與汝游兮九河，衝風起兮橫波，乘水車兮荷蓋，駕兩龍兮驂螭。

《呂氏春秋》曰：荊有佽飛者，得寶劍，還涉江，有兩蛟夾繞其船，佽飛拔劍赴江，刺蛟殺之，荊王聞之，仕以執珪。

《韓詩外傳》曰：東海有勇士菑丘訢，過神泉，飲馬。其僕曰：飲馬此者，馬必致死，飲馬果沉，訢拔劍而入，三日三夜，殺二蛟而出，雷神隨而擊之，眇其左目。

《漢書》曰：武帝元封五年，帝自尋陽江親射蛟江中，獲之。

《尋陽記》曰：城東門通大橋，常有蛟為百姓害，董奉疏一符與水中，少日，見一蛟死，浮出。

王韶之《始興記》曰：雲水源有湯泉，下流多蛟害，癘濟者遇之，必笑而沒。

《世說》曰：周處年少時，凶強俠氣，為鄉里所患，又義興水中有蛟，山中有虎，並皆犯暴，百姓謂為三橫，而處既刺殺虎，又入水殺蛟，蛟或浮或沒，行數十里，處與之俱，三日三夜，鄉中皆謂處死，更相慶賀，處竟殺蛟而出，遂自改勵，終為忠臣孝子。

【贊】《郭璞蛟贊》曰：匪蛟匪龍，鱗采暉煥，騰濯濤波，蜿蜒江漢，漢武飲羽，佽飛疊斷。

*蛇

《爾雅》曰：螣，騰蛇。能興雲霧。蟒，王蛇。蛇之最大者。

《山海經》曰：巴蛇吞象，三歲而出骨，君子服之，心腹之疾。今南方●（御覽作蚺字，）蛇，吞鹿已爛，自絞於樹，腹中骨皆穿鱗甲間出。又曰：大同之山，有蛇，名曰長蛇，其毛如彘豪，其音如鼓柝。又曰：泰華山有蛇肥遺，六足四翼。

《毛詩》曰：惟虺惟蛇，女子之祥。

《孫子兵法》曰：善用兵者，譬如率然，率然者，常山之蛇也。擊其首則尾至，擊其尾則首至，擊其中身，則首尾俱至。張茂先云，會稽多此蛇。

《楚辭》曰：蝮蛇蓁蓁。

《韓子》曰：鴟夷子皮事田成子，成子去齊，亡之燕，鴟夷子皮負傳而從，至望邑。曰：子獨不聞涸澤之蛇乎。澤涸將徙。小蛇謂大蛇曰：大蛇行，小蛇隨之，人以蛇之行者耳，必殺其子，子不如負我以行，必以我為神也。乃相負，越公道而行，人皆避之，今子美而我惡，以為上客，一乘之君也。以子為使者，萬乘之卿也。不如為我舍人，田成子負傳而隨之，至逆旅，逆旅之君待之甚敬，因獻酒肉。

《戰國策》曰：昭陽為楚伐魏，移師攻齊，陳軫為齊王使。見昭陽曰：有祠者，賜其舍人酒一卮。舍人相謂曰：數人飲之不足，一人飲之有餘，請畫地為蛇，蛇先成者飲酒，一人蛇先成，引酒且飲，乃左手持酒，右手畫地。曰：吾能為之足，未成，一人蛇成。奪其卮曰：蛇故無足，子安能為，遂飲酒，為蛇足者，終亡其酒，今公攻魏，破軍殺將，又移師攻齊，戰勝不知止，猶為蛇足也。昭陽乃解軍而歸。

《賈誼書》曰：孫叔敖之為兒，出遊還，憂而不食，其母問其故。泣而對曰：今旦見兩頭蛇，恐死。母曰：今蛇安在。曰：聞見兩頭蛇者死，恐他人復見之也。已殺而埋之。母曰：無憂，汝不死矣。吾聞之，有陰德者，天報以福。

《淮南子》曰：夫騰蛇，雄鳴上風，雌鳴下風，而化成形，精之至也。又曰：豹獸不可使緣木，蝮蛇不可使安足。

《蜀王本紀》曰：秦惠王欲伐蜀，蜀王好色，乃獻美女五人，蜀王遣五丁迎女，還至梓潼，見一大蛇入山穴中，一丁引其尾，不能出，五丁共引蛇，山崩，壓五丁，五丁踏蛇而大呼。

《廣志》曰：蝮蛇與土色相亂，長三四尺，其中人，以牙櫟之，裁斷皮出血，則身盡痛，九竅血出而死。

《玄中記》曰：東海有蛇丘之地，險多漸茹，眾蛇居之，無人民，蛇或人頭而蛇身。又曰：崑崙西北有山，周迴三萬里，巨蛇繞之，得三周，蛇為長九萬里，蛇居此山，飲食滄海。

《風俗通》曰：車騎將軍巴郡馮緄，為議郎，發綬笥，有二赤蛇，可三尺，分南北走，大用憂怖，卜云，此吉祥也。君後當為邊將，以東為名，後五年，果為大將軍，拜遼東太守。

《陳留風俗傳》曰：小黃縣者，宋地黃鄉也。沛公起兵野戰，喪皇妣于黃鄉，天下平定，乃使使者，以梓宮招魂幽野，於是丹蛇在水自洒濯，入于梓宮，其浴處有遺髮，故謚曰昭靈夫人。

《地鏡圖》曰：金寶化為青蛇。

《抱朴子》曰：或問隱居山澤，治蛇蝮之道。又曰：昔負丘多大蛇，又生好藥，黃帝將登焉。廣成子教之佩雄黃，而蛇皆去也。今帶武都黃，色如雞冠者五兩，以入山林，則不畏蛇，蛇若中人，以少許末抹之，雄黃入瘡中立愈。又曰：蛇類多，唯有蝮蛇，中人至急，一日不治則殺人，若不曉方術，而為此蛇所中，但以刀割瘡肉投地，其肉沸如火炙，須臾燋盡，而人得活也。

《搜神記》曰：竇武母產武，而并產一蛇，送之林中，後母卒，及葬未窆，有大蛇自榛草而出，徑至喪所，以頭擊柩，涕血皆流，俯仰詰屈，若哀泣之容，有頃而去，時人知為竇氏之祥。又曰：隨侯行，見大蛇傷，救而治之，其後蛇銜珠以報之。

周景式《廬山記》曰：安侯世高者，安息國太子，與友人共出家學道，友人恚怒死，受蟒報，為此宮亭湖神，世高於廣州為人所殺，還生安息國，復為王子，年二十，又棄國入吳，未之宮亭，泊船呼友人與語，友人身長數十丈，見世高，向之胡語竟，各分去，暮有一少年，上世高船，跪受呪願因忽不見。世高語同船人曰：向少年即此廟神也。得離惡形矣。蟒既見世高，從山南過，死山北，今柴桑民所居蛇里是也。

《世說》曰：杜預為荊州刺史，時有讌集，大醉，輒閉齋獨眠，外聞齋中嘔吐，其聲甚苦，有小吏開戶看之，止見床上有一蛇，垂頭床邊吐，都不見人，既出，密覺如此。

《異苑》曰：魯國牟縣蒙山上，有寺廟，今民欲架室者，輒大蛇數十丈出來驚人，故莫得安焉。

【銘】《晉傅玄靈蛇銘》曰：嘉茲靈蛇，斷而能續，飛不須翼，行不假足，上騰霄霧，下遊山嶽，進此明珠，預身龍族。

【贊】《晉郭璞長蛇贊》曰：長蛇百尋，厥鬣如彘，飛群走類，靡不吞噬，極物之惡，盡毒之厲。又《騰蛇贊》曰：騰蛇配龍，因霧而躍，雖欲昇天，雲龍陸莫，材非所任，難以久託。又《巴蛇贊》曰：象實巨獸，有蛇吞之，越出其骨，三年為期，厥大何如，屈生是疑。又《蟒蛇贊》曰：蠢蠢萬生，咸以類長，惟蛇之君，是謂巨蟒，小則數尋，大或百丈。又《枳首蛇贊》曰：夔稱一足，蛇則二首，少不知無，多不覺有，雖資天然，無異駢拇。

《周庾信孫叔敖逢蛇贊》曰：叔敖朝出，容悴還家，母氏顧訪，知埋怪蛇，爾有陰德，陽報將加，終為楚相，卒有榮華。

*龜

《爾雅》曰：龜三足曰賁，一曰神龜，二曰靈龜，三曰攝龜，四曰寶龜，五曰文龜，六曰筮龜，七曰山龜，八曰澤龜，九曰水龜，十曰火龜。

《易》曰：離為龜。

《尚書》曰：九江納錫大龜。

《大戴禮》曰：甲之蟲三百六十，而神龜為之長。

《左傳》曰：臧武仲自邾，使告臧賈，具致大蔡焉。曰：紇之不祀，子以大蔡納請，其可，賈再拜受龜。

《列子》曰：渤海之東，有壑焉。其中有山，無所連著，常隨波上下往還，不得暫峙焉。仙聖毒之，訴於上帝，帝恐流於西極，失群聖之居，使巨龜十五，舉首而戴之，迭為三番，六萬歲一交焉。五山始峙而不動，龍伯之國，有大人，舉足不盈數十步，而暨五山之所，一釣而連六龜，合負而趣歸其國，灼其骨以數焉。

《莊子》曰：莊子釣於濮水，楚王使大夫二先往焉。曰：願以境內累子，莊子持竿不顧。曰：吾聞楚有神龜，巾笥而藏之廟堂之上，此龜者，寧其為留骨而貴乎。寧其生而曳尾於塗中乎。吾將曳尾於泥中矣。又曰：宋元君夜夢有人被髮言曰：予自宰路之，為清江使河伯，漁者豫且得予，元君覺，召占夢者占之。曰：此神龜也。明日，豫且網得白龜，圓五尺，獻，乃殺以卜，七十鑽而無遺策。仲尼聞之曰：神能見夢於元君，而不能避豫且之網，智能七十鑽而無遺策，不能避刳剔之患。

《史記》曰：余至江南，聞長老云，龜千歲，乃游蓮葉之上。又。褚先生曰：能得名龜，財物歸之，家必大富，至千萬，一曰北斗龜，二曰南辰龜，三曰五星龜，四曰八風龜，五曰二十八宿龜，六曰月龜，七曰王龜，八曰九州龜，神龜在江南嘉林中，常巢於芳蓮之上，南方老人，以龜搘床足，經二十餘歲，老人死，移床，龜尚生，龜能行氣道引，至神若此。

《說苑》曰：靈龜五色，色似玉，背陰而陽，上隆象天，下平法地，轉運應四時，蛇頭龍脛，左睛象日，右睛象月，知存亡吉凶之憂。又：龜千歲，能與人言。

《續搜神記》曰：晉咸康中，豫州刺史毛寶，戍邾城，有一軍人，於武昌市買得一白龜，長五寸，置瓮中養之，漸大，放江中，後邾城遭石氏敗，赴江者莫不沉溺，所養龜人，被甲投水中，覺如墮一石上，須臾視之，乃是先放白龜，既約岸，迴顧而去。

《會稽後賢傳》曰：孔愉嘗至吳興縣餘干亭，見人籠龜於路，愉求買放之，至水，反顧愉，及封此亭侯而鑄印，龜首迴屈，三鑄不正，有似昔龜之顧，靈德應感如此，愉悟，乃取而佩焉。

《符子》曰：邦人獻燕昭王以大豕者。曰：於今百二十歲，邦人謂之豕仙。其群臣言於昭王曰：是豕無用，王命宰夫膳之，豕既死。乃見夢燕相曰：今仗君之靈而化五生也。始得為魯津之伯，而浮舟者食我以粳糧之珍，而欣君之惠，將報子焉。後燕相遊于魯津，有赤龜銜夜光而獻之。

《抱朴子》：巢記曰：千歲之龜，五色具焉。其額上兩骨起，似角，解人言，浮出蓮葉之上，或在叢蓍之下。

《異苑》曰：孫權時，永康有人入山，遇一大龜，即束之歸。龜便言曰：遊不良時，為君所得，人甚怪之，載出，欲上吳王，夜泊越里，纜船於大桑樹，霄中。樹呼龜曰：勞乎元緒，奚事爾耶。龜曰：我被拘縶，方見烹，雖盡南山之樵，不能潰我。樹曰：諸葛元遜博識，必致相苦，令求如我之徒，計從安薄。龜曰：子明無多辭，禍將及爾，樹寂而止，既至，權命煮之，焚柴萬車，語猶如故。諸葛恪曰：燃以老桑乃熟，獻者仍說龜樹共言，權登使伐樹，煮龜立爛，今烹龜猶多用桑薪，野人故呼龜為元緒。

【賦】《魏曹植神龜賦》曰：龜號千歲，時有遺金龜者，數日而死，肌肉消盡，唯甲存焉。余感而賦之曰：嘉四靈之建德，各潛位乎一方，蒼龍虯於東岳，白虎嘯於西崗，玄武集於寒門，朱雀栖於南鄉，順仁風以消息，應聖時而後翔，餐飛塵以實氣，飲不竭於朝露，步容趾以俯仰，時鸞迴而鶴顧，懼沉泥之逢殆，赴芳蓮以巢居。

【詩】《北齊趙宗儒詠龜詩》曰：有靈堪託夢，無心自解謀，不能蓍下伏，強從蓮上游，負圖非所冀，支床空見留，儻蒙一曳尾，當為屢迴頭。

【贊】《晉郭璞爾雅龜贊》曰：天生神物，十朋之龜，或游于火，或游于蓍，雖云類殊，象二一歸，亹亹致用，極數盡幾。

*鼈

《爾雅》曰：鼈三足曰能。

《易》曰：离為鼈。

《說文》曰：鼈介蟲也。

《周禮》曰：春獻鼈蜃。

《春秋外傳》曰：公父文伯飲南宮敬叔酒，羞鼈焉。

《晏子春秋》曰：齊大旱。景公召群臣問曰：寡人欲祠河伯，可乎。晏子曰：不可，河伯以水為國，以魚鼈為民，彼獨不欲雨乎。祠之何益。

《文子》曰：鼈無耳而不可蔽，精於明也。

《莊子》曰：埳井之蛙。謂東海鼈曰：吾跳梁，奚不時來觀，東海鼈左足未入，而右膝已縶矣。

《楚辭》曰：駟跛鼈而上山，吾固知其不能升。

《孫卿子》曰：蛙步而不休，跛鼈千里。

《淮南子萬畢術》曰：青埿殺鼈，得莧復生。又曰：燒黿致鼈。取黿夜燒之，則鼈至也。

《列仙傳》曰：費長房能使社公，汝南有妖，常作太守服，詣府門椎鼓，合郡患之，及長房來，知是魅，乃呵之，即解衣冠，叩頭乞自改，即老鼈也。大如車輪，長房令復太守服，作一札敕葛陂君，叩頭流涕，持札去，遂視以札立陂邊，以頸繞之而死。

《魏略》曰：高離國王侍婢有身，生子，王欲殺之，婢云，有氣如雞子來下我，故有身，後生子，捐之於溷中，豬以氣噓之，從馬間，馬以氣噓之，王乃令其母收畜，名曰東明，常令牧馬，東明善射，王恐奪其國，欲殺之，東明走，以弓擊水，魚鼈浮為橋，東明得渡，因都王扶餘之地。

《搜神記》曰：清河宋士宗母，黃初中，夏在室中浴，良久，家人於壁穿中窺之，正見木盆中有一大鼈，先著銀釵，猶在頭上，遂入水去。

【賦】《晉陸機鼈賦》曰：皇太子幸于釣臺，漁人獻鼈，命侍臣作賦，其狀也。穹脊連脅，玄甲四周，遁方圓於規矩，徒廣以妨，循盈尺而腳寸，又取具於指掌，鼻嘗氣而忌脂，耳無聽而受響，是以栖居多逼，出處寡便，尾不副首，足不運身，於是從容澤畔，肆志汪洋，朝戲蘭渚，夕息中塘，越高波以魚逸，竄洪流而潛藏，咀蕙蘭之芳荄，翳華藕之垂房。

《晉潘尼鼈賦》曰：皇太子遊於玄圃，遂命釣魚，有得鼈而戲之者，令侍臣賦之，翩銜鉤以振掉，吁駭人而可惡，既顛墜於巖岸，方盤跚而雅步，或延首以鶴顧，或頓足而鷹距，或曳尾於埿中，或縮頭於殼裏，若乃秋水暴駭，百川沸流，有東海之巨鼈，乃負山而吞舟。

*魚

詩曰：南有嘉魚。又曰：魚潛在淵。又曰：魚在在藻。

《月令》：立春，魚上冰。

《莊子與惠子觀魚於濠梁》：

《史記》曰：魏王與龍陽君共舡而釣，龍陽君得千餘魚。而涕下曰：臣之始得魚也。臣甚喜，後得益大，臣欲棄前所得矣。今以臣之凶惡也。而得為王拂枕席，夫四海之內，其美人亦甚多矣。聞臣之得幸於王也。畢褰裳而趨王矣。亦曩臣之所棄前魚也。

《新序》曰：楚人有獻魚於楚王曰：今獲魚，食之不盡，賣之不售，棄之又惜，故獻之。左右曰：鄙哉辭也。楚王曰：子不知漁者仁人也。蓋聞國粟有餘者，國有餓民，後宮多幽女也。下民多曠夫，皆失君人之道，故廚庖有肥馬，寡人聞之久矣。未能行也。漁者知之，且今行之矣。故漁者獻餘魚，而楚國賴之。

《說苑》曰：楚王謂淳于髡曰：吾有仇在吳，子寧能為吾報之乎。對曰：臣見來道旁野民，持一頭魚。上田祝曰：高得萬束，下得千斛，臣竊笑之，以為禮薄而望多也。

《三輔故事》曰：武帝作昆明池，學水戰法，帝崩，昭帝小，不能征討，於池中養魚，以給諸陵祠，餘給長安市，市魚乃賤。

《吳越春秋》曰：越王既棲會稽。范蠡等曰：臣竊見會稽之山，有魚池，上下二處，水中有三江四瀆之流，九溪六谷之廣，上池宜於君王，下池宜於臣，畜魚三年，其利可以致于萬，越國當富盈。

《風俗通》曰：城門失火，禍及池中魚，舊說池中魚，人姓李，居近城，城門失火，延及其家，仲災燒死。謹百家書曰：宋城門失火，因汲池水以沃灌之，池中空竭，魚悉露死，喻惡之滋，并中傷量謹也。

謝承《漢書》曰：會稽陳嚚，少時，於郭外水邊捕魚，人有盜者，嚚見，避於草中，追以魚遺之，盜慚不受，自後無復取焉。

《曹植說疲氣》曰：鹹水之魚，不游于江，淡水之魚，不入于海。

《汝南先賢傳》曰：葛玄見遭大魚者，玄謂暫煩此魚到河伯處。魚主曰：魚已死。玄曰：無苦，以丹書紙內魚口中，擲水中，有頃，魚還躍上岸，吐墨書，青黑色，如木葉而飛，又玄與吳主坐樓上，見作請雨土人。玄曰：雨易得耳，即書符著社中，一時之閒，大雨流淹。帝曰：水中有魚乎。玄復書符擲中，須臾有大魚數百頭，使人治之。又曰：介象與吳王共論，輜魚為上，乃於殿庭作坎，汲水滿之，并求釣，象起餌之，須臾得輜魚，帝驚喜，乃使廚人切之，象又往蜀市薑，有頃而反。

《符子》曰：觀於龍門，有一魚，奮鱗鼓鬐而登乎龍門而為龍，又一術士，凌波蹈流而不陷，搖鈴行歌，飄浪於龍門，而終日棲遲而不化。符子曰：彼同功而事異，跡一而理二，夫何哉。無乃魚以實應，而人以偽求乎。

蕭廣濟《孝子傳》曰：陳玄，太子也。後母謗之，陳侯令玄自殺，玄投遼水，魚負之以出。玄曰：我罪人也。故求死耳，魚乃去。又曰：巴郡杜孝，役在城都，母喜食生魚，於官得生鱗，截竹盛魚二頭，沉水中。曰：我母如得此，婦出渚得之。笑曰：是我婿寄，乃以進母。

《辛氏三秦記》曰：昆明池人釣魚，綸絕而去，夢於漢武帝，求去其鉤，明日，帝遊於池，見大魚銜索。帝曰：昨所夢也。取而去之，帝後得明珠。

【賦】《晉王慶釣魚賦》曰：然後抽纖繳，振脩竿，垂銀鉤，運金丸，懸鮪鯢，挂鴻鸞，連翩雲際，瀺灂漪瀾。

《晉摯虞觀魚賦》曰：觀鱗族於彪池兮，睨羽群於瀨涯，乃有洧泉之鯉，濯陂之鰋，瀺灂涌躍，投浪赴遠，集于曲崖之隈，逐乎澹淡之深，攢聚輻蹙，或躍或沉，倏爍攸驛，眩目驚心，汎溢爵於通溝，因素波以獻酬，騁微巧於浮觴，競機捷於迅流。

【詩】《梁張騫詠躍魚應詔詩》曰：戢鱗隱繁藻，頒首承綠漪，何用游溟澥，且躍天淵池。

《陳張正見賦得魚躍水花生詩》曰：漾色桃花水，相望濯錦流，躍浦疑珠出，依池似鏡浮，淩波銜落橤，觸餌避沉鉤，方游蓮葉外，詎入武王舟。

《陳阮卓蓮下游魚詩》曰：春色映澄陂，涵泳且相隨，未上龍門路，聊戲芙蓉池，觸浪蓮看動，乘流葉影披，相忘自有樂，莊惠豈能知。

《隋岑德潤魚詩》曰：劍影侵波合，珠光帶水新，蓮東自可戲，安用上龍津。

