夫道之大本，仁義而已，五典以經之，羣籍以緯之，前鑒既明，後復申之，故古之聖王，其於仁義也。申重無已，篤厚無疆，謂之申鑒，天作道，皇作極，臣作輔，民作基，制度以綱之，事業以紀之，先王之政，一曰承天，二曰正身，三曰任賢，四曰恤民，五曰明制，六曰立業，承天惟允，正身惟恒，任賢惟固，恤民惟勤，明制惟典，立業惟敦，是謂政體。

致治之術，先屏四患，乃崇五政，一曰僞，二曰私，三曰放，四曰奢，僞亂俗，私壞法，放越軌，奢敗制，四者不除，則政無由行矣。俗亂則道荒，雖天地不得保其性矣。法壞則世傾，雖人主不得守其度矣。軌越則禮亡，雖聖人不得全其行矣。制敗則欲肆，雖四表不能充其求矣。是謂四患，興農桑以養其生，審好惡以正其俗，宣文教以章其化，立武備以秉其威，明賞罰以統其法，是謂五政。

民不畏死，不可懼以罪，民不樂生，不可勸以善，雖使卨布五教，咎繇作士，政不行焉。故在上者，先豐民財，以定其志，帝耕藉田，后桑蠶宮，國無游民，野無荒業，財不虛用，力不妄加，以周民事，是謂養生。

君子之所以動天地，應神明，正萬物而成王治者，必本乎真實而已，故在上者審則儀道以定好惡，善惡要於功罪，毁譽放於準驗，聽言責事，舉名察實，無或詐僞淫巧以蕩衆心，故事無不核，物無不功，善無不顯，惡無不彰，俗無奸怪，民無淫風，百姓上下，睹利害之存乎己也。故肅恭其心，慎修其行，有罪惡者無徼幸，無罪過者不憂懼，請謁無所行，貨賂無所用，則民志平矣。是謂正俗。

君子以情用，小人以刑用，榮辱者，賞罰之精華也。故禮教榮辱以加君子，治其情也。桎梏鞭扑以加小人，治其刑也。君子不犯辱，况於刑乎。小人不忌刑，况於辱乎。若夫中人之倫，則刑禮兼焉。教化之廢，推中人而墜於小人之域，教化之行，引中人而納於君子之途，是謂彰化。

小人之情，緩則驕，驕則恣，急則叛，叛則謀亂，安則思欲，非威强無以懲之，故在上者必有武備以戒不虞，以遏寇虐，安居則寄之內政，有事則用之軍旅，是謂秉威。

賞罰，政之柄也。明賞必罰，審信慎令，賞以勸善，罰以懲惡，人主不妄賞，非徒愛其財也。賞妄行則善不勸矣。不妄罰，非徒矜其人也。罰妄行則惡不懲矣。賞不勸，謂之止善，罰不懲，謂之縱惡，在上者能不止下為善，不縱下為惡，則國治矣。是謂統法。

四患既蠲，五政既立，行之以誠，守之以固，簡而不怠，疏而不失，無為為之，使自施之，無事事之，使自憂本書憂作交之，不肅而成，不嚴而治，垂拱揖讓而海內平矣。是謂為政之方。

惟恤十難以任賢能，一曰不知，二曰不求求作進，三曰不任，四曰不終，五曰以小怨弃大德，六曰以小過黜大功，七曰以小短掩大美，八曰以干訐傷忠正，九曰以邪說亂正度，十曰以讒嫉廢賢能，是謂十難，十難不除，則賢臣不用，賢臣不用，則國非其國也。

惟審九風以定國常，一曰治，二曰衰，三曰弱，四曰乖，五曰亂，六曰荒，七曰叛，八曰危，九曰亡，君臣親而有禮，百僚和而不同，護而不争，勤而不怨，無事惟職是司，此治國之風也。禮俗不一，職位不重，小臣咨度咨度作讒嫉，庶人作議，此衰國之風也。君好謙，臣好逸，士好游，民好流，此弱國之風也。君臣争明，朝廷争功，士大夫争名，庶人争利此乖國之風也。上多欲，下多端，法不定，政多門，此亂國之風也。以侈為博，以伉為高，以濫為通，遵禮謂之劬，守法謂之固，此荒國之風也。以苛為察，以利為公，以割下為能，以附上為忠，此叛國之風也。上下相疏，內外相疑，小臣争寵，大臣争權，此危國之風也。上不訪下，下不諫上，婦言用，私政行，此亡國之風也。

惟督督作稽五赦以綏民中，一曰原心，二曰明德，三曰勸功，四曰裒化，五曰權計，凡先王之攸赦，必是族也。非是族焉。刑茲無赦。

有一言而可常行者，恕也。一行而可常履者，正也。恕者仁之術也。正者義之要也。至矣哉。

或曰：聖王以天下為樂乎。曰：否，聖王以天下為憂，天下以聖王為樂，凡主以天下為樂，天下以凡主為憂，聖王屈己以申天下之樂、凡主申己以屈天下之憂，申天下之樂，故樂亦報之，屈天下之憂，故憂亦及之，天之道也。

治世之臣，所貴乎順者三，一曰心順，二曰職順，三曰道順，衰世之臣所貴乎順者三，一曰體順，二曰辭順，三曰事順，治世之順，真真上恐脱則字順也。衰世之順，則生逆也。體苟順則逆節，辭苟順則逆忠，事苟順則逆道，下有憂民，則上不盡樂，下有飢民，則上不備膳，下有寒民，則上不具服，故足寒傷心，民憂傷國。

或曰：三皇之民至敦也。其治至清也。天性乎舊無乎字補之。曰：皇民敦，秦民弊，時也。山民樸，市民玩，處也。桀，紂不易民而亂，湯武不易民而治，政也。皇民寡，寡斯敦，皇治純，純斯清矣。唯性不求無益之物，不蓄難得之貨，節華麗之餝，退利進之路，則民俗清矣。簡小忌，去淫祀，絕奇怪，則妖僞息矣。致精精舊作情，改之誠，求諸己，正大事，則神明應矣。放邪說，絕淫智，抑百家，崇聖典，則道義定矣。去浮華，舉功實，絕末技，周本務，則事業修矣。

尚主之制非古也。厘降二女，陶唐之典，歸妹元吉，帝乙之訓，王姬歸齊，宗周之禮也。以陰乘陽，違天也。以婦凌夫，違人也。違天不祥，違人不義。

古者，天子諸侯有事，必告於廟，有有字上有朝字二史，右史記事，左史記言，事為春秋，言為尚書，君舉必記，臧否成敗，無不存焉。下及士庶，苟有茂異，咸在載籍，或欲顯而不得，欲隱而名章，得失一朝，榮辱千載，善人勸焉。淫人懼焉。故先王重之，以副賞罰，以輔法教，宜於今者，官以其方各書其事，歲盡則集之於尚書，各備史官，使掌其典。

君子有三鑒，鑒乎前，鑒乎人，鑒乎鏡，前惟訓，人惟賢，鏡惟明，商德商德作夏商之衰，不鑒於禹，湯也。周秦之弊，不鑒於羣下也。側弁垢顔不鑒於明鏡也。故君子惟鑒之務焉。

不任所愛之謂公，惟義義作公是從之謂明，齊桓公，中材也。夫能成功業，由有異焉者矣。妾媵盈宮，非無愛幸也。羣臣盈朝，非無親近也。然外則管仲射己，衞姬色衰，非愛也。任之也。然後知非賢不可任，非智不可從也。夫此之舉宏矣哉。膏肓純白，二竪不生，茲謂心寧，省闥清静，嬖孽不作，茲謂主主作政平，夫膏肓近心而處阸，鍼之不逮，藥之不中，攻之不可，二竪藏焉。是謂篤患，故治身治國者，唯是之畏。

或曰：愛民如子，仁之至乎。曰：未也。愛民如身，仁之至乎。曰：未也。湯禱桑林，邾遷於繹，景祀於旱，可謂愛民矣。曰：何重民而輕身也。曰：人主承天命以養民者也。民存則社稷存，人亡則社稷亡，故重民者，所以重社稷而承天命也。

或問曰：孟軻稱人皆可以為堯，舜，其信矣乎。曰：人非下愚，則可以為堯，舜矣。寫堯，舜貌，同堯之性，則否，服堯之制，行堯之道，則可矣。行之於前，則古之堯，舜也。行之於後，則今之堯，舜也。或曰：人皆可以為桀，紂乎。曰：行桀，紂之事，是桀，紂也。堯，舜，桀，紂之事，常并存於世，唯人所用而已。

人主之患，常立於二難之間，在上而國家不治，是難也。治國家，則必勤身苦思，矯情以從道，是難也。有難之難，暗主取之，無難之難，明主居之。

人臣之患，常立於二罪之間，在職而不盡忠直之道，罪也。盡忠直之道焉。則必矯上拂下，罪也。有罪之罪，邪臣由之，無罪之罪，忠臣致之。

人臣有三罪，一曰導導下有非字，二曰阿失，三曰尸寵，以非先先作引，上謂之導，從上之非謂之阿，見非不言謂之尸，導臣誅，阿臣刑，尸臣絀。

忠有三術，一曰防，二曰救，三曰戒，先其未然謂之防也。發而進諫進諫作止之謂之救也。行而責之謂之戒也。防為上，救次之，戒為下。

或問天子守在四夷，有諸。曰：此外守也。天子之內守在身。曰：何謂也。曰：至尊者，其攻之者衆焉。故便僻御侍攻人主而奪其財，近幸妻妾攻人主而奪其寵，逸游伎藝攻人主而奪其志，左右小臣攻人主而奪其行，不令之臣攻人主而奪其事，是謂內寇，自古失道之君，其見攻者衆矣。小者危身，大者亡國，鯀，共工之徒攻堯，儀狄攻禹，弗能克，故唐，夏平，南之威攻文公，申侯伯攻恭王，不能克，故晉，楚興，萬衆之寇凌疆場，非患也。一言之寇襲於膝下，患之甚矣。八域重譯而獻珍，非寶也。腹心之人匍匐而獻善，寶之至矣。故明主慎內守，除內寇，而重內寶。

君子所惡乎異者三，好生事也。好生奇也。好變常也。好生事則多端而動衆，好生奇則離道而惑俗，好變常則輕法而亂度，故名不貴苟傳，行不貴苟難，純德無慝，其上也。伏而不動，其次也。動而不行，行而不遠，遠而能復，又其次也。其下，遠而已矣已矣作不近也三字。

慌其瞻視，輕其辭令，而望民之則我者，未之有也。莫之則者，必慢之者至矣。小人見慢而致怨乎人，患己之卑而不思其所以然，哀哉。是故君子敬孤獨而慎幽微，雖在隱翳，鬼神不得見其隙，况於游宴乎。君子口無戲謔之言，言必有防，身無戲謔之行，行必有檢，言必有防，行必有檢，雖妻妾不可得而黷也。雖朋友不可得而狎也。是以不愠怒而教行於閨門，不諫諭而風聲化乎鄉黨，傳稱大人正己而物正者，蓋此之謂也。徒以匹夫之居猶然，况得志而行於天下乎。故唐帝允恭克讓，光被四表，成湯不敢怠遑而掩有九域，文王只畏而造彼區夏也。

民心莫不有治道，至於用之，則異矣。或用乎人，或用乎己，用乎己者謂之務本，用乎人者謂之追末，君子之治之也。先務其本，故德建而怨寡，小人之治之也。先追其末，故功廢而讎多，夫見人而不自見者謂之矇，聞人而不自聞者謂之聵，慮人而不自慮者謂之瞀，故明莫大於自見，聰莫大於自聞，睿莫大於自慮，此三者，舉之甚輕，行之甚邇，而人莫之知也。故知者舉甚輕之事以任天下之重，行甚邇之路以窮天下之遠，故位位作德彌高，基彌固，勝彌衆，受受作愛彌廣，君子之於己也。無事而不懼焉。我之有善，懼人之未吾好也。我之有不善，懼人之必吾惡也。見人之善，懼我之不能修也。見人之不善，懼我之必若彼也。故君子不恤年之將衰，而憂志之有倦，不寢道焉。不宿義焉。言而不行，斯寢道矣。行而不時，斯宿義矣。是故君子之務以行前言也。民之過，在於哀死而不愛生，悔往而不慎來，善語乎已然，好争乎遂事，墮墮下有於字今日而懈於後旬，如斯以及於老。故孔子撫其心撫其心作謂子張曰：師，吾欲聞彼，將以改此也。聞彼而不以改此，雖聞何益，小人朝為而夕求其成，坐施而立望其及及作反，行一日之善，而問終身之譽，譽不至，則曰善無益矣。遂疑聖人之言，背先王之教，存其舊術，順其常好是以身辱名賤，而永為人役也。

人之為德，其猶器歟，器虛則物注，滿則止焉。故君子常虛其心志，恭其容貌，不以逸羣之才加乎衆人之上，視彼猶賢，自視猶不肖也。故人願告之而不厭，誨之而不倦，君子之於善道也。大則大識之，小則小識之，善無大小，咸載於心，然後舉而行之，我之所有，既不可奪，而我之所無，又取於人，是以功常前人而人後之也。故夫才敏過人，未足貴也。博辨過人，未足貴也。勇决過人，未足貴也。君子之所貴者遷善懼其不及，改惡恐其有餘。故孔子曰：顔氏之子，其殆庶幾乎。有不善未嘗不知，知之未嘗復行，夫惡猶疾也。攻之則日益悛，不攻則日甚，故君子之相求也。非特與善也。將以攻惡也。惡不廢則善不興，自然之道也。先民有言，人之所難者二，樂知知作攻其惡者難，以惡告人者難，夫唯君子，然後能為己之所難，能致人之所難也。夫酒食人之所愛也。而人相見莫不進焉。不吝於所愛者，以彼之嗜之也。使嗜忠言甚於酒食，人豈其愛之乎。故忠言之不出，以未有未有舊作未良，改之嗜之者也。詩云，匪言不能，胡其畏忌。

目也者，遠察天際而不能近見其眦，心亦如之，君子誠知心之似目也。是以務鑒於人以觀得失，故視不過垣牆之裏，而見邦國之表，聽不過閾耎之內，而聞千里之外，因人之耳目也。人之耳目盡為我用，則我之聰明無敵於天下矣。是謂人一之，我萬之，人塞之，我通之，故其高不可為員，其廣不可為方。

先王之禮，左史記事，右史記言，師瞽誦詩，庶僚箴誨，器用載銘，筵席書戒，月考其為，歲會其行，所以自供正也。昔衞武公年過九十，猶夙夜不怠，思聞訓道。命其羣臣曰：無謂我老耄而舍我，必朝夕交戒我，凡興國之君，未有不然者也。下愚反此道，以為己既仁矣。知矣。神明矣。何求乎衆人，是以辜罪昭著，腥德發聞，百姓傷心，鬼神怨痛，若有告之者。則曰：斯事也。徒生乎予心，出乎子口，於是刑焉。戮焉。辱焉。不然。則曰：與我異德故也。未達我道故也。又安足責，是己之非，遂初之謬，至於身危國亡，可痛矣已矣已疑倒。

事莫貴乎有驗，言莫弃乎無徵，言之未有益也。不言未有損也。水之寒也。火之熱也。金石之堅剛也。彼數物未嘗有言，而人莫不知其然者，信著乎其體也。使吾所行之信若彼數物，誰其疑我哉。今不信吾所行，而怨人之不信己，猶教人執鬼縛魅，而怨人之不得也。惑亦甚矣。孔子曰：欲人之信己，則微言而篤行之，篤行之，則用日久，用日久，則事著明，事著明，則有目者莫不見也。有耳者莫不聞也。其可誣乎。故根深而枝葉茂，行久而名譽遠。

人情也莫不惡謗，而卒不免乎謗，其故何也。非愛智力而不已之也。已之之術反也。謗之為名也。逃之而愈至，拒之而愈來，訟之而愈多，明乎此，則君子不足為也。暗乎此，則小人不足得也。帝舜屢省，禹拜昌言，明乎此者也。厲王加戮，吳起刺之，暗乎此者也。夫人也。皆書名前策，著行列圖，或為世法，或為世戒，可不慎歟。

夫聞過而不改，謂之喪心，思過而不改，謂之失體，失體喪心之人，禍亂之所及也。君子舍旃，君子不友不如己者，非羞彼而大我也。不如己者須己慎慎作植者也。然則扶人不暇，將誰相我哉。吾之僨也。亦無日矣。故墳庳則水縱，友邪則己僻，是以君子慎所友。孔子曰：居而得賢友，福之次也。夫賢者言足聽，貌足象，行足法，加乎乎疑之誤善奬人之美，而好攝人之過，其不隱也如影，其不諱也如響，故我之憚之，若嚴君在堂，而神明處室矣。雖欲為不善，其敢乎。

夫利口者，心足以見小數，言足以盡巧，辭給足以應切問，難足以斷俗疑，然而好說不倦，諜諜如也。夫類族辨物之士者寡，而愚暗不達之人者多，孰知其非乎。此其所以無用而不見廢也。至賤而不見遺也。先王之法，析言破律，亂名改作，行僻而堅，言僞而辨者，殺之，為其疑衆惑民而澆亂至道也。

古之制爵禄也。爵以居有德，禄以養有功，功大者其禄厚，德遠者其爵尊，功小者其禄薄，德近者其爵卑，是故觀其爵則别其人之德，見其禄則知其人之功，不待問之也。古之君子貴爵禄者，蓋以此也。爵禄者，先王所重也。爵禄之賤也。由處之者不宜也。賤其人，斯賤其位矣。其貴也。由處之者宜之也。貴其人，斯貴其位矣。黻衣繡裳，君子之所服，愛其德，故美其服也。暴亂之君，非無此服，民弗美也。

位也者，立德之機也。勢也者，行義之杼也。聖人蹈機握杼，織成天地之化，使萬物順焉。人倫正焉。六合之內，各充其願，其為大寶，不亦宜乎。夫登高而建旌，則所示者廣矣。順風而奮鐸，則所聞者遠矣。非旌色之益明，非鐸聲之益長，所托者然也。况居富貴之地而行其政令者也。

人君之大患也。莫大乎詳於小事而略於大道，察於近物而暗於遠數，自古及今，未有如此而不亡也。詳於小事，察於近物者，謂耳聽於絲竹歌謡之和，目明乎雕琢采色之章，口給乎辨慧切對之辭，心通乎短言小說之文，手習乎射御書數之功，體比乎俯仰般旋之容，凡此數者，觀之足以盡人之心，學之足以勤勸作動人之思思作志，且先王之末教也。非有小才智，則亦不能為也。是故能之者莫不自悅乎其事，而無取於人，皆以皆以作以人皆三字不能故也。

夫君居南面之尊，秉殺生之權者，其勢固足以勝人矣。而加之以勝人之能，懷足己之心，誰敢犯之者乎。以匹夫行之，猶莫敢規也。而况於人君哉。故罪惡若山而己不見，謗聲若雷而己不聞，豈不甚乎。

夫小事者味甘，而大道者醇淡，而近物者易驗，而遠數者難效，非大明君子則不能兼通也。故皆惑於所甘而不能至乎所淡，眩於所易而不能及於所難，是以治君世寡而亂君世多也。故人君之所務者，其在大道遠數乎。大道遠數者，謂仁足以覆燾羣生，惠足以撫養百姓，明足以照見四方，智足以統理萬物，權足以應變無端，義足以阜生財用，威足以禁遏奸非，武足以平定禍亂，詳於聽受而審於官人，達於廢興之源，通於安危之分，如此，則君道畢矣。

今使人君視如離婁，聽如師曠，御如王良，射如夷羿，書如史籀，計如隸首，走追駟馬，力折門鍵，有此六者，可謂善於有司之職，何益於治乎。無此六者，可謂乏於有司之職，何增於亂乎。必以廢仁義，妨道德矣。何則，小器不能兼容，治亂又不繫於此，而中才之人所好也。昔潞豐舒，晉智伯瑤之亡，皆怙其三材，恃其五賢，而以不仁之故也。故人君多伎藝，好小智，而不通於大道者，衹足以拒諫者之說而鉗忠直之口也。衹足以追亡國之迹而背安家之軌也。不其然耶，不其然耶。

帝者昧旦而視朝，南面而聽天下，將與誰為之，豈非羣公卿士歟，故大臣不可以不得其人也。大臣者，君股肱耳目也。所以視聽也。所以行事也。先王知其如是，故博求聰明睿哲君子措諸上位，使執邦之政令焉。執政聰明睿哲，則其事舉，其事舉，則百僚莫不任其職，百僚莫不任其職，則庶事莫不致其治，庶事莫不致其治，則九牧之人莫不得其所。故書曰：元首明哉。股肱良哉。庶事康哉。

凡亡國之君，其朝未嘗無致治之臣也。其府未嘗無先王之書也。然而不免乎亡者，何也。其賢不用，其法不行也。苟書法而不行其事，爵賢而不用其道，則法無於異路說，而賢無異於木主也。

昔桀奔南巢，紂踣於京，厲流於彘，幽滅於戲，當是時也。三后之典尚在，而良謀之臣猶存也。下及春秋之世，楚有伍舉，左史倚相，右尹子革，而靈王喪師，衞有大叔儀，公子鱄，蘧伯玉，而獻公出奔，晉有趙宣孟，范武子，而靈公被弒，魯有子家羈，叔孫婼，而昭公野死，齊有晏平仲，南史氏，而莊公不免弒，虞，虢有宮之奇，舟之僑，而二公絕祀，由是觀之，苟不用賢，雖有無益也。然彼亦知有馬必待乘之然後遠行，有醫必待使之而後愈疾，至於有賢，則不知必待用之而後興治也。且六國之君，雖不用賢，及其致人也。猶修禮盡意，不敢侮慢也。

至於王莽，既不能用，及其致之也。尚不能言，莽之為人，內實奸邪，外慕古義，亦聘求名儒，徵命術士，政煩教虐，無以致之，於是脅之以峻刑，威之以重戮，賢者恐懼，莫敢不至，徒張設虛名以夸海內，莽亦卒以滅亡，且莽之爵人也。其實囚之也。囚人者，非必著桎梏，置之囹圄之謂也。拘繫之，愁憂之之謂也。使在朝之人欲進，則不得陳其謀，欲退，則不得安其身，是則以綸組為繩索，以印佩為鉗釱也。小人雖樂之，君子則君子則舊則作君子情，以為辱矣。

故明主之得賢也。得其心也。非謂得其軀也。苟得其軀而不論其心，斯與籠鳥檻獸未有異也。則賢者之於我也。亦猶怨讎，豈為我用哉。日雖日雖作雖曰班萬鍾之禄，將何益歟，故苟得其心，萬里猶近，苟失其心，同衾為遠，今不修所以得賢者之心，而務修所以執賢者之身，至於社稷顛覆，宗廟廢絕，豈不哀哉。

孫子曰：人主之患，不在於言不用賢，而在於誠不用賢，言用賢者，口也。却賢者，行也。口行反而欲賢者之進，不肖之退，不亦難乎。善哉。言也。故人君苟修其道義，昭其德音，慎其威儀，審其教令，刑無頗類類作僻，惠澤播流，百宮樂職，萬民得所，則賢者仰之如天地，愛之如其親其親作親戚，樂之如塤篪，歆之如蘭芳，故其歸我也。猶决壅導滯，注之大壑，何不至之有乎。

苟粗穢暴虐，香馨不登，讒邪在側，殺戮不辜，宮館崇侈，妻妾無度，淫樂日縱，征税繁多，財不匱竭，怨喪怨喪作死莩盈野，矜己自得，諫者被誅，外內震騷，遠近怨悲，則賢者之視我容貌如蝄蜽，臺殿如狴牢，采服如衰絰，歌樂如號哭，酒醴如潃滌，肴饌如糞土，衆事舉措，每無一善，彼之惡我也如是，其肯至哉。

今不務明其義，而徒設其禄，可以獲小人，難以得君子，君子者，行不苟合，立不易方，不以天下枉道，不以樂生害仁，安可以禄誘哉。雖强縛執之而不獲已，亦杜口佯愚，苟免不暇，國之安危將何賴賴下有焉字。

政之大網有二，賞罰之謂也。人君明乎賞罰之道，則治不難矣。賞罰者，不在於必重，而在於必行，必行則雖不重而民肅，必不行也。則雖重而民怠，故先王務賞罰之必行也。夫當賞者不賞，則為善者失其本望，而疑其所行，當罰者不罰，則為惡者輕其國法，而怙其所守，苟如是也。雖日用斧鉞於市，而民不去惡矣。日賜爵禄於朝，而民不興善矣。是以聖人不敢以親戚之恩而廢刑罰，不敢以怨讎之忿而留慶賞，夫何故哉。將以有救也。故司馬法曰：賞罰不逾時，欲使民速見善惡之報也。逾時且猶不可，而况廢之者乎。賞罰不可以疏，亦不可以數，數則所及者多，疏則所漏者多，賞罰不可以重，亦不可以輕，賞輕則不勸不勸上有民字，罰輕則不懼不懼上有民字，賞重則民僥幸，罰重則民無聊，故先王明恕以聽之，思中以平之，而不失其節也。夫賞罰之於萬人，猶轡策之於駟馬也。轡策之不調，非徒遲速之分也。至於覆車而摧轅，賞罰之不明，非徒治亂之分也。至於滅國而喪身，可不慎乎。可不慎乎。

天地之間，含氣而生者，莫知乎人，人情之至痛，莫過乎喪親，夫創巨者其日久，痛甚者其愈遲，故聖王制三年之服，所以禮記所以二字在下立文下，稱情而立文，為至痛極也。自天子至於庶人，莫不由之，帝王相傳，未有知其所從來者，及孝文皇帝天姿謙讓，務崇簡易，其將弃萬國，乃顧臣子，令勿行久喪，已葬則除之，將以省煩勞而寬羣下也。觀其詔文，唯欲施乎己而已，非為漢室創制喪禮而傳之於來世也。後人遂奉而行焉。莫之分理，至乎顯宗，聖德欽明，深照孝文一時之制，又惟先王之禮，不可以久違，是以世祖徂崩，則斬衰三年，孝明既没，朝之大臣徒以己之私意，忖度嗣君之必貪速除也。檢之以大宗遺詔，不惟孝子之心，哀慕未歇，故令聖王之迹，陵遲而莫遵，短喪之制，遂行而不除，斯誠可悼之甚者也。滕文公，小國之君耳，加之生周之末世，禮教不行，猶能改前之失，咨問於孟軻，而服喪三年，豈况大漢配天之主，而廢三年之喪，豈不惜哉。且作法於仁，其弊猶薄，道隆於己，歷世則廢，况以不仁之作，宣之於海內，而望家有慈孝，民德歸厚，不亦難乎。詩曰：爾之教矣。民胥放矣。聖主若以游宴之間，超然遠思，覽周公之舊章，咨顯宗之故事，感蓼莪之篤行，惡素冠之所刺，發復古之德音，改大宗之權令，事行之後，永為典式，傳示萬代，不刊之道也。

昔之聖王制為禮法，貴有常尊，賤有等差，君子小人，各司分職，故下無潜潜當作僭上之愆，而人役財力，能相供足也。往昔海內富民，及工商之家，資財巨萬，役使奴婢，多者以百數，少者以十數，斯豈先王制禮之意哉。夫國有四民，不相干黷，士者勞心，工農商者勞力，勞心之謂君子，勞力之謂小人，君子者治人，小人者治於人，治於人者食人，治人者食於人，百王之達義也。今夫無德而居富之民，宜治於人且食人者也。役使奴婢，不勞筋力，目喻頤指，從容垂拱，雖懷忠信之士，讀聖哲之書，端委執笏，列在朝位者，何以加之，且今之君子，尚多貧匱，家無奴婢，既其有者，不足供事，妻子勤勞，躬自爨烹，其故何也。皆由罔利之人與之競逐，又有紆青拖紫并兼之門使之然也。

夫物有所盈，則有所縮，聖人知其如此，故裒多益寡，稱物平施，動為之防，不使過度，是以治可致也。為國而令廉讓君子不足如此，而使貪人有餘如彼，非所以辨尊卑，等貴賤，賤財利，尚道德也。今太守令長得稱君者，以慶賞刑威咸自己出也。民畜奴婢，或至數百，慶賞刑威，亦自己出，則與郡縣長史又何以異，夫奴婢雖賤，俱含五常，本帝王良民，而使編户小人為己役，哀窮失所，猶無告訴，豈不枉哉。今自鬥食佐吏以上，至諸侯王，皆治民人者也。宜畜奴婢，農工商及給趨走使令者，皆勞力躬作，治於人者也。宜不得畜，昔孝哀皇帝即位，師丹輔政，建議令畜田宅奴婢者有限，時丁傅用事，董賢貴寵，皆不樂之，事遂廢覆，夫師丹之徒，皆前朝知名大臣，患疾并兼之家，建納忠信，為國設禁，然為邪臣所抑，卒不施行，豈况布衣之士，而欲唱議立制，不亦遠乎。

何進滅於吳匡，張璋，袁紹亡於審配，郭圖，劉表昏於蔡瑁，張允。孔子曰：佞人殆，信矣。古事已列於載籍，聊復論此數子，以為後之監誡，作奸讒。

中平之初，大將軍何進，弟車騎苗，并開府，近士吳匡，張璋，各以異端有寵於進，而苗惡其為人，匡璋毁苗而稱進，進聞而嘉之，以為一於己，後靈帝崩，進為宦者韓悝等所害，匡，璋忌苗，遂劫進之衆，殺苗於北闕，而何氏滅矣。昔鄭昭公殺於渠彌，魯隱公死於羽父，苗也。能無及此乎。夫忠臣之事主也。尊其父以重其子，奉其兄以敬其弟。故曰：愛其人者，及其屋鳥，况乎骨肉之間哉。而進獨何嘉焉。

袁紹之子，譚長而慧，尚少而美，紹妻愛尚，數稱其才，紹亦雅奇其貌，欲以為後，未顯而紹死，别駕審配，護軍逢紀，宿以驕侈，不為譚所善，於是外順紹妻，內慮私害，矯紹之遺命，奉尚為嗣，潁川郭圖，辛評，與配，紀有隙，懼有後患，相與依譚，盛陳嫡長之義，激以絀降之辱，勸其為亂，而譚亦素有意焉。與尚親振干戈，欲相屠裂，王師承天人之符應，以席捲乎河朔，遂走尚梟譚，擒配馘圖，二子既滅，臣無餘。

紹遇因運，得收英雄之謀，假士民之力，東苞巨海之實，西舉全晉之地，南阻白渠黄河，北有勁弓胡馬，地方二千里，衆數十萬，可謂威矣。當此之時，無敵於天下，視霸王易於覆手，而不能抑遏愚妻，顯别嫡庶，婉戀私愛，寵子以貌，其後敗績喪師，身以疾死，邪臣飾奸，二子相屠，墳土未幹，而宗廟為墟，其誤至矣。

劉表長子曰琦，表始愛之，稱其類己，久之為少子琮，納後妻蔡氏之侄，至蔡氏有寵，其弟蔡瑁，表甥張允，并幸於表，憚琦之長，欲圖毁之，而琮日睦於蔡氏，允，瑁為之先後，琮之有善，雖小各聞，有過，雖大必蔽，蔡氏稱美於內，瑁，允嘆德於外，表日然之，而琦益疏矣。出為江夏太守，監兵於外，瑁，允陰司其過闕，隨而毁之，美無顯而不掩，闕無微而不露，於是表忿怒之色日發，誚讓之書日至，而琮堅為嗣矣。故曰：容刀生於身疏，積愛出於近習，豈謂是耶，昔泄柳申詳，無人乎穆公之側，則不能安其身，君臣則然，父子亦猶是乎。後表疾病，琦歸省疾，琦素慈孝，瑁，允恐其見表，父子相感，更有托後之意。謂曰：將軍命君撫臨江夏，為國東藩，其任至重，今釋衆而來，必見譴怒，傷親之歡心，以增其疾，非孝敬也。遂遏於户外，使不得見，琦流涕而去，士民聞而傷焉。雖易牙杜宮，竪牛虛器，何以加此，琦豈忘晨鳧，北犬之獻乎。隔户牖而不達，何言千里之中山，嗟乎。父子之間，可至是也。

表卒，琮竟嗣立，以侯與琦，琦怒投印，僞辭奔喪，內有討瑁，允之意，會王師已臨其郊，琮舉州請罪，琦遂奔於江南，昔伊戾費忌，以無寵而作讒，江充，焚豐焚豐當考以負罪而造蠱，高斯之詐也貪權，躬寵之罔也欲貴，皆近取乎骨肉之間，以成其凶逆，悲夫，匡，璋，配，圖，瑁，允之徒，固未足多怪，以後監前，無不烹俎夷滅，為百世戮詆，然猶昧於一往者，奸利之心篤也。其誰離父子，隔昆弟，成奸於朝，制事於須臾，皆緣厓隙以措意，托氣應以發事，挾宜恤之成畫，投必忿之常心，勢如憝怒，應若發機，雖在聖智，不能自免，况乎中材之人，若夫爰盎之諫淮南，田叔之救梁孝，杜鄴之紿二王，安國之和兩主，倉唐之稱詩，史丹之引過，周昌犯色以廷争，叔孫切諫以陳誡，三老抗疏以理冤，千秋托靈以寤主，彼數公者，或顯德於前朝，或揚聲於上世，或累遷而登相，或受金於帝室，其言既酬，福亦隨之，斯可謂善處骨肉之間矣。

三代之亡，由乎婦人，故詩刺豔女，書誡哲婦，斯已著在篇籍矣。近世之若此者衆，或在布衣細人，其失不足以敗政亂俗，至於二袁，過竊聲名，一世豪士，而術以之失，紹以之滅，斯有國者所宜慎也。是以録之，庶以為誡於後，作內誡，古之有國有家者，無不患貴臣擅朝，寵妻專室，故女無美惡，入宮見妒，士無賢愚，入朝見嫉，夫寵幸之欲專愛擅權，其來尚矣。然莫不恭慎於明世，而恣睢於暗時者，度主以行志也。故龍陽臨釣而泣，以塞美人之路，鄭袖僞隆其愛，以殘魏女之貌，司隸馮方女，國色也。世亂避地揚州，袁術登城見而悅之，遂納焉。甚愛幸之，諸婦害其寵，紿言將軍貴人有志節，當時涕泣示憂愁，必長見敬重，馮氏女以為然，後見術輒垂涕，術果以為有心志，益哀之，諸婦因是共絞，懸之廟梁，言自殺，術誠以為不得志而死，厚加殯殮，袁紹妻劉氏甚妒忌，紹死僵尸未殯，寵妾五人，妻盡殺之，以為死者有知，當複見紹，乃髡頭墨面，以毁其形，追妒亡魂，戮及死人，惡婦之為，一至是哉。其少子尚又為盡殺死者之家媚，說惡母，蔑死先父，行暴逆，忘大義，滅其宜矣。紹聽順妻意，欲以尚為嗣，又不時决定，身死而二子争國，舉宗塗地，社稷為墟，上定冀州屯鄴，舍紹之第，余親涉其庭，登其堂，游其閣，寢其房，棟宇未墮，陛除自若，忽然而他姓處之，紹雖蔽乎。亦由惡婦。

