*孔子家語

*始誅

孔子為魯大司寇，朝政七日而誅亂法大夫少正卯，戮之於兩觀之下，兩觀，闕也。尸於朝三日。子貢進曰：夫少正卯，魯之聞人也。今夫子為政而始誅之，或者為失之乎。孔子曰：天下有大惡者五，而盗竊不與焉。一曰心逆而嶮，二曰行僻而堅，三曰言僞而辨，四曰記醜而博，醜謂非義。五曰順非而澤，此五者，有一於人，則不免於君子之誅，而少正卯皆兼有之，其居處足以撮徒成黨，撮，聚也。其談說足以飾袤袤舊作褒，改之熒衆，其强禦足以反是獨立，此乃人之奸雄也。不可以不除。

孔子為魯大司寇，有父子訟者，夫子同狴執之，狴，獄牢也。三月不别，其父請止，夫子赦焉。季孫聞之不悅曰：司寇欺余。曩告余曰：為國家者必先以孝，今戮一不孝以教民孝，不亦可乎?而又赦之。何哉?孔子喟然嘆曰：嗚呼，上失其道，而殺其下，非理也。不教以孝而聽其獄，是殺不辜也。三軍大敗，不可斬也。獄犴不治，不可刑也。何者?上教之不行，罪不在民故也。夫慢令謹誅，賊也。徵斂無時，暴也。不誡責成，虐也。政無此三者，然後刑可即也。既陳道德以先服之，而猶不可，則尚賢以勸之，又不可，則廢不能以憚之，則廢至憚之七字，作即廢之又不可而後以威憚之十三字若是，百姓正矣。其有邪民不從化者，然後待之以刑，則民咸知罪矣。是以威厲而不誡誡作試，刑措而不用也。今世不然，亂其教，煩其刑，使民迷惑而陷罪焉。又從而製之，故刑彌繁而盗不勝也。世俗之陵遲久矣。雖有刑法，民能勿逾乎。

*王言

孔子閑居。謂曾子曰：參，汝可語明王之道與，居，吾語汝，夫道者，所以明德也。德者，所以尊道也。是故非德，道不尊也。非道，德不明也。雖有國之良馬，不教服乘，不可以取道里，雖有博地衆民，不以其道舊無其道之其，補之治之，不可以致霸王，是故昔者明王內修七教，外行三至，七教修而可以守，三至行而可以徵，明王之道，其守也。則必折衝千里之外，其徵也。還師衽席之上，故曰內修七教而上不勞，外行三至而財不費，此之謂明王之道也。曾子曰：不勞不費之為明王，可得而聞乎。孔子曰：昔者，帝舜左禹，右皋陶，不下席而天下治，夫如此，何上之勞乎。若乃十一而税，用民之力，歲不過三日，入山澤以其時而無徵，此則生財之路也。而明王節之，何財之費乎。

曾子曰：敢問何謂七教。孔子曰：上敬老則下益孝，上尊齒則下益悌，上樂施則下益寬，上親賢則下擇友，上好德則下無隱，上惡貪則下耻争，上廉讓則下知節，此之謂七教也。七教者，治民之本也。政教定，則本正矣。凡上者民之表也。表正則何物不正。曾子曰：道則至矣。弟子不足以明之。孔子曰：參，汝以為姑止此乎。

昔者，明王之治民也。有法必裂地而封之，分屬而理之，然後賢民無所隱，暴民無所伏，使有司日省而時考之，進用賢良，退貶不肖不肖下舊有然字，删之則賢賢下舊有良字，删之者悅而不肖者懼，哀鰥寡，養孤獨，恤貧窮，誘孝悌，選才能，此七者修，則四海之內無刑民矣。上之親下也。如手足之於腹心，下之親上也。如幼子之於慈母矣。上下相親如此，故令則從，施則行，民懷其德，近者悅服，遠者來附，政之致也。田獵罩弋，罩，掩網也。弋，繳射也。非以盈宮室也。徵斂百姓，非以充府庫也。慘怛以補不足，禮節以損有餘，多信而寡貌，其禮可守，其言可覆，其迹可履，其於信也如四時，其博有萬民也如饑而食，如渴而飲，民之信之如寒暑之必驗也。故視遠若邇，非道邇也。見明德也。是故兵革不動而威，用利不施而親，此之謂明王之守，折衝乎千里之外者也。

曾子曰：敢問何謂三至。孔子曰：至禮不讓而天下治，至賞不費而天下之士悅，至樂無聲而天下之民和，明王篤行三至，故天下之君可得而知也。天下之士可得而臣也。天下之民可得而用也。曾子曰：敢問此義何謂也。孔子曰：古者明王必盡知天下良士之名，既知其名，又知其實，既知其實，然後因天下之爵以尊之，此之謂至禮不讓而天下治，因天下之禄以富天下之士，此之謂至賞不費而天下之士悅，如此則天下之明譽興焉。此之謂至樂無聲而天下之民和。故曰：所謂天下之至仁者，能合天下之至親者也。所謂天下之至智者，能用天下之至和，所謂天下之至明者，能舉天下之至賢，此三者咸通，然後可以徵，是故仁者莫大於愛人，智者莫大於知賢，政者莫大於官能，有士之君，能修此三者，則四海之內供命而已矣。夫明王之所徵，必道之所廢者也。是故誅其君而改其政，吊其民而不奪其財。故曰：明王之徵也。猶時雨之降也。至則民悅矣。是故行施彌博得親彌衆，此之謂還師衽席之上。言安而無憂也。

*大婚

孔子侍坐於哀公。公問曰：敢問人道誰為大。孔子對曰：夫人道政為大，夫政者，正也。君為正，則百姓從而正矣。君之所為，百姓之所從也。君之不為，百姓何從。公曰：敢問為政如之何。孔子對曰：夫婦别，父子親，君臣信，三者正，則庶物從之矣。內以治宗廟之禮，足以配天地之神也。出以治直言之禮，足以立上下之敬也。夫婦正則出可以治政言禮矣。身正乃可以正人矣。物耻則足以振之，耻事不如禮，則足以振教之也。國耻則足以興之，耻國不如禮，則足以興起之。故為政先乎禮，禮其政之本與。孔子遂言曰：昔三代明王之必敬妻子也。蓋有道焉。妻也者，親之主也。子也者，親之後也。敢不敬與，是故君子無不敬也。敬也者，敬身為大，身也者，親之支也。敢不敬與，不敬其身，是傷其親，傷其親，是傷其本也。傷其本，則支從而亡，三者，百姓之象也。言百姓之所法而行。身以及身，子以及子，妃以及妃，君修此三者，則大化愾於天下。愾，滿也。

公曰：敢問何謂敬身。孔子對曰：君子過言則民作辭，過動則民作則，言不過辭，動不過則，百姓恭敬以從命，若是，則可謂能敬其身，能敬其身，則能成其親矣。

公曰：何謂成親。孔子對曰：君子者，乃人之成名也。百姓與名，謂之君子，則是成其親為君而為其子也。孔子遂言曰：為政而不能愛人，則不能成其身，不能成其身，則不能安其土，不能安其土，則不能樂天，不能樂天道也。不能樂天，則不能成身。

公曰：敢問何謂成身。孔子對曰：夫其行己不過於物，謂之成身，不過於物，合天道也。

*問禮

哀公問於孔子曰：大禮何如，子之言禮何其尊也。孔子曰：丘聞之，民之所以生者禮為大，非禮則無以節事天地之神焉。非禮則無以辨君臣上下長幼之位焉。非禮則無以别男女父子兄弟婚姻親族疏數之交焉。是故君子此為之尊敬，然後以其所能教示百姓，卑其宮室，節其服御，車不雕璣，器不雕鏤，食不二味，心不淫志，以與萬民同利，古之明王之行禮也如此。

公曰：今之君子胡莫之行也。孔子對曰：今之君子，好利無厭，淫行不倦，荒怠慢游，固民是盡，以遂其心，以怨其政政下有以忤其衆四字以伐有道，求得當欲，不以其所，言苟求得當其情欲而已。虐殺刑誅，不以其理，夫昔之用民也由前，用上所言。今之用民也由後，用下所言。是即今之君子莫能為禮也。

*五儀

哀公問於孔子曰：寡人欲論魯國之士與之為治，敢問如何取之。

孔子曰：人有五儀，有庸人，有士人，有君子，有賢，有聖，審此五者，則治道畢矣。

所謂庸人者，心不存慎終之規，口不吐訓格之言，格，法也。不擇賢以托其身，不力行以自定，見小暗大而不知所務，從物如流而不知所執，此則庸人也。

所謂舊脱所謂字，補之，士人者，心有所定，計有所守，雖不能盡道術之本，必有率也。率猶述也。雖不能備百善之美，必有處也。是故智不務多，務審其所知，言不務多，務審其所謂，所謂者謂言之要也。行不務多，務審其所由，智既知之，言既得之，得其要也。行既由之，則若性命形骸之不可易也。富貴不足以益，貧賤不足以損，此則士人也。

所謂君子者，言必忠信而心不怨，忍怨害也。仁義在身而色不伐，無伐善之色也。思慮通明而辭不專，篤行信道，自强不息，油然若將可越而終不可及者，此君子也。油然，不進之貌，越，過。

所謂賢者，德不逾閑，閑猶法也。行中規繩，言足法於天下而不傷於身，言滿天下無口過也。道足化于百姓而不傷於本，本亦謂身。富則天下無宛財，宛，積也。施則天下不病貧，此賢者也。

所謂聖者，德合天地，變通無方，窮萬事之終始，協庶品之自然，敷其大道而遂成情性，明并日月，化行若神，下民不知其德，覩者不識其鄰，此聖者也。鄰以喻畔界也。

公曰：善哉。非子之賢，則寡人不得聞此言也。雖然，寡人生於深宮之中，長於婦人之手，未嘗知哀，未嘗知憂，未嘗知勞，未嘗知懼，未嘗知危，恐不足以行五儀之教，若何。

孔子曰：君入廟而右，登自阼階，仰視榱桷，俯察机筵，其器皆存而不睹其人，君以此思哀，則哀可知矣。昧爽夙興，正其衣冠，爽，明也。昧明，始明也。夙，早也。興，起也。平旦視朝，慮其危難，一物失理，亂亡之端，君以此思憂，則憂可知矣。日出聽政，至乎中昃，中，日中也。昃，日昳也。諸侯子孫往來為賓，行禮揖讓，慎其威儀，君以此思勞，則勞可知矣。緬然長思，出乎四門，周章遠望，睹亡國之墟，必將有數焉。言亡國故墟非但一也。君以此思懼，則懼可知矣。夫君者舟也。民者水也。水所以載舟，亦所以覆舟，君以此思危，則危可知矣。既明此五者，而又少留意於五儀之事，則於政治乎何有失哉。

哀公問於孔子曰：請問取人之法。孔子對曰：事任之官，言各當以其所能之事任之於官也。無取捷捷，無取鉗鉗，鉗，妄對不謹誠。無取啍啍，啍啍，多言也。捷捷，貪也。捷捷而不良，所以為貪。鉗鉗，亂也。啍啍，誕也。誕，欺詐也。故弓調而後求勁焉。馬服而後求良焉。士必慤而後求智能焉。不慤而多能，譬之豺狼，不可邇也。邇，近也。言人無智能者，雖不慤信，不能為大惡也。不慤信而有智能者，然後乃可畏也。

哀公問於孔子曰：夫國家之存亡禍福，信有天命，非唯人耶。

孔子對曰：存亡禍福，皆在己而已，天灾地妖，弗能加也。昔者，殷王帝辛之世，帝辛紂也。有雀生大鳥於城隅焉。帝辛介雀之德，介，助也。以雀之德為助也。不修國政，殷國以亡，此即以己逆天時，得福反為禍者也。又其先世殷太戊之時，道缺法邪，以致夭孽，桑穀生朝，七日大拱，太戊恐駭，側身修行，三年之後，遠方慕義，重譯至者十有六國，此即以己逆天時，得禍轉為福者也。故失灾地妖，所以儆人主也。寤夢徵怪，所以儆人臣也。儆，戒也。灾妖不勝善政，夢怪不勝善行，能知此，至治之極也。明王達此也。

*致思

季羔為衞士師，士師，獄官。刖人之足，俄而衞有亂，季羔逃之，刖者者下有則字守門焉。謂季羔曰：彼有缺。季羔曰：君子不逾。又曰：彼有竇。季羔曰：君子不隧，隧，從竇出。又曰：於此有室，季羔入焉。既而追者罷，季羔將去。謂刖者曰：吾不能虧主之法而親刖子之足，今吾在難，此正子報怨之時，而子逃我，何故。刖者曰：斷足，故我之罪也。無可奈何，曩者君治臣以法令，先人後臣，欲臣之免也。臣知之，獄决罪定，臨當論刑，君愀然不樂，見於顏色，臣又知之，君豈私臣哉。天生君子，其道故然，此臣之所以悅悅作脱，君也。孔子聞之曰：善哉為吏，其用法一也。思仁恕則樹德，加嚴暴則樹怨，公以行，其子羔乎。

子路為蒲宰，為水備，修溝瀆，以民之煩苦也。人與一簞食，一壺漿，孔子止之。子路曰：由也以民多匱餓者，匱，乏也。是以與之簞食壺漿，而夫子使止之，是夫子止由之行仁也。孔子曰：爾以民為餓，何不白於君，發倉廩以給之，而私以爾食饋之，是汝明君之無惠也。速已則可，不已，則爾之見罪必矣。

子貢問治民於孔子。孔子曰：懍懍焉如以腐索御捍馬，懍懍焉。誡懼之貌，捍馬，突馬也。子貢曰：何其畏也。孔子曰：夫通達之屬皆人也。以道導之，則吾畜也。不以道導之，則吾仇也。若之何其無畏也。

*三恕

孔子曰：君子有三恕，有君弗能事，有臣而求其使，非恕也。有親弗能孝，有子而求其報，非恕也。有兄弗能敬，有弟而求其順，非恕也。士能明於三恕之本，則可謂端身矣。端，正也。

孔子觀於魯桓公之廟，有敧器焉。孔子問於守廟者。曰：此為何器。對曰：此蓋為宥坐之器。孔子曰：吾聞宥坐之器，虛則敧，中則正，滿則覆，明君以為誡，故置於坐側也。顧謂弟子曰：試注水焉。水實之，中則正，滿則覆。夫子喟然嘆曰：嗚呼，夫物惡有滿而不覆者哉。子路進曰：敢問持滿有道乎。子曰：聰明睿智，守之以愚，功被天下，守之以讓，勇力振世，守之以怯，富有四海，守之以謙，此所謂損之又損之之道也。

*好生

哀公問於孔子曰：昔者舜冠何冠乎。孔子不對。公曰：寡人問於子，而子無言何也。孔子曰：以君之問不先其大者，故方思所以為對焉。公曰：其大何乎。孔子曰：舜之為君也。其政好生而惡殺，其任授賢而替不肖，德若天地之虛静，化若四時之變物，是以四海承風，暢於異類，異類，四方之夷狄也。鳳翔麟至，鳥獸馴德，馴，順也。無他，好生故也。君舍此道而冠冕是問，是以緩對。

*觀周

孔子觀於明堂，睹四方之墉，墉，墻。有堯，舜，桀，紂之象，而各有善惡之狀，興廢之誡焉。又有周公相成王，抱之而負斧扆，南面以朝諸侯之圖焉。孔子徘徊而望之。謂從者曰：此則周之所以盛也。夫明鏡者所以察形，往古者所以知今，人主不務襲迹於其所以安存，而忽怠於怠於下有共字所以危亡，是猶未有以異於却步而欲求及前人也。豈非惑哉。

孔子觀周，遂入大祖后稷之廟，廟堂右階之前，有金人焉。參緘其口而銘其背曰：古之慎言人也。戒之哉。無多言，多言多敗，無多事，多事多患，安樂必誡，雖處安樂必警誡也。無行所悔，所悔之事，不可復行。勿謂何傷，其禍將長，勿謂何害，其禍將大，勿謂不聞，神將伺人，焰焰不滅，炎炎若何，涓涓不壅，終為江河，緜緜不絕，或成網羅，緜緜，微而不絕，則有成網羅者。豪末不扎，如豪之末言微也。扎，拔也。將尋斧柯，尋，用。誠能慎之，福之根也。口是何傷，禍之門也。强梁者不得其死，好勝者必遇其敵，盗憎主人，民惡其上，君子知天下之不可上也。故下之，知衆人之不可先也。故後之，温恭慎德，使人慕之，執雌持下，人莫逾之，人皆趣彼，我獨守此，人皆惑惑，我獨不徙，惑惑，東西轉移之貌。內藏我智，不示人技，我雖尊高，人弗我害，唯能於此，天道無親，常與善人，戒之哉。戒之哉。孔子既讀斯文。顧謂弟子曰：小子志之，此言實而中，情而信。

*賢君

哀公問於孔子曰：當今之君，孰為最賢。孔子對曰：丘未之見也。抑有衞靈公乎。公曰：吾聞其閨門之內無别，而子次之賢，何也。孔子對曰：臣語其朝廷行事，不論其私家之際也。公曰：其事如何。孔子曰：靈公之弟曰公子渠牟，其智足以治千乘，其信足以守之，靈公愛而任之，又有士曰王林國者，見賢必進之，而退與分其禄，是以衞國無游放之士，靈公知而尊之，又有士曰慶足者，國有大事則必起而治之，國無事則退而容賢，言其所以退，欲以容賢於朝。靈公悅而敬之，又有大夫史鰌，以道去衞，而靈公郊舍三日，琴瑟不御，必待史鰌之入而後敢入，臣以此取之，雖次之賢，不亦可乎。

子貢問孔子曰：今之人臣孰為賢乎。子曰：齊有鮑叔，鄭有子皮，則賢者矣。子貢曰：齊無管仲，鄭無子産乎。子曰：賜，汝徒知其一，未知其二也。汝聞用力為賢乎。進賢為賢乎。子貢曰：進賢賢哉。子曰：然，吾聞鮑叔達管仲，子皮達子産，未聞二子之達賢己之才者也。

哀公問於孔子曰：寡人聞忘之甚者，徙而忘其妻，有諸。孔子對曰：此猶未甚者，甚者乃忘其身。公曰：可得聞乎。孔子曰：昔夏桀貴為天子，富有四海，忘其聖祖之道，壞其典法，絕其世祀，荒乎淫樂，沉湎於酒，佞臣諂諛，窺導其心，忠士鉗口，逃罪不言，鉗口，杜口。天下誅桀而有其國，此之謂忘其身之甚者也。

子路問於孔子曰：賢君治國所先者何在。孔子曰：在於尊賢而賤不肖。子路曰：由聞晉中行氏尊賢而賤不肖矣。其亡何也。子曰：中行氏尊賢而弗能用，賤不肖而不能去，賢者知其不己用而怨之，不肖者知其必己賤而仇之，怨讎并存於國，鄰敵構兵於郊，中行氏雖欲無亡，豈可得乎。

哀公問政於孔子。孔子對曰：政之急者，莫大乎使民富且壽也。公曰：為之奈何。孔子曰：省力役，薄賦斂，則民富矣。敦禮教，遠罪疾疾作戾，則民壽矣。公曰：寡人欲行夫子之言，恐吾國貧矣。孔子曰：詩不云乎。愷悌君子，民之父母，未有其子富而父母貧者也。

衞靈公問孔子曰：有語寡人，為國家者，計之於廟堂之上，則政治矣。何如。孔子曰：其可也。愛人者則人愛之，惡人者則人惡之，知得之己者則知得之人，所謂不出環堵之室而知天下者，知反己之謂也。

*辨政

子貢為信陽宰，將行。孔子曰：勤之慎之，奉天之時，無奪無伐，無暴無盗。子貢曰：賜也。少而事君子，豈以盗為累哉。孔子曰：而未之詳也。夫以賢代賢，是之謂奪，以不肖代賢，是之謂伐，緩令急誅，是之謂暴，取善自與，是之謂盗，盗非竊財之謂也。吾聞之，知為吏者奉法以利民，不知為吏者，枉法以侵民，此怨所由生也。匿人之善，斯謂蔽賢，揚人之惡，斯謂小人，內不相訓而外相謗，非親睦也。言人之善，若己有之，言人之惡，若己受之，故君子無所不慎焉。

*六本

孔子曰：行已有六本焉。然後為君子，立身有義矣。而孝為本，喪紀有禮矣。而哀為本，戰陣有列矣。而勇為本，治政有理矣。而農為本，居國有道矣。而嗣為本，繼嗣不立，則亂之源也。生財有時矣。而力為本，置本不固，無務豐末，親戚不悅，無務外交，事不終始，無務多業，反本修迹，君子之道也。

孔子曰：藥酒苦於口而利於病，忠言逆於耳而利於行，湯，武以諤諤而昌，桀，紂以唯唯而亡，君無争臣，父無争子，兄無争弟，士無争友，其無過者未之有也。故曰：君失之，臣得之，父失之，子得之，兄失之，弟得之，士失之，友得之，是以國無危亡之兆，家無悖亂之惡，父子兄弟無失，而交友無絕。

孔子讀易至於損益，喟然而嘆。子夏避席問曰：夫子何嘆焉。孔子曰：夫自損者必有益之，自益者必有决之，吾是以嘆也。子夏曰：然則學者不可以益乎。子曰：非道益之謂也。道彌益而身彌損，夫學者，損其自多，以虛受之，天道成而必變，凡持滿而能久者，未嘗有也。故曰：自賢者，則天下之善言不得聞其耳矣。

孔子曰：以富貴而下人，何人不與，以富貴而愛人，何人不親，發言不逆，可謂知言矣。

孔子曰：吾死之後，則商也日益，賜也日損。曾子問曰：何謂也。子曰：商也好與賢已者處，賜也好悅不如己者，不知其子視其父，不知其人視其友，不知其君視其所使。故曰：與善人居，如入芝蘭之室，久而不聞其香，即與之化矣。與不善人居，如入鮑魚之肆，久而不聞其臭，亦與之化矣。是以君子必慎其所與者焉。

*哀公問政

哀公問政於孔子。孔子對曰：文武之政，布在方策，其人存，則其政舉，其人亡，則其政息，故為政在於得人，取人以身，修身以道，修道以仁，仁者人也。親親為大，義者宜也。尊賢為大，親親之殺，尊賢之等，禮所生也。是以君子不可以不修身，思修身，不可以不事親，思事親，不可以不知人，思知人，不可以不知天，天下之達道有五，其所以行之者三，曰君臣也。父子也。夫婦也。昆弟也。朋友之交也。五者，天下之達道也。智，仁，勇，三者，天下之達德也。所以行之者一也。或生而知之，或學而知之，或困而知之，及其知之一也。或安而行之，或利而行之，或勉强而行之，及其成功一也。好學近於智，力行近於仁，知耻近於勇，知斯三者，則知所以修身，知所以修身，則知所以治人，知所以治人，則能成天下國家矣。

公曰：政其盡此而已乎。孔子曰：凡為天下國家者，有九經焉。曰修身也。尊賢也。親親也。敬大臣也。體羣臣也。子庶人也。來百工也。柔遠人也。懷諸侯也。修身則道立，尊賢則不惑，親親則諸父昆弟不怨，敬大臣，則不眩，體羣臣，則士之報禮重，子庶民，則百姓勸，來百工，則財用足，柔遠人，則四方歸之，懷諸侯，則天下畏之。公曰：為之奈何。孔子曰：齊莊盛服，非禮不動，所以修身也。去讒遠色，賤貨而貴德，所以尊賢也。爵其能，重其禄，同其好惡，所以篤親親也。官盛任使，所以敬大臣也。盛其官任而使之也。忠信重禄，所以勸士也。忠信者與之重禄也。時使薄斂，所以子百姓也。日省月考，既禀稱事，所以來百工也。既禀食之，各當其職事也。送往迎來，嘉善而矜不能，所以綏遠人也。綏，安也。繼絕世，舉廢邦，朝聘以時，厚往而薄來，所以懷諸侯也。治天下國家有九經焉。其所以行之者一也。凡事豫則立，不豫則廢，言前定則不跲，跲，躓。事前定，則不困，行前定，則不疚，疚，病。道前定，則不窮。公曰：子之教寡人備矣。敢問行之所始。孔子曰：立愛自親始，教民睦也。立敬自長始，教民順也。教以慈睦而民貴有親，教以敬長而民貴用命，民既孝於親，又順以聽命，措諸天下，無所不行。

*顏回

魯定公問於顏回曰：子亦聞東冶畢之善御乎。對曰：善則善矣。雖然，其馬將必逸，公不悅，其後三日，東冶畢之馬逸，公聞之，促駕召顏回，顏回至。公曰：前日寡人問吾子以東冶畢之善御，而子曰其馬將逸，不識吾子奚以知之。顏回對曰：以政知之而已矣。昔者，帝舜巧於使民，而造父巧於使馬，舜不窮其民力，造父不窮其馬力，是以舜無逸民，造父無逸馬，今東冶畢之御也。歷嶮致遠，馬力盡矣。然而其心猶求馬不已，臣以此知之。公曰：善哉。吾子之言，其義大矣。願少進乎。顏回曰：臣聞之，鳥窮則噣，獸窮則攫，人窮則詐，馬窮則逸，自古及今，未有窮其下而能無危者也。公悅。

*困誓

衞蘧伯玉賢而靈公不用，彌子瑕不肖而反任之，史魚驟諫，公不從，史魚病將卒。命其子曰：吾在公朝，不能進蘧伯玉退彌子瑕，是吾為臣不能正君也。生而不能正君，死不可以成禮矣。吾死，汝置尸牖下，於我畢矣。畢猶足也。禮殯於客位。其子從之，靈公吊焉。怪而問之，其子以其父言告，公公愕然失容。曰：是寡人之過也。於是命之殯於客位，進蘧伯玉而用之，退彌子瑕而遠之。孔子聞之曰：古之烈諫者，死則已矣。未有若史魚死而尸諫，忠感其君者也。可不謂直乎。

*執轡

閔子騫為費宰，問政於孔子。孔子曰：以德以法，夫德法者，御民之具，猶御馬之有銜勒也。君者，人也。吏者，轡也。刑者，策也。人君之政，執其轡策而已矣。子騫曰：敢問古之為政。孔子曰：古者，天子以內史為左右手，以德法為銜勒，以百官為轡，以刑罰為策，以萬民為馬，故御天下數百年而不失，善御馬者，正銜勒，齊轡策，均馬力，和馬心，故口無聲而馬應轡，策不舉而極千里，極，至也。善御民者，一其德法，正其百官，均齊民力，和安民心，故令不再而民順從，刑不用而天下化治，是以天地德之，天地以為有德。而兆民懷之，懷，歸。不能御民者，弃其德法，專用刑辟，譬猶御馬，弃其銜勒而專用捶策，其不可製也必矣。夫無銜勒而用捶策，馬必傷，車必敗，無德法而用刑辟，民必流，國必亡，凡治國而無德法，則民無所法修，民無所法修，則迷惑失道，古之御天下者，以六官總治焉。六官在手以為轡。故曰：御四馬者執六轡，御天下者正六官，是故善御馬者，正身以總轡，均馬力，齊馬心，迴旋曲折，唯其所之，故可以取長道，可以趣急疾，此聖人所以御天地與人事之法舊無法字，補之則也。天子以內史為左右手，以六官為轡，己己下舊有而字，删之與三公執六官，均五教，齊五法，仁義禮智信之法也。故亦唯其所引，無不如志。

*五刑

冉有問於孔子曰：先王製法，使刑不上於大夫，禮不下於庶人，然則大夫之犯罪，不可以加刑，庶人之行事，不可以治禮乎。孔子曰：不然，凡治君子以禮義御其心，所以厲之以廉耻之節也。故古之大夫，其有坐不廉污穢而退放之者，則曰簠簋不飾，飾，整齊。有坐淫亂男女無别者，則曰帷薄不修，有坐罔上不忠者，則曰臣節未著，有坐疲軟不勝任者，則曰下官不職，言其下官不務務作稱其職，不斥其身也。有坐干國之紀者，則曰行事不請，言不請而擅行也。此五者，大夫既自定有罪名矣。而猶不忍斥然正以呼之也。既而為之諱，所以愧耻之，是故大夫之罪，其在五刑之域者，譴發則白冠氂纓，盤水加劍，造於闕而自請罪，君不使有司執縛牽掣而加之也。其有大罪者，聞命則北面再拜，跪而自裁，君不使人捽引而刑殺之也。曰：子大夫自取之耳，吾遇子有禮矣。是以刑不上大夫，而大夫亦不失其罪者，教使然也。凡所謂禮不下庶人者，以庶人遽其事而不能充禮，故不責之以備禮也。

*刑政

仲弓問於孔子曰：雍聞至刑無所用政，至政無所用刑，至刑無所用政，桀紂之世是也。至政無所用刑，成康之世是也。信乎。孔子曰：聖人之治化也。必刑政相參焉。太上以德教民，而以禮齊之，其次以政導民，以刑禁之，化之弗變，導之弗從，傷義敗俗，於是乎用刑矣。

仲弓曰：古之聽訟，可得聞乎。孔子曰：凡聽五刑之訟，必原父子之親，立君臣之義，以權之，意論輕重之序，慎測淺深之量，以别之，悉其聰明，致其忠愛，以盡之，大司寇正刑明辟以察獄，獄必三訊焉。一曰訊羣臣，二曰訊羣吏，三曰訊萬民也。有指無簡則不聽，簡，誠也。有其意，無其誠者，不論以為罪。附從輕，赦從重，附人之罪，以輕為比，赦人之罪，以重為比。疑獄則泛，與衆共之，衆疑，赦之，故爵人必於朝，與衆共之也。刑人必於市，與衆弃之也。古者公家不畜刑人，大夫不養也。士遇之塗，弗與之言也。屏諸四方，唯其所之，弗及以政，弗欲生之故也。

仲弓曰：聽獄，獄之成，成何官。孔子曰：獄成於吏，吏以獄之成告於正，吏，獄官吏也。正，獄官長。正既聽之，乃告於大司寇，大司寇聽之，乃奏於王，王命三公卿士參聽棘木之下，外朝之法，左九棘，孤卿大夫位焉。右九棘，公侯伯子男位焉。面三槐，三公位焉。然後乃以獄之成報于王，王以三宥之法聽之，君王尚寬，罪雖已定，猶三宥之，不可得輕，然後刑之也。而後制刑焉。所以重之也。

仲弓曰：古之禁何禁。孔子曰：析言破律，巧賣法令者也。亂名改作，變易官與物名。執左道以亂政者殺，左道，邪道。作淫聲，淫逸惑亂之聲。造異服，非人所常見。設奇伎奇器以蕩上心者殺，怪異之伎，可以眩曜人心之器，蕩，動也。行僞而堅，行詐僞而堅守。言僞而辨，學非而博，順非而澤，順其非而滑澤之。以惑衆者殺，假於鬼神時日卜筮以疑民者殺，此四誅者，不待時不以聽。不聽於棘木之下也。

*問玉

子張問聖人之所以教。孔子曰：師乎。吾語汝，聖人明於禮樂，舉而措之而已，子張又問。孔子曰：師，爾以為必布几筵，揖讓升降，酌獻酬酢，然後謂之禮乎。爾以為必行綴兆，執羽籥，作鐘鼓，然後謂之樂乎。言而可履，禮也。行而可樂，樂也。聖人力此二者，以恭已南面，是故天下太平，萬國順服，百官承事，上下有禮也。夫禮之所興，衆之所以治也。禮之所廢，衆之所以亂也。昔者，明王聖主之辨貴賤長幼，正男女外內，序親疏遠邇，而莫敢相逾越者，皆由此塗出也。

*屈節

宓子賤為單父宰，恐魯君聽讒人，使己不得行其政，於是辭行也。故請君之近史二人與之俱至官，宓子戒其邑吏，令二史書，方書，掣其肘，書不善，則從而怒之，二史患焉。辭請歸，魯君以問孔子。孔子曰：宓不齊，君子也。意者其以此諫乎。公寤。大息而嘆曰：此寡人之不肖也。寡人亂宓子之政而責其善者數矣。微二史則寡人無以知過，微夫子則寡人無由寤。遽使告宓子曰：自今日以往，單父非吾有也。從子之製，有便於民者，子决為之，五年一言其要，宓子遂得行政於單父焉。躬敦厚，明親親，尚篤敬，施至仁，加懇誠，致忠信，百姓化之。

*正論

定公問於孔子曰：大夫皆勸寡人使隆敬于高年，可乎。孔子對曰：君之及此言也。將天下實賴之，豈惟魯而已哉。公曰：何也。孔子曰：昔者，有虞氏貴德而上齒，夏后氏貴爵而上齒，殷人貴富而上齒，富謂世禄之家。周人貴親而上齒，虞，夏，殷，周，天下之盛王也。未有遺年者焉。年之貴於天下久矣。次於事親，是故朝廷同爵則上齒，七十杖於朝，君問則席，君欲問之，則為之設席。八十不仕朝，君問則就之，而悌達於朝廷矣。其行也。肩而不并，不敢與長者并肩也。不錯則隨，錯，鴈行也。父黨隨行，兄黨鴈行。見老者，則車從避，見老者在道，車與步皆避之也。斑白者不以其任行於路，任，擔也。少者代之也。而悌達於道路矣。居鄕以齒，而老窮不匱，强不犯弱，衆不暴寡，而悌達於州巷矣。古之道，五十不為甸役，五十始老，不從力役之事，不及山獵之徒也。頒禽隆諸長者，而悌達於蒐狩矣。軍旅什伍，同爵則上齒，而悌達於軍旅矣。夫聖王之教孝悌，發諸朝廷，行於道路，至於州巷，放於蒐狩，修於軍旅，則衆同以義死之而弗敢犯也。公曰：善。

哀公問於孔子曰：寡人聞之，東益不祥，東益，東益宅也。信有之乎。孔子曰：不祥有五，而東益不與焉。夫損人而自益，身之不祥也。弃老而取幼，家之不祥也。釋賢而用不肖，國之不祥也。老者不教，幼者不學，俗之不祥也。聖人伏匿，愚者擅權，天下不祥也。故不祥有五，而東益不與焉。

*子夏問

子夏問於孔子曰：記云，周公相成王，教之以世子之禮，有諸。孔子曰：昔者，成王嗣立，幼，未能莅祚，周公攝政而治，抗世子之法於伯禽，欲成王之知父子君臣之道，所以善成王也。夫知為人子者，然後可以為人父，知為人臣者，然後可以為人君，知事人者，然後可以使人，是故抗世子法於伯禽，使之與成王居，使成王知父子君臣長幼之義焉。

