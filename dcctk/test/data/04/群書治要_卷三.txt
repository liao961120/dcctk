*毛詩

*周南

關雎，后妃之德也。風之始也。所以風天下而正夫婦也。故用之鄕人焉。用之邦國焉。風，諷也。教也。風以動之，教以化之，詩者，志之所之也。在心為志，發言為詩，情動於衷而形於言，言之不足，故嗟歡之，嗟歡之不足，故咏歌之，咏歌之不足，不知手之舞之，足之蹈之也。情發於聲，聲成文謂之音，發，猶見也。聲，謂宮商角徵羽，聲成文者，宮商上下相應也。治世之音安以樂，其政和，亂世之音怨以怒，其政乖，亡國之音哀以思，其民困，故正得失，動天地，感鬼神，莫近於詩，先王以是經夫婦，成孝敬，厚人倫，美教化，移風易俗，故詩有六義焉。一曰風，二曰賦，三曰比，四曰興，五曰雅，六曰頌，上以風化下，下以風刺上，言之者無罪，聞之者足以自誡，故曰風，以一國之事，繫一人之本，謂之風，言天下之事，形四方之風，謂之雅，雅者正也。言王政之所由廢興也。政有小大，故有小雅焉。有大雅焉。頌者，美盛德之形容，以其成功吿於神明者也。是謂四始，詩之至也。始者，王道興衰之所由也。至於王道衰，禮義廢，政教失，國異政，家殊俗，而變風變雅作矣。以一至至也。本書在變雅作矣下，周南邵南，正始之道，王化之基，是以關雎樂得淑女以配君子，憂在進賢，不婬其色，哀窈窕，思賢才，而無傷善之心焉。是關雎之義也。

關關雎鳩，在河之洲，興也。關關，和聲也。雎鳩，王雎也。鳥摯而有别，后妃悅樂君子之德，無不和諧，又不淫其色，若雎鳩之有别焉。然後可以風化天下，夫婦有别，則父子親，父子親則君臣敬，君臣敬則朝廷正，朝廷正則王化成也。窈窕淑女，君子好仇，窈窕，幽閑也。淑，善也。仇，逑也。后妃有關雎之德，是幽閑貞專之善女，宜為君子仇，逑也。參差荇菜，左右流之，荇，接荼也。流，求也。后妃有關雎之德，乃能供荇菜，備庶物，以事宗廟也。左右助之，言三夫人九嬪以下，皆樂后妃之事也。窈窕淑女，寤寐求之，寤，覺也。寐，寢也。言后妃覺寐則常求此賢女，欲與之共己職。求之不得，寤寐思服，服，事也。求賢女而不得，覺寐則思己職事，當與誰共之也。悠哉悠哉。展轉反側。悠，思也。言己誠思之也。臥而不周曰展也。

卷耳，后妃之志也。又當輔佐君子，求賢審官，知臣下之勤勞，內有進賢之志，而無險詖私謁之心，朝夕思念，至於憂勤。謁，請也。

采采卷耳，不盈傾筐，憂者之興也。采采，事采之也。卷耳，苓耳也。傾筐，畚屬也。易盈之器也。器之易盈而不盈者，志在輔佐君子，憂思深也。嗟我懷人，𥧑彼周行。懷，思也。𥧑，置也。行，列也。思君子官賢人，置之周之列位也。周之列位，謂朝廷之臣也。

*邵南

甘棠，美邵伯也。邵伯之教，明于南國。邵伯，姬姓，名奭，作上公，為二伯。

蔽芾甘棠，勿翦勿伐，邵伯所茇。蔽芾，小貌，甘棠，杜也。茇，草舍也。邵伯聽男女之訟，不重煩勞百姓，止舍小棠之下而聽斷焉。國人被其德，悅其化，敬其樹也。

何彼穠矣。美王姬也。雖則王姬，亦下嫁於諸侯，車服不繫其夫，下王后一等，猶執婦道以成肅雍之德。

何彼穠矣。唐棣之華，興也。穠，猶戎戎也。唐棣，栘也。云何乎彼戎戎者，乃栘之華，興者，喻王姬顏色之美盛也。曷弗肅雍，王姬之車。肅，敬也。雍，和也。曷，何也。之，往也。何不敬和乎。王姬往乘車，言其嫁時始乘車則已敬和矣。

*鄁風

柏舟，言仁而不遇也。衞頃公時，仁人不遇，小人在側。

泛彼栢舟，亦泛其流，興也。泛泛，流貌也。柏木所以宜為舟也。泛其流，不以濟渡也。舟，載渡物也。今不用而與衆物泛泛然俱流水中，興者，喻仁人之不用，與羣小人并列，亦猶是也。耿耿不寐，如有隱憂，耿耿，猶儆儆也。隱，痛也。仁人既不遇，憂在見侵害也。 憂心悄悄，愠於羣小，悄悄，憂貌也。愠，怒也。覯閔既多，受侮不少。閔，病也。

谷風，刺夫婦失道也。衞人化其上，淫於新婚，而棄其舊室，夫婦離絕，國俗傷敗焉。

習習谷風，以陰以雨，興也。習習，和舒之貌，東風言之谷風，陰陽和而谷風至，夫婦和則室家成也。黽勉同心，不宜有怒，言黽勉思與君子同心也。所以黽勉者，以為見譴怒非夫婦之宜也。采葑采菲，無以下體，葑，蕦也。菲，芴也。下體，根莖也。二菜皆上下可食，然而其根有美時，有惡時，采之者不可以根惡之時，并棄其葉，喻夫婦以禮義合，以顏色親，亦不可以顏色衰而棄其相與之禮。德音莫違，及爾同死。莫，無也。及，與也。夫婦之言，無相違者，則可長相與處至死，顏色，斯須之有也。

*鄘風

相鼠，刺無禮也。衞文公能正其羣臣，而刺在位承先君之化無禮儀也。

相鼠有皮，人而無儀，相，視也。儀，威儀也。視鼠有皮，雖居高顯之處，偷食苟得，不知廉耻，亦與人無威儀者同也。人而無儀，不死胡為，人以有威儀為貴，今反無之，傷化敗俗，不如其死無所害也。相鼠有體，人而無禮，體，支體也。人而無禮，胡不遄死。

干旄，美好善也。衞文公之臣子多好善，賢者樂告以善道也。賢者，時處士也。

孑孑干旄，在浚之郊，孑孑，干旄貌，注旄於干首，大夫之旗也。浚，衛邑，時有建此旄來至浚之郊，卿大夫好善者也。素絲紕之，良馬四之，紕，所以織組也。總紕於此，成文於彼，願以素絲紕組之法御四馬也。彼姝者子，何以畀之。姝，順貌，畀，與，時賢者既悅此大夫有忠順之德，又欲以善道與之，誠愛厚之至焉。

*衛風

淇澳，美武公之德也。有文章，又能聽規諫，以禮自防，故能入相于周，美而作是詩。

瞻彼淇澳，綠竹猗猗，興也。猗猗，美貌也。武公質美德盛，有康叔之餘烈也。有斐君子，如切如瑳，如琢如磨。斐，文章貌，治骨曰切，象曰瑳，玉曰琢，石曰磨，道其學而成也。聽其規諫，以禮自修飾，如玉石之見琢磨。

芄蘭，刺惠公也。驕而無禮，大夫刺之。惠公以幼童即位，自謂有才能而驕慢於大臣，但習威儀，不知為政以禮也。

芄蘭之支，興也。芄蘭，草柔弱，恒延蔓於地，有所依緣則起，興者，喻幼穉之君，任用大臣，乃能成其政也。童子佩觿，觿，所以解結，成人之佩也。人君治成人事，雖童子猶佩觿，以早成其德也。雖則佩觿，能不我知。此幼稚之君，雖佩觿焉。其才能實不如我衆臣之所知為也。惠公自謂有才能而驕慢，所以見刺也。

*王風

葛虆，王族刺桓王也。周室道衰，棄其九族焉。

綿綿葛虆，在河之滸，水涯曰滸，葛也虆也。生河之涯，得其潤澤，以長而不絕，興者，喻王之同姓，得王恩施以生長其子。終遠兄弟，謂他人父。兄弟，族親也。王寡於恩施，今以遠棄族親矣。是我以他人為己父也。

采葛，懼讒也。桓王之時，政事不明，臣無大小，使出者則為讒人所毀，故懼之也。

彼采葛兮，一日不見，如三月兮。興也。葛所以為絺纮也。事雖小，一日不見於君，憂懼於讒矣。興者以采葛喻臣，以小事使出者也。

*鄭風

風雨，思君子也。亂世則思君子，不改其度焉。

風雨淒淒，鷄鳴喈喈，興也。風且雨淒淒然，鷄猶守時而鳴喈喈然，興者，喻君子雖居亂世，不改其節度也。既見君子，云胡不夷。夷，悅也。思而見之，云何不悅也。

子衿，刺學校廢也。亂世則學校不修。

青青子衿，悠悠我心，青衿，青領，學子之所服，學子而俱在學校之中，己留彼去，故隨而思之。縱我不往，子寧不嗣音。嗣，續也。汝曾不傳聲問我，我以恩責其忘己也。

*齊風

鷄鳴，思賢妃也。哀公荒淫怠慢，故陳賢妃貞女夙夜警戒相成之道焉。

雞既鳴矣。朝既盈矣。雞鳴朝盈，夫人也。君也。可以起之常禮也。匪雞則鳴，蒼蠅之聲。夫人以蠅聲為雞鳴，則以作早於常時，敬也。

甫田，大夫刺襄公也。無禮義而求大功，不修其德而求諸侯，志大心勞，所以求者非其道也。

無田甫田，維莠驕驕，興也。甫，大也。大田過度而無人功，終不能獲，興者，喻人君欲立功致治，必勤身修德，積小以成高大也。無思遠人，勞心忉忉。忉忉，憂勞，此言無德而求諸侯，徒勞其心忉忉然。

*魏風

伐檀，刺貪也。在位貪鄙，無功而受禄，君子不得進仕爾。

坎坎伐檀兮，置之河之干兮，河水清且漣漪，伐檀以俟世用，若俟河水清且漣漪，是謂君子之人不得進仕也。不稼不穡，胡取禾三百廛兮，不狩不獵，胡瞻爾庭有懸貆兮，一夫之居曰廛，貆，獸名也。彼君子兮，不素餐兮。素，空，彼君子者，斥伐檀之人，仕有功，乃肯受禄。

碩鼠，刺重歛也。國人刺其君之重斂，蠶食於民，不修其政，貪而畏人，若大鼠也。

碩鼠碩鼠，無食我黍，三歲貫汝，莫我肯顧，碩，大也。大鼠大鼠者，斥其君，汝無復食我黍，疾其君税斂之多，我事汝已三歲矣。曾無教令恩德來顧眷我，又疾其不修德政。逝將去汝，適彼樂土。往矣將去汝，與之訣别之辭，樂土，有德之國也。

*唐風

杕杜，刺時也。君不能親其宗族，骨肉離散，獨居而無兄弟，將為沃所并爾。

有杕之杜，其葉湑湑，興也。杕，特生貌，杜，赤棠也。湑湑，枝葉不相次比之貌。獨行踽踽，豈無他人，不如我同父。踽踽，無所親也。他人，謂異姓也。言昭公遠其宗族，獨行國中踽踽然，此豈無異姓之臣乎。顧恩不如同姓之親親耳。

*秦風

晨風，刺康公也。忘穆公之業，始棄其賢臣焉。

鴥彼晨風，鬱彼北林，興也。鴥，疾飛貌也。晨風，鸇也。鬱，積也。先君招賢人，賢人歸往之，駛疾如晨風之飛入北林也。未見君子，憂心欽欽，言穆公始未見君子之時，思望而憂欽欽然也。如何如何，忘我實多。此言穆公之意，責康公如何乎如何乎。汝忘我之事實多大也。

渭陽，康公念母也。康公之母，晉獻公之女，文公遭孋姬之難，未反而秦姬卒，穆公納文公，康公時為太子，贈送文公於渭之陽，念母之不見也。我見舅氏，如母存焉。及其即位，思而作是詩也。

我送舅氏，曰至渭陽，渭，水名也。何以贈之，路車乘黄，贈，送也。乘黄，駟馬皆黄也。我送舅氏，悠悠我思，何以贈之，瓊瑰玉佩。瓊瑰，美石而次玉者也。

權輿，刺康公也。忘先君之舊臣，與賢者有始而無終也。

於我乎。夏屋渠渠，夏，大也。屋，具也。渠渠，猶勤勤也。言君始於我厚，設禮食大具以食我，其意勤勤然。今也。每食無餘，此言君今遇我薄，其食我裁足也。于嗟乎。不承權輿。承，繼也。權輿，始也。

*曹風

蜉蝣，刺奢也。昭公國小而迫，無法以自守，好奢而任小人，將無所依焉。

蜉蝣之羽，衣裳楚楚，興也。蜉蝣，渠略也。朝生夕死，猶有羽翼以自修飾，楚楚，鮮明貌，興者，喻昭公之朝，其羣臣皆小人也。徒整飾其衣裳，不知國將迫脅，君臣死亡之無日，如渠略然也。心之憂矣。於我歸處。歸，依歸也。君當於何依歸，言有危亡之難，將無所就往也。

候人，刺近小人也。共公遠君子而好近小人焉。

彼候人兮，荷戈與祋，候人，道路送迎賓客者也。荷，揭也。祋，殳也。言賢者之官，不過候人也。彼其之子，三百赤芾。芾，韠也。大夫以上，赤芾乘軒之子，是子也。佩赤芾者三百人。

*小雅

鹿鳴，燕羣臣嘉賓也。既飲食之，又實幣帛筐篚，以將其厚意，然後忠臣嘉賓得盡其心矣。

呦呦鹿鳴，食野之苹，興也。苹，大萍也。鹿得苹草，呦呦然鳴而相呼，懇誠發于中，以興嘉樂賓客，當有懇誠相招呼以成禮也。我有嘉賓，鼓瑟吹笙，吹笙鼓簧，承筐是將。筐，篚屬，所以行幣帛也。承猶奉也。

皇皇者華，君遣使臣也。送之以禮樂，言遠而有光華也。言臣出使能揚君之美，以延其譽於四方，則為不辱君命也。

皇皇者華，于彼原隰，皇皇，猶煌煌也。忠臣奉使，能光君命，無遠無近，如華不以高下易其色矣。無遠無近，惟所之則然也。駪駪征夫，每懷靡及。駪駪，衆多之貌也。征夫，行人也。衆行夫既受君命當速行，每人懷其私，相稽留，則於王事將無所及也。

常棣，燕兄弟也。閔管蔡之失道，故作常棣焉。周公吊二叔之不咸，而使兄弟之恩疏，召公為作是詩而歌之以親之。

常棣之華，萼不煒煒，承華者曰萼，不當作跗，跗，萼足也。萼足得華之光明煒煒然也。興者，喻弟以敬事兄，兄以榮覆弟，恩義之顯，亦煒煒然也。凡今之人，莫如兄弟，人之恩親，無如兄弟之最厚。鶺鴒在原，兄弟急難，鶺鴒，雍渠也。飛則鳴，行則搖，不能自舍 爾，急難，言兄弟之相救於急難矣。每有良朋，况也永歎，况，茲也。永，長也。每，雖也。良，善也。當急難之時，雖有善同門來，茲對之長歎而已。兄弟鬩于牆，外禦其侮。鬩，狠也。禦，禁也。兄弟雖內鬩，外猶禦侮也。

伐木，燕朋友故舊也。自天子以下，至於庶人，未有不須友以成者，親親以睦，友賢不棄，不遺故舊，則民德歸厚矣。

伐木丁丁，鳥鳴嚶嚶，丁丁嚶嚶，相切直也。言昔日未居位，與友生於山巖伐木，為勤苦之事，猶以道德相切正也。嚶嚶，兩鳥聲也。其鳴之志，似於有朋友道然，故連言之。出自幽谷，遷于喬木，遷，徙也。謂嚮時之鳥，出從深谷，今移處高木也。嚶其鳴矣。求其友聲，君子雖遷處於高位，不可以忘其朋友也。相彼鳥矣。猶求友聲，矧伊人矣。不求友生。矧，况也。相，視也。鳥尚知居高木呼其友，况是人乎。可不求乎。

天保，下報上也。君能下下以成其政，則臣亦歸美以報其上焉。

天保定爾，俾爾戩榖，罄無不宜，受天百禄，保，安也。爾，汝也。戩，福也。榖，禄也。罄，盡也。天使汝所福禄之人，謂羣臣也。其舉事盡得其宜，受天之多福禄。如月之恒，如日之昇，恒，弦也。昇，出也。言俱進也。月上弦而就盈，日始出而就明也。如南山之壽，不騫不崩，騫，虧。如松柏之茂，無不爾或承。或之言有也。如松柏之枝葉，常茂盛，青青相承，無衰落也。

南山有臺，樂得賢也。得賢者，則能為邦家立太平之基矣。人君得賢者，則其德廣大堅固，如山之有基趾也。

南山有臺，北山有萊，臺，夫須也。興者，山之有草木以自覆蓋，成其高大，喻人君有賢臣自以尊顯也。樂只君子，邦家之基。基，本也。只之言是也。人君既得賢者，置之於位，又尊敬以禮樂樂之，則能為國家之本也。

蓼蕭，澤及四海也。

蓼彼蕭斯，零露湑兮，興也。蓼，長大貌，蕭，蒿也。湑湑然，蕭上露貌，興者，蕭香物之微者，喻四海之諸侯，亦國君之賤者，露，天所以潤萬物，喻王者恩澤，不為遠國則不及之。既見君子，我心寫兮，既見君子者，遠國之君朝見於天子也。我心寫者，舒舒作輸，其情意，無留恨者。燕笑語兮，是以有譽處兮。天子與之燕而笑語，則遠國之君，各得其所，是以稱揚德美，使聲譽常處天子也。

湛露，天子燕諸侯也。

湛湛露斯，匪陽不晞，晞，乾也。露雖湛湛然，見陽則乾，興者，露之在物湛湛然，使物柯葉低垂，喻諸侯受燕爵，其威儀有似醉之貌，唯天子賜爵則自變自作貌，肅敬承命，有似露見日而晞也。厭厭夜飲，不醉無歸。厭厭，安也。

六月，宣王北伐也。鹿鳴廢，則和樂缺矣。四牡廢，則君臣缺矣。皇皇者華廢，則忠信缺矣。常棣廢，則兄弟缺矣。伐木廢，則朋友缺矣。天保廢，則福禄缺矣。采薇廢，則徵伐缺矣。出車廢，則功力缺矣。杕杜廢，則師衆缺矣。魚麗廢，則法度缺矣。南陔廢，則孝友缺矣。白華廢，則廉耻缺矣。華黍廢，則畜積缺矣。由庚廢，則陰陽失其道理矣。南有嘉魚廢，則賢者不安，下民不得其所矣。崇丘廢，則萬物不遂矣。南山有臺廢，則為國之基墜矣。由儀廢，則萬物失其道理矣。蓼蕭廢，則恩澤乖矣。湛露廢，則萬國離矣。彤弓廢，則諸夏衰矣。菁菁者莪廢，則無禮儀矣。小雅盡廢，則四夷交侵，中國微矣。

六月棲棲，戎車既餝，棲棲，簡閲貌，飭，正也。記六月者，盛夏出兵，明其急也。玁狁孔熾，我是用急。熾，盛也。孔，甚也。此序吉甫之意也。北狄來侵甚熾，故王以是急遣我也。

車攻，宣王復古也。宣王能內修政事，外攘夷狄，復文武之境土，修車馬，備器械，復會諸侯於東都，因田獵而選車徒焉。東都，王城。

我車既攻，我馬既同，攻，堅也。同，齊也。四牡龐龐，駕言徂東，龐龐，充實，東，雒邑也。蕭蕭馬鳴，悠悠斾旌，言不讙譁也。之子于征，有聞無聲。有善聞而無讙譁。

鴻鴈，美宣王也。萬民離散，不安其居，而能勞來還定安集之，至乎鰥寡，無不得其所焉。宣王承厲王衰亂之獘而興，復先王之道，以安集衆民為始。

鴻鴈于飛，集于中澤，中澤，澤中，鴻鴈之性，安居澤中，今飛而又集于澤之中，猶民去其居而離散，今見還定安集之也。之子于垣，百堵皆作，侯伯卿士又於壞滅之國，徵民起屋舍，築牆壁，百堵同時起，言趨事也。雖則劬勞，其究安宅。此勸萬民之辭，汝今雖病勞，終有所安居也。

白駒，大夫刺宣王也。刺其不能留賢也。

皎皎白駒，食我場苗，縶之維之，以永今朝，宣王之末，不能用賢，賢者有乘白駒而去者，縶，絆也。維，繫也。永，久也。願此去者乘白駒而來，使食我場中之苗，我則絆之繫之，以久今朝，愛之欲留也。所謂伊人，於焉逍遥。乘白駒而去之賢人，今於何游息乎。思之甚矣。

節南山，家父刺幽王也。家父，字，周大夫也。

節彼南山，維石巖巖，興也。節，高峻貌，巖巖，積石貌，興者，喻三公之位，人所尊嚴也。赫赫師尹，民具爾瞻，師，大師，周之三公，尹氏為大師，具，俱也。此言尹氏汝居三公之位，天下之民，俱視汝之所為也。國既卒斬，何用不監。卒，盡也。斬，斷也。監，視也。天下之諸侯，日相侵伐，其國已盡絕滅，汝何用為職，不監察之。

正月，大夫刺幽王也。

正月繁霜，我心憂傷，正月，夏之四月也。繁，多也。夏之四月霜多，急恒寒若之異，傷害萬物，故我心為之憂傷也。民之訛言，亦孔之將，將，大也。訛，僞也。人以僞言相陷入，使王行酷暴之刑，致此災異，故言甚大。謂天蓋高，不敢不局，謂地蓋厚，不敢不蹐，局，曲也。蹐，累足也。此民疾苦王政，上下皆可畏之言也。哀今之人，胡為虺蜴，虺蜴之性，見人則走，哀哉。今之人，何為如是，傷時政也。燎之方揚，寧或烕之，烕之以水也。燎之方盛之時，炎熾熛怒，寧有能滅息之者乎。言無有也。以無有喻有之者為甚也。赫赫宗周，褒姒烕之。宗周，鎬京也。褒，國名也。姒，姓也。烕，滅也。有褒之女，幽王惑焉而以為后，詩人知其必滅周也。

十月之交，大夫刺幽王也。

十月之交，朔日辛卯，日有蝕之，亦孔之醜，之交，日月之交會也。醜，惡也。周十月，夏之八月也。日食，陰侵陽，臣侵君之象也。日為君，辰為臣，辛，金也。卯，木也。又以卯侵辛，故甚惡之。彼月而蝕，則維其常，此日而蝕，于何不臧，臧，善也。百川沸騰，山冢崒崩，沸，出也。騰，乘也。山頂曰冡，崒者崔嵬也。百川沸出相乘淩者，由貴小人也。山頂崔嵬者崩，喻君道壞也。高岸為谷，深谷為陵，言君子居下，小人處上也。哀今之人，胡憯莫懲，憯，曾也。變異如此，禍亂方至，哀哉。今在位之人，何曾無以道德止之。黽勉從事，不敢告勞，詩人賢者見時如是，自勉以從王事，雖勞不敢自謂勞，畏刑罰也。無罪無辜，讒口囂囂。囂囂，衆多貌也。時人非有辜罪，其被讒口見椓譖囂囂然。

小旻，大夫刺幽王也。

謀臧不從，不臧覆用，臧，善也。謀之善者不從之，其不善者，反用之。我龜既厭，不我告猶，猶，圖也。卜筮數而瀆龜，龜靈厭之，不復告其所圖之吉凶。謀夫孔多，是用不集，集，就也。謀事者衆多而非賢者，是非相奪，莫適可從，故所為不成也。發言盈庭，誰敢執其咎，謀事者衆，訩訩滿庭，而無能决當是非，事若不成，誰云己當受其咎責者，言小人争智而讓過。如彼築室于道謀，是用不潰于成，潰，遂也。如當路築室，得人而與之謀所為，路人之意不同，故不得遂成也。不敢暴虎，不敢馮河，人知其一，莫知其他。馮，淩也。人皆知暴虎馮河立至之害，而無知當畏慎小人，能危亡己也。

小宛，大夫刺幽王也。

温温恭人，温温，和柔貌。如集于木，恐墜也。惴惴小心，如臨于谷，恐隕。戰戰兢兢，如履薄冰。衰亂之世，賢人君子雖無罪猶恐懼也。

小弁，刺幽王也。太子之傅作焉。

踧踧周道，鞠為茂草，踧踧，平易貌，周道，周室之通道也。鞠，窮也。我心憂傷，惄焉如擣，假寐永歡，維憂用老，心之憂矣。疢如疾首，惄，思也。擣，心疾也。不脱冠衣而寐曰假寐，疢，猶病也。維桑與梓，必恭敬止，父之所樹，己尚不敢不恭敬也。靡瞻匪父，靡依匪母，不屬于毛，不離于裏，此言人無不瞻仰其父取法則者，無不依恃其母以長大者，今我太子獨不受父之皮膚之氣乎。不處母之胞胎乎。何曾無恩於我也。無逝我梁，無發我笱，逝，之也。之人梁，發人笱，此必有盗魚之罪，以言褒姒以淫色來嬖於王，盗我太子母子之寵也。我躬不閲，遑恤我後。念父孝也。念父孝者，太子念王將受讒言不止，我死之後，懼復有被讒者，無如之何，故自决云，身尚不能得自容，何暇乃憂我死之後乎。

巧言，刺幽王也。大夫傷於讒而作是詩。

亂之初生，僭始既涵，僭，不信也。涵，同也。王之初生亂萌，羣臣之言，信與不信，盡同之不别。亂之又生，君子信讒，君子，斥在位者，信讒人言，是復亂之所生。君子信盗，亂是用暴，盗謂小人。盗言孔甘，亂是用餤。餤，進也。

巷伯，刺幽王也。寺人傷於讒而作是詩。巷伯，奄官，寺人，內小臣。

萋兮斐兮，成是貝錦，興也。萋斐，文章貌，貝錦，錦文，興者，喻讒人集作己過以成於罪，猶女工之集采色成錦文也。彼譖人者，亦已太甚，太甚者，謂使己得重罪。取彼譖人，投畀豺虎，豺虎不食，投畀有北，北方寒凉而不毛也。有北不受，投畀有昊。昊，昊天也。與昊天使制其罪也。

谷風，刺幽王也。天下俗薄，朋友道絕焉。

習習谷風，維風及雨，與也。風雨相感，朋友相須，風而有雨則潤澤行，喻朋友同志則恩愛成。將恐將懼，維予與汝，將，且也。恐懼，喻遭厄難也。將安將樂，汝轉棄予，汝今已志達而安樂，而棄恩忘舊，薄之甚也。忘我大德，思我小怨。大德，切嗟以道，相成之謂也。

蓼莪，刺幽王也。民人勞苦，孝子不得終養爾。

蓼蓼者莪，匪莪伊蒿，興也。蓼蓼，長大貌也。莪已蓼蓼長大，我視之反謂之蒿，興者，喻憂思心不精識其事也。哀哀父母，生我劬勞，哀哀者，恨不得終養父母，報其生長己之苦也。無父何怙，無母何恃，出則啣恤，入則靡至，恤，憂也。孝子之心，怙恃父母，依依然以為不可斯須無也。出門則思之憂，旋入門又不見，如入無所至也。父兮生我，母兮鞠我，拊我畜我，長我育我，顧我復我，出入腹我，鞠，養也。顧，旋視也。復，反覆也。腹，懷抱。欲報之德，昊天罔極。之猶是也。我欲報父母是德，昊天乎我心無極也。

北山，大夫刺幽王也。役使不均，己勞於從事而不得養其父母焉。

溥天之下，莫非王土，率土之濱，莫非王臣，此言王之土地廣大矣。王之臣又衆矣。何求而不得，何使而不行乎。大夫不均，我從事獨賢，賢，勞也。或燕燕以居息，燕燕，安息貌也。或盡瘁以事國，盡力勞病以從國事。或息偃在床，或不已于行，不已，猶不止也。或棲遲偃仰，或王事鞅掌，鞅，猶荷也。掌，謂捧持之也。負荷捧持以趨走，言促遽也。或耽樂飲酒，或慘慘畏咎。咎猶罪過。

青蠅，大夫刺幽王也。

營營青蠅，止于樊，興也。營營，往來貌，樊，藩也。興者，蠅之為蟲，污白使黑，污黑使白，喻讒佞之人，變亂善惡也。止於藩，欲外之，令遠物也。愷悌君子，無信讒言，愷悌，樂易也。營營青蠅，止于棘，讒人罔極，交亂四國。極猶已也。

賓之初筵，衞武公刺時也。幽王荒廢，媟近小人，飲酒無度，天下化之，君臣上下，沈湎淫液，武公既入，而作是詩也。淫液者，飲酒時情態也。言武公入者，入為王卿士也。

賓之初筵，温温其恭，温温，和柔也。其未醉止，威儀反反，曰既醉止，威儀幡幡，舍其坐遷，屢舞僊僊，反反，言重慎也。幡幡，失威儀也。仙仙，儛也。此言賓初即筵之時，自敕戒以禮，至於旅酬，而小人之態出也。賓既醉止，載號載呶，亂我籩豆，屢舞僛僛，是曰既醉，不知其郵，側弁之俄，屢舞傞傞。號呶，號呼歡呶也。僛僛，儛不能自正也。傞傞，不止也。郵，過也。側，傾也。俄，傾貌也。

采菽，刺幽王也。侮慢諸侯，諸侯來朝，不能錫命以禮，數徵會之而無信義，君子見徵而思古焉。

采菽采菽，筐之筥之，菽所以芼大牢而待君子也。君子來朝，何錫與之，雖無與之，路車乘馬。君子，謂諸侯也。賜諸侯以車馬，言雖無與之，尚以為薄也。

角弓，父兄刺幽王也。不親九族而好讒佞，骨肉相怨，故作是詩也。

騂騂角弓，翩其反矣。興也。騂騂，調和也。不善紲檠巧用，則翩然而反，興者，喻王與九族不以恩禮御待之，則使之多怨心。兄弟婚姻，無胥遠矣。胥，相也。骨肉之親，當相親無相疏遠，相疏遠則以親親之望，易以成怨也。爾之遠矣。民胥然矣。爾之教矣。民胥效矣。爾，汝，爾幽王也。胥，皆也。言王汝不親骨肉，則天下之人皆如斯，汝之教令無善無惡，所尚者天下之人皆學之，言上之化下，不可不慎也。

菀柳，刺幽王也。暴虐而刑罰不中，諸侯皆不欲朝，言王者之不可朝事也。

有菀者柳，不尚息焉。尚，庶幾也。有菀然枝葉茂盛之柳，行路之人，豈有不庶幾欲就之止息乎。興者，喻王有盛德，則天下皆庶幾願往朝焉。憂今不然也。俾予靖之，後予極焉。靖，謀也。俾，使也。極，誅也。假使我朝王，王留我，使我謀政事，王信讒，不察功考績，後反誅放我，是言王刑罰不中，不可朝事。

隰桑，刺幽王也。小人在位，君子在野，思見君子，盡心以事之也。

隰桑有阿，其葉有難，隰中之桑，枝條阿然長美，其葉又茂盛，可以庇勛人，興者，喻時賢人君子不用而野處，有覆養之德也。既見君子，其樂如何，思在野之君子而得見其在位，我喜樂無度也。心乎愛矣。遐不謂矣。中心臧之，何日忘之。遐，遠也。謂，勤也。臧，善也。我心愛此君子，雖遠在野，豈能不勤思之乎。我心善此君子，又誠不能忘也。

白華，周人刺幽后也。幽王娶申女以為后，又得褒姒而黜申后，故下國化之，以妾為妻，以孽代宗，而王弗能治。申，姜姓之國，孽，支庶也。宗，適子也。王不能治，己不正故也。

英英白雲，露彼菅茅，英英，白雲貌，白雲下露，養彼可以為菅之茅，使與白華之菅，可相亂易，猶天之下妖氣生褒姒，使申后見黜也。天步艱難，之子不猶，步，行也。猶，圖也。天行此艱難之妖久矣。王不圖其變之所由，昔夏之衰，有二龍之妖，卜藏其漦，周厲王發而觀之，化為玄黿，童女遇之，當宣王之時而生女，懼而棄之，後褒人有獄而入之幽王，幽王嬖之，是謂褒姒。鼓鐘于宮，聲聞于外，王失禮於內，而下國聞知而化之，王弗能治，如嗚鐘鼓於宮中，而欲使外人不聞，亦不可得也。念子懆懆，視我邁邁。邁邁，不悅也。言申后之忠於王也。念之懆懆然，欲諫正之，王反不悅於其所言。

何草不黄，下國刺幽王也。四夷交侵，中國背叛，用兵不息，視民如禽獸，君子憂之，故作是詩也。

何草不黄，何日不行，用兵不息，軍旅自歲始草生而出，至歲晚矣。何草而不黄乎。草皆黄矣。於是閒將率何日不行乎。言常行勞苦甚也。何人不將，經營四方，言萬民無不從役者也。匪兕匪虎，率彼曠野，兕虎，野獸也。曠，空也。兕虎者，以比戰士也。哀我徵夫，朝夕不暇。

*大雅

文王，文王受命作周也。受命，受天命而王天下，制立周邦。

文王在上，於昭于天，在上，在民上也。於，歡辭也。昭，見，文王初為西伯，有功於民，其德著見於天，故天命之以為王也。周雖舊邦，其命惟新，乃新在文王也。濟濟多士，文王以寧，濟濟，多威儀也。商之孫子，其麗不億，上帝既命，侯于周服，麗，數也。商之孫子，其數不徒億，多言之也。至天已命文王之後，乃為君於周之九服之中，言衆之不如德也。侯服于周，天命靡常，則見天命之無常也。無常者，善則就之，惡則去之。殷士膚敏，祼將于京。殷士，殷侯也。膚，美也。敏，疾也。祼，灌鬯也。將，行也。殷之臣壯美而敏，來助周祭也。

大明，文王有明德，故天復命武王也。二聖相承，其明德日廣大，故曰大明也。

明明在下，赫赫在上，明明，察也。文王之德，明明在於下，故赫赫然著見於天。天難忱斯，不易維王，天位殷嫡，使不挾四方，忱，信也。挾，達也。天意難信矣。不可改易者天子也。今紂居王位，而又殷之正嫡，以其為惡，乃絕棄之，使教令不行於四方，四方共叛之，是天命無常，唯德是與耳。維此文王，小心翼翼，昭事上帝，聿懷多福，厥德不回，以受方國。回，違也。小心翼翼，恭慎貌也。聿，述也。懷，思也。方國，四方來附者也。

思齊，文王所以聖也。言其非但天性，德有所由成也。

思齊大任，文王之母，思媚周姜，京室之婦，齊，莊也。媚，愛也。周姜，大姜，京室，王室也。常思莊敬者太任也。乃為文王之母，又常思愛大姜之配大王之禮，以為京室之婦，言其德行純備，以生聖子。大姒嗣徽音，則百斯男，大姒，文王之妃也。大姒十子，衆妾則宜百子也。徽，美也。嗣大任之美音，謂續行其善教令。刑于寡妻，至于兄弟，以御于家邦。刑，法也。寡妻，寡有之妻，言賢也。御，治也。文王以禮法接待其妻，至于其宗族，以此又能為政治於家邦。

靈臺，民始附也。文王受命，而民樂其有靈德以及鳥獸昆蟲焉。文王受命而作邑于豐，立靈臺也。

經始靈臺，經之營之，庶民攻之，不日成之，文王應天命，度始靈臺之基趾，營表其位，衆民則築作，不設期日而成之，言說文王之德，勸其事，忘己勞也。經始勿亟，庶民子來。亟，急也。經始靈臺之基趾，非有急成之意，衆民各以子成父事而來攻之。

行葦，忠厚也。周家忠厚，仁及草木，故能內睦於九族，外尊事黄耇，養老乞言，以成其福禄焉。乞言，從求善言，可以為政者也。

敦彼行葦，羊牛勿踐履，方苞方體，維葉泥泥，敦，聚貌也。行，道也。葉初生泥泥然，苞，茂也。體，成形也。敦敦然道旁之葦，牧羊牛者無使蹈履折傷之，草物方茂盛，以其終將為人用，故周之先王，為此愛之，况於其人乎。黄耇台背，以引以翼，台之言鮐也。大老，則背有鮐文也。既告老人，及其來也。以禮引之，以禮翼之，在其前曰引，在其旁曰翼也。壽考維祺，以介景福。祺，吉，介，助也。養老人而得吉，所以助大福也。

假樂，嘉成王也。

假樂君子，顯顯令德，宜民宜人，受禄于天，假，嘉也。宜民宜人，宜安民，宜官人也。天嘉樂成王有光光之善德，安民官人，皆得其宜，以受福禄於天也。干禄百福，子孫千億，穆穆皇皇，宜君宜王，宜君王天下也。干，求也。成王行顯顯之令德，求禄得百福，其子孫亦勤行而求之，得禄千億，故或為諸侯，或為天子，言皆相勗以道也。不愆不忘，率由舊章。愆，過也。率，循也。成王之令德，不過誤，不遺失，循用舊典之文章，謂周公之禮法。

民勞，召穆公刺厲王也。

民亦勞止，汔可小康，惠此中國，以綏四方，汔，幾也。康，綏，皆安也。惠，愛也。今周民疲勞矣。王幾可小安之乎。愛此京師之人，以安天下，京師者，諸夏之根本也。

板，凡伯刺厲王也。

上帝板板，下民卒癉，出話不然，為猶不遠，板，反也。上帝以稱王者，癉，病也。話，善言也。猶，謀也。王為政反先王與天之道，天下民盡癉，其出善言而不行之也。以此為謀，不能遠圖，不知禍之將至也。猶之不遠，是用大諫，王之謀不能圖遠，用是故我大諫王也。介人維藩，太師維垣，大邦維屛，太宗維翰，介，善也。藩，屏也。垣，牆也。翰，幹也。太師，三公也。大邦，成國諸侯也。太宗，王之同姓世嫡子也。王當用公卿諸侯及宗室之貴者為藩屏垣幹，為輔弼，無疏遠之也。懷德維寧，宗子維城，無俾城壞，無獨斯畏。懷，和也。斯，離也。和汝德，無行酷暴之政，以安汝國，以是為宗子之城，使免於難，宗子城壞，則乖離而汝獨居而畏矣。宗子，適子也。

蕩，召穆公傷周室大壞也。厲王無道，天下蕩蕩，無綱紀文章，故作是詩也。

蕩蕩上帝，下民之辟，上帝以托君王也。辟，君也。蕩蕩，言法度廢壞之貌也。厲王乃以此居人上，為天下之君，言其無可則像之甚也。疾威上帝，其命多僻，疾，病人矣。威，罪人矣。疾病人者，重賦斂也。威罪人者，峻刑法也。其政教又多邪僻不由舊章也。天生烝民，其命匪諶，靡不有初，鮮克有終，天之生此衆民，其教道之，非當以誠信使之忠厚乎。今則不然，民始皆庶幾於善道，後更化於惡俗也。既愆爾止，靡明靡晦，式號式呼，俾晝作夜，使晝為夜也。愆，過也。汝既過於沈湎矣。又不為明晦有止息也。醉則號呼相效，用晝日作夜，不視政事也。文王曰：咨咨汝殷商，匪上帝不時，殷不用舊，此言紂之亂，非其生不得其時，乃不用先王之故法之所致也。雖無老成人，尚有典刑，老成人，謂若伊尹，伊陟，臣扈之屬也。雖無此臣，猶有常事故法可案用。曾是莫聽，大命以傾，莫，無也。朝廷君臣皆任喜怒，曾無用典刑治事者，以至誅滅也。殷鑒不遠，在夏后之世。此言殷之明鏡不遠也。近在夏后之世，謂湯誅桀也。後武王誅紂，今之王何以不用為戒乎。

抑，衞武公刺厲王也。亦以自警也。

無兢維人，四方其訓之，有覺德行，四國順之，無競，競也。訓，教也。覺，直也。競，强也。人君為政，無强於得賢人，得賢人，則天下教化於其俗，有大德行，則天下順從其政，言在上所以倡道之。敬慎威儀，維民之則，則，法也。慎爾出話，敬爾威儀，無不柔嘉，話，善言也。謂教令也。白圭之玷，尚可磨也。斯言之玷不可為。玷，缺也。斯，此也。玉之玷缺尚可磨鑢而平，人君政教一失，誰能反復之也。

桑柔，芮伯刺厲王也。芮伯，王卿士也。

憂心殷殷，念我土宇，我生不辰，逢天僤怒，自西徂東，靡所定處，宇，居也。僤，厚也。此士卒從軍久不息，勞苦自傷之言也。人亦有言，進退維谷，谷，窮也。前無明君，却迫罪役，故窮也。維此良人，弗求弗迪，維彼忍心，是顧是復，迪，進也。良，善也。國有善人，王不求索，不進用之，有忍為惡之心者，王反顧念而重復之，言其忽賢者，愛小人也。大風有隧，貪人敗類，聽言則對，誦言如醉。類，猶等夷也。貪惡之人，見道聽之言，則應答之，見誦詩書之言，則眠臥如醉，君居上位而行如此，人或效之也。

雲漢，仍叔美宣王也。宣王承厲王之烈，內有撥亂之志，遇災而懼，側身修行，欲消去之，天下喜於王化復行，百姓見憂，故作是詩也。仍叔，周大夫也。

倬彼雲漢，昭回于天，雲漢，謂天河也。昭，光也。倬然，天河水氣也。精光轉運於天，時旱渴雨，故宣王夜仰視天河望其候也。王曰於乎。何辜今之人，天降喪亂，飢饉薦臻，薦，重也。臻，至也。辜，罪也。王憂旱而嗟歡云，何罪與，今時天下之人，天仍下旱災，亡亂之道，飢饉之害，復重至也。靡神不舉，靡愛斯牲，圭璧既卒，寧莫我聽。靡，莫，皆無也。言王為旱之故，求於羣神，無不祭也。無所愛於三牲也。禮神之圭璧，又已盡矣。曾無聽聆我之精誠而興雲雨者與。

崧高，尹吉甫美宣王也。天下復平，能建國親諸侯，褒賞申伯焉。尹吉甫，申伯，皆周之卿士也。

維岳降神，生甫及申，維申及甫，維周之翰，翰，幹也。申，申伯也。甫，甫侯也。皆以賢知入為周之楨幹之臣也。申伯之德，柔惠且直，揉此萬邦，聞于四國。揉，順也。四國，猶言四方也。

烝民，尹吉甫美宣王也。任賢使能，周室中興焉。

天生烝民，好是懿德，天之生衆民，莫不好有美德之人也。天監有周，昭假于下，保茲天子，生仲山甫，監，視也。假，至也。天視周室之政教，其光明乃至於下，謂及於衆民也。天安愛此天子宣王，故生仲山甫使佐也。仲山甫之德，柔嘉維則，令儀令色，小心翼翼，嘉，美也。令，善也。善威儀，善顏色，容貌翼翼然，恭敬也。肅肅王命，仲山甫將之，邦國若否，仲山甫明之，將，行也。若，順也。順否猶臧否，謂善惡也。既明且哲，以保其身，夙夜匪懈，以事一人，夙，早也。匪，非也。一人，斥天子也。人亦有言，柔則茹之，剛則吐之，維仲山甫，柔亦不茹，剛亦不吐，不侮鰥寡，不畏强御，人亦有言，德輶如毛，民鮮克舉之，我儀圖之，輶，輕也。儀，疋也。人之言云，德甚輕，然而衆人寡能獨舉之以行者，言政事易耳，人不能行者，無其志也。我與倫疋圖之而未能為也。維仲山甫舉之，仲山甫能獨舉是德而行之。袞職有闕，維仲山甫補之。王之職有缺，輒能補之者，仲山甫也。

瞻仰，凡伯刺幽王大壞也。

瞻仰昊天，降此大厲，昊天，斥王也。厲，惡也。邦靡有定，士民其瘵，瘵，病也。人有土田，汝反有之，人有民人，汝覆奪之，此言王削黜諸侯及卿大夫無罪者也。覆猶反也。此宜無罪，汝反收之，彼宜有罪，汝覆說之，收，拘收也。說，放赦也。哲夫成城，哲婦傾城，哲，謂多謀慮也。城猶國也。懿厥哲婦，為梟為鴟，懿，有所痛傷之聲也。梟鴟，惡聲之鳥也。喻褒姒之言無善也。婦有長舌，維厲之階，亂匪降自天，生自婦人，匪教匪誨，時維婦寺，寺，近也。長舌，喻多言語也。今王之有此亂政，非從天而下，但從婦人出耳，又非有人教王為亂，語王為惡者，是維近愛婦人，用其言，是故致亂也。如賈三倍，君子是識，婦無公事，休其蠶織，婦人無與外政，雖王后猶以蠶織為事，識，知也。賈而有三倍之利者，小人所宜知也。而君子反知之，非其宜也。今婦人休其蠶桑織紝之事，而與朝廷之事，其為非宜，亦猶是也。不弔不祥，威儀不類，人之云亡，邦國殄瘁。弔，至也。王之為政，德不能至於天矣。不能致徵祥於神矣。威儀又不善於朝廷矣。賢人皆言奔亡，則天下邦國將盡困病也。

*周頌

清廟，祀文王也。周公既成雒邑，朝諸侯，率以祀文王焉。清廟者，祭有清明之德者之宮也。謂祭文王也。天德清明，文王象也。故祭之而歌此詩也。

於穆清廟，肅雍顯相，於，歡之辭也。穆，美也。肅，敬也。雍，和，相，助也。顯，光也。於乎美哉。周公之祭清廟也。其禮敬且和，又諸侯有光明著見之德者，來助祭之也。濟濟多士，秉文之德，對越在天。對，配也。越，於也。濟濟之衆士，皆執行文王之德，文王精神已在天矣。猶配順其素行，如生存焉。

振鷺，二王之後來助祭也。二王，夏，殷也。其後，杞，宋也。

振鷺于飛，于彼西雍，我客戾止，亦有斯容。興也。振，羣飛之貌也。鷺，白鳥也。雍，澤也。客，二王之後也。白鳥集於西雍之澤，言所集得其處也。興者，喻杞，宋之君，有潔白之德，來助祭於周之廟，得禮之宜也。其至止亦有此容，言威儀之善，如鷺鳥然也。

雍，禘大祖也。禘，大祭，大祖，謂文王。

有來雍雍，至止肅肅，相維辟公，天子穆穆。相，助也。雍雍，和也。肅肅，敬也。有是來時雍雍然，既至而肅肅然者，乃助王禘祭，百辟與諸侯也。天子是時穆穆然，言得天下之歡心也。

有客，微子來見於祖廟也。微子代殷後，既受命，來朝見之也。

有客有客，亦白其馬。殷尚白也。

敬之，羣臣進戒嗣王也。

敬之敬之，天維顯思，命不易哉。無曰高高在上，陟降厥士，日監在茲。顯，光也。監，視也。羣臣見王謀即政之事，故因此時。戒之曰：敬之哉。敬之哉。天乃光明，去惡與善，其命吉凶不變易也。無謂天高又高在上，遠人而不畏也。天上下其事，謂轉運日月，施其所行，日視瞻近在此也。

*魯頌

閟宮，頌僖公之能復周公之宇也。宇，居。

王曰叔父，建爾元子，俾侯于魯，大啓爾宇，為周室輔，王，成王也。元，首也。宇，居也。成王告周公，叔父我立汝首子，使為君於魯，謂欲封伯禽也。以為周公後也。大開汝居，以為周家輔，謂封以方七百里也。乃命魯公，俾侯于東，賜之山川，土田附庸。既告周公，乃策命伯禽使為君於東，加賜之以山川土田及附庸，令專統之也。

*商頌

長發，大禘也。大禘，郊祭天也。

湯降不遲，聖敬日躋，昭假遲遲，上帝是祗，帝命式于九圍，不遲，言疾也。躋，升也。九圍，九州也。降，下也。假，暇也。祗，敬也。式，用也。湯之下士尊賢甚疾，其聖敬之德日進，然而能以其聰明，寬暇天下之人遲遲然，言其急於己而緩於人也。天用是故愛敬之，天於是又命之使用事於天下，言王之。不兢不絿，不剛不柔，敷政優優，百禄是遒。絿，急也。優優，和也。遒，聚也。

殷武，祀高宗也。

天命降監，下民有嚴，不僭不濫，不敢怠遑，命于下國，封建厥福，不僭不濫，賞不僭，刑不濫也。封，大也。遑，暇也。天命乃下視，下民有嚴顯之君，能明德慎罰，不敢怠惰自暇於政事者，則命之於小國，以為天子，大立其福，謂命湯使由七十裏王天下也。商邑翼翼，四方之極。商邑，京師也。極，中也。商邑之禮俗，翼翼然可則效，乃四方之中正也。

