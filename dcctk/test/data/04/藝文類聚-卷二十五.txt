*人部九

*說

《左傳》曰：晉侯秦伯圍鄭。佚之狐言於鄭伯曰：國危矣。若使燭之武見秦君，師必退，燭之武夜縋而出。見秦伯曰：秦晉圍鄭，鄭既知亡矣。若亡鄭而有益於君，敢以煩執事，越國以鄙遠，君知其難也。焉用亡鄭以陪鄰，夫晉何猒之有，既東封鄭，又欲肆其西封，不●秦，焉取之，●秦以利晉，唯君圖之，秦伯悅。又曰：晉郤缺言於趙宣子曰：日衛不睦，故取其地，今已睦矣。可以歸之，叛而不討，何以示威，服而弗柔，何以示懷，非威非懷，何以示德，無德何以主盟，子為正卿，以主諸侯，而不務德，將若之何，宣子悅之。又曰：吳伐楚，入郢，申包胥如秦乞師。曰：吳為封豕長蛇，荐食上國，虐始於楚，寡君失守社稷，越在草莽。使下臣告急曰：夷德無猒，若鄰於君，疆埸之患也。逮吳之未定也。君其取分焉。若以君●撫之，世以事秦，立依於庭墻而哭，日夜不絕聲，勺飲不入口，七日，秦師乃出。又曰：楚子饗魯昭公于新臺，好以大屈，既而悔之，薳啟強聞之，見公，公語之，拜賀。公曰：何賀。對曰：齊與晉越，欲此久矣。寡君無適與也。敢不賀乎。公懼，乃反之。

《戰國策》曰：范睢謂秦王曰：大王之國，北有甘泉谷口，南涇渭，右隴蜀，左關阪，戰車千乘，奮卒數百萬，以秦卒之勇，車騎之多，以當諸侯，譬若放韓盧而逐狡兔也。霸王之業可致，今反●關，不敢窺兵於山東者，是穰侯為秦謀不忠，大王之計有失也。又曰：秦惠王以女為燕太子婦，燕文公卒，齊王因燕喪，攻取十城，蘇秦說齊王，再拜而賀，迎而弔。齊王曰：何慶弔相隨之速也。對曰：人之飢所以不食烏喙者，以為雖充腸而與死同患，夫燕雖弱小，強秦之婿也。王利其十城，而與秦為仇，以招天下精兵，此食烏喙之類也。王曰：然則奈何。對曰：王能聽臣，莫如歸燕城，卑辭以謝之，秦知王以己之故歸燕地，必德王，燕無故得十城，燕亦德王，是王棄強仇而立身厚交也。齊王大悅，乃歸燕城。又曰：秦王謂趙使者諒●曰：趙豹平原君，數欺弄寡人，趙能煞此兩人則可，若不能煞，請率諸侯受命邯鄲城下。諒●曰：趙豹平原君，親寡君之母弟也。猶大王之有葉陽君涇陽君，大王以孝悌聞於天下，衣服之便於體，膳啗之兼於口，未嘗不分，輿馬衣裘，無非大王之服，今受大王之嚴令，以報弊邑之君，不敢弗行，無乃傷葉陽君之心乎。又曰：齊欲伐魏。魏使人謂淳于髡曰：齊欲伐魏，能解魏患，唯先生也。弊邑有寶璧二雙，文馬二駟，請致之先生，淳于髡諾。入說齊王曰：楚，齊之仇敵也。魏，齊之與國也。夫伐與國，使仇敵制其餘弊，名醜而實危，為王不取也。齊王曰：善，乃不伐魏。又曰：趙且伐燕。蘇代謂惠王曰：今者來過川，蚌方出曝，而鷸喙曰今日不雨，明日不雨，蚌將為脯。蚌亦謂鷸曰：今日不出，明日不出，必見死鷸，兩者不肯相舍，漁者得而并禽之，今趙且伐燕，燕趙久相交兵，恐強秦之為漁父也。故願王孰計之。惠王曰：善，乃止。又曰：昭陽為楚伐魏，移兵而攻齊，陳軫為齊王使。見昭陽曰：今子貴矣。王非置兩令尹也。臣竊為公譬之，可乎。楚有祠者，錫其舍人酒一卮。舍人相謂曰：數人飲之不足，一人飲之有餘，請畫蛇，先成者飲酒，一人蛇先成，乃左手持卮。右手畫蛇曰：吾能為足，為足未成，一人之蛇成。奪其卮曰：蛇故無足，子安能為之足，遂飲其酒，畫蛇足者終亡其酒，今公攻魏煞將，得八城，又移師欲攻齊，齊畏公甚，公以是名足矣。冠之上非可重也。戰無不勝而不知止者，身且死，爵且偃，猶為蛇足也。昭陽以為然，解軍而歸。又曰：衛客事魏王，三年不得見，乃見梧丘先生，許之以百金。先生曰：諾。乃見魏王曰：吾聞秦出兵，未知所之，願王專事秦，無他計。王曰：諾，客趍出，至郭門而反。曰：臣恐王事秦之晚也。夫人於事己者過急，於事人者過緩，今王於事己者緩，安能急於事人，衛客事王，三年不得見，臣以是知王緩也。魏王趍見衛客。又曰：蘇秦為楚合從。說韓王曰：夫以韓卒之勇，被堅甲，帶利劍，一人當百，不足云也。夫以韓卒之勁，與王之賢，乃欲事秦，為天下笑，無過此者，大王事秦，秦必求宜陽成皋，今茲效之，明年又求之，予之則無地以給，不予則棄前功而受後禍，大王之地有盡，而秦之求無厭，以有盡之地，而應無已之求。鄙語曰：寧為雞口，不為牛後，今西面交臂而事秦，何異牛後乎。又曰：秦王與中期爭論而不勝，秦王大怒，中期徐行去。人為中期說秦王曰：此悍人也。中期適遇明君故也。遇桀紂，必殺之矣。王因弗罪。

《史記》曰：李斯說秦王曰：自孝公以來，周室卑微，諸侯相兼，關東為六國，秦之乘勝役諸侯，蓋六世矣。今諸侯服秦，譬若郡縣，夫以秦之強大，王之賢，由灶上掃除，足以滅諸侯，成帝業矣。今怠而弗急就，諸侯復強，相聚約從，雖有黃帝之賢，弗能并也。秦王聽其計。又曰：李左車說成安君陳餘曰：臣聞韓信涉西河，虜魏王，禽夏說，新喋血閼與，今乃輔以張耳，議欲以下趙，此乘勝而遠鬥，其鋒不可當，臣聞千里餽糧，士有飢色，今井陘之道，車不得方軌，騎不得成列，其勢糧食必在其後，願足下假臣奇兵三萬人，從閒道絕其輜重，彼前不得鬥，退不得還，吾奇兵絕其後，野無所掠，不至十日，兩將之頭，可致麾下。又曰：酈食其說齊王曰：王知天下所歸乎。齊王曰：天下何歸。曰：歸漢，何以言之。曰：漢王與項王戮力西面擊秦，約先入咸陽者王之，項王負約不與，而王之漢中，又遷煞義帝，漢王聞之，起蜀漢之兵，責煞義帝之罪，降城即以侯其將，得賂即以分其士，蜀漢之粟，萬船而下，項羽有背約之名，煞義帝之負，於人之功無所記，於人之罪無所忘，天下之士，歸於漢王，可坐而策，今以據敖倉之粟，塞成皋之險，守白馬之津，杜太行之版，距飛狐之口，天下後服者先亡，王疾下漢王，齊國社稷可得而保，不下漢王，危亡可立而待，乃聽酈生。又曰：高祖使陸生賜尉他印，為南越王。陸生進說他曰：足下中國人，親戚昆弟墳墓在真定，今反天性，棄冠帶，欲以區區之越，與天子抗衡，禍且及身也。乃欲以新造未集之越，屈強於此，漢使一偏將，將十萬眾臨越，則越煞王降漢，如反覆手耳。事具治政部奉使篇。

《漢書》曰：項羽擊陳留外黃，外黃不下，數月乃降，羽悉令男子年十五以上詣城東，欲坑之，外黃令舍人兒年十三。往說羽曰：彭越強劫外黃，外黃恐，故降待大王，大王至，又皆坑之，百姓豈有所歸心哉。從此以東，梁地十餘城皆恐，莫肯下矣。羽然其言。又曰：趙王乃與張耳陳餘，北略地燕界，趙王為燕軍所獲，燕因留之，欲與分地，趙有廝養卒。乃走燕壁問曰：何知臣欲。燕將曰：若欲得王耳。曰：君知張耳陳餘何人也。燕將曰：賢人也。曰：其志何欲。燕將曰：欲得其王耳。趙卒笑曰：君未知兩人所欲也。夫武臣張耳陳餘，杖馬箠下趙數十城，亦各欲南面而王，夫臣之與主，豈可同日道哉。兩人亦欲分趙而王，時未可耳，今兩人名為求王，實欲燕煞之，此兩人分趙而王，夫以一趙尚易燕，況以兩王，右提左挈，而責直義煞王，滅燕易矣。燕以為然，迺歸趙王。

《東觀漢記》曰：隗囂既立，使聘平陵方望為軍師，望至。說囂曰：足下欲承天順民，輔漢而起，今立者乃在南陽，王莽尚據長安，雖欲以漢為名，其實無所受命，將何以見信於眾，宜急立高廟，稱臣奉祠，所謂神道設教，求助民神者也。囂從其言。又曰：隗囂將王元說囂曰：昔更始西都，四方響應，天下喁喁，謂之太平，一旦壞敗，今南有子陽，北有文伯，江湖海岱，王公十數，而欲牽儒生之說，棄千乘之基，計之不可者也。今天水見富，士馬最強，北取西河，東收三輔，案秦舊跡，表裏山河，元請以一丸泥，為大王東封函谷關，此萬世一時也。若計不及此，且畜養士馬，據隘自守，曠日持久，以待四方之變，圖王不成，其弊猶足以霸，囂然其計。又曰：功曹李熊。說公孫述曰：蜀地沃野千里，土壤膏腴，果實所生，無穀而飽，戰士不下百萬，見利則出兵而略地，無利則堅守而力農，東下漢水，以窺秦地，南順江流，以震荊楊，所謂用天因地，成功之資，今名號未定，志士狐疑，宜即大位，使遠人有所依歸，述遂自立為天子。又曰：鄧禹聞上安集河北，即杖策北渡，追及於鄴。禹進曰：三輔假號，往往群聚，皆庸人崛起，志在財幣，非有忠良明智，深慮遠圖，尊主安民者也。明公雖建蕃輔之功，猶恐無所成立，於今之計，莫如攬延英雄，務悅民心，立高祖之業，救萬民之命，以公慮天下，不足定也。上大悅。

范曄《後漢書》曰：袁紹奔冀州，董卓購募紹。伍瓊說卓曰：袁紹不達大體，恐懼出奔，非有他志，今急購之，勢必為變，袁氏樹恩四世，門生故吏，遍於天下，若收豪傑以聚徒眾，英雄因之而起，則山東非公之有也。不如赦之，必無患矣。卓以為然。又曰：曹公軍至新野。傅巽說劉琮曰：逆順有大體，強弱有定勢，以人臣而拒人主，逆道也。以新造之楚，而御中國，必危也。以劉備而敵曹公，不當也。三者皆短，欲以抗王師之鋒，必凶之道也。願將軍勿疑。

《漢晉春秋》曰：鍾會陰懷異圖，姜維見而知其心。乃說之曰：聞君自淮南以來，笇無遺策，今復定蜀，威德震世，民高其功，而主畏其謀，欲以此安歸乎。夫韓信不背於漢，擾攘而見疑於既平，大夫種不從范蠡於五湖，卒伏劍而妄死，彼豈闇主愚臣哉。利害使之然也。今公何不法陶朱，汎舟絕跡，全功保身，登峨眉之嶺，而從赤松遊乎。會曰：為全之道，或未盡於此也。維曰：其他則君智力所能盡，無煩老夫矣。

【書】《齊魯仲連與燕將書》曰：吾聞之，智者不背時而棄利，勇士不怯死而滅名，忠臣不先身而後君，忠廢名滅，後世無稱，非智也。且吾聞效小節者不能行大威，惡小恥者不能立榮名，昔管仲射桓公，中其鉤，篡也。傅公子糾而不死，怯也。束縛桎梏，辱也。三行者，鄉里不通，世主弗臣，使管仲終窘抑而不見，窮年沒壽，不免為辱人，然而管仲并三行之過，據齊國之政，一匡天下，九合諸侯，使為五伯首，名高天下，光昭鄰國，曹沫為魯君將，三戰而喪地千里，使曹沫計不顧後，即不免為敗軍禽將，非勇也。功廢名滅，後世無稱，非智也。去三北之恥，以一劍之任，劫桓公於壇上，顏色不變，而辭氣不悖，三戰之所喪，一朝反之，天下振動，名傳後世，若此二公者，非不能行小節，死小恥也。以為煞身絕世，功名不立，非智也。故業與三王爭流，名與天壤相弊也。公其圖之。

《漢司馬相如諭難蜀父老書》曰：漢興七十有八載，德茂存乎六世，威武紛紜，湛恩汪濊，群生沾濡，洋溢乎方外，於是乃命使西征，隨流而攘，風之所被，●不披靡，結軌還轅，東嚮將報，至于蜀都，耆老大夫搢紳先生之徒二十有七人，儼然造焉。辭畢進曰：蓋聞天子之牧夷狄也。其義羈縻勿絕而已，今罷三郡之士，通夜郎之塗，三年於茲，而功不竟，今又接之以西夷，百姓力屈，恐不能卒業，此亦使者之累也。使者曰：世必有非常之人，然後有非常之事，有非常之事，然後有非常之功，非常者，固常人之所異也。且夫賢君之踐位也。必將崇論宏議，創業垂統，為萬世規，是以六合之內，八方之外，懷生之倫，靡有不浸潤於澤者，賢君恥之，而夷狄殊俗之國，遼絕異黨之域，舟車不通，人跡罕至，君臣易位，尊卑失序。號泣內嚮而怨曰：蓋聞中國有至仁焉。舉踵思慕，若枯旱之望雨，故乃關沫若，徼䍧柯，鏤靈山，梁孫原，創道德之塗，垂仁義之統，以偃甲兵於此，而息討伐於彼，遐邇一體，中外禔福，不亦康乎。方將增太山之封，鳴和鸞，揚樂頌，上減五，下登三，觀者未睹旨，聽者未聞音，猶鷦鵬已翔乎寥廓之宇，而羅者猶視乎藪澤。於是諸大夫喟然稱曰：允哉漢德，此固鄙人之所願聞也。

《後漢朱浮與彭寵書》曰：朝廷之於伯通，恩亦厚矣。委以大郡，任以威武，事有柱石之寄，情同子孫之親，匹夫媵母，尚能致命一餐，豈有身帶三綬，職典大邦，而不顧恩義，生心外叛者乎。伯通與吏民語，何以為顏，行步拜起，何以為容，坐臥念之，何以為心，引鏡闚影，何施眉目，惜乎棄休令之嘉名，造鴟梟之逆謀，捐傳世之慶祚，招破敗之重災，生為世笑，死為愚鬼，不亦哀乎。伯通自伐，以為功高天下，往時遼東有豕，生子白頭，異而獻之，行至河東，見群豕皆白，懷慚而還，若以子之功，論於朝廷，則為遼東豕也。

《後漢馮衍說》曰：皇帝聖德靈威，龍興鳳舉，率宛葉之效，摧九虎之軍，雷震四海，席卷天下，攘除禍亂，繼高祖之休烈，修文武之絕業，社稷復存，炎精更輝，德冠往初，功無與二，天下因以去亡新，就聖漢，故易以樹恩布德，易於周洽，其猶順驚風而蜚鴻毛，然而諸將鹵掠，至乎逆倫絕理，殺人父子，妻人婦女，燔其室屋，殄盡其財產，冤結失望，無所歸命，今大將軍以明淑之德，秉大使之權，統三軍之政，存撫并州之民，惠愛之誠，加乎百姓，高世之聲，聞乎群士，故其延頸舉踵而望者，非特二人也。且大將軍之事，豈得在於珪璧束脩而已哉。將定國家之大業，成天地之元功也。昔周宣中興之主，齊桓霸強之君耳，猶有申伯邵虎，夷吾申甫，安其疆宇，況乎萬里之漢，明帝復興，而大將軍為之梁棟，此誠不可以忽也。且衍聞之，兵久即力屈，民愁即變生，今邯鄲之賊未滅，真定之際復擾，兵革雲朔，百姓震駭，奈何自怠，不為深憂乎。

《魏阮瑀為魏武與孫權書》曰：每覽古今所由改趣，因緣侵辱，用成大變，若韓信傷心於失楚，彭寵積望於無異，盧綰嫌畏於已隙，英布憂迫於情漏，此事之緣也。孤與將軍，恩如骨肉，而忍絕王命，明棄碩交，不能遠度孤心，近慮事勢，遂齎見薄之決計，秉翻然之成議，常思除棄小事，更申前好，二族俱榮，祚流後嗣，高帝設爵以延田橫，世祖指河而誓朱鮪，君之負累，豈如二子，是以至情，願聞德音，智者之慮，慮於未形，達者所規，規於未兆，是故子胥知姑蘇之有麋鹿，輔果識智伯之為趙禽，穆生謝病以免楚難，鄒陽北遊，不同吳禍，此四士者，豈聖人哉。徒通變思深，以微知著耳，若能內取子布，外擊劉備，以效赤心，用復前好者，則江表之任，長以相付，高位重爵，坦然可觀。

《晉孫楚為石苞與孫皓書》曰：吳之先主，起自荊州，遭時擾攘，播潛江表，劉備震懼，迯跡巴岷，遂依丘陵積石之固，三江五湖，浩汗無涯，假氣遊魂，迄于四紀，二邦合從，東西唱和，卒相扇動，拒捍中國，自謂三分鼎足之勢，可與泰山共相終始，晉王輔相帝室，文武桓桓，獨見之鑒，與眾絕慮，主上欽明，委以萬機，長轡遠御，妙略潛授，偏師同心，上下用力，威稜奮伐，深入其阻，并敵一向，奮其膽氣，小戰江界，成都自潰，曜兵劍閣，而姜維面縛，開地五千，裂郡三十，師不踰時，梁益肅清，使竊號之雄，稽顙絳●，球琳重錦，充於府庫，夫虢滅虞亡，韓并魏徙，此皆前鑒之驗，後事之師也。方今百寮濟濟，俊乂盈朝，虎臣武將，折衝萬里，國富兵強，六軍精練，思復翰飛，飲馬南海，自頃國家整治器械，修造舟楫，簡習水戰，伐樹北山，則太行木盡，濬決河洛，則百川流通，樓船萬艘，千里相望，自刳木以來，舟車之用，未有如今日之盛者也。驍勇百萬，畜力待時，役不再舉，今日之謂也。

《晉劉琨與石勒書》曰：將軍誕稟雄姿，勇略自然，大呼於紛擾之中，奮臂於駭亂之際，發跡河朔，席卷兗豫，飲馬江沔，折衝淮漢，自古名將，未足為喻，所以攻城而不有其民，略地而不有其士，聚徒百萬，而莫為己用，翕爾雲合，忽復星散，周流天下，而無容足之地，百戰百勝，而無尺寸之功，將軍豈知然乎。存亡決在得主，成敗要在所附，得主則為義兵，附逆則為賊眾，義兵雖敗，而功業必成，賊眾雖剋，而終殄滅者也。赤眉盛於東海，黃巾連帶三州，張昌李辰，僭逆荊豫，或擁眾百萬，橫逸宇內，所以一旦敗亡，正以兵出無名，聚而為亂，劉聰父子，戎狄凡才，乘釁肆毒，寇虐人神，煞父害弟，偷竊位號，自古及今，豈有聰比而可以王天下者乎。見將軍明鑒灼然，所宜懸了者也。況附聰之弊，漸以彰著，資財不為己用，名位不可得守，有若晨霜秋露，雰霧之氣，雖朝凝而夕消，蹔見而尋沒也。今將軍附賊，而望為民主，不亦難乎。

《晉桓玄與劉牢之書》曰：今君戰敗則傾宗，戰勝則覆族，以是安歸乎。孰若翻然改圖，唯理是宅，保其富貴，全其勳業，則身與金石等固，名與天壤俱窮，孰與頭足異處，身名俱滅，為天下笑哉。夫明者見於無形，愚夫安於所躭，二者成敗，惟君圖之。

《宋謝莊為朝臣與雍州刺史袁顗書》曰：夫夷險相因，興革逮數，或殷憂而啟聖明，此既著於聞見，天道輔順，謳歌有奉，高祖之孫，文皇之子，德洞九幽，功貫二曜，匡拯家國，提敏蒼生，若不南面子民，將使神器何主，當誓眾奮戈，剪此朝食，若自延過聽，迷塗未遠，聖上臨物以仁，接下以愛，豈直雍齒先封，乃當射鉤見相矣。

《梁簡文帝與魏東荊州刺史李志書》曰：卿門世英葉，中州舊族，自金天失馭，帝鼎南遷，衣冠播越，不及俱邁，豈可屈志羶戎，久淪胡壤，今皇師外埽，天鉞四臨，海蕩電飛，雲蒸雨合，所摧所剋，是卿之具聞也。且偽國沸騰，四方幅裂，主虐臣奸，牝雞亂政，若能早識事機，翻歸有道，豈直圖形長樂，刻像鍾鼎，時事易差，相思勉勵，但明月闇投，昔人為誡，鄰蕃贈藥，有可虛懷，密驛輕郵，側望歸簡。

《梁邵陵王蕭綸與元帝書》曰：先朝聖德治天下，九親維睦，四表無怨，誠為國政，實亦家風，弟弘識遠鑒，無俟傍說，事重情切，不能默已，勞兵損義，虧失多矣。可謂吞冰療寒，揚湯止沸，侯景所以未敢窺兵江外，正為蕃屏盤固，宗鎮強密，若自相魚肉，是謂代景行師，昔廉藺二虎，且猶不鬥，況弟與湘雍，方須協力，惟親惟急，萬倍於斯，同怨同恥，尤甚昔事，豈得各恣目前，不思久遠，安臥積薪，日待焚熾，狂夫尚猶阻之，智者反致其惑，所冀聽識，一聞斯悟。

《梁丘遲與陳伯之書》曰：將軍勇冠三軍，才為世出，棄燕雀之小志，慕鴻鶴以高翔，昔因機變化，遭遇明主，立功展事，開國稱孤，朱輪華轂，擁旄萬里，何其壯也。如何一旦為奔亡之虜，聞鳴鏑而股慄，對穹廬以屈膝，又何劣耶，暮春三月，江南草長，雜花生樹，群鸚亂飛，見故國之旗鼓，感平生於疇昔，撫弦登陴，豈不愴恨，所以廉公之思趙將，吳子之泣西河，人之情也。將軍獨無情哉。

*嘲戲

《毛詩》曰：善戲謔兮，不為虐兮。

《左傳》曰：晉人或以廣隊，不能進，楚人惎之，脫扃，少進馬還，又惎之，拔旆投衡乃出。顧曰：吾不如大國之數奔也。

《晏子春秋》曰：晏子短小，使楚，楚人為小門於大門側，而延晏子，晏子不入。曰：使狗國者，從狗門入，今臣使楚，不當從狗門入。王曰：齊無人耶。對曰：齊之臨淄，張袂成帷，揮汗成雨，何為無人，齊使賢者使賢王，不肖者使不肖王，嬰不肖，故使王爾。又曰：晏子使楚。楚王謂左右曰：晏嬰習辭者也。吾欲傷之，若坐定，縛一人來，及嬰坐，左右縛人，王問何謂者。曰：齊人，坐盜。王視晏子曰：齊人善盜乎。晏子對曰：嬰聞橘生江北則為枳，葉徒相似，其實味不同，水土異也。今此人生於齊不為盜，入楚則盜，得無楚之水土使為盜耶。王笑曰：寡人反取病焉。

《孔藂子》曰：平原君與子高飲，強子高酒。曰：昔有遺諺，堯舜千鍾，孔子百觚，子路溘溘，尚飲百榼，古之賢聖，無不能飲也。吾子何辭焉。子高曰：以穿所聞，賢聖以道德燕人，未聞以飲也。平原君曰：即如先生言，則此言何出。子高曰：出於嗜酒者，蓋其勸勵探戲之辭，非實然也。平原君忻然曰：吾弗戲子，無所聞此雅言也。

《漢書》曰：東方朔自公卿在坐，朔皆傲弄，無所為屈，上以朔口諧辭給。嘗問朔曰：先生視朕何如主也。朔對曰：自唐虞之隆，成康之際，未足以諭當世，臣伏觀陛下功德，陳五帝之上，在三王之右，非若此而已，誠得天下賢士，公卿在位，咸得其人矣。譬若以邵公為丞相，孔丘為御史大夫，太公為將軍，畢公高拾遺於後，卞莊子為衛尉，皋陶為大理，后稷為司農，伊尹為少府，子貢使外國，顏閔為博士，子夏為太常，孫叔敖為諸侯相，子產為郡守，王子慶忌為期門，上乃大笑。

《續漢書》：邊韶，字孝先，以文學知名，教授數百人，韶口辯，曾晝假臥。弟子嘲之曰：邊孝先，腹便便，嬾讀書，但欲眠，韶潛聞之。應時對曰：邊為姓，先為字，腹便便，五經笥，但欲眠，思經事，寐與周公通夢，坐與孔子同意，師而可嘲，出何典記。

《魏略》曰：丁謐父斐，初隨太祖，太祖以斐鄉里，特饒愛之，太祖征吳，斐隨行，以家牛羸困，私易官牛，坐免官。後太祖啁斐曰：文侯印綬所在，斐知見戲。對曰：以易餅，太祖大笑。謂左右曰：東曹毛掾，數白此家，欲我重治，我非不知清良也。譬如人家有盜狗，而善捕鼠，盜雖有小損，而完我囊貯，遂復斐官如初。

《魏略》曰：太祖請會。啁王朗曰：飲太祖不能效君，昔在會稽折粳米飯也。朗仰而嘆曰：宜適難值，如朗昔者，未可折而折，如明公今日，可折而不折。

《蜀志》曰：張裕饒鬢，先主嘲之曰：涿縣特多毛姓，東西南北皆諸毛也。涿令稱曰：諸毛饒涿居乎。裕即答曰：昔有作上黨潞長，遷為涿令者，去官還家，時人與書，欲署潞則失涿，署涿則失潞，乃署曰潞涿君，先主無鬢，故裕云此也。又曰：蜀遣鄧芝使吳。孫權謂芝曰：若天下太平，二主分理，不亦樂乎。芝對曰：夫天無二日，土無二王，如并魏之後，大王未深識天命，則戰爭方始耳。權大笑曰：君之誠款，乃當爾耶。

《吳志》曰：蜀使張奉使，於孫權前，以姓名啁闞澤，澤不能答，薛綜下行酒，用勸云，蜀者何也。有犬為獨，無犬為蜀，橫目句身，虫入其腹。奉曰：不當復說君吳耶。綜應聲曰：無口為天，有口為吳，君臨萬邦，天子之都，於是眾坐喜笑，而奉無對。

《江表傳》曰：孫權以鄭泉為郎中，嘗為之言，卿好於眾中面諫，或失禮敬，寧不畏龍鱗乎。對曰：臣聞君明臣直，朝廷上下無諱，實恃洪恩，不畏龍鱗，後侍宴，權乃怖之，命提出有司治罪，泉臨出，屢顧，權呼還。笑曰：卿言不畏龍鱗，何以臨出而顧乎。對曰：實恃恩覆，無憂至死，當出閤，感惟威靈，不能不顧耳。

《典略》曰：魏文帝嘗賜劉楨郭落帶，其後師死，欲借取以為像，因書啁楨云，夫物因人為貴，故在賤者之手，不御至尊之側，今雖取之，勿嫌其不反也。楨答曰：聞荊山之璞，曜元后之寶，隨侯之珠，燭眾女之好，南垠之金，登窈窕之首，豐貂之尾，綴侍臣之幘，此四寶者，伏朽石之下，潛汙泥之中，而揚光千載之上，皆亦未能初接於至尊也。貴者所御，賤者所先也。故夏屋初成，而大匠先立其下，嘉禾始熟，而農夫先嘗其粒，恨楨所帶，無他妙飾，若實殊異，尚可納也。

《諸葛恪別傳》曰：孫權嘗讌見蜀使費禕，逆敕群臣，使至伏食勿起，至，權為輟食，而群下不起。禕啁之曰：鳳皇來翔，騏驎吐哺，驢騾無知，伏食如故。恪答曰：爰植梧桐，以待鳳皇，有何燕雀，自稱來翔，何不彈射，使還故鄉。王隱晉書曰：武帝問郤詵，卿自以為何如。詵對曰：臣舉賢良對策，為天下第一，猶桂林之一枝，若崐山之片玉，帝笑，侍中奏免詵。詔曰：吾與戲耳。

《晉中興書》曰：刁彝於桓溫坐。嘲韓博曰：君是韓盧後。博誤曰：卿是韓盧後。溫笑曰：刁以君姓韓，故相問耳，他自刁，那得是韓盧後。博曰：明公未之思耳，短尾者則為刁也。一坐推歎焉。

《文士傳》曰：棗據嘲沙門干法龍曰：今大晉弘廣，天下為家，何不全髮膚，去袈裟，舍故服，被綺羅，入滄浪，濯清波，隨太陽，耀春華，而獨上違父母之恩，下失夫婦之疋，雖受布施之名，而有乞丐之實乎。

《顧愷之家傳》曰：愷之見謝萬，因論神仙。謂曰：仙者之乘，或羊或鹿，使君當乘何物耶。使君曰：居家者，遇物斯乘，卿輩即轅中客也。

《語林》曰：劉道真於河側自牽舡，見一老嫗採旅，劉啁之曰：女子何不調機利杼而採●，女答曰：丈夫何不跨馬揮鞭而牽舡。又曰：道真嘗與一人共索●草中食，見一嫗將二兒過，並青衣。啁之曰：青羊將兩羔。嫗答曰：兩豬共一槽。又曰：許玄度將弟出都婚，諸人欽遲之，既見，乃甚癡，便欲嘲棄之，玄度為之作賓主相對。真長歎曰：玄度為弟婚，施十重鐵步障。又曰：鍾雅語祖士言，我汝穎之士利如錐，卿燕代之士鈍如槌。祖曰：以我鈍槌，打爾利錐。鍾曰：自有神錐，不可得打。祖曰：既有神錐，亦有神槌。又曰：辛恭靜見司馬太傅，問卿何處人。答曰：西人。太傅應聲戲之曰：在西頗見西王母不。恭靜答曰：在西乃不見西王母，過東已見東王公，太傅大愧。又曰：晉孝武好與虞嘯父飲酒，醉拜不能起，帝呼人扶。虞嘯父答曰：臣位未及扶，醉未及亂，非分之賜，所不敢當，帝美之，敕疏取語，於是為風俗，人相嘲調，輒云好語疏取。

《世說》曰：庾元規語周伯仁曰：諸人皆以君方樂。周曰：樂毅耶。庾曰：方樂令耳。周曰：何乃刻畫無鹽，以搪突西施耶。又曰：諸葛瑾為豫州，別駕云，小兒知談，卿可與語，別駕喚恪咄咄郎君，恪因嘲之，豫州亂矣。何咄咄之有。答曰：君明臣賢，未聞其亂，恪復云，昔唐堯在上，四凶在下。答曰：豈惟四凶，亦有丹朱。又曰：鄧艾口吃，語稱艾艾。晉文王戲之曰：卿云艾艾，為是幾艾。鄧答曰：鳳兮鳳兮，故是一鳳。又曰：桓南郡出射，有劉參軍與周參軍同用賭，垂成，唯少一破。劉謂周曰：卿此起不破，我當相撻。周曰：何至受卿撻。劉曰：伯禽之貴，尚不免撻，而況於卿。又曰：謝太傅始有東山之志，桓公見藥中有遠志，公問謝，此藥又名小草，何以一物二稱，謝未即答。郝參軍答曰：處則為遠志，出則為小草，謝公殊有愧色。又曰：司馬太傅齋中坐，天月明淨，歎以為佳。謝景重答曰：意謂不如有微雲點綴。太傅因戲謝曰：卿居心不淨，乃復欲滓穢太清耶。又曰：荀鳴鶴陸士龍二人，俱會張茂先坐，共語。陸曰：雲閒陸士龍。荀曰：日下荀鳴鶴。陸曰：既開青雲，睹白雉，何不張爾弓，彀爾矢。荀答曰：本謂是雲龍騤騤，乃是山鹿野麋，獸微弩強，是以發遲。

沈約《宋書》：何承天除著作郎，年時已老，諸佐郎並名家年少，荀伯子嘲之，常呼為妳母。承天曰：卿當云鳳皇將九子，妳母何言耶。又曰：劉義基封營道侯，凡鄙無識。始興王濬謂義基曰：陸士衡詩曰：營道無烈心，其意若何文義。答曰：下官初不識士衡，何忽見苦。

【詩】《晉李充嘲友人詩》曰：同好齊歡愛，纏綿一何深，子既識我情，我亦知子心，燕婉歷年歲，和樂如瑟琴，良辰不我俱，中闊似商參，爾隔北山陽，我分南川陰，嘉會罔克從，積思安可任，目想妍麗姿，耳存清媚音，修晝興永念，遙夜獨悲吟，逝將尋行役，言別涕沾襟，願示降玉趾，一顧重千金。

【答客難】東方朔《答客難》曰：蘇秦張儀，一當萬乘之主，而身都卿相之位，澤及後世，今子大夫修先王之術，慕聖主之義，自以為智能海內無雙，則可謂博聞辯智矣。然悉力盡忠，以事聖帝，曠日持久，官不過侍郎，位不登執戟，意者尚有遺行耶。東方先生仰而應曰：蘇秦張儀之時，周室大壞，諸侯不朝，力政爭權，相禽以兵，得士者強，失士者亡，故談說得行焉。身處尊位，今則不然，聖帝流德，天下震慴，諸侯賓服，安於覆盂，動猶運掌，賢不肖何以異哉。尊天之道，順地之理，物無不得其所，故綏之則安，動之則苦，尊之則為將，卑之則為虜，抗之則在青雲之上，抑之則在黃泉之下，雖欲盡節效情，安知前後，使蘇秦張儀與僕並生於今之世，曾不得掌故，安敢望侍郎乎。又《漢楊雄解嘲》曰：客嘲楊子曰：吾聞上世之士，人綱人紀，析人之圭，儋人之爵，紆青拖紫，朱丹其轂，今吾子幸得遭盛明之世，處不諱之朝，歷金門，上玉堂，有日矣。曾不能畫一奇，出一策，上說人主，下談公卿，顧黜而作太玄五千文，深者入黃泉，高者出蒼天，大者含元氣，纖者入無閒，然位不過侍郎，擢纔給事黃門。楊子笑而應之曰：客徒欲朱丹吾轂，不知一跌將赤吾之族也。往者周網解結，群鹿爭佚，土亡常君，國亡定臣，得士者富，失士者貧，今大漢，左東海，右渠搜，前番禺，後椒塗，散以禮樂，風以詩書，天下之士，雷動而雲合，魚鱗雜襲，咸營于八區，家家自以為稷契，人人自以為皋陶，戴纚垂纓而談者，皆擬於阿衡，五尺童子，羞比晏嬰與夷吾，旦握權則為卿相，夕失勢則為疋夫，譬若江湖之涯，渤澥之島，乘鴈集不為之多，雙鳧飛不為之少，向使上世之士，處乎今也。策非甲科，行非孝廉，舉非方正，又安得金紫，且吾聞之也。攫拏者亡，默默者存，位極者宗危，自守者身全，是以知玄知默，守道之極，爰靜爰清，遊神之廷，惟寂惟寞，守德之宅，世異事變，人道不殊，彼我易時，未知何如，故有造蕭何律於唐虞之世，則謬矣。有作叔孫通儀於夏殷之時，則惑矣。有建婁敬之策於成周之世，則悖矣。有談范蔡之說於金張許史之閒，則狂矣。夫蕭規而曹隨，留侯畫策，陳平出奇，功若泰山，響若塤箎，雖其人贍智哉。亦會其時之可為也。故為可為於可為之時則從，為不可為於不可為之時則凶。

《後漢班固賓戲》曰：太上有立德，其次有立功，是以聖哲治之，棲棲遑遑，孔席不煖，墨突不黔，由此言之，取舍者昔人之上務，著作者前烈之餘事耳，今吾子幸遊帝王之世，躬帶紱冕之服，卒不能攄首尾，奮翼鱗，使見之者景駭，聞之者響震，徒枕經籍，紆體衡門，潛神默記，亙以年歲，然而器不賈於當己，用不效於一世，雖馳辯如濤波，摛藻如春華，猶無益於殿最也。主人曰：若賓之言，斯所謂見勢利之華，闇道德之實，守突奧之熒燭，未仰天庭而睹白日也。曩者王塗蕪穢，周失其馭，侯伯方軌，戰國橫騖，當此之時，搦杇磨鈍，鉛刀皆能一斷，商鞅挾三術以讚孝公，李斯奮，時務而要始皇，彼皆躡風塵之會，履顛沛之勢，朝為榮華，夕而憔悴，福不盈眦，禍溢於世，且功不可以虛成，名不可以偽立，韓設辯而徼君，呂行詐以賈國，說難既酋，其身乃囚，秦貨既貴，厥宗亦墜，方今大漢，洒掃群穢，夷險芟荒，廓帝紘，恢皇綱，基隆於羲農，規廣於黃唐，其君天下也。炎之如日，威之如神，涵之如海，養之如春，譬猶草木之殖山林，鳥魚之毓川澤，參天地而施化，豈云人事之厚薄哉。賓曰：若夫鞅斯之倫，既聞命矣。敢問上古之士，處身行道，輔世成名，可述於後者，默而已乎。主人曰：何為其然也。昔者咎繇謨虞，箕子訪周，言通帝王，謀合聖神，殷說夢發於傅巖，周望兆動於渭濱，皆侯命而神交，匪詞言之所信，故能建必然之冊，展無窮之勳也。若乃牙曠清耳於管弦，離婁眇目於豪末，逢蒙絕伎於弧矢，班輸攉巧於斧斤，僕亦不任廁伎於彼列，故密邇自娛於斯文。

《後漢崔駰達旨》曰：往者楊雄設言，客有難玄之尚白，應以戰國之士，若范蔡鄒衍，垂釁相傾，誑曜諸侯，以干濁世之寵，或人亦有睹我之澹泊，故比方昔問以難余，余略依前訓以報焉。或說己曰：今子韞韥六經，服膺道術，歷世而遊，高談有日，然下不步卿相之庭，上不登王公之門，進不黨於贊己，退不瀆於庸人，獨師友道德，合符曩真，蓋樹喬靡休，獨木不林，隨時之宜，道貴從己。答曰：有是乎。苟欲免吾以世路，不知其跌而失吾之度也。昔堯含威而皋陶謨，高祖嘆而子房慮，禍不散而曹絳奮，結不解而陳平權，及策合道從，克亂弭衝，乃將銘昆吾之冶，勒景襄之鍾，今聖上之育斯民也。樸以皇質，彫以唐文，六合怡怡，比屋為仁，夫君子非不欲仕也。恥夸毗以求舉，非不欲室也。惡登墻而樓處，叫呼衒鬻，懸旌皇表，非隨和之寶也。曝智曜世，固以干祿，非仲尼之道也。

《後漢崔寔答譏》曰：客有譏夫人之享天爵而應睿哲也。必將振民毓德，弭難濟時，故或階媵以納說，或桎梏而不辭，或擊角以自衒，或養老以待期，及其規合策從，勳績克章，撥亂夷險，九合一匡，聖人大寶，唯斯為光，今子遊精太清，潛思九玄，厲節縹霄，抗志浮雲，口願甘而嘗苦，身樂逸而長勤，志求貴而永卑，情好富而困貧，慕容名而失厚，思慮勞乎形神。答曰：子徒休彼繡衣，不知嘉遁之獨肥也。且麟隱於遐荒，不紆機阱之路，鳳皇翔於寥廓，故節高而可慕，李斯奮激，果失其度，胥種遂功，身乃無處，觀夫人之進趍也。不揣己而干祿，不揆時而要會，或遭否而不遇，或智小而謀大，纖芒豪末，禍亟無外，榮速激電，辱必彌世。故曰：愛餌銜鉤，悔在鸞刀，被文食豢，乃啟其毛，若夫守恬履靜，澹爾無求，沉緍濬壑，栖息高丘，雖無炎炎之樂，亦無灼灼之憂，余竊嘉茲，庶遵厥猷。

《後漢蔡邕釋誨》曰：務世公子，誨於華顛。胡老曰：今夫子生清穆之世，稟醇和之器，覃思典籍，韞韥六經，安貧樂賤，與世無營，曾不能登天庭，序彝倫，掃六合之穢慝，清宇宙之埃塵，小子惑焉。胡老曰：若公子，所謂睹曖昧之利，而忘昭晰之害，專必成之功，而忽跌蹉之敗者已，於是智者騁詐，辯者馳說，武夫奮略，戰士講說，電駭風馳，霧散雲披，連衡者六印磊落，合從者駢組流離，據巧蹈機，以忘其危，夫花離蔕而萎，條去幹而枯，女冶容而淫，士背道而辜，人毀其滿，神疾其邪，利端始萌，害漸亦牙，貪夫殉財，夸者死權，瞻仰世事，體躁心煩，暝謙盈之效，迷損益之數，騁駑駘於修路，慕麒麟而增驅，卑俯乎外戚之門，乞助乎近貴之譽，願榮未副，從而顛踣，大河盈溢，非一凷所防，帶甲百萬，非一勇所抗，今子責疋夫以清宇宙，庸可以水旱而累堯湯乎。是以君子推微達著，尋端究緒，履霜知冰，踐露知暑。魏陳琳應譏曰：客有譏余者云，聞君子動作周旋，無所苟而已矣。今主君鍾陰陽之美，總賢聖之風，固非世人所能及，遭豺狼肆虐，社稷隕傾，既不能抗節服義，與主存亡，而背枉違難，耀茲武功，徒獨震撲山東，剝落元元，結疑本朝，假拒群姦，使己蒙噂沓之謗，而他人受討賊之勳，捐功棄力，以德取怨，今賤文德而貴武勇，任權譎而背舊章，無乃非至德之純美，而有●於後人哉。主人曰：是何言也。夫兵之設亦久矣。所以烕不軌而懲淫慝也。夫申鳴違父，樂羊食子，季友鴆兄，周公戮弟，猶忍而行之，王事所不得已也。而況將避讒慝之嫌，棄社稷之難，愛暫勞之民，忘永康之樂，此庸夫猶所不為，何有冠世之士哉。昔洪水滔天，汎濫中國，伯禹躬之，過門而不入，率萬方之民，致力乎溝洫，及至簫韶九成，百獸率舞，垂拱無為，而天下晏如，夫豈前好勤而後媮樂乎。蓋以彼勞求斯逸也。夫世治責人以禮，世亂則考人以功，斯各一時之宜，故有論戰陣之權於清廟之堂者，狂矣。陳俎豆之器於城濮之墟者，則悖矣。是以達人君子，必相時以立功，必揆宜以處事，孝●既喪，妖官放禍，棟臣殘酷，宮室焚火，主君乃芟凶族，夷惡醜，蕩滌朝姦，清澄守職也。既乃卓為封蛇，幽鴆帝后，強以暴國，非力所討，違而去之宜也。是故天贊人和，無思不至，用能合師百萬，若運諸掌者，義也。今主君以寬弘為宇，仁惠為廬，若地之載，如天之燾，故當其聞管籥之聲，則恐己之病也。見羽旄之美，則懼士之勞也。察稼穡之不時，惟民之匱也。臨臺觀之崇高，則恤役之病也。是以虛心恭己，取人之謨，闢四門，廣諫路，貴讜言，賤巧偽，慮不專行，功不擅美，咨事若不及，求諐恐不聞，用能使賢智者盡其策，勇敢者竭其身，故舉無遺●，而風烈宿宣也。

