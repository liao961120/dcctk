*草部下

*芙蕖

《爾雅》曰：荷，芙蕖，其莖茄，其葉葭，其本蔤，其花菡萏，其實蓮，其根藕，其中的。的，子也。的中薏。子中心也。的蓮實。

《廣雅》曰：菡萏，芙蓉也。

《周書》曰：藪澤已竭，即蓮藕掘。

《毛詩》曰：彼澤之陂，有蒲與荷。又曰：隰有荷花。

《說文》曰：芰，菱也。

《管子》曰：五沃之土生蓮。

《真人關令尹喜傳》曰：真人遊時，各各坐蓮花之上，一花輒徑十丈。

《楚辭》曰：集芙蓉以為裳。又曰：因芙蓉而為媒，憚褰衣而濡足。又曰：搴芙蓉兮木末。又曰：披荷稠之炅炅。又曰：製芰荷以為衣。又曰：荷衣兮蕙帶。又曰：芙蓉始發雜芰荷，紫莖屏風文綠波。

《洛神賦》：灼若芙蓉出綠波。

《文選》：芙蓉散其華。又曰：神飆自遠至，左右芙蓉披。又曰：菡萏溢金塘。又曰：魚戲新荷動。又曰：神蔡止荷心。

《毛詩義疏》曰：的可磨以為散，輕身益氣，令人強健。

《拾遺記》曰：漢昭帝遊柳池，有芙蓉，紫色，大如斗，花素葉甘，可食，芬氣聞車之內，蓮實如珠。宋起居注曰：泰始二年，嘉蓮一雙，駢花並實，合樹同莖。

《宋書》曰：臧質，字文含，兵敗，走入南湖，無食，噉蓮，追至，質絡頸沈，出鼻，兵見，斬首傳京。

《搜神記》曰：王敦在武昌，鈴下儀仗生蓮花，五六日而落。又曰：無錫上湖陂，陂吏丁初，雨止，見一少婦人，著青衣，戴傘，呼之不得，自投陂中，是大蒼獺，衣傘皆是荷花。

《萬歲曆》曰：太和二年，烏程縣閤下生蓮花。

《顧啟期婁地記》曰：婁門東南有華墩，陂中生千葉蓮花，其荷與眾蓮荷無異，菡萏色白，豈佛經所載者也。

王歆之《神境記》曰：九疑山過半路，皆行竹松下狹路，有清澗，澗中有黃色蓮花，芳氣竟谷。

《浮圖澄傳》曰：澄咒鉢中青蓮花生。

《古今注》曰：一名水且，一名水芝，一名澤芝，一名水花。

《華山記》曰：山頂有池，池中生千葉蓮花，服之羽化，因名華山。

【詩】《江南可採蓮》：荷葉何田田，魚戲荷葉東，魚戲荷葉西，魚戲荷葉南，魚戲荷葉北。

《古詩》曰：涉江採芙蓉，蘭澤多芳草，採之欲遺誰，所思在遠道。

《晉傅玄歌詩》曰：度江南，採蓮花，芙蓉增敷，曄若星羅，綠葉映長波，迴風容與動纖柯。又曰：煌煌芙蕖，從風芬葩，照以皎日，灌以清波，陰結其實，陽發其花，金房綠葉，素株翠柯。

《晉陸筠芙蕖詩》曰：綠房含青實，金條懸白璆，俯仰隨風傾，煒燁照清流。

《晉張華荷詩》曰：荷生綠泉中，碧葉齊如規，迴風蕩流霧，珠水逐條垂，照灼此金塘，藻曜君玉池，不愁世賞絕，但畏盛明移。

《梁簡文帝詠芙蓉詩》曰：圓花一蔕卷，交葉半心開，影前光照曜，香裏蝶徘徊，欣隨玉露點，不逐秋風摧。又《採蓮詩》曰：晚日照空磯，採蓮承晚暉，風起湖難度，蓮多摘未稀，棹動芙蓉落，船移白鷺飛，荷絲傍繞腕，菱角遠牽衣。

《梁朱超詠同心芙蓉詩》曰：青山麗朝景，玄峰朗夜光，未及清池上，紅蕖並出房，日分雙帶影，風合兩花香，魚驚畏蓮折，龜上礙荷長，雲雨留輕潤，草木應嘉祥，徒歌涉江曲，誰見緝為裳。

《梁劉緩詠江南可採蓮詩》曰：春初北岸涸，夏月南湖通，卷荷舒欲倚，芙蓉生即紅，楫小宜迴逕，船輕好入叢，釵光逐影亂，衣香隨逆風，江南少許地，年年情不窮。

《梁劉孝威和採蓮詩》曰：金鏘木蘭船，戲採江南蓮，蓮香隔浦渡，荷葉滿江鮮，房垂易入手，柄曲自臨盤，露花時濕釧，風莖乍拂鈿。

《梁吳筠採蓮詩》曰：錦帶雜花鈿，羅衣垂綠川，問子今何去，出採江南蓮，遼西三千里，欲寄無因緣，願君早旋反，及此荷花鮮。

《梁沈約詠芙蓉詩》曰：微風搖紫□，輕露拂朱房，中池所以綠，待我汎紅光。又《詠新荷應詔》曰：勿言草卉賤，幸宅天地中，微根纔出浪，短幹未搖風，寧知寸心裏，蓄紫復含紅。

《梁江洪詠荷詩》曰：澤陂有微草，能花復能實，碧葉喜飜風，紅英宜照日，移居玉池上，託根庶非失，如何霜露交，應與飛蓬匹。

《陳祖孫登詠城塹中荷詩》曰：白水麗金肩，青荷承日暉，葉似●城蓋，香亂上橋衣，岸高知水落，影合見菱稀，猶疑涉江處，空望採蓮歸。又《賦得涉江採芙蓉詩》曰：浮照滿川漲，芙蓉承落光，人來間花影，衣渡得荷香，桂舟輕不定，菱歌引更長，埰採嗟離別，無暇緝為裳。

《隨殷英童詠採蓮詩》曰：蕩舟無數伴，解纜自相催，汗粉無傭拭，風裙隨意開，棹移浮荇亂，船進倚荷來，藕絲牽作縷，蓮葉捧成杯。

【賦】《後漢閔鴻芙蓉賦》曰：乃有芙蓉●草，載育中川，竦脩幹以陵波，建綠葉之規圓，灼若夜光之在玄岫，赤若太陽之映朝雲，乃有陽文脩嫮，傾城之色，楊桂枻而來遊，玩英華乎水側，納嘉實兮傾筐，珥紅葩以為飾，盛桃夭而歌詩，申關雎以自敕，嗟留夷與蘭芷，聽鶗鴃而不鳴，嘉芙蓉之殊偉，託皇居以發英。

《魏陳王曹植芙蓉賦》曰：覽百卉之英茂，無斯華之獨●，結脩根於重壤，泛清流以擢莖，其始榮也。皎若夜光尋扶桑，其揚暉也。晃若九陽出暘谷，芙蓉蹇產，菡萏星屬，絲條垂珠，丹榮加綠，焜焜韡韡，爛若龍燭，觀者終朝，情猶未足，於是狡童媛女，相與同遊，擢素手於羅袖，接紅葩於中流。

《吳蘇彥芙蕖賦》曰：偉芙蓉之菡萏，耀煒燁之丹花，舒紅采於綠沼，映的皪於朱霞。

《晉孫楚蓮花賦》曰：有自然之麗草，育靈沼之清瀨，結根低於重壤，森蔓延以騰邁，爾乃紅花電發，暉光燁燁，仰曜朝霞，俯照綠水，潛緗房之奧密兮，含珍藕之甘腴，攢聚星列，纖離相扶。

《晉潘岳蓮花賦》曰：偉玄澤之普衍，嘉植物之並敷，遊莫美於春臺，華莫盛於芙蕖，於是惠風動，沖氣和，眄清池，翫蓮花，舒綠葉，挺纖柯，結綠房，列紅葩，仰含清液，俯濯素波，脩柯婀娜，柔莖苒弱，流風徐轉，迴波微激，其望之也。曄若皦日燭崑山，其節之也。晃若盈尺映藍田。

《晉夏侯湛芙蓉賦》曰：臨清池以遊覽，觀芙蓉之麗華，潛●藕於玄泉，擢脩莖乎清波，煥然蔭沼，灼爾星羅，若乃回縈外散，菡萏內離，的出豔發，葉恢花披，綠房翠蔕，紫飾紅敷，黃螺圓出，垂蕤散舒，纓以金牙，點以素珠，固陂池之麗觀，尊終世之特殊，爾乃採淳葩，摘圓質，析碧皮，食素實，味甘滋而清美，同嘉異乎橙橘，參嘉果以作珍，長充御乎口實。

《晉潘岳芙蓉賦》曰：蔭蘭池之豐沼，育沃野之上腴，課眾榮而比觀，煥卓犖而獨殊，狎獦雲布，窋吒星羅，光擬燭龍，色奪朝霞，丹煇拂紅，飛鬢垂的，斐披赩赫，散煥熠爚，流芬賦采，風靡雲旋，布濩磊落，蔓衍夭閑，發清陽而增媚，潤白玉而加鮮。

《宋傅亮芙蓉賦》曰：考庶卉之珍麗，寔總美於芙蕖，潛幽泉以育藕，披翠蓮而挺敷，汎輕荷以冒沼，列紅葩而曜除，徼旭露以滋采，靡朝風而肆芳，表麗觀於中沚，播郁烈於蘭堂，在龍見而萌秀，于火中而結房，豈呈芬於芷蕙，將越味於沙棠，詠三閭之披服，美蘭佩而荷裳，伊玄匠之有瞻，悅嘉卉於中渠，既暉映於丹墀，亦納芳於綺疏。

《宋鮑昭芙蓉賦》曰：感衣裳於楚賦，詠夏思於陳詩，訪群英之豔絕，摽高名於澤芝，青房兮規接，紫的兮圖羅，樹妖遙之弱幹，散菡萏之輕柯，上星光而倒景，下龍鱗而隱波，戲錦鱗而夕映，濯繡羽而景過，結遊童之湘吹，起艕妾之□謌，被碧塘之周流，繞金渠之空曲，排積霧而楊芬，鏡洞泉而含綠，葉折水而為珠，條集露而成玉，潤蓬山之瓊膏，暉蔥河之銀燭，冠五華於仙草，超四照於靈木。

《梁簡文帝採蓮賦》曰：望江南兮清且空，對荷華兮丹復紅，臥蓮葉而覆水，亂高房而出叢，楚王暇日之歡，麗人妖豔之質，且棄垂釣之魚，未論芳䓑之實，唯欲迴渡輕船，共採新蓮，傍斜山而屢轉，乘橫流而不前，於是素腕舉，紅袖長，迴巧笑，墮明璫，荷稠刺密，亟牽衣而綰裳，人喧水濺，惜虧朱而壞粧，物色雖晚，徘徊未反，畏風多而榜危，驚舟移而花遠。謌曰：常聞蕖可愛，採擷欲為裙，葉滑不留綖，心忙無假薰，千春誰與樂，唯有妾隨君。

《梁元帝採蓮賦》曰：紫莖兮文波，紅蓮兮芰荷，綠房兮翠蓋，素實兮黃螺，於時妖童媛女，蕩舟心許，鷁首徐迴，兼傳羽杯，棹將移而藻挂，船欲動而萍開，爾其纖腰束素，遷延顧步，夏始春餘，葉嫩花初，恐沾裳而淺笑，畏傾船而斂裾，故以水濺蘭橈，蘆侵羅●，菊澤未反，梧臺逈見，荇濕霑衫，菱長繞釧，泛柏舟而容與，歌採蓮於枉渚。歌曰：碧玉小家女，來嫁汝南王，蓮花亂臉色，荷葉雜衣香，因持薦君子，願襲芙蓉裳。

《梁昭明太子芙蓉賦》曰：色兼列綵，體繁眾號，初榮夏芬，晚花秋曜，興澤陂之徽章，結江南之流調。

《梁江淹蓮花賦》曰：橤金光而池色，藕冰折而玉清，戴紅蓮以吐秀，披終華以舒英，故河北櫂歌之姝，江南採菱之女，春水廣兮楫潺湲，秋風駃兮舟容與，看縹芰兮出波，攬緗蓮兮映渚。

【頌】《顏延之碧芙蓉頌》曰：澤芝芳豔，擅奇水屬，練氣紅荷，比符縹玉，櫂麗滄池，飛映雲屋，實紀仙方，名書靈躅。

【贊】《晉郭璞芙蓉贊》曰：芙蓉麗草，一曰澤芝，泛葉雲布，映波赮熙，伯陽是食，饗比靈期。

【表】《晉范寧為豫章郡守》：新淦縣聽事前陸地，生一蓮花，入冬花，十六年，更生四枚，今年復生二十六枚，鮮明可愛。

【啟】《劉表威謝東宮賚藕啟》曰：色華玉樹，味奪瓊漿，根出楊池，聞之僮約，子為靈散，得自莊篇，楚后江萍，秦公海棗，凡厥水羞，莫敢相輩。

*菱

《說文》曰：菱，䔖也。

《廣志》曰：鉅野大於常䔖，淮漢以南，凶年以菱為蔬，猶以橡為資也。

《周官》曰：冬食䔖藕棗栗杼實。

《國語》曰：屈到嗜芰，有疾。召其宗老而屬之曰：祭我必以芰。屈到，楚卿也。宗老，家臣也。屬，託也。楚辭曰：製芰荷以為衣。

《呂氏春秋》曰：杜厲叔事莒公，自以為不見知，居於海上，夏食菱芡，冬食橡栗，莒公有難，將死之。其友曰：不知故去，今往死之，是知與不知無別也。厲叔曰：吾將以醜後世人主不知其臣者也。

《幽明錄》曰：東平呂球，豐財美貌，乘船至曲阿湖，值風不得行，泊菰際，見一少女，乘船採菱，舉體皆衣荷葉，因問姑非鬼耶，衣服何至如此，女則有懼色，答云，子不聞荷衣兮蕙帶，倏而來兮忽而逝乎。然有懼容，迴舟理棹，逡巡而去，球遙射之，即獲一獺，向者之船，皆是蘋蘩薀藻之葉，見老母立岸側，如有所候望，見船過，因問云，君向來，不見湖中採菱女子耶，球云近在後，尋射，復獲老獺，居湖次者，咸云，湖中常有採菱女，容色過人，有時至人家，結好者甚眾。

【詩】《梁簡文帝採菱詩》曰：菱花落復含，桑女罷新蠶，桂棹浮星艇，徘徊蓮葉南。

《梁費昶採菱詩》曰：妾家五湖口，採菱五湖側，玉面不關粧，雙眉本翠色，日斜天欲暮，風生浪未息。

《梁江淹採菱詩》曰：秋日心容與，涉水望碧蓮，紫菱亦可採，試以緩愁年，參差萬葉下，泛漾百流前，高采溢通壑，香氛麗廣川，歌出櫂女曲，舞入江南絃。

《梁陸罩採菱詩》曰：參差雜荇枝，田田競荷密，轉葉任香風，舒花影流日，戲鳥波中蕩，游魚菱下出，不與文王嗜，羞持比萍實。

《梁江洪採菱詩》曰：風生綠葉聚，波動紫莖開，含花復含實，正待佳人來。又曰：白日和清風，輕雲雜高樹，忽然當此時，採菱復相遇。

【啟】《梁庾肩吾謝賚菱啟》曰：上林紫水，雜薀藻而俱浮，雲夢清池，間芙蓉而外發，珍踰百味，來薦晝盤，恩重千金，遂沾菲席，凌霜朱橘，愧此開顏，含露蒲桃，慚其不●。

*蒲

《山海經》曰：孟于之山，其上多蒲。

《爾雅》曰：莞，符離，其上蒚。今水中莞蒲，可作席也。

《毛詩》曰：彼澤之陂，有蒲與菅。又曰：魚在在藻，依于其蒲。

《左傳》曰：齊侯澤之雚蒲，舟鮫守之，不與民共。又曰：臧文仲妾織蒲。

《古歌》曰：蒲葉何離離。

《離騷》曰：抽蒲兮陳坐，援英兮為蓋。

《文選》：新蒲含紫茸。又曰：新蒲節轉促。

《史記》：趙高將為亂，先設驗，獻蒲以為脯，惑二世，有言蒲者，誅之。

《漢書》：路溫舒父為里監門，使溫舒牧羊，乃取澤中蒲，截以為牒，編用寫書。又曰：元帝疾，時史丹以親密侍疾，唯上獨寢，直入臥內，頓首伏青蒲上。青，綠，蒲，席也。又以蒲青為席，鋪地也。東觀漢記曰：劉寬遷南陽太守，溫仁多恕，吏民有過，但用蒲鞭罰之，示辱而已。

《秦記》曰：符洪之先，居武都，家生蒲，長五丈，狀如竹，咸異之，謂之蒲家，因以氏焉。洪後以讖文草付應王，遂改姓苻氏。

《續述征記》曰：烏常沉湖齊人謂湖為沉。中，有九十臺，皆生結蒲，云秦始皇遊此臺，結蒲繫馬，自此蒲生則結。

《幽明錄》曰：河東常醜奴，將一小兒，湖邊拔蒲，暮恆宿空田舍中，時日向暝，見一少女子，姿容極美，乘小船，載蓴，逕前投醜奴舍寄住，因臥，覺有臊氣，女已知人意，便求出戶，變為獺。

【詩】《古詩》曰：青蒲綠蔕，生我池中。

《齊謝朓詠蒲詩》曰：離離水上蒲，結水散為珠，初萌實鵰俎，暮橤雜椒塗，所嗟堂上曲，遂鑠黃金軀。

《梁元帝賦得蒲生我池中詩》曰：池中種蒲葉，葉影蔭池濱，未好中宮薦，行堪隱士輪，為書聊可截，匹柳復宜春，瑞葉生符苑，鏤璧獻周人。

*萍

《爾雅》曰：苹，萍也。其大者曰蘋。

《周禮》曰：穀雨一日，萍始生，萍不生，陰氣增盈。

《秋官》曰：萍氏，掌禁川游者，萍草無根，取名不沈溺。

《異術》曰：萬年血為萍。

《古詩》曰：泛泛江漢萍，漂蕩水無根。

《江賦》曰：萍實時出而漂泳。

《東都賦》：發蘋藻潛魚。

《風賦》：起青蘋之末。

《何晏詩》曰：願為綠蘋草，託身寄清池。

《劉靈》曰：俯觀萬物，擾擾焉如水之載浮萍。

《王逸》曰：自比如萍，隨水浮游。

《本草經》曰：水萍一名水華，味辛寒，治暴熱，身癢下水，烏鬢髮，久服輕身，一名水簾。

《毛詩》曰：于以采蘋，南澗之濱。

《禮記月令》曰：季春之月，萍始生。

《呂氏春秋》曰：菜之美者，崑崙之蘋。

《家語》曰：楚昭王渡江，江中有物，大如斗，圓而赤，直觸王舟，舟人取之，問群臣，莫能識之，使問孔子。孔子曰：此謂萍實，可剖而食之，吉祥也。唯霸者能獲焉。王遂食，大美，又遣問孔子，何以知之。子曰：吾昔過陳。聞童謠曰：楚王渡江得萍實，大如斗，赤如日，剖而食之甜如蜜，吾是以知之。

《淮南子》曰：夫萍樹根於水，木樹根於土。

【詩】《晉司馬彪萍詩》曰：汎汎江漢萍，飄蕩永無根。

《梁庾肩吾賦得池萍詩》曰：風翻乍青紫，浪起時疏密，本欲歎無根，還驚能有實。

【賦】《晉夏侯湛浮萍賦》曰：步長渠以遊目，覽隨波之微草，既紛●以澄茂，羌孤生於靈沼，罔纖根以自滋，乃逸蕩乎波表，散圓葉以舒形，發翠綵以含縹，蔭脩魚之華鱗，翳蘭池之清潦，既澹淡以順流，又雍容以隨風，有纏薄於崖側，或迴滯乎湍中，紛上下而靡常，漂往來其無窮，停不安處，行無定軌，流息則寧，濤擾則動，浮輕善移，勢危易盪。

《晉蘇彥浮萍賦》曰：余嘗汎舟遊觀，鼓楫川湖，睹浮萍之飄浪，乃觸水而自居，體任適以應會，亦隨遇而靡拘，伊弱卉之無心，合至理之冥符。

【贊】《郭璞萍贊》曰：萍之在水，猶卉植地，靡見其布，漠爾鱗被，物無常託，孰知所寄。

【論】《晉杜恕篤論》曰：夫萍與菱之浮，相似也。菱植根，萍隨波，是以堯舜歎巧言亂德，仲尼惡紫之奪朱。

*苔

《爾雅》曰：藫，石衣也。

《說文》曰：苔，水衣也。

《淮南子》曰：窮谷之污，生青苔。

《風土記》曰：石髮，水衣也。青綠色，皆生於石。

《遊名山志》曰：石篢山，緣崖而上，高百許丈，裏悉青苔，無別草木。

《古今注》：苔或紫或青，一名員蘚，一名綠錢，一名綠蘚。

《拾遺記》曰：晉武帝時，租梨園獻蔓苔，亦曰金苔，亦曰夜明苔。

《江文通詩》曰：青苔日夜黃。

《江賦》：綠苔鬖●乎研上。研，石也。

《江淹青苔賦》：鑿山楹為室，有老苔焉。

《天台山賦》：踐莓苔之滑石。

《古詩》：青苔依空牆。

【詩】《梁沈約詠青苔詩》曰：緣階已漠漠，汎水復綿綿，微根知欲斷，輕絲似更聯。

《梁庾肩吾新苔詩》曰：隨潮染岸石，逐脈聚浮查，徒令阿谷麗，停筐不汰沙。

【賦】《江淹青苔賦》曰：嗟青苔之依依，無色類而可方，必居閑而就寂，似幽意而深傷，故其處石則松栝交陰，泉雨長注，橫磵俯視，崩壁仰顧，若其在水，則鏡帶湖沼，綿匝池林，春塘秀色，陽烏好音，乃生水而搖蕩，遂出波而沉淫。

*菰

《說文》曰：蔣，菰也。

《廣雅》曰：蔣菰，其米謂之彫胡。

《廣志》曰：菰可以為席，溫於蒲，生南方。

《莊子》曰：孔子之楚，舍於蟻丘之蔣。

《禮記》曰：十月收水澤之賦。

《江賦》曰：泛泛之遊蔣。

《吳都賦》：菰穗彫胡，菰子作餅。

《宋玉之》：主人女為炊彫胡飯。

【詩】《梁沈約詠菰詩》曰：結根布洲渚，垂葉滿皋澤，匹彼露葵羹，可以留上客。

*荻

《爾雅》曰：菼，薍也。似葦而小。

《毛詩》曰：蒹葭蒼蒼，白露為霜。

《詩疏義》曰：薍或謂之荻，至秋堅成，謂之雚也。

焦贛《易林》：剝之坤曰：從風縱火，荻芝俱死。

《漢書》曰：董偃見寵館陶公主。安陵袁叔謂偃曰：顧成廣遠，無宿宮，又有荻竹藉田，足下何不白主，獻長門園於上，此上所欲也。

《抱朴子》曰：吳世有姚光者，有火術，吳主身臨試之，積荻數千束，光坐其上，又以數千束荻累之，因猛風燔之，火盡，光端坐灰中，振衣而起。

《晉中興書徵祥說》曰：童謠云，官家養蘆化成荻，蘆生不止自成積，是時盧循竊據廣州，國未能討，因而用之，是官養之蘆也。荻猶敵也。

《毛詩》：敦彼行葦，牛羊勿踐履。又曰：誰謂河廣，一葦航之。又曰：有漼者淵，雚葦淠淠。

《禮記》曰：七月納材葦。

《呂氏春秋》：季秋之月，命虞人材葦供國。

《搜神記》：朽葦化蛬也。

《毛詩》曰：毳衣如菼。菼，蘆荻也。又《八月雚葦》：

《異苑》曰：盧龍將攻京師。謠曰：十丈瓦屋，蘆作柱，薤作欄。

《郭璞奏》曰：不宜禁荻地，禮云，名山大澤不封，蓋欲以民通財共利，不獨專之也。

【詩】《梁元帝賦得春荻詩》曰：翠菼玉池前，遙映江南蓮，非秋無有眊，未燒不生煙。

【詔】《宋武帝詔》曰：少府前歲所封諸洲蘆荻，可開以利民。

*蓍

《逸禮》曰：天子之蓍九尺，諸侯七尺，大夫五尺，士三尺，蓍千歲三百莖者，先知也。

《史記》曰：天下和平，蓍莖長一丈，其聚生百莖，共根，今世取蓍，八十莖，長八尺，即難得矣。得六十莖，長八尺，即可用。

《洪範五行》曰：蓍之言為耆也。百年一本生百莖，此草木之壽，亦知吉凶者，聖人以問鬼神。

《淮南子》曰：上有叢蓍，下有伏龜。

【詩】《梁范筠詠蓍詩》曰：數奇不可偶，性直誰能紆，禎蔡伏靈異，祥雲降溫腴。

【賦】《晉傅玄蓍賦》曰：春邁衡德於青陽，混百卉而萌生，逮朱夏而修茂，暨商秋而堅貞，雖離霜而未彫，與潛龜乎通靈，於是原極以道，極形以度，以類萬物之情，以通天下之故，豈唯終始於事業，乃參天而倚數，棄原野之蕭條，升雲階而內御，運茲莖於掌握，爻象形而星布，信鉤深而致遠，實開物而成務。

*茗

《爾雅》曰：檟，苦茶。早採者為茶，晚採者為茗。

《吳志》曰：孫皓每饗宴坐席，無能否，每率以七升為限，雖不悉入口，皆澆灌取盡，韋曜飲酒不過二升，初見禮異，密賜茶茗以當酒。

《吳興記》曰：烏程縣西有溫山，出御荈。

《續搜神記》曰：晉孝武帝世，宣城人秦精，嘗入武昌山中採茗，忽見一人，身長一丈，通體皆毛，精見之大怖，毛人徑牽其臂，將至山曲大叢茗處，放之便去，須臾復來，乃探懷中橘與精，精甚怖，負茗而歸。

《異苑》曰：剡縣陳務妻，少寡，與二兒為居，宅中先有古冢，每日作茗摶，輒先以著墳上，二子患之。曰：古墓何知，徒以勞意，欲掘除之，母苦禁乃止，夜即夢見一人，自說沒來三百餘年，謬蒙惠澤，賢二子恆欲見毀，相賴保護，雖潛壤與朽骨，敢忘翳桑之報，明日晨興，於外屋得錢十萬，似久埋者，而貫皆新，提還告其兒，並有慚色，自是設饌愈謹。

【賦】《晉杜育荈賦》曰：靈山惟嶽，奇產所鍾，厥生荈草，彌谷被崗，承豐壤之滋潤，受甘靈之霄降，月惟初秋，農功少休，結偶同旅，是采是求，水則●方之注，挹彼清流，器澤陶簡，出自東隅，酌之以匏，取式公劉，惟茲初成，沬沉華浮，煥如積雪，曄若春敷。

*茅

《爾雅》曰：蔌杜，茅也。

《說文》曰：菅，茅也。

《易》曰：拔茅連茹，以其彙，征吉。

《茅●一名茹子》：又曰：藉用白茅，無咎，天官甸師，祭祀供蕭茅。

《尚書》：禹貢曰：荊州包匭菁茅。

《毛詩》曰：白華菅兮，白茅束兮。又曰：野有死麇，白茅苞之。又曰：晝爾于茅，宵爾索綯。

《左傳》曰：齊侯伐楚。謂楚曰：爾貢苞茅不入，王祭不供，無以縮酒，寡人是徵。

《典錄》曰：武王伐殷，微子啟肉袒面縛，牽羊把茅，膝行而前。

《六韜》曰：呂尚坐茅而漁。

《尹文子》曰：堯為天子，土階三尺，茅茨不翦。

《尸子》曰：殷湯救旱，素車白馬，身嬰白茅，以身為牲。

《莊子》曰：小巫見大巫，拔茅而棄，此其所以終身弗如。

《離騷》曰：索靈茅以蓬蓴。又曰：蘭芷變而不芬兮，荃蕙化而為茅。

《史記》：封禪書曰：管仲說桓公云，古之封禪，江淮間，一茅三節，所以為藉也。

《吳錄地理志》曰：桂陽郴縣，有菁茅，可染布，零陵有香茅，任土貢之。

沈約《宋書》曰：有三脊茅，生石頭西岸，江夏王義恭，累表勸封禪，上甚悅。

【詩】《梁簡文帝香茅詩》曰：銅律與鳴琴，俱稱類君子，豈若江淮間，發葉超眾美，珍同自牧歸，茅因彙征起，豈獨邁秦蘅，方知蔑沅芷。

《梁定襄侯蕭祗詠香茅詩》曰：鶗鴃芳不歇，霜繁綠更滋，擢本同三脊，流芳有四時，麤根縮酒易，結解舞蠶遲，終當入楚貢，豈羨詠陳詩。

*蓬

《毛詩》曰：彼茁者蓬。又曰：首如飛蓬。

《蕪城賦》：蔌蔌風威，孤蓬自振，驚沙坐飛。

《列子》曰：見百歲髑髏，搴蓬而指之。

《曾子》曰：蓬生麻中，不扶自直，白沙在泥，與之皆黑。

《商君書》曰：今夫飛蓬，飄風而行千里，乘風之勢也。

禮曰：桑弧蓬矢。

《莊子》曰：斥鷃翱翔蓬蒿之間。

《古詩》：轉蓬離本根，飄之畏長風。又曰：孤蓬轉霜根。

《離騷》：蓬艾親人，御于茅兮。

《魯哀公失國》：走齊，公問焉。曰：子之年甚少矣。道至于此乎。吾少之時，多愛我者，吾體不親，人多諫者，吾忘不能用，是內無弼，外無輔，輔弼無人，諂諛甚眾，譬之猶秋蓬也。孤其根本，密其枝葉。

《尚書大傳》曰：子夏作壤室，編蓬戶，彈琴瑟其中，以歌先王之風。淮南子曰：見飛蓬轉而知為車。

《三輔決錄》曰：張仲蔚，平陵人也。與同郡魏景卿，俱隱身不仕，所居蓬蒿沒人。

【詩】《魏曹植詩》曰：轉蓬離本根，飄颻隨長風，何意回飆舉，吹我入雲中，高高上無極，天路安可窮，類此流宕子，捐軀遠從戎，毛褐不掩形，薇藿常不充，去去莫復道，沉憂令人老。

《晉司馬彪詩》曰：百草應節生，含氣有深淺，秋蓬獨何辜，飄颻隨風轉，長飆臺飛薄，吹我之四遠，搔首望故株，邈然無由反。

*艾

《爾雅》曰：艾，冰臺也。

《毛詩》曰：彼采艾兮，一日不見，如三歲兮。

《莊子》曰：越王子搜，逃乎丹穴，越國無君，求王子搜不得，從之丹穴，不肯出，越人薰之以艾。

《崔寔月令》曰：三月可採艾。

《博物志》：削冰至圓以向日，以艾於後承其影，得火。

《孟子》曰：七年之病，求三年之艾。

《楚辭》曰：蕭艾於篋笥，謂蕙芷而不香。

《離騷》曰：扈服艾以盈腰兮，謂幽蘭其不可佩。又曰：何昔日之芳草兮，今直為此艾。

《漢武內傳》：西王母神仙次藥，有靈叢艾。

【賦】《孔璠之艾賦》曰：良藥弗達，妙針莫宣，奇艾急病，靡身挺煙，治匪君臣，得用神火，振淹固於一爛，氣絕息乎無假，淳建投而招祟，鉗椒檮而貽禍，伊茲艾之淑粹，仍索質於中野，嗟乎貞灰與邪燼迭御，芳煙與苦蘭競薰，是以艾正而賤，蘭妖而珍，故言堯則桀對，舉蘭則艾因。

【贊】《孔璠之艾贊》曰：藹藹靈艾，蔚彼脩阪，混區群卉，理深用遠。

*藤

《爾雅》曰：諸慮，山櫐。今江東呼櫐為藤，藤似葛而麤大也。

《廣雅》曰：藟，藤也。

《毛詩》曰：南有樛木，葛藟纍之。

《山海經》曰：卑山其上多櫐。今狸豆之屬。

《南方草物狀》曰：浮沉藤，生子大如韲甌，正月華色，仍連著實，十月臈月熟，色赤，生食之甜酢，生交阯九真，含蘭子藤，生緣樹木，正二月花色，四五月熟，實如䔧，赤如雄雞冠，取生食之，味淡泊，出交阯合浦，野聚藤，緣樹木，二月花色，仍連著實，五六月熟，子大如羹甌，俚民煮食，其味甜酢，出蒼梧，●藤生金封山，俚人往往賣之，其色正赤，出興古。

裴氏《廣州記》曰：土人伐船為業，隨樹所在，就以成槽，皆去水難遠，動有數里，山生草，名為膏藤，津汁軟滑，無物能比，以此導地，牽之如流，亦五六丈舡，數人便運。

《臨海異物志》曰：鍾藤，附樹作根，軟弱，須緣樹而作，藤既纏裹，樹便死，且有惡汁，尤令速朽也。藤盛成樹，若木自然，大者或至十圍。又曰：●藤，圍數寸，重於竹，可以為杖蔑，以縛船，及以為席，勝於竹也。

《王歆始興記》曰：晉中朝，有質子將歸，忽有人寄其書。告曰：吾家在觀亭，亭廟石閒有懸藤，君至叩藤，家人自出，歸者如其言，果有二人出水取書。并曰：江伯令君前，入水，見屋舍甚麗，今俗咸言觀亭有江伯神也。

顧微《廣州記》曰：●藤，如栟閭，葉疏破，皮青，多棘刺，高五六丈者，如五六寸竹，小者如筆管竹，類有十許種，續遊，草藤也。一曰諾藤，二曰水藤，山行渴，則斷取汁飲之，治人體有損絕，沐則長髮，去地一丈斷之，輒更生根至地，永不死。

《異苑》曰：永陽縣有山，壁立千仞，巖上有石室，路右名為神農窟，窟前百藥，叢茂，莫不畢備，又別有異藤，花形似菱菜，朝紫，中綠，晡黃，暮青，夜赤，五色迭耀。

【詩】《梁簡文帝詠藤詩》曰：纖條寄喬木，弱影掣風斜，標春抽曉翠，出霧挂懸花。

*菜蔬

《毛詩》曰：其蔌維何，惟筍及蒲。又曰：我有旨蓄，亦以禦冬。

《爾雅》曰：菜謂之蔬，不熟曰饉。

《周禮》：春官曰：春入學，舍采合舞。

《禮記》曰：仲秋之月，乃命有司，趣民務蓄菜。

《論語》曰：雖蔬食，菜羹瓜祭，必齋如也。

《孔叢子》曰：菜謂之蔬。

《莊子》曰：顏回不茹葷三月。

《呂氏春秋》曰：菜之美者，壽木之華，赤木之葉，餘瞀之南，有菜名嘉樹，其色若碧。

《漢書西域傳》曰：𦋺賓地溫和，冬食生菜。

《魏志》曰：倭國地溫和，冬夏食生菜。

《漢武內傳》曰：西王母曰：仙之上藥，有碧海之琅菜。

王充《論衡》曰：董仲舒讀春秋，三年不窺園菜。

《孝子傳》曰：洛陽公輦水作漿，兼以給過者，公補屩，不取其直，天神化為書生，問公何不種菜。曰：無種，即遺數升，公種之，化為白璧，餘皆為錢，公得以娶婦。

《大夫有汙豬之宮》：雖有美菜，有義之士不食。

《莊子》：宣尼窮於陳蔡之間，顏回擇菜。

《文選》：野有菜蔬之色。

《儀禮》曰：婚禮，舅姑既沒，則婦三月乃奠菜蔬，蓋用待告。

《漢書》：張竦曰：古叛逆之國，瀦其宮室，以為汙池，名曰凶墟，雖生菜蔬而民不食。

《菜之美者》：具區之菁。

《范宣挑菜》：傷指。大啼曰：身體髮膚，不敢毀傷，故啼。。

《蜀都賦》：五肉七菜，勝掩腥臊。

《廣州先賢傳》：丁密，蒼梧人，非家織布不衣，非己耕種菜果不食。

《杜蘭香別傳》曰：香降張碩，賚瓦榼酒，七子樏，樏多菜而無他味，亦有世間常菜，輒有三種色，或丹或紫，一物與海蛤相象，并有非時菜，碩云，食之亦不甘，然一食七八日不飢。

【啟】《梁皇太子謝敕賚河南菜啟》曰：海水無波，來因九譯，周原澤洽，味備百羞，堯韭未儔，姬歜非喻。又《謝敕賚大菘啟》曰：吳愧千里之蓴，蜀慚七菜之賦，是知泮宮採茆，空入魯詩，流火烹葵，徒傳豳曲。

*葵

《說文》曰：葵，菜也。

《七啟》曰：芳孤精擇，霜蓄霜葵。

《文選》：青青園中葵，凝露待日晞。又言，譬如後園葵，有葉待秋霜。又曰：無以肉食資，取笑葵與藿。

《豳風》曰：七月烹葵及菽。

《左傳》：仲尼曰：鮑莊子之智不如葵，葵猶能衛其足。莊子居亂，不能危行言遜，以致刖足。

《師曠占》曰：黃帝問師曠。曰：欲知牛馬貴賤，秋葵下小葵生，牛馬貴，大葵不蟲，牛馬賤。

《史記》曰：公儀休為魯相，食葵而美，拔其園葵棄之。

《韓詩外傳》曰：魯監門女嬰，相從績。中夜泣曰：衛世子不肖，是以泣，其偶問其故。曰：宋司馬得罪於宋，出奔於魯，馬佚，食吾園葵，是歲亡利一半，由是觀之，禍福相及也。

《列女傳》曰：魯漆室女倚柱而嘯。鄰婦曰：欲嫁乎。曰：吾憂魯君老而太子少也。婦曰：此魯大夫之憂。女曰：昔晉客舍吾家，繫馬於園，馬佚，踐吾園葵，使吾終歲不厭葵味。

《列仙傳》曰：丁次都，不知何許人，為遼東丁氏作人，丁氏常使買葵，冬得生葵，問何得此葵，云從日南買來。

《異苑》曰：符堅將欲南師，夢葵生城內，明以問婦。婦曰：若征軍遠出，難為將也。

《博物志》曰：陳葵子微炒，令爆吒，散著熟地中，遍踏之，朝種暮生，遠不過宿。

《北齊彭城王攸在郡》：王氏種葵三畝，被人盜之，王密令書葵葉，明旦市看之，遂得偷者。

【詩】《古詩》：採葵莫傷根，傷根葵不生，結友莫羞貧，羞貧友不成。

《晉陸機園葵詩》曰：種葵北園中，葵生鬱萋萋，朝榮東北傾，夕穎西南晞，靈露垂鮮澤，朗日耀其暉，時逝和風戢，歲暮傷飆飛，曾露無溫液，嚴霜有凝威，幸蒙高墉德，玄景蔭素蕤，豐條並春盛，落葉後秋衰，慶彼晚彫福，忘此孤生悲。又詩曰：翩翩晚彫葵，孤生寄北蕃，被蒙覆露惠，微軀後時殘，庇足同一智，生理各萬端，不若聞道易，但傷知命難。

*薺

《爾雅》曰：●蓂，大薺。似薺，葉細。又曰：蒫，薺實。

《說文》曰：薺草可食也。

《毛詩》曰：誰謂荼苦，其甘如薺。

《禮記》曰：孟夏之月，靡草死。薺，亭歷之屬也。

《淮南子》曰：薺夌冬生而夏死。

《抱朴子》曰：薺夌大●，仲夏而枯。

【賦】《夏侯湛賦》曰：寒冬之日，余登乎城，跬步北園，睹眾草之萎悴，覽林果之零殘，悲纖條之槁摧，愍枯葉之飄殫，見芳薺之時生，被畦疇而獨繁，鑽重冰而挺茂，蒙嚴霜以發鮮，舍盛陽而弗萌，在太陰而斯育，永安性於猛寒，羌無寧乎煖燠，齊精氣於●凍，均貞固乎松竹。

《齊卞伯玉薺賦》曰：終風掃於暮節，霜露交於杪秋，有萋萋之綠薺，方滋繁於中丘。

*蔥

《禮記》曰：凡進食之禮，蔥㳿處末。又曰：膾春用蔥，脂用蔥，為君子擇蔥薤，如絕其本末。

《爾雅》：茖，山蔥，細莖大葉。

《劉向別傳》曰：都尉有種蔥書，曹公既與先生言，細人覘之，見其拔蔥。

《莊子》曰：徐無鬼見武侯曰：先生居山林，猒蔥韮，今老欲甘酒肉之味耶。又曰：春月飲酒加蔥，以通五臟。

《春秋元命包》曰：天門山上有蔥，所種畦瀧悉著，行人拔取者悉絕，若精神而求，即不拔自出，奇異辛香。

《漢書》：龔遂勸民，令人一口，種五十本蔥，一畦韭，百本薤。

《西河舊事》曰：蔥嶺在燉煌西八十里，其山高大，上生蔥，故曰蔥嶺。

《列仙傳》曰：阮丘，蛆山上種蔥百餘年，乃去。

《晉令》曰：居洛陽內，園菜欲課以當者，耳其引長流，灌紫蔥，丁各三畝。

《東觀漢記》曰：孔奮，字君魚，為姑臧長，時天下亂，河西獨安，臧長居數月，輒致資產，奮在姑臧四年，財物不增，唯老母妻子但菜食。或謂奮曰：置脂膏中，亦不能自潤。

《漢武內傳》曰：西王母曰：仙人上藥，有玄都綺蔥。

《邵信臣》曰：臣太官種冬蔥，生不時之物，有傷於人也。

*蓼

《爾雅》曰：薔虞蓼。虞澤蓼也。

詩曰：予又集于蓼。言辛苦也。

《離騷》曰：蓼蟲不能從乎葵菜。

《吳氏本草》曰：蓼實一名天蓼，一名野蓼，一名澤蓼。

《禮記》曰：鶉雞羹鴽釀之蓼。

《劉向別錄》曰：尹都尉書，有種蓼篇。吳越春秋曰：越王念吳，欲復怨，非一旦也。苦思勞心，夜以接日，臥則切之以蓼。

《魏文子》曰：蓼蟲在蓼則生，在芥則死，非蓼仁而芥賊也。本不可失。

《古詩》曰：蘇蓼出溝渠。

【賦】《漢孔臧蓼蟲賦》曰：季夏既望，暑往涼還，逍遙諷誦，遂居東園，周旋覽觀，憩乎南蕃，睹茲芪蓼，紛葩吐榮，猗那隨風，綠葉厲莖，爰有蠕蟲，厥狀似螟，群聚其間，食之以生，於是寤物託事，推況乎人，幼長斯蓼，莫或知辛，膏粱之子，豈曰不云，苟非德義，不以為家，安逸無心，如禽獸何，逸必致驕，驕必致亡，匪唯辛苦，乃丁大殃。

