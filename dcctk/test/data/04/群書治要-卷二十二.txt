*後漢書二

*志

宋弘字仲子，長安人也。世祖嘗問弘通博之士，弘薦沛國桓譚，才學洽聞，幾能及揚雄，劉向父子，於是召譚拜議郎給事中，帝每讌，輒令鼓琴，好其繁聲，弘聞之，不悅，悔於薦舉，伺譚內出，正朝服坐府上，遣吏召之，譚至。不輿席而讓之曰：吾所以薦子者，欲令輔國家以道德也。而今數進鄭聲以亂雅頌，非忠正者也。能自改耶，將令相舉以法乎。譚頓首辭謝，良久，乃遣之，後大會羣臣，帝使譚鼓琴，譚見弘失其常度，帝怪而問之。弘乃免冠謝曰：臣所以薦桓譚者，望能以忠正導主，而令朝廷耽悅鄭聲，臣之罪也。帝改容謝之，使反服，其後遂不復令譚給事中，弘推進賢士三十餘人，或相及為公卿者。

弘當讌見，御坐新施屏風，圖畫列女，帝數顧視之。弘正容言曰：未見好德如好色者，帝即為徹之。笑謂弘曰：聞義則服，可乎。對曰：陛下進德，臣不勝其喜，時帝姊湖陽公主新寡，帝輿共論朝臣，微觀其意。主曰：宋公威容德器，羣臣莫及。帝曰：方且圖之，後弘被引見，帝令主坐屏風後。因謂弘曰：諺言貴易交，富易妻，人情乎。弘曰：臣聞貧賤之知不可忘，糟糠之妻不下堂。帝顧謂主曰：事不諧矣。

韋彪字孟達，扶風人也。拜大鴻臚，是時，陳事者多言郡國貢舉，率非功次，故守職益懈，而吏事寖疏，咎在州郡。彪上議曰：孔子曰：事親孝，故忠可移於君，是以求忠臣必於孝子之門，夫人才行少能相兼，是以孟公綽優於趙，魏老，不可以為滕，薛大夫，忠孝之人，持心近厚，鍛練之吏，持心近薄，三代之所以直道而行者，在其所以磨之故也。士宜以才行為先，不可純以閥閲，然其要歸，在於選二千石，二千石賢，則貢舉皆得其人矣。帝深納之。

彪以世承二帝吏治之後，多以苛刻為能，又置官選職不必以才。上疏諫曰：農民急於務，而苛吏奪其時，賦發充常調，而貪吏割其財，此其巨患也。夫欲急民所務，當先除其所患，天下樞要，在於尚書，尚書之選，豈可不重，而間者多從郎官超升此位，雖曉習文法，長於應對，然察察小惠，類無大能，宜簡嘗歷州宰素有名者，雖進退舒遲，時有不逮，然端心向公，奉職周密，宜鑒嗇夫捷急之對，深思絳侯木訥之功也。往時，楚獄大起，故置令史以助郎職，而類多小人，好為奸利，今者務簡，可皆停省，又諫議之職，應用公直之士，通才謇正，有補益於朝者，今或從徵試輩為大夫，又御史外遷，動據州郡，并宜清選其任，責以言績，其二千石視事雖久，而為吏民所便安者，宜增秩重賞，勿妄遷徙，惟留聖心，書奏，帝納之。

杜林字伯山，扶風人也。為光禄勛，建武十四年，羣臣上言古者肉刑嚴重，則民畏法令，今憲章輕薄，故奸軌不勝，宜增科禁以防其源，詔下公卿。林奏曰：夫人情挫辱，則義節之風損，法防繁多，則苟免之行興。孔子曰：導之以政，齊之以刑，民免而無耻，導之以德，齊之以禮，有耻且格，古之明王，深識遠慮，動居其厚，不務多辟，周之五刑，不過三千，大漢初興，詳覽失得，故破矩為圓，斫雕為樸，蠲除苛政，更立疏網，海內歡欣，人懷寬德，及至其後，漸以滋章，吹毛索疵，詆欺無限，果桃菜茹之饋，集以成贓，小事無妨於義，以為大戮，故國無廉士，家無完行，至於法不能禁，令不能止，上下相遁，為弊彌深，臣愚以為宜如舊制，帝從之。

桓譚字君山，沛國人也。拜議郎給事中，因上疏陳時政所宜。曰：臣聞國家之廢興，在於政事，政事得失，由乎輔佐，輔佐賢明，則俊士充朝，而治合世務，輔佐不明，則論失時宜，而舉多過事，夫有國之君，俱欲興化建善，然而治道未理者，其舊無其字，補之所謂賢者異也。蓋善治者，視俗而施教，察失而立防，威德更興，文武迭用，然後政調於時，而躁人可定，昔董仲舒言治國譬若琴瑟，其不調者，則解而更張，夫更張難行，而咈衆者亡，是故賈誼以才逐而晁錯以智死，世雖有殊能，而終莫敢談者，懼於前事也。

且設法禁者，非能盡塞天下之奸，皆合衆人之所欲也。大抵取便國利事多者則可矣。又見法令决事，輕重不齊，或一事殊法，同罪異論，奸吏得因緣為市，所欲活則出生議，所欲陷則與死比是為刑開二門也。今可令通義理，明習法律者，校定科比，一其法度，班下郡國，蠲除故條，如此，天下知方，而獄無怨舊無怨字，補之濫矣。書奏，不省。

是時帝方信讖，多以决定嫌疑。譚復上疏曰：今諸巧慧小才伎數之人，增益圖書，矯稱讖記，以欺惑貪邪，詿誤人主，焉可不抑遠之哉。其事雖有時合，譬猶蔔數隻偶之類，陛下宜垂明聽，發聖意，屏羣小之曲說，述五經之正義，略雷同之俗語，詳通人之雅謀，帝省奏愈不悅，其後有詔會議靈臺所處。帝謂譚曰：吾欲以讖决之，何如，譚默然良久。曰：臣不讀讖，帝問其故，譚復極言讖之非經。帝大怒曰：桓譚非聖無法，將下斬之，譚叩頭流血，良久得解，出為六安郡丞，意忽忽不樂，道病卒。

馮衍字敬通，京兆人也。更始二年，遣尚書僕射鮑永行大將軍事，安集北方，乃以衍為立漢將軍，輿上黨太守田邑等繕甲養舊養下有良字，删之士，捍衞并土，及世祖即位，遣宗正劉延攻天井關，輿田邑連戰十餘合，舊無遣字至餘合十七字，補之後邑聞更始敗，乃遣使詣洛陽獻璧馬，即拜為上黨太守，因遣使者招永，衍，永，衍等疑不肯降，而忿邑背前約。衍乃遣邑書曰：衍聞之委質為臣，無有二心，挈瓶之智，守不假器，是以晏嬰臨盟，擬以曲戟，不易其辭，謝息守郕，脅以晉，魯，不喪其邑，由是言之，內無鈎頸之禍，外無桃，萊之利，而被畔人之聲，蒙降城之耻，竊為左右羞之。

時訛言更始隨赤眉在北地，永，衍信之，故屯兵界休，方移書上黨云，皇帝在雍，以惑百姓，審知更始已殁，乃共罷兵，幅巾降於河內，帝怨衍等不時至，永以立功得贖罪，遂任用之，而衍獨見黜。永謂衍曰：昔高祖賞季布之罪，誅丁固之功，今遭明主，亦何憂哉。衍曰：記有之，人有挑其鄰之妻者，挑其長者，長者詈之，挑其少者，少者報之，後其夫死而取其長者。或謂之曰：夫非駡爾者耶。曰：在人欲其報我，在我欲其駡人也。夫天命難知，人道易守，守道之臣，何患死亡，頃之，帝以衍為曲陽令，誅斬劇賊郭勝等，降五千餘人，論功當封，以讒毁故賞不行。

建武六年，日食，衍上書陳八事，其一曰顯文德，二曰褒武烈，三曰修舊功，四曰招俊杰，五曰明好惡，六曰簡法令，七曰差秩禄，八曰撫邊境，書奏，帝將召見，初，衍為浪浪作狼，孟長，以罪摧陷大姓令狐略，是時略為司空長史，讒之於尚書令王護。尚書周生豐曰：衍所以求見者，欲毁君也。護等懼之，即共排間衍，遂不得入，後衞尉陰興，新陽侯陰就以外戚貴顯，深敬重衍，衍遂輿之交結，由是為諸王所聘請，尋為司隸從事，帝懲西京外戚賓客，故以法繩之，大者抵死徙，其餘至貶黜，衍由此得罪，嘗是詣獄，有詔赦不問，歸故郡，閉門自保，不敢復輿親故通。

建武末。上疏自陳曰：臣伏念高祖之略，而陳平之謀，毁之則疏，譽之則親，以文帝之明，而魏尚之忠，繩之以法則為罪，施之以德則為功，逮至晚世，董仲舒言道德，見妒於公孫弘，李廣奮節於匈奴，見排於衞青，此臣之常所為流涕也。臣衍自惟微賤之臣，上無無知之薦，下無馮唐之說，乏董生之才，寡李廣之勢，而欲免讒口，濟怨嫌，豈不難哉。

臣衍之先祖，以忠貞之故，成私門之禍，而臣衍復遭擾攘之時，值兵革之際，不敢回行求世之利，事君無傾邪之謀，將帥無虜掠之心，衞尉陰興，敬慎周密，內自修敕，外遠嫌疑，故與交通，興知臣之貧，數欲本業之，臣自惟無三益之才，不敢處三損之地，固讓而不受之，昔在更始大原，執貨財之柄，居倉卒之間，據位食禄，二十餘年，而財産歲狹，居處日貧，家無布帛之積，出無輿馬之飾，於今遭清明之世，敕躬力行之秋，而怨讎叢興，譏議横世，蓋富貴易為善，貧賤難為工也。疏遠隴畝之臣，無望高闕之下，惶恐自陳，以救罪尤，書奏，猶以前過不用。

論曰：馮衍之引挑妻子之譬得矣。夫納妻皆知取詈已者，而取士則不能，何也。豈非反妒情易，而恕義情難，光武雖得之於鮑永，猶失之於馮衍，夫然，義直所以見屈於既往，守節故亦彌阻於來情，嗚呼。

申屠剛字巨卿，扶風人也。遷尚書令，世祖嘗欲出游，剛以隴蜀未平，不宜晏安逸豫，諫不見聽，遂以頭軔乘輿輪，帝遂為止，時內外羣官，多帝自選舉，加以法理嚴察，職事過苦，尚書近臣，至乃捶撲牽曳於前，羣臣莫敢正言，剛每輒極諫，又數言皇太子宜時就東宮，簡任賢保，以成其德。

鮑永字君長，上黨人也。父宣為王莽所殺，事後母至孝，妻嘗於母前叱狗，而永即去之，莽以宣不附己，欲滅其子孫，太守苟諫擁護，召以為吏，更始二年，徵，再遷尚書僕射，行大將軍事，持節將兵，安集河東并州朔部，世祖即位，遣諫議大夫儲大伯持節徵永，永乃收繫大伯，遣使馳至長安，既知更始已亡，乃發喪，出大伯等，封上將軍列侯印綬，悉罷兵，但幅巾輿諸將及同心客百餘人詣河內。帝見永問曰：卿衆所在。永離席叩頭曰：臣事更始，不能令全，誠慚以其衆幸富貴，故悉罷之。帝曰：卿言大，而意不悅。

為司隸校尉，行縣到霸陵，路經更始墓，引車入陌，從事諫止之。永曰：親北面事人，寧有過墓不拜，雖以獲罪司隸，所不避也。遂下拜，哭盡哀而去，西至扶風，椎牛上諫冢，帝聞之，意不平。問公卿曰：奉使如此何如。太中大夫張湛對曰：仁者行之宗，忠者義之主也。仁不遺舊，忠不忘君，行之高者也。帝意乃釋。

論曰：鮑永守義於故主，斯可以事新主矣。耻以其衆受寵，斯可以受大寵矣。若乃言之者雖誠，而聞之者未譬，豈苟進之悅，易以情納，持正之忤，難以理求乎。誠能釋利以循道，居方以從義，君子之槪也。

郅惲字君章，汝南人也。舉孝廉，為上東城門候，帝常出獵，車駕夜還，惲拒關不開，帝令從者見面於門間。惲曰：火明遼遠，遂不受詔，帝乃回從東中門入，明日。惲上書諫曰：陛下遠獵山林，夜以繼晝，其如社稷宗廟何，暴虎馮河，未至之誠，誠小臣所竊憂也。書奏，賜布百匹，貶東中門候為參封舊無封字，補之尉。

郭伋字細侯，扶風人也。王莽時為并州牧，建武九年，拜潁川太守，十一年，調為并州刺史，引見讌語，伋因言選補衆職，當簡天下賢俊，不宜專用南陽人，帝納之，伋前在并州，素結恩德，及後入界，所到縣邑，老幼相攜，逢迎道路，所過問民疾苦，聘求耆德雄俊，設几几杖之禮，朝夕與參政事，始至，行部到西河美稷，有童兒數百，各騎竹馬於道次迎拜。伋問曰：兒曹何自遠來。對曰：聞使君到，喜，故來奉迎，伋辭謝之，及事訖，諸兒復送至郭外，問使君何日當還，伋計日告之，既還，先期一日，伋為違信於諸兒，遂止於野亭，須期乃入。

樊宏字靡卿，南陽人，世祖之舅也。宏為人謙柔畏慎，不求苟進。常戒其子曰：富貴盈溢，未有能終者，吾非不喜榮勢也。天道惡滿而好謙，前代貴戚，皆明戒也。保身全已，豈不樂哉。宗族染其化，未嘗犯法，帝甚重之。

陰識字次伯，南陽人，光烈皇后之兄也。以征伐軍功增封。識叩頭讓曰：天下初定，將帥有功者衆，臣托屬掖庭，仍加爵邑，不可以示天下，帝甚美之。

興字君陵，識弟也。帝帝下舊有後字，删之召興欲封之，置印綬於前。興固讓曰：臣未有先登陷陳之功，而一家數人，并蒙爵士，令天下觖望，誠為盈溢，臣蒙陛下貴人恩澤至厚，富貴已極，不可復加，至誠不願，帝嘉興之讓，不奪其志，貴人問其故。興曰：貴人不讀書記耶，亢龍有悔，外戚家苦不知謙退，嫁女欲配侯王，取婦眄睨公主，愚心實不安也。富貴有極，人當知足，誇奢益為觀聽所譏，貴人感其言，深自降挹，卒不為宗族求位，帝後復欲以興代吳漢為大司馬。興叩頭流涕固讓曰：臣不敢惜身，誠虧損聖德，不可苟冒，至誠發中，感動左右，帝遂聽之。

朱浮字叔元，沛國人也。為幽州牧，漁陽太守彭籠敗後，世祖以二千石長吏多不勝任，時有纖微之過者，必見斥罷，交易紛擾，百姓不寧，建武六年，有日蝕之異。浮因上疏曰：臣聞日者衆陽之宗，君上之位也。凡居官治民，據郡典縣，皆為陽為上，為尊為長，若陽上不明，尊長不足，則干動三光，垂示王者，陛下哀湣海內新離禍毒，保宥生民，使得蘇息，而今牧民之吏，多未稱職，小違治實，輒見斥罷，豈不粲然黑白分明哉。然以堯，舜之盛，猶加三考，大漢之興，亦累功效，吏皆積久，養老於官，至名子孫，因為氏姓，當時吏職，何能悉治，論議之徒，豈不喧嘩，蓋以為天地之功，不可倉卒，艱難之業，當累日也。

間者守宰數見换易，迎新相代，疲勞道路，尋其視事，日淺，未足昭見其職，既加嚴切，人不自保，各相顧望，無自安之心，有司或因睚眥以騁私怨，苟求長短，求媚上意，二千石及長吏迫於舉劾，懼於刺譏，故争飾詐僞，以希虛譽，斯皆羣陽騷動，日月失行之應，夫物暴長者必夭折，功卒成者必亟壞，如摧長久之業，而造速成之功，非陛下之福也。天下非一時之用也。海內非一旦之功也。願陛下游意於經年之外，望化於一世之後，天下幸甚，帝下其議，羣臣多同於浮，自是牧守易代頗簡。

舊制，州牧奏二千石長吏不任位者，事皆先下三公，三公遣掾史案驗，然後黜退，帝時用明察，不復委任三府，而權歸刺舉之吏。浮復上疏曰：陛下其清明履約，率禮無違，自宗室諸王，外家后親，皆奉繩墨，無黨勢之名，斯固法令整齊，下無作威者也。求之於事，宜以和平，而灾異猶見者，而豈徒然哉。天道信誠，不可不察，竊見陛下疾往者上威不行，下專國命，即位以來，不用舊典，信刺舉之官，黜鼎輔之任，至於有所劾奏，便加退免，覆案不關三府，罪譴不蒙澄察，陛下以使者為腹心，而使者以從事為耳目，是為尚書之平，决於百石之吏，故羣下苛刻，各自為能，兼以私情容長，憎愛在職，皆競張空虛，以要時利，故有罪者心不厭服，無咎者坐被空文，不可經盛衰，貽後王也。夫事積久則吏自重，吏安則民自静。傳曰：五年再閏，天道乃備，夫以天地之靈，猶五載以成其化，况人道哉。

陳元字長孫，蒼梧人也。以父任為郞，時大司農江馮上言，宜令司隸校尉督察三府。元上疏曰：臣聞師臣者帝，賓臣者霸，故武王以大公為師，齊桓以夷吾為仲父。孔子曰：百官總己，聽於冢宰，近則高帝優相國之禮，大宗假宰輔之權，及亡新王莽，遭漢中衰，專操國柄，以偸天下，况己自喻，不信羣臣，奪公輔之任，損宰相之威，以刺舉為明，徼訐為直，至乃陪僕告其君長，子弟變其父兄，罔密法峻，大臣無所措手足，然不能禁董忠之謀，身為世戮，故人君患在自驕，不患驕臣，失在自任，不在任人，是以文王有日昃之勞，周公執吐握之恭，不聞其崇刺舉，務督察也。方今四方尚擾，天下未一，百姓觀聽，咸張耳目，陛下宜循文，武之聖典，襲祖宗之遺德，勞心下士，屆節待賢，誠不宜使有伺察公輔之名，帝從之。

桓榮字春卿，沛郡人也。以明經入授太子，每朝會，輒令榮於公卿前敷奏經書，帝稱善。曰：得卿幾晚，建武二十八年，大會百官，詔問誰善可傅太子者，羣臣承望上意，皆言太子舅執金吾陰識可。博士張佚正色曰：今陛下立太子，為陰氏乎。為天下乎。即為陰氏，則陰侯可，為天下，則固宜用天下之賢才，帝稱善。曰：欲置傅者，以輔太子也。今博士不難正朕，况太子乎。即拜佚為太子太傅，而以榮為少傅，賜以輜車乘馬。

第五倫字伯魚，京兆人也。舉孝廉，帝問以政事，大悅，與語至夕。帝謂倫曰：聞卿為吏篣婦公，不過從兄飯，寧有之耶。倫對曰：臣三娶妻皆無父母，少遭飢亂，實不敢妄過人飡，帝大笑，拜會稽太守，會稽俗多淫祀，好卜筮，人常以牛祭神，百姓財産，以之困匱，其有自食牛肉而不以薦祠者，發病且死，先為牛鳴，前後郡將莫敢禁，倫到官，移書屬縣，曉告百姓，其巫祝有依托鬼神，詐怖愚民，皆案驗之，有妄屠牛者，吏輒行罰，民初恐懼，或祝詛妄言，倫案之愈急，後遂斷絕，百姓以安。

肅宗初為司空，及馬防為車騎將軍，當出征西羌。倫上疏曰：臣愚以為貴戚可封侯以富之，不當職事以任之，何者，繩以法則傷恩，私以親則違憲，伏聞馬防今當西征，臣以太后恩仁，陛下至孝，恐卒有纖介，難為意愛也。倫雖峭直，然常疾俗吏苛刻，及為三公，值帝長者，屢有善政，乃上疏褒稱盛美，因以勸成風德。曰：陛下即位，躬天然之德，體晏晏之姿，以寬弘臨下，出入四年，前歲誅刺史二千石貪殘者六人，斯皆明聖所鑒，非羣下所及，然詔書每下寬和，而政急不解，務存節儉，而奢侈不止者，咎在俗弊，羣下不稱故也。世祖承王莽之餘，頗以嚴猛為治，後世因之，遂成風化，郡國所舉，類多辦職俗吏，殊未有寬博之選，以應上求者也。

陳留令劉豫，冠軍令駟協，并以刻薄之姿，臨民宰邑，專念掠殺，務為嚴苦，吏民愁怨，莫不疾之，而今之議者反以為能，違天心，失經義，誠不可不慎也。非徒應坐豫，協，亦當宜譴舉者，務進仁賢，以任時政，不過數人，則風俗自化矣。臣嘗讀書記，知秦以酷急亡國，又目見王莽亦以苛法自滅，故勤勤懇懇，實在於此，又聞諸王主貴戚，驕者逾制，京師尚然，何以示遠。故曰：其身不正，雖令不行，以身教者從，以言教者訟，夫陰陽和，歲乃豐，君臣同心化乃成也。其刺史太守以下，拜除京師及道出洛陽者，宜皆召見，可因博問四方，兼以觀察其人，諸上書言事有不合者，但可報歸田里，不宜過加喜怒，以明在寬也。

倫奉公盡節，言事無所依違。或問倫曰：公有私乎。對曰：昔人有與吾千里馬者，吾雖不受，每三公有所選舉，心不能忘，而亦終不用也。吾兄子常病，一夜十往，退而安寢，吾子有疾，雖不省視，而竟夕不眠，若是者，豈謂無私乎。

鍾離意字子阿，會稽人也。顯宗即位，徵為尚書，時交址太守坐臧千金，徵還伏法，以舊無以字，補之資物簿入大司農，詔班賜羣臣，意得珠璣，悉以委地，而不拜賜，帝怪而問其故。對曰：臣聞孔子忍渴於盗泉之水，曾參回車於勝母之閭，惡其名也。此臧穢之寶，誠不敢拜。帝嗟嘆曰：清乎。尚書之言，乃更以庫錢三十萬賜意，轉為尚書僕射。

車駕數幸廣成苑，意常當車陳諫般樂游田之事，天子即時還宮，永平三年，夏旱，而大起北宮。意詣闕免冠上疏曰：伏見陛下以天時小旱，憂念元元，降避正殿，躬自克責，而比日密雲，遂無大潤，豈政有未得應天心者耶，昔成湯遭旱，以六事自責。曰：政不節耶，使民疾耶，宮室榮耶，女謁盛耶，苞苴行耶，讒夫昌耶，竊見北宮大作，民失農時，此所謂宮室榮也。自古非苦宮室小狹，但患民不安寧，宜且罷止，以應天心。帝策詔報曰：湯引六事，咎在一人，其冠履勿謝，今又敕大匠止作諸宮，减省不急，庶消灾譴，詔因謝公卿百僚，遂應時澍雨焉。

時詔賜降胡子縑，尚書案事，誤以十為百，帝見簿大怒，召郎將笞之。意因入叩頭曰：過誤之失，常人所容，若以懈慢為愆，則臣位大罪重，郎位小罪輕，咎皆在臣，臣當先坐，乃解衣就格，帝意解，使復冠而貰郎。

帝性褊察，好以耳目隱發為明，故公卿大臣數被詆毁，近臣尚書以下至見提拽，常以事怒郎藥崧，以杖撞之，崧走入床下，帝怒甚。疾言曰：郎出郎出。崧曰：天子穆穆，諸侯煌煌，未聞人君，自起撞郎，帝乃赦之，朝廷莫不悚慄，争為嚴切以避誅責，唯意獨敢諫争，數封還詔書，臣下過失，輒救解之，帝雖不能用，然知其至誠，亦以此故不得久留，出為魯相，後德陽殿成，百官大會，帝思意言。謂公卿曰：鍾離尚書若在，此殿不立，意卒，遺言上書陳升平之世，難以急治，宜少寬假，帝感傷其意，下詔嗟嘆，賜錢二十萬。

宋均字叔庠，南陽人也。遷九江太守，郡多虎暴，數為民患，常募設檻阱，而猶多傷害，均到。下記屬縣曰：夫虎豹在山，黿鼉在水，各有所托，且江淮之有猛獸，猶北土之有鷄豚也。今為人患，咎在殘吏，而勞勤張捕，非憂卹之本也。其務退奸貪，思進忠善，可一去檻阱，除削課制，其後傳言虎相與東游渡江，中元元年，山山作公，陽楚沛多蝗，其飛至九江界者，輒東西散去，由是名稱遠近。

浚遒縣有唐后二山，民共祠之，衆巫遂取百姓男女以為山嫗，歲歲改易，既而不敢嫁娶，前後守令莫敢禁斷。均乃下書曰：自今以後，為山娶者，皆娶巫家，勿擾良人，於是遂絕，徵拜尚書令，嘗删翦疑事，帝以為有奸，大怒，收郎，即縛格之，諸尚書惶恐，皆叩頭謝罪。均顧厲色曰：蓋忠臣執義，無有二心，若畏威失正，均雖死不易志也。小黄門在傍，入具以聞，帝善其不撓，即令貰郎，遷均司隸校尉。

寒朗字伯奇，魯國人也。守侍御史，與三府掾屬共考案楚獄，顏忠，王平等辭連及隧鄕侯耿建，朗陵侯臧信，濩澤侯鄧鯉，曲成侯劉建，建等辭未嘗與忠，平相見，是時，顯宗怒甚，吏皆惶恐，諸所連及，率一切陷入，無敢以情恕者，朗心傷其寃，試以建等物色，獨問忠，平，而二人錯忤不能對，朗知其詐，乃上言建等無奸，專為忠，平所誣疑，天下無辜，類多如此。

帝乃召朗入問曰：建等即如是，忠，平何故引之。朗對曰：忠，平自知所犯不道，故多有虛引，冀以自明。帝曰：即如是，四侯無事，何不早奏，而久繫至今耶。朗對曰：臣雖考之無事，然恐海內别有發其奸者，故未敢時上。帝怒駡曰：吏持兩端，促提下，左右方引去。朗曰：願一言而死，小臣不敢欺，欲助國耳，誠冀陛下一覺悟而已，臣見考囚在事者，咸共言妖惡大故，臣子所宜同疾，今出之，不如入之，可無後責，是以考一連十，考十連百，又公卿朝會，陛下問以得失，皆長跪言舊制大罪禍及九族，陛下大恩，裁止於身，天下幸甚，及其歸舍，口雖不言，而仰屋竊嘆，莫不知其多寃，無敢忤陛下者，臣今所陳，誠死無悔，帝意解，詔遣朗出，後二日，車駕自幸洛陽獄録囚徒，理出千餘人。論曰：左丘明有言，仁人之言，其利博哉。晏子一言，齊侯省刑，若鍾離意之就格請過，寒朗之廷争寃獄，篤矣乎。仁者之情也。

東平王蒼，顯宗同母弟也。少好經書，雅有智思，顯宗甚愛重之，及即位，拜驃騎將軍，位在三公上，在朝數載，多所隆益，而自以至親輔政，聲望日重，意不自安，數上疏乞上印綬，退就藩國，詔不聽，其後數陳乞，辭甚懇切，乃許還國，而不聽上將軍印綬，加賜錢五千萬，布十萬匹，永平十一年，蒼與諸王朝京師，月餘還國，帝臨送歸宮，悽然懷思。乃遣使手詔告諸國中傅曰：辭别之後，獨坐不樂，因就車歸，伏軾而吟，瞻望永懷，實勞我心，誦及采菽，以增嘆息，日者，問東平王處家何等最樂，王言為善最樂，其言甚大，副是腰腹矣。

肅宗即位，尊重恩禮，逾於前世，諸王莫與為比，建初元年，地震，蒼上便宜，後帝欲為原陵顯節陵起縣邑，蒼聞之，遽上疏諫，舊無後帝至疏諫十九字，補之帝從而止，自是朝廷每有疑政，輒驛使諮問，蒼悉心以對，皆見納用，帝饗衞士于南宮，因從皇太后周行掖庭池閣，乃閲陰太后舊時器服，愴然動容，乃命留五時衣各一襲，及常所御衣，余悉分布諸王主，及子孫在京師者。特賜蒼及琅邪王京書曰：歲月騖過，山陵浸遠，孤心悽愴，如何如何，間饗衞士於南宮，因閲視舊時衣物。聞於師曰：其物存，其人亡，不言哀而哀，自至信矣。惟王孝友之德，亦豈不然，今送光烈皇后假髻帛巾各一，及衣一篋，可時奉瞻，以慰凱風寒泉之思，又欲令後生子孫，得見先后衣服之制，願王寶精神，加供養，苦言至戒，望之如渴。

建初六年，冬，請朝，明年正月，舊無明年正月四字，補之帝許之，後有司奏遣諸王歸國，帝特留蒼，八月，飲酎畢，有司後奏遣，乃許之。手詔賜蒼曰：骨肉天性，誠不以遠近為親疏，然數見顏色，情重昔時，念王久勞，思得還休，欲署大鴻臚奏，不忍下筆，顧授小黄門，中心戀戀，惻然不能言，於是車駕祖送，流涕而訣，蒼薨後，帝東巡守，幸東平宮，追感念蒼。謂其諸子曰：思其人，至其鄕，其處在，其人亡，因泣下沾襟，遂幸蒼陵，祠以大牢，親拜祠坐，哭泣盡哀，賜御劍於陵前而去。

朱暉字文季，南陽人也。為尚書僕射，是時穀貴，縣官經用不足，朝廷憂之，尚書張林上言穀所以貴，由錢賤故也。可盡封錢，一取布帛為租，以通天下之用，又鹽，食之急者，雖貴，民不得不須，官可自鬻，又宜因交趾，益州上計吏往來市珍寶，收採其利，武帝時所謂均輸者也。帝然之，有詔施行。暉獨奏曰：王制，天子不言有無，諸侯不言多少，食禄之家，不與百姓争利，今均輸之法，與賈販無異，鹽利歸官，則下人窮怨，布帛為租，則吏多奸盗，誠非明主所宜行也。帝卒以林等言為然，得暉重議，因發怒切責諸尚書，暉因稱病篤，不肯復署議，尚書令以下惶怖。謂暉曰：今臨得譴讓，奈何稱疾，其禍不細。暉曰：行年八十，蒙恩得在機密，當以死報，若心知不可而順旨雷同，負臣子之義，今耳目無所聞見，伏待死命，遂閉口不言，諸尚書不知所為，乃劾效奏暉，帝意解，寢其事。

袁安字邵公，汝南人也。為司徒時，和帝幼弱，太后臨朝，安以天子幼弱，外戚擅權，每朝會進見，及與公卿言國家事，未嘗不噫嗚流涕，自天子及大臣皆倚賴之，章和四年，薨，朝廷痛惜焉。後數月，竇氏敗，帝始親萬機，追思前議者邪正之節，乃除安子賞郎。

郭躬字仲孫，潁川人也。明法律，有兄弟共殺人者，而罪未有所歸，帝以兄不訓弟，故報兄重而减弟死，中常侍孫章宣詔，誤言兩報重，尚書奏章矯制，罪當腰斬，帝復召躬問之，躬對章應罰金。帝曰：章矯詔殺人，何謂罰金。躬曰：法令有故誤，章傳命之謬，於事為誤，誤者其文則輕。帝曰：章與囚同縣，疑其故也。躬曰：周道如砥，其直如矢，君子不逆詐，君王法天刑，不可以委曲生意。帝曰：善，遷躬廷尉正。

陳寵字昭公，沛國人也。章帝初為尚書，是時，承永平故事，吏治尚嚴切，尚書决事，率近於重。寵乃上疏曰：臣聞先王之政，賞不僭，刑不濫，與其不得已，寧僭不濫，陛下即位，數詔羣僚，弘崇晏晏，而有司執事，猶尚深刻，治獄者急於旁格酷烈之痛，執憲者煩於詆欺放濫之文，或因公行私，逞縱威福，夫為政猶張琴瑟，大弦急者小弦絕，故子貢非臧孫之猛法，而美鄭喬之仁政，詩云，不剛不柔，布政優優，方今聖德充塞，假於上下，宜隆先王之道，蕩滌煩苛之法，輕薄捶楚，以濟羣生，帝敬納寵言，每事務於寬厚，其後遂詔有司絕諸慘酷之科，解妖惡之禁，除文致之請讞五十餘事，定著於令，是後民俗和平，屢有嘉瑞。

寵子忠字伯始，擢拜尚書，安帝始親朝事，連有灾異，詔舉有道，公卿百僚，各上封事，忠以詔書既開諫争，慮言事者必多激切，或致不能容。乃上疏豫通廣帝意曰：臣聞仁君廣山藪之大，納切直之謀，忠臣盡謇諤之節，不畏逆耳之害，是以高祖舍周昌桀紂之譬，孝文嘉爰盎人豕之譏，世宗納東方朔宣室之正，元帝容薛廣德自刎之切，昔者。晉平公問於叔向曰：國家之患孰為大。對曰：大臣重禄不極諫，小臣畏罪不敢言，下情不上通，此患之大者，今明詔崇高宗之德，推宋景之誠，引咎克躬，諮訪羣吏，言事者見杜根，成翊世等新蒙表録，顯列二臺，必承風響應，争為切直，若嘉謀異策，宜輒納用，如其管穴妄有譏刺，雖苦口逆耳，不得事實，且優游寬容，以示聖朝無諱之美，若有道之上，對問高者，宜垂省覽，特遷一等，以廣直言之路。

楊終字子山，蜀郡人，徵詣蘭臺，拜校書郎，建初元年，大旱，穀貴，終以為廣陵，楚，淮陽，濟南之獄，徙者萬數，又遠屯絕域，吏民怨曠。乃上疏曰：臣聞善舊善上有修字，删之善及子孫，惡舊惡上有行字，删之惡止其身，百王常典，不易之道也。秦政酷烈，違忤天心，一人有罪，延及三族，高祖平亂，約法三章，太宗至仁，除去收孥，萬姓廊然，蒙被更生，澤及昆蟲，功垂萬世，陛下聖明，德被四表，今以比年久旱，灾疫未息，躬自菲薄，廣訪得失，三代之隆，無以加焉。

臣竊案春秋水旱之變，皆應暴急，惠不下流，自永平以來，仍連大獄，有司窮考，轉相牽引，掠治冤濫，家屬徙邊，加以北征匈奴，西開三十六國，又遠屯伊吾，樓蘭，車師，戊已，人懷土思，怨結邊域，昔殷民近遷洛邑，且猶怨望，何况去中土之肥饒，寄不毛之荒極乎。且南方暑濕，障毒互生舊無南方至互生八字，補之愁困之民，足以感動天地，移變陰陽矣。惟陛下留念省察，以濟元元，孝元弃珠崖之郡，光武舊無孝元，至先武九字，補之絕西域之國，不以介鱗易我衣裳，今伊吾之役，樓蘭之屯，久而不還，非天意也。帝從之，聽還徙者，悉罷邊屯。

龐參字仲達，河南人也。順帝以為太尉，是時，三公之中，參名忠直，數為左右所陷，以所舉用忤帝旨，司隸承風案之，時會茂才孝廉，參以被奏稱疾不得會，舊無參以至得會九字。補之上計掾廣漢段恭因會上疏曰：伏見道路行人。農夫織婦皆曰：太尉龐參竭忠盡節，徒以直道，不能曲心，孤立羣邪之間，自處中傷之地，臣猶冀在陛下之世，當蒙安全，而復以讒佞傷毁忠正，此天地之大禁，人主之至誡，昔白起賜死，諸侯酌酒相賀，季子來歸，魯人喜其紓難，夫國以賢治，君以忠安，今天下咸欣陛下有此忠賢，願卒寵任，以安社稷，書奏，詔即遣小黄門視參疾，太醫致羊酒，復為太尉。

崔駰字亭伯，涿郡人也。竇太后臨朝，舊無竇字，補之憲以重戚出內詔命。駰獻書戒之曰：生而富者驕，生而貴者傲，生富貴而能不驕傲者，未之有也。今寵禄初隆，百僚觀行，當堯，舜之盛世，處光華之顯時，豈可不庶幾夙夜，以永終譽，弘申伯之美，致周，邵之事乎。語曰：不患無位，患所以立，昔馮野王以外戚居位，稱為賢臣，近陰衞尉克己復禮，終受多福，郯氏之宗，非不尊也。陽侯之族，非不盛也。重侯累將，建天樞，執斗柄，其所以獲譏於時，垂愆於後者，何也。蓋在滿而不挹，位有餘而仁不足也。漢興以後，迄於哀，平，外家二十保族，全身四人而已。書曰：鑒於有殷，可不慎哉。夫謙德之光，周易所美，滿溢之位，道家家下無之字之所戒，故君子福大而愈懼，爵隆而益恭，遠察近覽，俯仰有則，銘諸機杖，刻諸槃杅，矜矜業業，無殆無荒，如此，則百福是荷，慶流無窮矣。及憲為車騎將軍，辟駰為掾，憲擅權驕恣，駰數諫之，及出擊匈奴，道路愈多不法，駰為主簿，前後奏記數十，指切長短，憲不能容，稍疏之，因察駰高第，出為長岑，駰長自以遠去不得意，遂不之官而歸，卒於家。

