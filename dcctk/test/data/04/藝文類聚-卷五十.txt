*職官部六

*刺史

《漢書》曰：武帝時，田叔以壯勇刺舉三河，奏事稱意。又《云王遵遷益州刺史》：先是琅邪王陽為益州刺史，行部至九折阪。歎曰：奉先人遺體，奈何數乘此險，後以病去，及遵為刺史，至其阪。問吏曰：此王陽所畏道邪。吏對曰：是。遵叱其馭曰：驅之，王陽為孝子，王遵為忠臣。又曰：朱博遷冀州刺史，博本武吏，不更文法，及為刺史，行部，吏民數百人，遮道自言，博駐車決遣，五六百人皆罷去，如神，吏驚，不意博臨事乃至於此。又曰：何武為揚州刺史，行部，必先即學宮，見諸生，試其誦論得失，然後入傳舍，問墾田頃畝，五穀美惡。

司馬彪《續漢書》曰：郭伋拜并州刺史，行部至西河美稷，百小兒各騎竹馬，迎伋拜。伋問曰：兒何自遠來。對曰：聞使君到喜，故來迎。伋曰：苦諸兒，復送到郭外，問使君何日當還，伋謂從事，計日告之，行部還，入美稷先期一日，伋念負諸兒，即止野，須期乃往。又曰：周舉為并州刺史，太原舊俗，以介子推焚骸，有龍忌之禁，輒一月寒食，莫敢煙爨，老小不堪，歲歲多死者，舉既到州，乃作弔書，以置子推之廟，言盛冬去火，殘損人命，非賢者之意，以宣示愚民，使還溫食。又曰：皇甫嵩領冀州牧，奏請一年租賑饑民。民歌之曰：天下亂兮市為墟，母不保子兮妻失夫，賴得皇甫兮復安居。又曰：种暠為益州刺史，在職三年，宣恩遠夷，開曉殊俗，岷山雜落，皆懷服漢德，其白狼槃木諸國並貢，前刺史卒後遂絕，暠至，乃復向化，永昌太守鑄黃金為文蛇，以獻梁冀，暠糾發追捕，馳傳上言，冀由是銜怒。

《東觀漢記》曰：李珣為兗州刺史，所種小麥胡蒜，悉付從事，一無所留，清約率下，席羊皮布被。又曰：段穎起於徒中，為并州刺史，有功，後徵還京師，穎乘輕車，介士鼓吹，曲蓋朱旗騎馬，殷天蔽日，連騎相繼數十里。

謝承《後漢書》曰：王閎遷冀州刺史，閎性刻，不發私書，不交豪族賓客，號曰王獨坐。又曰：李壽為青州刺史，發璽書於本縣傳舍，乘法駕，騑驂朱軒就路，奏免四郡相，百城怖懼，悉豫棄官。

《先時交趾屯兵》：及有司舉賈琮為刺史，即移書告示，使其安資業。百姓歌之曰：賈父來晚，使我先反，今見清平，吏不敢飯，乃以琮為冀州刺史，舊典，驂駕乘亦帷裳，迎於州界，及琮之部，升車，言刺史當遠視廣聽，糾察美惡，何有反垂帷裳，以自掩塞乎。乃命御者褰之，百城聞風，自然悚震。又曰：百里嵩為徐州刺史，州境遭旱，嵩行部，傳車所經，甘雨輒注，東海金鄉祝其兩縣，僻在山間，嵩傳駟不往，二縣獨不雨，老父干請，嵩曲路到二縣，入界即雨。又曰：巴祗為揚州刺史，幘毀壞，不復改易，以水滲曝用之，處暝暗之中，不燃官燭。

《華陽國志》曰：趙琰為青州刺史，有貴要屬託，琰於廳事前置大器水，發書，悉投置水中，無有所報。又曰：郭賀為荊州刺史。百姓歌之曰：厥德仁明郭喬卿，明帝到南陽巡狩，賜三公服，去襜露冕，使百姓見之，以彰有德。

《三輔決錄》曰：蘇章為冀州刺史，行部，有故人為清河太守，案得其好貨，乃請太守設酒，接以溫顏。太守喜曰：人各有一天，我獨有二天。章曰：今夕蘇孺文與故人歡飲，私恩也。明日冀州刺史白奏事，公法也。遂舉正其罪。又曰：韋康代父為涼州刺史，父出上傳，康入官，時人榮之。

《魏志云》：劉馥為揚州刺史，馥既受命，單馬造合肥空城，建立州治，貢獻相繼，數年恩化大行。

《晉陽秋》曰：胡質為荊州刺史，子威，自洛陽至荊州定省，家貧，自驅驢單行，見父，停十餘日，臨歸，質賜絹一匹為道糧。威跪曰：大人清高，不審安得此。質曰：吾俸祿之餘，故以為卿糧爾。晉武帝問威曰：卿孰與卿父清。威曰：臣不如也。帝曰：何以為不如。威曰：臣父清，畏人知之，臣清，畏人不知之。

《魏志》曰：徐邈為涼州刺史，進善黜惡，風化大行，百姓歸心焉。西域流通，荒戎入貢，皆邈勳也。又曰：田豫護匈奴中郎將，領并州刺史，胡聞其威名，相率來獻，州界寧肅，百姓懷之。又曰：陳泰為并州刺史，懷柔民夷，去有威惠，京邑貴人，多寄寶貨，因泰市奴婢，泰皆挂之於壁，不發其封，及徵為尚書，悉付還之。又曰：張既為雍州刺史。太祖謂既曰：還君本州，可謂衣繡晝行矣。又曰：賈逵為豫州刺史，其二千石以下，阿縱不如法者，皆舉奏免之。帝曰：逵真刺史矣。布告天下，當以豫州為法。

《魏略》曰：裴潛為兗州時，嘗作一胡床，及去，留以挂柱。

王隱《晉書》曰：羊祜都督荊州諸軍事，招攜以禮，懷遠以德，吳人悅服，稱為羊公。又曰：山濤轉為冀州刺史，自濤居州，甄拔隱屈，搜求賢才，旌命所加，三十餘人，皆顯名當世，冀州之士，於是為盛。又曰：杜預為鎮南大將軍，都督荊州諸軍事。南土美而謠之曰：後世無叛有杜翁，孰識智名與勇功。又曰：陶侃為都督荊雍益梁四州諸軍事，是時荊州大饑，百姓多餓死，侃至，秋熟輒糴，至饑，復價糶之，士庶歡悅，咸蒙濟賴。又曰：庾冰為中書監揚州刺史，乃心夙夜，情存治道，賓禮朝資，升擢後進，由是朝野注心，咸曰賢相。又曰：庾翼都督江荊益三州刺史，制度規模，每出於人，數年之中，軍國充實，人情翕然，稱其才明，由是自河以南，皆懷歸附。又曰：吳隱之為廣州刺史，州界有水，名貪泉，父老云，飲此者，皆使廉士變貪，隱之始踐境，先到水所，酌而飲。因賦詩曰：古人云此水，一歃重千金，若使夷齊飲，終當不易心。

《曹嘉之晉紀云》：羊暨為青州刺史，暨牛產犢，及遷，以官舍所生，遺之而去。

【詩】《梁元帝後臨荊州詩》曰：擁旄去京縣，褰帷辭未央，弱冠從王役，從容遊豈漲，不學胡威絹，寧挂裴潛床，所冀方留犢，行當息飲羊，戲蝶時飄粉，風花乍落香，高欄來蕙氣，疏簾度晚光，綺錢臨仄宇，阿閤繞長廊。又《示民吏詩》曰：闕里尚撝謙，厲鄉裁知足，咨余再分陝，少思宜寡欲，霞出浦流紅，苔生岸泉綠，方令江漢士，變為鄒魯俗。又《別荊州吏民詩》曰：玉節居分陝，金貂總上流，麾軍時舉扇，作賦且登樓，年光遍原隰，春色滿汀洲，日華三翼舸，風轉七星遊，向解青絲纜，將移丹桂舟。

《梁劉孝綽和湘東王理訟詩》曰：馮翊亂京兆，廣漢欲兼治，豈若兼邦牧，朱輪褰素帷，淮海封畿地，雜俗良在茲，禁姦擿銖兩，馭黠震豺狸。

【碑】《後漢蔡邕荊州刺史庾侯碑》曰：君資天地之正氣，含太極之純精，明絜鮮於白珪，貞操厲乎寒松，視鑒出於自然，英風發乎天骨，事親以孝，則行侔於曾閔，結交以信，則契明於黃石，溫溫然弘裕虛引，落落然高風起世，信荊山之良寶，靈川之明珠也。爰在弱冠，英風固以揚於四海矣。拜為荊州刺史，杖沖靜以臨民，施仁義以接物，恩惠著於萬里，誠信暢於殊俗，由是撫亂以治，緩擾以靜也。帝嘉其功，錫以車服，方將掃除寇逆，清一宇宙，廓天步之艱難，寧陵夷之屯否。

《晉潘岳荊州刺史東武戴侯揚使君碑》曰：君誕保靈和，繼期載德，宣哲清朗，直道高尚，若乃嘉號推賢，博愛濟眾，邦黨服其義，而縉紳慕其風，于時文后，曆數在躬，相國幕府，實允華夏，九德咸事，俊乂在官，成君名器，納字參軍，宏略被于南國，美化行乎江漢，西陵之役，懸軍深入，親薄寇壘，躬行天誅，既而救兵不進，糧盡道窮，君乃憮然迴慮，殿其眾而返，雖為法受黜，勳庸未崇，而天下伏其勇，世主思其忠。

《晉潘尼益州刺史楊恭侯碑》曰：君乾靈之醇德，挺高世之殊量，稟天然不渝之操，體蘭石芳堅之質，夫其器膺弘濟，智能周達，窮不怨否，顯不矜泰，履行則為模楷，吐言則成隱括，德實充於內，而光華發乎外也。君發跡州國，委質明主，自景皇帝攝政，文皇帝繼業，值天下多虞，疆埸未靜，以君先帝所拔，懷寶後時，而深達遠識，有經國之量，故為腹心謀臣，而監度政事焉。君出則簡練熊羆，職司是圖，入則從容諷議，盡規帷幄，其所以進可替否，決疑定策者，皆言效於既往，而事簡于帝心，君再臨司官，三撫名郡，方將宣文德以來遠，建武功於所牧。銘曰：天生蒸民，有類有則，誕育恭表，應期秀特，文兼六行，武備七德，忠肅弘毅，柔嘉溫克，機事無瑕，臨疑不惑，我謀既精，我化既清，澤流河朔，勳著王庭，西南未夷，侯其是寧，上天不惠，早世潛靈。

《北齊邢子才冀州刺史封隆之碑》曰：公世載儒雅之風，家傳鍾鼎之業，出三代而克阜，歷兩都而盛轉，五世祖游，游子孚，恥斯鳥獸，狹此且壑，濡足焚首，念在一匡，委質中山，並充袞闕，故已援墜拯溺，大庇生民，祖定功業，建旆懷藩，揚旌冀部，耳目相接，歌詠獨存，文司空孝宣公，稟潤玉府，承華桂簿，望振鷺而齊舉，軼歸鴻而並運，以茲一德，光事三主，七登九伯之重，再處八元之任，必有餘慶，事屬才子，莫之與京，理歸世祿，非因原隰之氣，詎待河嶽之靈，發純粹而成址，稟中和而樹質，神體秀異，志識閒爽，幼體成人，弱不好弄，同鳳皇之五色，非豫章之七年，太昌初，平洛，除侍中驃騎大將軍，密勿樞功，逶迤袞職，貂蟬承弁，華藻披衣，鳴雙璜於峻陛，驅六轡於廣路，升華輦以弼一人，踐太階而平天下。

《周王褒故陝州刺史馮章碑》曰：其先陶唐氏之苗裔，堯少子，生而手有馮字，因以為氏，俾侯于魯，義等房心之地，余與之廣，事符河汾之邑，使君稟靈河嶽，此德璁珩，閨門和美，譽聖開宗，握文命氏，濁水北流，秦關東徙，巖險襟帶，山河枕倚，陸離組甲，從容青紫。

《周庾信少保幽州刺史豆盧府君碑》曰：本姓慕容，燕文帝晃之後也。其先保姓受氏，初存柳城之功，開國承家，始靜遼陽之亂，尚書府君，改姓豆盧，筮仕于魏，公資忠履孝，蘊義懷仁，直幹百尋，澄波千頃，留心職仕，愛翫圖籍，官曹案牘，未嘗煩擁，戎馬交馳，不妨殊俗，兄弟公侯，國朝親戚，宜春有湯沐之盛，濯龍無流水之譏，渭南千畝之竹，尚懼盈滿，池陽三頃之田，常思止足。銘曰：朝鮮稱國，孤竹為君，地稱高柳，山名密雲，遼陽趙列，武遂秦分，寶珪世冑，雕戈舊勳，名稱實賓，言謂身文，朝傾地鎮，夜落台星，石壇承祀，豐碑頌靈，渭城高柏，昌陵下亭，須知地布，為讀山銘。

【墓誌】《梁王僧孺豫州墓誌》曰：自姬發系，因魏傳緒，留路在趙，名賢世襲，相秦將漢，英雄係踵，忘寵辱，無慍喜，靡矜夸，慎嗜欲，其行軍用武，勳合奇正，乃治邊御眾，威裕兼行，常懍懍然以中原為己任，或欲十萬而橫行，乍思五千而深入，克反舊京，飲馬函渭，然後高臥閒帷，晤言空谷，思魯連之辭賞，慕田疇之高跪，而火傳川逝，長塗已迫，雖景鍾良史，有功必書，刻板鏤石，宜兼不朽。銘曰：高勳藹藹，長旌高旆，入作牙爪，出司襟帶，民謠不息，王言有會，功為上等，正稱九最，日隆寵秩，方登遠大，羲轡難留，濛水易收，祕丘玄戶，杳杳悠悠。

《陳徐陵裴使君墓誌銘》曰：君五音之候，兼其方牧，八陣之圖，窮其巧變，用能戰必勝，攻必取，督稱無難，兵號解煩，朝飛火箭，夜聳雲梯，燧象從奔，聯狼已合，於是厥顏不橈，極咍諸戎，龐德高聲，肆言群逆，胡夷總至，猶持子路之纓，鋒刃相交，終荷溫生之節，每以財輕篻籜，義重嵩衡，割宅字貧友之孤，開門延故人之殯，篤好朋遊，居常滿席，每至鮮雲藹藹，披王安之衣，明月團團，似班姬之扇，日帶花以如笑，風鳴條而若歌，傍列絲桐，對揚文酒，一石之後，逾能斷獄，五斗之量，猶未解醒，嗟乎潘岳之詩，致哀周密，莊公之誄，用愍相責。

《陳江總廣州刺史歐陽頠墓誌》曰：公家習尚書，少府孺高於漢冊，世居渤海，太守文重乎晉原，中原喪亂，避地南徒，公孝敬純深，友悌惇睦，家積遺財，並讓諸季，兼賙同壤，公含率內映，遠識沈通，窒嗜欲，謹言行，資貞幹，事廉隅，梁室不造，凶羯憑凌，公被銳執兇，有志匡復，梁孝元帝授散騎常侍東衡州刺史始興縣侯，而犬戎弒逆，宗社播遷，陳纂揖讓，攸歸高祖，恩加惟舊，橫使持節，都督南衡二十二州諸軍事廣州刺史，進為開府儀同三司山陽郡公，進號征南將軍，加鼓吹一部，巫山遠曲，諠騎吹於日南，芳樹清音，肅軍容於海截，追贈車騎將軍司空，公涉獵六經，優游百氏，寬徭省賦，化伯越之歸心，撫寒投醪，感三軍之死力，在室如賓，寧慚屋漏，不貪為寶，每畏人知，殺青無兼兩之疑，薏苡豈懷珠之謗，如羊如粟，不改夷齊之心，遺慶遺風，方留豹產之德。

【表】《魏武帝謝領兗州牧表》曰：入司兵校，出總符任，臣以累葉受恩，膺荷洪施，不敢顧命，是以將戈帥甲，順天行誅，雖戮夷覆亡不暇，臣愧以興隆之秩，功無所執，以偽假實，條不勝華，竊感譏請，蓋以惟谷。

《梁簡文帝為武陵王讓揚州表》曰：臣延首青冥，傾心紫府，言非東里，誠譬北辰，而滔滔雲漢，不被霈然之澤，鬱鬱仙居，方隔下臣之奏，周任量力，請固所陳，明主理奪，伏冀照許，臣聞繫風捕影，涉求之路靡階，玉馬金舟，適遠之資無託。

《南康王會理讓湘州表》曰：絲言自天而忽委，玉刻披雲而下墜，浮舟千仞，呂梁之暢已深，總轡萬尋，懸車之懼非淺。

《梁劉孝儀安成王讓江州表》曰：臣聞失晨之雞，雖不忘於改旦，敗駕之馬，終取忸於銜鑣，臣昔牧淮岱，皇風咫尺，一變至道，易以為政，而亂政莫理，美錦徒傷，豈可復宣六條，闡化千里。又曰：臣聞六轡沃若，不策玄黃之馬，九成輪奐，無求擁腫之材，何則，跳跼之路已窮，梁棟之用斯闕。

《南平王讓徐州表》曰：竊以淮岱務殷，事乖坐嘯，枌榆望重，非可臥治，臣綿頓枕席，動移旬晦，恆恐尺波易流，寸陰難保，寧可復冒此寵，膺茲恩榮。

《臨川王解揚州表》曰：臣自馳傳斗牛，作牧淮海，政刑兩空，璿璣六運，既昧弛張之要，尤慚大小之獄，故以結詠濡翼，取愧能官，每一進思，無忘退食，誠復恩私可憑，而彝倫難紊，敢恃慈弘，冒披心款，乞解州任，少弭素餐。又《為鄱陽嗣王初讓雍州表》曰：臣大邦維屏，既慚宗子之詩，思樂泮宮，有缺僖公之頌，特以周開元伯，錫壤參墟，漢啟三倕，分珪舊楚，身私家慶，總集微躬，雍部襟帶，跨制數州，西距嶢關，南踰鄧塞，雖復呼韓來朝，槁街納質，二虜尋戈，四郊無警，猶如王戎雅識，羊祜尚義，臣求諸己，無或宴安，進思盡忠，歸乎犯謁。

《李揚州舅讓表》曰：人心彼此，盡為敵國，金柝夜警，和門晝閉，加以淮水淼漫，危同三阪，懷山之勢已成，為魚之期可見，若使身死可以益國，城沒足用報恩，雖葬魚鱉，其甘如薺，政以朽耄無庸，心負恩寄，恥辱之甚，非止老臣。

【啟】《梁陸倕敕使行江州事啟》曰：封畛遐曠，纏井奧實，陸海神皋，偏屬茲境，兼以茂親明德，淮翰作鎮，宣述條教，匡贊盛猷，自非問望兼弘，寧可擢膺嘉舉。

【教】《齊謝朓為錄公拜揚州恩教》曰：昔召南分陝，流甘棠之德，平陽好道，深獄市之寄，吾忝屬負荷，任總侯伯，受餞元戎，作牧中甸，此地五都雜會，四方是則，而向隅之矜斯積，納隍之歎猶繁，興念下車，無忘待旦，有齊禮導德，致之仁壽，弘漏網之寬，申在宥之澤。

《梁簡文帝罷雍州恩教》曰：折以片言，事關往聖，寄之勿擾，傳彼昔賢，故剋木不對，畫獄無入，吾自之雍，矜懷圄犴，幸得天無虛旱，地歇怪蟲，今軸車行塗，舟艎且戒，植柳官度，尚或依然，寄飯曹僖，猶思恩宥，況義化君民，節離寒暑，憫茲歧路，宜留惠澤。

《臨雍州原減民間資教》曰：誠欲投軀決堤，曝身求雨，九伐方弘，三驅未息，役爨之憂，兵家斯急，師興之費，日用彌廣，今春流既長，艫舳爭前，轉漕相追，饋糧不闕，義存矜急，無俟多費。

《臨雍州革貪惰教》曰：壯夫疲於擐甲，匹婦勞於轉輸，藜藿難充，轉死溝壑，春蠶不暖寒肌，冬收不周夏飽，胡寧斯忍，復加裒削，傷盜抵罪，遂為十一之資，金作贖刑，翻成潤屋之產。

*尹

應劭《漢官》曰：河南，先所理周地也。秦兼天下，置三川守，洛陽尹也。漢更名河南，孝武皇帝增云太守，世祖中興，徙都雒陽，改號為尹，尹，正也。

王隱《晉書》曰：樂廣為河南尹，郡中多怪，無敢數在廳事者，唯廣處之。

《晉中興書》曰：晉太興元年，改丹陽內史為丹陽尹。又曰：劉隗為長兼侍中，出補丹陽尹，隗雖在外，而萬機祕密，皆豫聞之。

《語林》曰：許玄度出都，詣劉真長，先不識，至便造之，一面留連摽，劉貴略無造詣，遂九十日一詣許，語曰：卿為不去，家將成輕薄京尹。

【詩】《梁元帝去丹陽尹尹荊州詩》曰：驂駕乘駟馬，謁帝朝承明，分符蒞閩越，終然慚勵精。又曰：副君垂獎眄，仁慈穆且敦，終朝陪北閣，清夜侍西園，降貴深知己，寧思食椹恩，未嘗辭晝室，誰忍去轘轅。

《梁蕭琛和元帝詩》曰：妙善有兼姿，群材成大廈，弈弈工辭賦，翩翩富文雅，麗藻若龍雕，洪才類河瀉，案牘時多暇，優游閱典墳，儒墨自玄解，文史更區分，平臺禮申穆，兔苑接卿雲，軒蓋蔭馳道，珠履忽成群，德音高下被，英聲遠近聞。

《梁徐勉和元帝詩》曰：敬愛良是賢，謙恭寔所務，尊賢遺道德，重學嚴師傅，六藝誠為敏，三雍稱有裕，覆被唯仁義，吐納必珪璋，壯思如泉湧，逸藻似雲翔，夙有匡時調，早懷經世方，留心在庶績，厲精思治綱。

【表】《梁劉孝儀晉安王讓丹陽尹表》曰：臣聞盈尺徑寸，易取琢磨，南箕北斗，難為簸挹，何則，良工質美，在器成珍，假名責實，涉求必殆。

《梁邵陵王讓丹陽尹初表》曰：臣進非民譽，退異宗英，尸居戎號，已紊彝典，況京兆五守，西漢難追，河南二尹，東京罕繼，審己循涯，自知莫可，街談巷議，尤見不勝。

《梁庾肩吾為南康王讓丹陽尹表》曰：臣聞劍鏤七星，非有司天之用，簾圖五嶽，寧識崇朝之雲，是知策彼泥龍，不能令其逐日，乘斯流馬，安可使其奔電，方今振鷺盈庭，白駒空谷，惟帝念功，惟明克允，君子之國，幸聞其讓，石門之水，獲免於貪。

【序】《梁元帝丹陽尹傳序》曰：傳曰：大夫受郡。漢書曰：尹者正也。及其用人，實難授受，廣漢和顏接下，子高自輔經術，孫寶行嚴霜之誅，袁安留冬日之愛，自二京版蕩，五馬南渡，固乃上燭天文，下應地理，爾其地勢，可得而言，東以赤山為城皋，南以長淮為伊洛，北以鍾山為卓阜，西以大江為黃河，既變淮海為神州，亦即丹陽為京尹，雖得仁之盛，頗愧前賢，而眄遇之深，多用宰輔，皇上受圖負扆，寶歷惟新，制禮以告成功，作樂以彰治定，豈直四三皇，六五帝，孕夏陶周而已哉。若夫位以德敘，德以位成，每念忝蒞京河，茲焉四載，以入安石之門，思勤王之政，坐真長之室，想清談之風，求瘼餘晨，頗多夏景，今綴采英賢，為丹陽尹傳。

*太守

《漢書》曰：郡守，秦官，掌理其郡，秩二千石，景帝中二年，更名太守。又曰：季布為河東太守，孝文時，人有言其賢，召欲以為御史大夫，人又言其勇使酒，至，留邸一月罷。布曰：臣待罪河東，陛下無故召臣，此人必有欺陛下者，夫以一人譽召臣，一人毀去臣，恐天下有識聞之，以窺陛下。上曰：河東吾股肱郡，故時召君爾。又曰：文翁，廬江人，少好學，景帝末，為蜀郡守，修起學館於成都，招下縣子弟，以為學官僮子，得教令，吏民見而榮之，由是大化蜀地，學于京師者，比齊魯焉。又曰：黃霸，字次翁，為穎川太守，戶口歲增，治為天下第一，徵守京兆尹，是時鳳皇神雀數集郡國，穎川尤多，天子以霸治行終長者，下詔賜爵關內侯，黃金百觔。又曰：哀帝時，南郡多盜賊，授蕭育為太守，上以育耆舊名臣，乃以三公使車載育，入殿中受策，加賜黃金二十觔，育至南郡，盜賊斷跡。

《韓子》曰：李悝為魏文侯上地守，而欲民之善射，乃下令云，民有狐疑之訟者，令之射狗，中之者勝，不中者負，民皆習射，日夜不休，與秦戰，大敗之，以民之善射也。

《東觀漢記》曰：馮勤曾祖揚，宣帝時為弘農太守，生八男，皆典郡，趙魏號為馮萬石。又云，趙喜，字伯陽，為平原太守，後青州大蝗，入平原界輒死，歲屢有年，百姓歌之。又曰：朱暉，字文季，再遷臨淮太守，吏民畏愛。為之歌曰：強直自遂，南陽朱季，吏畏其威，民懷其惠。又曰：張堪，字君淑，試守蜀郡太守，遷漁陽太守，開治稻田八千餘頃，教民種田，百姓以殷富，童謠歌云，桑無附枝，麥穗兩岐，張君為政，樂不可為，視事八年，匈奴不敢犯塞。又曰：廉范，字叔度，為蜀郡太守，成都邑宇逼側，舊制禁民夜作以防火，而更相隱蔽，燒者日日相屬，范乃毀削前令，但嚴使儲水，百姓為便，乃歌之云，廉叔度，來何暮，不禁火，民安堵，昔無襦，今五蔥。又曰：王阜為益州太守，神馬四出，鎮河中，甘露降，白烏見，連有瑞應，世謂其用法平正寬慈，惠化所致。

《三輔決錄》曰：馬援誡兄子書，龐伯高，敦篤周慎，口無擇言，吾愛重之，願汝曹效之，世祖見援書，即擢為零陵太守，在郡四年，甚有治化。

張璠《漢書》曰：宋登，字叔陽，出為穎川太守，市無豫價，路不拾遺，病免，卒於家，汝陰人配社祀之。

沈約《宋書》曰：羊玄保為黃門郎，善弈棋，棋品第三，太祖亦好弈，數蒙引見，與太祖賭郡，戲勝，以補宣城太守。

【詩】《宋謝靈運去永嘉郡詩》曰：野曠沙岸靜，天高秋日明，憩石挹飛泉，攀林搴落英。

《梁簡文帝罷丹陽郡往與吏民別詩》曰：久歸從事麥，非留故吏錢，柳栽今尚在，棠陰君詎憐。

《梁沈約去東陽與吏民別詩》曰：微薄叨今幸，忝荷非昔期，唐風豈異世，欲明重在茲，飾驂去關輔，分竹入河淇，下車如昨日，曳組忽彌期，霜載凋秋草，風三動春旗，無以招臥轍，寧望後相思。

【碑】《晉孫楚鴈門太守牽府君碑》曰：君體德允直，才量高傑，明鑒達於世變，弘毅足以致遠，聿振鴻翼於袞塵之表，卓爾先覺於擬議之前，遷鴈門太守，教民耕戰，聽斷以情，信賞必罰，下服其命，是以夷狄窘迫，罔知所安，譬秋枯之隕晨風，激雹之不及掩耳目也。伐叛柔服，威震沙漠，遺種遠跡，萬里無煙，烈烈君侯，文武允崇，少兼七德，翰飛撫戎，名揚河朔，威震漢中，臨危運奇，在難匪從，迴旌束麾，撫司徐青，截彼隆賊，海岱以平，剖符千里，為國扞城。

《晉孫綽穎州府君碑》曰：君天縱傑邁，奇逸卓犖，茂才亮拔，雅度恢廓，通理遠鑒之識，禮樂飾身之具，固以足之於天仞，冠之於搢紳，出匡南位，功深於爵，金龜三曜，沖壤再發，道光古賢，風改彫偽，允可謂明德宏猷，贊世之偉器者矣。矯矯秀姿，卓卓英韻，他人之高，及肩而已，邀命有數，託生皇代，所忝之至，人知其幸，況在懷情，而無自識，但親勤末效，違離已及，低徊房禁，攀戀罔遺。

【表】《梁范雲除始興郡表》曰：臣被沐恩靈，棲息榮幸，貶貌兢視，挺襟軫慮，徒誓蠡管之誠，終沈熒爝之用，不悟懸景麗天，通涇潤下，月緒未交，鎔光再鑠，脩鞠慚疑，驩不及抃，且地鄰舊越，甸分故楚，厥壤惟腴，寔邦斯大，將何以再宣王猷，陶奉惠渥。

《梁蕭子範為蔡令樽讓吳郡表》曰：全吳奧區，地迫都輦，壁被四京，則扶風馮翊，方之洛下，則穎川河內，自非時雨之政，解繩之才，寧可奉共理之言，承河潤之旨，鄧攸廉白，迺著不留之歌，賀邵沈靜，猶致題門之責。

《陳徐陵為始興王讓琅邪二郡太守表》曰：甫離懷袖，裁脫綺紈，適賀隆私，使膺珪組，執玉不起，摳衣未勝，自甘泉通大，細柳屯兵，旁帶戎塵，頗同疆埸，言瞻漢草，乃曰中州，遙望胡桑，已成邊郡，誠復居藩體國，應思馬駿之功，論地維親，宜慕蕭彰之勇。

《隋江總為衡陽王讓吳郡表》曰：芝泥馳印，發命開函，穎之誠，夏霜易霣，兢惶之至，春冰可涉，臨輜面軾，即事何取，廣川無聲，頗知自匹。

【教】《梁簡文帝復臨丹陽教》曰：昔越張脩猛，用弘美績，邊延善政，寔著民謠，吾沖弱寡能，未明理道，猥以庸薄，作守京河，將恐五蔥無謠，兩岐難頌，思立恩惠，微宣風範。

《梁丘遲永嘉郡教》曰：貴郡控帶山海，利兼水陸，實東南之沃壤，一都之巨會，而曝背拘牛，屢空於畎畝，績麻治絲，無聞於窐巷，其有耕灌不脩，桑榆靡樹，遨遊鄽里，酣酺卒歲，越伍乖鄰，流宕忘返，才異相如，而四壁獨立，高慚仲蔚，而三徑沒人，雖謝文翁之正俗，庶幾龔遂之移風。

《梁任昉為齊竟陵王世子臨會稽郡教》曰：富室兼并，前史共蠹，大姓侵威，往哲攸嫉，而權豪之族，擅割林池，勢富之家，專利山海，至乃水稱峻巖，嚴我君后，崇墉增仞，內通神明，出符大順，火炎崐岡，神嶽崩潰，蘭艾同燼，玉石俱碎，哲人遭命，哀有餘慨。

【碑】《桓宣城碑》曰：君器量高濬，神氣披朗，商略雅俗，隱括真偽，擢奇取異，不軌常流，固以準的當時，擬議郭許矣。處身立朝，不峻功名，俯仰顯默之際，優游可否之閒，跡埤而道不污，身屈而志不屑矣。銘曰：於穆我后，稟茲純爽，虛豁高暢，蕭條邁上，風任外舒，卓鑒內朗，神栖沖慎，形同俯仰，將登槐棘，宏振綱網，令儀早徂，德音永響。

【銘】《晉傅玄江夏任君銘》曰：君諱倏，承洪苗之高冑，稟岐嶷之上姿，質美珪璋，志邈雲霄，景行足以作儀範，柱石足以慮安危，弱冠而英名播乎遐邇，拜江夏太守，內平五教，外運六奇，邦國人安，飄塵不作。銘曰：峨峨任君，應和秀生，如山之峙，如海之淳，才行闡茂，文武是經，群后利德，泊然弗營，宜享景福，光輔上京，如何夙逝，不延百齡。

《宋傅亮故安成太守傅府君銘》曰：爰自漢季，以及晉朝，高名遠德，係軌于時，貞風亮節，流聲累葉，君承世德之芳流，蕩二象之淑靈，含章蘊粹，佩蘭蕙，韋帶飯蔬，朝不及夕，不以棲遲改其閒，不以隱約迴其操，楊生所為，夕幽而不改隨和之德者，其斯之謂歟，棲心古烈，擬踵前修，淹流孔老，宛然內求，于言中倫，庸行歸周，神之聽之，匪明匪幽。

【章】《梁簡文帝為王規拜吳郡太守章》曰：臣今願斂衽後恩，循牆所忝，示山河而形勝，顧浮橋而不見，蒼鷹一遊，望仙掌而逮然，方當駕吉祥之車，入句吳之地，驅緹扇之馬，撫奉德之鄉，製錦何階，棼絲方始。

《梁陸倕授潯陽太守章》曰：鏤水雕脂，不見大龍之象，課虛叩寂，寧聞駕辯之音，徒荷客蓋，空班推擇，不能使府庭生梓，橫閤誦經，俯睨朱輜，仰瞻繒蓋，漏上嚴辨，伏軾多慚。

【表】《宋顏延之拜永嘉太守辭東宮表》曰：抗志絕操，芼陸謝芻，代食賓士，何獨匪民。又《為齊景靈王世子臨會稽郡表》曰：此郡歌風蹈雅，既髣彿於淹中，春誦夏絃，實依俙於河上，頃者以來，稍有訛替，可推擇明經，式寄儒職，使琢玉成器，無爽昔談，鑄金待價，有符舊說。

【教】《梁陸倕未至潯陽郡教》曰：第五倫之臨會稽，躬斬馬草，鄧伯道之蒞吳郡，自運家糧，故能使吏作頌歌，民胥興詠，太守薄德，謬叨龜組，竊願巴祗闇坐接客，思匹吳隱被絮對賓，常藥自隨，式瞻無遠，單車入境，竊所庶幾，舊須發民治道及戍邏揄樵採，諸如此類，一皆省息。又云，太守家本諸生，伏膺典記，光武靈臺之籍，較涉根基，張華聚土之書，略見庭戶，貴郡圖載，其具存方策，校以山經，參諸括象，原野城寺，宛在心目，龍泉鶴嶺，不易窮登，所撰郡圖，可勿親用，公孫陛戟，既似井蛙，延壽執戈，實同兒戲。

*令長

《左傳》曰：子皮使尹何為邑。子產曰：少，未知可否。子皮曰：使夫往而學焉。夫亦愈知治矣。子產曰：不可，人之愛人，求利之也。今吾子愛人則以政，猶未能操刀而使割也。其傷實多，子之愛人，傷之而已。

《晏子春秋》曰：景公使晏子為阿宰，三年而毀聞於國，公不悅，召而免之。嬰謝曰：嬰知過矣。請復阿，三年而譽必聞於國，公召而賞之，辭而不受，公問其故。對曰：昔者嬰之所治當賞，而今所以治當誅，是故不敢受。

《說苑》曰：宓子賤治單父，彈琴，身不下堂，單父治，巫馬期亦治單父，以星出，以星入，日夜不處，以身親之，而單父亦治，巫馬期問其故。宓子曰：我之謂任人，子之謂任力，任力者勞，任人者佚。又曰：晉平公問趙武曰：中牟三國之股肱，邯鄲之肩髀也。寡人欲其良令也。其令空，誰使而可。趙武曰：邢子可。公曰：邢子非子之讎邪。對曰：私讎不入公門。又問曰：中府之令空，誰使而可。趙武曰：臣子可，故外舉不避讎，內舉不避子。

《新序》曰：昔子奇年十八，齊君使之治阿，既行矣。悔之，使使追之，未到阿，及之還之，已到，勿還也。使者及之而不還，君問其故。對曰：臣見所以共載者白首也。夫以老者之智，以少者決之，必能治阿矣。是以不還。

《史記》曰：西門豹為鄴令，會長老，問民所疾苦，禁巫祝為河伯取民之女為婦，鑿渠十二，灌溉民田，到今皆得水利。

《漢書》曰：焦延，字子貢，為小黃令，以伺候先知，姦邪盜賊不得發，愛養利民，當遷，三老官屬上書，願留延，有詔許之。又曰：蕭育為茂陵令，會課，育第六，而陳令郭舜殿，見責問，育為之請。扶風怒曰：君課第六，裁自脫，何暇為之左右，及罷，傳召茂陵令詣後曹，當以職事對，育徑出，曹書佐隨牽育。育按佩刀曰：蕭育杜陵男子，何能詣曹也。遂趨出，欲去官，明旦，詔召入，拜為司隸校尉，育過扶風府門，官屬掾吏數百人，拜謁車下。又曰：召信臣以明經甲科為郎，出補穀陽令，舉高第，選上蔡長，其治視民如赤子，所居見稱述。

司馬彪《續漢書》曰：牟融舉茂才，為豐令，視事三年，政化流行，縣無獄訟，吏畏而愛之，治有異跡，為州郡最。又曰：卓茂遷密令，其治民，舉善而教，不能則勸，口不出惡言，勞心憂念，吏民知其有緩急，以恩信待吏，吏畏而愛之，不忍欺也。元始中，天下蝗，河南二十縣蝗，獨不入密界，督郵書言，太守大怒，自出案行密界中，實然，乃驚。又曰：魯恭為中牟令，導民以孝，推誠而治，建初中，郡國螟傷稼，犬牙緣界，不入中牟，河南尹袁安，疑其不實，遣仁恕掾肥親往察驗之，恭隨行阡陌，俱坐桑下，有雉止其傍，有童兒。親曰：何不擊之。兒曰：雉方將鶵，親矍然而起。與恭訣曰：所以來者，欲察治之善惡爾，今蟲不犯境，此一異也。化及鳥獸，此二異也。豎子有仁心，此三異也。久留徒擾賢者，可還府，以狀白安，美其治，以勵屬縣。又曰：孔奮守姑臧長，治有異道，時天下擾亂，河西獨安，而姑臧市日四合，為河西富縣，每前長居官數月，輒致貲產，奮在姑臧積四歲，財產不增，奮素孝，自來為長時，供養至謹，在姑臧，唯母極膳，妻子飲食但蔥韭。又曰：蔡肜除偃師長，視事五年，縣無盜賊，州課第一，遷襄賁令，時盜賊抄掠，肜到官，誅姦猾，縣界清靜，詔書增秩一等，賜縑百疋，冊書勉勵。又曰：劉寵除東平陵令，是時民俗奢泰，寵到官躬儉，訓民以禮，上下有序，都鄙有章，視事數年，以母病棄官歸，百姓士女，攀車距輪，充塞道路，車不得前，乃輕服潛遁。又曰：劉騊為溳陽長，政化大行，道不拾遺，以病去官。童謠歌曰：悒然不樂，思我劉君，何時復來，安此下民。又曰：虞詡為朝歌長，故舊皆弔。詡曰：難者不避，易者不從，不遇盤根錯節，何以別其利器乎。又曰：公孫述補清水長，太守以其能，使兼治五縣，政事循理，姦盜不發，郡中謂有神明。又曰：虞延除細陽令，每至歲時伏臘，休遣徒繫，各使還家，並感其恩，應期歸，有一囚，於家被病，自載詣獄，既至城門而死。又曰：董宣為洛陽令，寧平公主乳母奴，白日殺人，因匿主家，吏不能得，及主出行，以奴驂乘，宣於太夏門亭候之，乃駐車叩馬，以刀畫數主失者三，叱奴下車，格殺之，主即馳車入宮，上大怒，召宣，令欲死乎。宣叩頭曰：臣奉法之吏，不敢縱法，不欲死也。上曰：捶之。宣曰：願一言，死無恨。上曰：何言。宣曰：陛下聖德中興，而縱奴殺良民，以奴殺臣，臣死之後，陛下何以治天下，捶殺臣，不如臣自殺，即以頭撐楹，流血被面，上令小黃門持之。曰：癡令，叩頭謝主，宣不從，上頓癡令頭，宣兩手據地，不肯低頭，上敕強項令出，詣太官賜食。事具公主部。又曰：鄭弘為縣令，政化大行，民王逢，得路遺寶物，縣於衢道，求主還之。又曰：胡紹為河內懷令，三日一視事，十日一詣倉俸米，於閤外炊作乾飯食之，不設釜灶，得一彊盜，問其黨與，得數百人，皆誅之，政教清平，為三河表。又曰：劉昆除江陵令，時縣連火災，昆輒向火叩頭，多能降雨止風。具火部。

《益部耆舊傳》曰：閻憲為綿竹令，有男子杜成，夜行，於路得遺裝，開視有錦二十疋。明早送詣吏曰：縣有明府君，犯此則慚。

《風俗通云》：俗說，孝明帝時，尚書郎河東王喬，遷為鄴令，喬有神，每月朔，常詣臺朝，明帝怪其來數而無車騎，密令太子史候望，言臨至時，常有雙鳧從東南來，因伏伺，見鳧舉羅，但得一隻舄，使尚方識視，四年中所賜尚書郎屬履也。事具神仙部。

《魯國先賢傳》曰：孔翊為洛陽令，置水庭前，得囑託書，皆投水中，一無所發。

【詩】晉潘岳《懷縣詩》曰：小國寡人民，終日寂無事，白水過庭激，綠槐夾門植，信美非吾土，秪攪懷歸志，眷然顧鞏洛，山川邈離異，願言還舊鄉，畏此簡書忌。

《晉河陽令潘安仁詩》曰：密生化單父，子奇蒞東阿，桐鄉建遺勳，武城播弦歌，逸驥騰夷路，潛龍躍海波，弱冠步鼎鉉，既立宰三河，徒美天姿茂，豈謂人爵多。

《陳陰鏗罷故章縣詩》曰：秩滿三秋暮，舟虛一水濱，漫漫遵歸道，悽悽對別津，晨風下散葉，岐路起飛塵，長岑舊知遠，萊蕪本自貧，被裏恆客吏，正朝不繫民，唯當有一犢，留持贈後人。

【頌】《後漢蔡邕陳留太守行小黃縣頌》曰：大顥為政，建時春陽，我君勸止，戾茲小黃，濟濟群吏，攝齊升堂，乃訓乃厲，示之憲方，原罪以心，察獄以情，欽于刑濫，惟務求輕，有辜小罪，放死從生，玄化洽矣。黔首用寧，惟以作頌，式昭德聲。又《考城縣頌》曰：曖曖玄路，北至考城，勸茲穡民，東作是營，農桑之業，為國之經，我君勤心，德音邈成，率爾苗民，慎不敬聽，女執伊筐，男執其耕，申戒群僚，務在寬平，罪人赦宥，囹圄用清。晉江偉襄邑令傅渾頌曰：君稟二儀之醇粹，履元亨之貞和，比德金玉，而堅白不磨，自處戶庭，而名稱家邦，不出門庭，而聲播諸華矣。弱冠而應式敘，起家而君斯民，其為政也。同勵秋霜，等惠春仁，刑不濫疏，賞不僭親，儀天地之簡易，則大道之清純，是以其道易行，其教易遵也。凡我士民，襁老攜幼，惴惴而懷君之恩，顒顒而戀君之德，相與援衡軒而雨涕，若赤子於父母也。明明君侯，臨下有赫，克隆有光，惠我咫尺，于以具瞻，有觀其宅，乃冰其清，乃玉其白，風抗其高，雲垂其澤，宛荊未清，淮夷孔熾，春日萋萋，我車既備，光光我君，爰登其司，微微襄魯，有坰斯記，君有遺愛，民有餘思，敢揚斯頌，垂之來志。

【贊】《晉孫綽孔松楊象贊》曰：君德器純固，基宇高邃，荊玉不及喻其溫，南金未能方其勵，夫其溫恭篤誠，善誘勤勸，外身崇物，非躬厚人，指撝必謙，動靜克讓，允有古賢之風流，乃祖之遺人矣。肇階方尺，臨政弊邑，絜齊冬冰，澤侔春露，於穆我后，含和體純，行範乃祖，德冠搢紳，降跡垂化，澤侔三春，超然遐舉，遺愛在民。

《晉孫楚梁令孫侯頌》曰：於穆君侯，英才宣朗，神鑒將來，思通既往，受佐陝西，臨我邦壤，聲之所振，下應如響，明斷決疑，易於指掌，野有寇盜，惟侯屏之，我有田疇，惟侯闢之，古人慎獄，惟侯平之，凡此三惠，如何勿思。

【啟】《梁任孝恭辭縣啟》曰：但以執笏丹墀，累飛庭葉，垂纓禁裏，屢改欄花，顧慕階墀，不願違奉，不使戀主之心，施於犬馬，傾日之志，偏在葵藿。

《梁劉孝儀除建康令謝啟》曰：所恐長安少年，易為操彈，渭城游徼，矜其獨勇，清路道奴，固知難摺，輕綏飛駕，且見為榮。

