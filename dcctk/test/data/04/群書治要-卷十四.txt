*漢書二

*志

六經之道同歸，而禮樂之用為急，治身者斯須忘禮，則暴嫚入之矣。為國者一朝失禮，則荒亂及之矣。人函天地陰陽之氣，有喜怒哀樂之情，天禀其性，而不能節也。聖人能為之節而不能絕也。故象天地而制禮樂，所以通神明，立人倫，正情性，節萬事者也。

哀有哭踊之節，樂有歌舞之容，正人足以副其誠，邪人足以防其失，故婚姻之禮廢，則夫婦之道乖，而淫僻之罪多，鄉飲之禮廢，則長幼之序亂，而争鬥之獄繁，祭祀本書祭祀作喪祭之禮廢，則骨肉之恩薄，而背死忘先者衆，朝聘之禮廢，則君臣之位失，而侵陵之漸起。故孔子曰：安上治民，莫善於禮，移風易俗，莫善於樂，禮節民心，樂和民聲，政以刑刑作行之，刑以防之，禮樂政刑四達而不誖，則王道備矣。

樂以治內而為同，同於和樂也。禮以修外而為異，尊卑為異。同則和親，異則畏敬，和親則無怨，畏敬則不争，揖讓而天下治者，禮樂之謂也。王者必因前王之禮，順時宜有所損益，即民心稍稍制作，至太平而大備，周監二代，禮文尤具，事為之制，曲為之防，故稱禮經三百，威儀三千，於是教化浹洽，民用和睦，灾害不生，禍亂不作，囹圄空虛，四十餘年，及其衰也。諸侯逾越法度，惡禮制之害己，去其篇籍，遭秦滅學，遂以亂亡。

漢興，撥亂反正，日不暇給，猶命叔孫通制禮儀以正君臣之位。高祖悅而嘆曰：吾乃今日知為天子之貴也。遂定儀法，未盡備而通終，至文帝時，賈誼以為漢承秦之敗俗，弃禮義，捐廉耻，而大臣特以簿書不報，期會為故，至於風俗流溢，恬而不怪，夫移風易俗，使天下回心而向道，類非俗吏之所能為也。立君臣，等上下，使綱紀有序，六親和睦，此非天之所為，人之所設也。人之所設，不為不立，不修則壞，乃草具其儀，天子悅焉。而大臣絳灌之屬害之，故其議遂寢。

至武帝即位，議立明堂，制禮服，會竇太后不悅儒術，其事又廢，後董仲舒言王者承天意以從事，故務德教而省刑罰，今廢先王之德教，獨用執法之吏治民，而欲德化被四海，故難成也。是故古之王者，莫不以教化為大務，立大學以教於國，設庠序以化於邑，教化已明，習俗已成，天下嘗無一人之獄矣。至周末世，大為無道，秦繼其後，又益甚之，今漢繼秦之後，雖欲治之，無可奈何，法出而奸生，令下而詐起，如以湯止沸，沸舊無沸字，補之愈甚而無益，譬之琴瑟不調，甚者，必解而更張之，乃可鼓也。為政而不行，甚者，必變而更化之，乃可理也。故漢得天下以來，常欲以善治，而至今不能勝殘去殺者，失之當更化而不能更化也。是時，上方征討四夷，鋭志武功，不暇留意禮文之事。

至宣帝時，琅邪王吉為諫大夫，又上疏言，欲治之主不世出，公卿幸得遭遇其時，未有建萬世之長策，舉明主於三代之隆者也。其務在於簿書，斷獄聽訟而已，此非太平之基也。上不納其言，至成帝時，劉向要說上宜興辟雍，設庠序，陳禮樂，隆雅頌之聲，盛揖讓之容，以風化天下，如此而不治，未之有也。或曰：不能具禮，禮以養人為本，如有過差，是過而養人也。刑罰之過，或至死傷，今之刑，非皋陶之法也。而有司請定法，削則削，筆則筆，救時務也。至於禮樂，則曰不敢，是敢於殺人，不敢於養人也。夫教化之比於刑法，刑法輕，是舍所重而急所輕也。且教化所恃以為治，刑法所以助治也。今廢所恃而獨立其所助，非所以致太平也。成帝以向言下公卿議，丞相，大司空奏請立辟廱，營表未作，遭成帝崩。

世祖受命中興，即位三十年，四夷賓服，政教清明，乃營立明。

堂辟廱，明帝即位，躬行其禮，威儀既盛美矣。然德化未流洽者，以其禮樂未具，羣下無所誦說，而庠序尚未設之故也。

夫人宵天地之貌，宵，化也。言禀天地氣化而生也。懷五常之性，仁義禮智信也。聰明精粹，精，細也。粹，淳也。有生之最靈者也。爪牙不足以供嗜欲，趨走不足以避利害，無毛羽以禦寒暑，必將役物以為養，用用作任智而不恃力，此所以為貴也。故不仁愛則不能羣，不能羣則不勝物，不勝物則養不足，羣而不足，争心將作，上聖卓然先行敬讓博愛之德者，衆心悅而從之，從之成羣，是為君矣。歸而往之，是為王矣。

洪範曰：天子作民父母，為天下王，聖人取類以正名，而謂君為父母，明仁愛德讓王道之本也。愛待敬而不敗，德須威而久立，故制禮以崇敬，作刑以明威也。聖人既躬明哲之性，必通天地之心，制禮作教，立法設刑，動緣民情，而則天象地，故因天秩而制五禮，因天討而作五刑，上刑用甲兵，其次用斧鉞，中刑用刀鋸，其次用鑽鑿，薄刑用鞭扑，大者陳諸原野，小者致諸市朝，其所繇來者上矣。

自黄帝有涿鹿之戰，顓頊有共工之陳，共工，主水官，秉政作虐，故顓頊伐之也。唐虞之隆隆作際至治之極，猶流共工，放歡兜，殺三苗，殛鯀，然後天下服，夏有甘扈之誓，殷周以兵定天下，古人有言，天生五材，民并用之，廢一不可，誰能去兵，鞭扑不可弛於家，刑罰不可廢於國，征伐不可偃於天下，用之有本末，行之有逆順耳。孔子曰：工欲善其事，必先利其器，文德者，帝王之利器，威武者，文德之輔助也。夫文之所加者深，則武之所服者大，德之所施者博，則威之所制者廣，三代之盛，至於刑措兵寢者，以其本末有序，帝王之極功也。

春秋之時，王道寢壞，禮樂不興，刑罰不中，陵夷至於戰國，韓任申子，秦用商鞅，連相坐之法，造參夷之誅，增加肉刑，大辟有鑿顛押押作抽脅鑊亨之刑，至於始皇，兼吞戰國，遂毁先王之法，滅禮義之官，專任刑罰，躬操文墨，而奸邪并生，赭衣塞路，囹圄成市，天下愁怨，潰而叛之。

高祖初入關，約法三章，蠲削煩苛，兆民大悅，其後四夷未附，兵革未息，三章之法不足以禦奸，於是相國蕭何捃摭秦法，取其宜於時者，作律九章，當孝惠，高后時，蕭，曹為相，塡以無為，是以衣食滋殖，刑罰用希，及孝文即位，躬修玄默，勸趣農桑，减省租賦，將相皆舊功臣，少文多質，懲惡亡秦之政，論議務在寬厚，耻言人之過失，化行天下，告訐之俗易，吏安其官，民樂其業，蓄積歲增，户口浸息，風流篤厚，禁罔疏闊，選張釋之為廷尉，罪疑者予民，是以刑罰大省，至於斷獄四百，有刑措之風。

即位十三年，齊大倉令淳于公有罪當刑。其少女緹縈上書曰：妾父為吏，齊中皆稱其廉平，今坐法當刑，妾傷夫死者不可復復上有可字生，刑者不復屬，雖後欲改過自新，其道無由也。妾願没入為官婢，以贖父刑罪，使得自新。

書奏天子，天子憐悲其意。遂下令曰：蓋聞有虞氏之時，畫衣冠，異章服以為戮，民不犯，何治之至，今法有肉刑三，黥，劓二，刖左右趾合一，凡三也。而奸不止，其咎安在，非乃朕德之薄而教不明與，吾甚自愧，故夫訓道不純，而愚民陷焉。詩曰：凱悌君子，民之父母，今人有過，教未施而刑已加焉。或欲改行為善，而道無由至，朕甚憐之，夫刑至斷支體，刻肌膚，終身不息，何其刑之痛而不德也。豈稱為民父母之意哉。其除肉刑，有以易之。

善乎。孫卿之論刑也。曰：世俗之為說者，以為治古無肉刑，有象刑，是不然矣。以為治古則人莫觸罪邪，豈獨無肉刑哉。亦不待象刑矣。以為人或觸罪矣。而直輕其刑，是殺人者不死，而傷人者不刑也。罪至重而刑至輕，民無所畏，亂莫大焉。凡制刑之本，將以禁暴惡，且懲其末也。殺人者不死，傷人者不刑，是惠暴而寬惡也。故象刑非生於治古，方起於亂今也。所以有象刑之言者，近起今人惡刑之重，故遂推言古之聖君但以象刑天下自治也。

凡爵列官職，賞慶刑罰，皆以類相從者也。一物失稱，亂之端也。德不稱位，能不稱官，賞不當功，刑不當罪，不祥莫大焉。夫征暴誅悖，治之盛盛作威，也。殺人者死，傷人者刑，是百王之所同，未有知其所由來者也。故治則刑重，亂則刑輕，犯治之罪固重，犯亂之罪固輕也。書云，刑罰世重世輕，此之謂也。書所謂象刑惟明者，言象天道而作刑，安有菲屨赭衣者哉。

孫卿之言既然。又因俗說而論之曰：禹承堯舜之後，自以德衰而制肉刑，湯武順而行之者，以俗薄於唐虞故也。今漢承衰周暴秦極弊之流，俗已薄於三代，而行堯舜之刑，是猶以鞿羈而御駻突，以繩繫馬領曰鞿，駻突，惡馬也。違救時之宜矣。且除肉刑者，本欲以全民也。今去髠鉗一等，轉而入於大辟，以死罔民，失本惠矣。故死者歲以萬數，刑重之所致也。至乎穿窬之盗，忿怒傷人，男女淫佚，吏為奸臧，若此之惡，髠鉗之罰，又不足以懲也。故刑者歲十萬數，民既不畏，又曾不耻，刑輕之所生也。

故俗之能吏，公以殺盗為威，專殺者勝任，奉法者不治，亂名傷制，不可勝條，是以網密而奸不塞，刑繁而民愈嫚，必世而未仁，百年而不勝殘，誠以禮樂闕而刑不正也。豈宜惟思所以清原正本之論，删定律令，撰二百章以應大辟，其餘罪次，於古當生，今觸死者，皆可募行肉刑，及傷人與盗，吏受賕枉法，男女淫亂，皆復古刑為三千章，詆欺文致微細之法悉蠲除，如此，則刑可畏而禁易避，吏不專殺，法無二門，輕重當罪，民命得全，合刑罰之中，殷天人之和，順稽古之制，成時雍之化，成康刑措，雖未可致，孝文斷獄，庶幾可及也。

洪範八政，一曰食，二曰貨，二者生民之本，興自神農之世，斫木為耜，煣木為耒，耒耨之利，以教天下，日中為市，致天下之民，聚天下之貨，交易而退，各得其所，而貨通食足，然後國實民富，而教化成，黄帝以下，通其變，使民不倦，殷周之盛，詩書所述，要在安民，富而教之也。故易稱天地之大德曰生，聖人之大寶曰位，何以守位曰仁，何以聚人曰財，財者，帝王所以聚人守位，養成羣生，治國安人之本也。是以聖王域民，築城郭以居之，制井廬以均之，開市肆以通之，設庠序以教之，士農工商四民有業，聖王量能授事，四民陳力受職，故朝無廢官，邑無傲民，地無曠土。

孔子曰：導千乘之國，敬事而信，節用而愛人，使民以時，故民皆勸功樂業，先公而後私，民三年耕則餘一年之畜，衣食足而知榮辱，廉讓生而争訟息，餘三年食，進業曰登，再登曰平，三登泰泰上有曰字平，然後王德流洽，禮樂成焉。又曰：糴甚貴傷民，甚賤傷農，民傷則離散，農傷則國貧，故甚貴與甚賤，其傷一也。善為國者，使民毋傷而農益勸。

文帝即位，躬修儉節，思安百姓，時民近戰國，背本趣末。賈誼說上曰：筦子曰：倉廩實知禮節，民不足而可治者，自古及今，未之嘗聞。古之人曰：一夫不耕，或受之飢，一女不織，或受之寒，生之有時而用之無度，則物力必屈，古之治天下，至纖至悉也。故其蓄積足恃，今背本而趨末，食者甚衆，是天下之大殘也。淫侈之俗，日日以長，是天下之大賊也。殘賊公行，莫之或止，生之者甚少，而靡之者甚多，天下財産，何得不蹷哉。

世之有飢穰，天之行也。天之行氣，不能常孰。禹湯被之矣。即不幸有方二三千里之旱，國胡以相恤，卒然邊境有急，數十萬之衆，國胡以餽之，兵旱相乘，天下屈，有勇者聚徒而横擊，并舉而争起矣。迺駭而圖之，豈將有及乎。夫積貯者，天下之大命也。苟粟多而財有餘，何為而不成，以攻則取，以守則固，以戰則勝，懷敵附遠，何招而不至，今毆民而歸之農，皆著於本，使天下各食其力，末技游食之民，轉而緣南畮，則畜積足而人樂其所矣。可以為富安天下，而直為此禀禀也。禀禀，危也。竊為陛下惜之。

於是上感誼言，始開藉田，躬耕以勸百姓。晁錯復說上曰：聖王在上而民不凍飢者，非能耕而食之，織而衣之也。為開其資財之道也。故堯，禹有九年之水，湯有七年之旱，而國無捐瘠者，捐，謂民飢也。或謂貧乞者為捐也。以畜積多而備先具也。今海內為一，土地民人之衆，不避湯禹，加以無天灾，而畜積之未及者，何也。地有遺利，民有餘力，生穀之土未盡墾，山澤之利未盡出，游食之人未盡歸農也。民貧則奸邪生，貧生於不足，不足生於不農，不農則不地著，不地著則離鄉輕家，民如鳥獸，雖有高城深池，嚴法重刑，猶不能禁也。

夫寒之於衣，不待輕暖，飢之於食，不待甘旨，飢寒至身，不顧廉耻，人情一日不再食則飢，終歲不製衣則寒，夫腹飢不得食，膚寒不得衣，雖慈母不能保其子，君安能以有民哉。明主知其然也。故務民於農桑，薄賦斂，廣蓄積，以實倉禀，備水旱，故民可得而有也。民者，在上所以牧之，趨利，如水走下，四方無擇也。夫珠玉金銀，飢不可食，寒不可衣，然而衆貴之者，以上用之故也。其為物輕微易臧，在於把握，可以周海內而無飢寒之患，此令民易去其鄉，盗賊有所勸，亡逃者得輕資也。粟米布帛生於地，長於時，聚於力，非可一日成也。數石之重，中人不勝，不為奸邪所利，一日弗得而飢寒至，是故明君貴五穀而賤金玉。

今農夫春耕夏耘，秋穫冬藏，伐薪樵，給傜役，春不得避風塵，夏不得避暑熱，秋不得避陰雨，冬不得避寒凍，四時之間，無日休息，又私自送往迎來，吊死問疾，養孤長幼在其中，勤苦如此，尚復被水旱之灾，急政暴虐，賦斂不時，朝令而暮改，當其有者，半賈而賣，無者取倍稱之息，取一償二為倍稱。於是有賣田宅，鬻子孫，以償責者矣。

而商賈大者，積貯倍息，小者，坐列販賣，操其奇贏，日游都市，乘上之急，所賣必倍，故其男不耕耘，女不蠶織，衣必文采，食必粱肉，無農夫之苦，而有仟伯之得，因其富厚，交通王侯，力過吏埶，以利相傾，千里游敖，冠蓋相望，此商人所以兼兼下有并字農人，農人所以流亡者也。

今法律賤商人，商人已富貴矣。尊農夫，農夫已貧賤矣。故俗之所貴，主之所賤也。吏之所卑，法之所尊也。上下相反，好惡乖迕，而欲國富法立，不可得也。方今之務，莫若使民務農而已矣。欲民務農，在於貴粟，貴粟之道，在於使民以粟為賞罰，今募天下入粟縣官，得以拜爵，得以除辠，如此，富人有爵，農民有錢，粟有所渫矣。夫能入粟以受爵，皆有餘者也。取於有餘以供上用，則貧民之賦可損，所謂損有餘，補不足，令出而民利者也。順於民心，所補者三，一曰主用足，二曰民賦少，三曰勸農功，爵者上之所擅，出於口而無窮，粟者民之所種，生於地而不乏，夫得高爵與免辠，人之所甚欲也。使天下人入粟於邊以受爵免辠，不過三歲，塞下粟必多矣。

於是文帝從錯之言，令民入粟邊，各以多少級數為差，至武帝之初，七十年間，國家無事，都鄙廩庾盡滿，而府庫餘財，京師之錢累百巨萬，貫朽而不可校，校，數也。太倉之粟，陳陳相因，充溢露積於外，腐敗不可食，衆庶街巷有馬，阡陌之間成羣，守閭閻者食粱肉，為吏者長子孫，居官者以為姓號，倉氏，庾氏是也。人人自愛而重犯法，先行誼而黜媿辱焉。於是罔疏而民富。

是後外事四夷，內興功利，役費并興，而民去本，天下虛耗，人民相食，武帝末年，悔征伐之事，迺封丞相為富民侯，以趙過為搜粟都尉，教民代田，用力少而得穀多，至昭帝時，流民稍還，田野益闢，頗有蓄積，宣帝即位，用吏多選賢良，百姓安土，歲數豐穰，穀至石五錢，農人少利，時大司農中丞耿壽昌奏言糴三輔，弘農，河東，上黨，太原郡穀，足供京師，可以省關東漕卒過半，天子從其計，壽昌遂白令邊郡皆以穀賤時增價而糴，穀貴時减價而糶，名曰常平倉，民便之，上乃賜壽昌爵關內侯，至元帝時，乃罷常平倉，哀帝即位，百姓訾富雖不及文景，然天下户口最盛。

平帝崩，莽遂篡位，因漢承平之業，匈奴稱藩，百蠻賓服，舟車所通，盡為臣妾，府庫百官之富，天下晏然，莽一朝有之，而其意未滿，陿小漢家制度，以為疏闊，宣帝始賜單于印璽，與天子同，而西南夷鈎町稱王，莽乃遣使易單于印綬，貶鈎町為侯，二方始怨，侵犯邊境，莽遂興師發三十萬衆，欲同時十道并出，壹舉滅匈奴，海內擾矣。又動欲慕古，不度時宜，分裂州郡，改職作官，下令更名天下田曰王田，奴婢曰私屬，皆不得賣買，其男口不滿八而田過一井者，分餘田與九族鄉黨，犯令法至死，制又不定，吏緣為奸，天下謷謷然，陷刑者衆。

凡貨，金錢布帛之用，夏，殷以前，其詳靡記云，太公為周立九府圜法，圜即錢也。退又行之於齊，至管仲相桓公，通輕重之權。曰：歲有凶穰，故穀有貴賤，令有緩急，故物有輕重，所緩則賤，所急則貴。人君不理，則蓄賈游於市，乘民之不給，百倍其本矣。計本量委則足矣。然而民有飢餓者，穀有所藏也。民有餘則輕之，故人君斂之以輕，民不足則重之，故人君散之以重，民輕之之時為斂糴之，重之之時官為散之。凡輕重斂散之以時即準平，故大賈蓄家不得豪奪吾民矣。

秦兼天下，幣為二等，黄金以溢為名，二十兩為溢，秦以溢為一金，漢以一斤為一金也。錢質如周，錢文曰半兩，漢興，以為秦錢重難用，更令民鑄莢錢，如榆莢也。孝文為錢益多而輕，更鑄四銖，文為半兩，除盗鑄錢令。賈誼諫曰：夫事有召禍而法有起奸，今令細民人操造幣之埶，各隱屏而鑄作，因欲禁其厚利微奸，雖黥罪日報，其埶不止，報，論。為法若此，上何賴焉。又民用錢，郡縣不同，法錢不立，吏急而壹之虖，則大為煩苛而力不能勝，縱而弗呵乎。則市肆異用，錢文大亂，苟非其術，何鄉而可哉。今農事弃捐，而采銅者繁，奸錢日多，五穀不為多，民采銅鑄錢，廢其農業，故五穀不為多。善人怵而為奸邪，怵，誘，動心於奸邪也。愿民陷而之刑戮，刑戮甚不祥，奈何而忽，上不聽，是時吳以諸侯即山鑄錢，富埒天子，後卒叛逆，鄧通，大夫也。以鑄錢，財過王者，故吳，鄧錢布天下。

武帝因文景之蓄，忿胡粵之害，即位數年，嚴助，朱買臣等招來東甌，事兩粵，江淮之間，蕭然煩費矣。唐蒙，司馬相如開西南夷，鑿山通道千餘里，以廣巴蜀，巴蜀之民罷焉。彭吳穿穢栢栢作貊，朝鮮置滄海郡，則燕，齊之間靡然發動，及王恢設謀馬邑，匈奴絕和親，侵擾北邊，兵連而不解，天下共其勞，干戈日滋，行者齎，居者送，中外騷擾相奉，財賂衰耗而不澹，入物者補官，出貨者除辠，選舉陵夷，廉耻相冒，武力進用，法嚴令具，興利之臣，自此而始。

其後衞青歲以數萬騎出擊匈奴，遂取河南，築朔方郡，時又通西南夷道，作者數萬人，千里負擔餽饢，率十餘鐘致一石，鐘六石四斗。置滄海郡，築衞朔方，轉漕甚遠，自山東咸被其勞，費數十百巨萬，府庫并虛，迺募民能入奴婢以終身復為郞，增秩，及入羊為郞，始於此，此後衞青比歲將十餘萬衆擊胡，斬捕首虜之士，受賜黄金二十餘萬斤，而漢軍士馬死者十餘萬，兵甲轉漕之費不與焉。於是經用賦税既竭，不足以奉戰士，有司請令民得買爵及贖禁錮免贓罪，大者封侯卿大夫，小者郞，吏道雜而多端，官職耗廢。

票騎仍再出擊胡，大克，獲渾邪王，率數萬衆來降，皆得厚賞，衣食仰給縣官，縣官不給，天子迺損膳，解乘輿駟，出御府禁藏以澹之，費以億計，縣官大空，富商賈財或累萬金而不佐公家之急，於是天子與公卿議更造錢造無造字，幣以澹用，而摧浮淫并兼之徒，於是以東郭咸陽，孔僅為大司農丞，領鹽鐵事，而桑私羊貴幸侍中，故三人言利，事析秋豪矣。法既益嚴，吏多廢免，皆謫令伐棘上林，作昆明池，其明年，大將軍，票騎大出擊胡，賞賜五十萬金，軍馬死者十餘萬匹，轉漕車甲之費不與焉。是時財匱，戰士頗不得禄矣。

諸賈人末作貰貸及商以取利者，雖無市籍，各以其物自占，率緡錢二千而筭一，軺車一筭，商賈人軺車二筭，商賈人有軺車，使出二筭，重其賦也。船五丈以上一筭，匿不自占，占不悉，戍邊一歲，没入緡錢，有能吿者，以其半畀之，是時，豪富皆争匿財，唯卜式數求入財以助縣官，天子迺超超舊作越，改之拜式為中郞，賜爵左庶長，田十頃，布告天下，以風百姓。

自造白金，五銖錢，後五歲而赦吏民之坐盗鑄金錢死者數十萬人，其不發覺相殺者，不可勝計，赦自出者百餘萬人，然不能半自出矣。犯法者衆，吏不能盡誅，於是遣博士褚大，徐偃等分行郡國，舉并兼之徒，而御史大夫張湯方貴用事，减宣，杜周等為中丞，義縱，尹齊，王温舒等用慘急苛刻為九卿，直指夏蘭之屬始出，而大農顔異誅矣。自是後有腹非之法比，而公卿大夫多諂諛取容，天子既下緡錢令而尊卜式，百姓終莫分財佐縣官，於是吿緡錢縱矣。

楊可吿緡遍天下，中家以上，大氐皆遇吿，得民財物以億計，奴婢以千萬數，田大縣數百頃，小縣百餘餘下有頃字，宅亦如之，於是商賈中家以上大氐破，民媮，甘食好衣，不事蓄藏之業，而縣官以鹽鐵緡錢之故，用少饒矣。是時，越欲與漢用船戰逐，水戰相逐，乃大修昆明池，列館環之，治樓船高十餘丈，作柏梁臺高數十丈，宮室之修，由此日麗，明年，天子始巡郡國，公卿白議封禪事，而郡國皆豫治道，修繕故宮，儲設共具而望幸，明年，南越反，西羌侵邊，天子因南方樓船士二十餘萬人擊越，發三河以西騎擊羌，又度河築令居，初置張掖，酒泉郡，而上郡，朔方，西河，河西開田官，斥塞卒，塞上候斥卒也。六十萬人戍田之，中國繕道餽糧，遠者三千餘里，邊兵不足，迺發武庫工官兵器以澹之。

齊相卜式上書願父子死南粵，天子下詔褒揚，賜爵關內侯，黄金四十斤，田十頃，布告天下，天下莫應，列侯以百數，皆莫求從軍，至飲酎，少府省金，省視諸侯金有輕重。而列侯坐酎金失侯者百餘人，迺拜卜式為御史大夫，式既在位，見郡國多不便縣官作鹽鐵器，或强令民買之，而船有筭，因孔僅言船筭事，上不說，然兵所過縣，縣以為訾給毋乏而已，不敢言輕賦法矣。

元封元年，卜式貶為太子太傅，而桑弘羊為治粟都尉，領大農，迺請置大農部丞數十人，分部主郡國，各往往置均輸鹽鐵官，盡籠天下之貨，名曰平準，不復吿緡，民不益賦，天下用饒，於是弘羊賜爵左庶長，黄金者再百焉。是歲小旱，上令百官求雨。卜式言曰：縣官當食租衣税而已，今弘羊令吏坐市列販物求利，烹弘羊，天乃雨，久之，拜弘羊為御史大夫，昭帝即位，詔郡國舉賢良文學士，問以民所疾苦教化之要，皆對願罷鹽鐵酒榷均輸官，毋與天下争利，示以節儉，然後教化可興，迺罷酒酤，宣，元，成，哀，平，五世，亡所變改。

王莽居攝，變漢制，更作金銀龜貝錢布之品，名曰寶貨，凡寶貨五物，六名，二十八品，百姓憒亂，其貨不行，民私以五銖錢市買，莽患之，下詔敢非井田，挾五銖錢者為惑衆，投諸四裔，以御魑魅，於是商農失業，食貨俱廢，民涕泣於市道，坐賣買田宅奴婢鑄錢抵辠者，自公卿大夫至庶人，不可勝數，莽知民愁，迺但行小錢直一，與大錢五十二品并行，龜貝布屬且寢。

莽性躁擾，不能毋為，每有所興造，必欲依古得經文，羲和置命士，督五均六斡，郡有數人，皆用富賈，乘傳求利，交錯天下，因與郡縣通奸，多張空簿，府藏不實，百姓愈病，莽每一斡，為設科條防禁，犯者辠至死，奸吏猾民并侵，衆庶各不安生，每壹易錢，民用破業，而大陷刑，莽以私鑄錢死，及非沮寶貨投四裔，犯法者多，不可勝計，乃更輕其法，私鑄作泉布者，與妻子没入為官奴婢，吏及比伍，知而不舉吿與同罪，非沮寶貨民，罰作一歲，吏免官，犯者俞衆，及五人相坐，皆没入郡國，檻車鐵鏁，傳送長安鐘官，愁苦死者十六七。

匈奴侵寇甚，莽大募天下囚徒人奴，名曰猪突狶勇，猪性觸突人，故取以喻。壹切税吏民，訾三十而取一，又令公卿已下，至郡縣黄綬吏，皆保養軍馬，吏盡，復以與民，民搖手觸禁，不得耕桑，傜役煩劇，而枯旱蝗蟲相因，又用制作未定，上自公侯，下至小吏，皆不得奉禄，而私賦斂，貨賂上流，獄訟不决，吏用苛暴立威，旁緣莽禁，侵刻小民，富者不得自保，貧者無以自存，起為盗賊，依阻山澤，吏不能禽，而覆蔽之，浸淫日廣，於是青，徐，荆，楚之地，往往萬數，戰鬬死亡，緣邊四夷，所繫虜，陷罪，飢疫人相食，及莽未誅，而天下户口减半矣。自發猪突狶勇，後四年，而漢兵誅莽。

昔仲尼没而微言絕，隱微不顯之言。七十子喪而大義乖，戰國從横，真僞分争，諸子之言，紛然殽亂，至秦患之，乃焚滅文章，以愚黔首，漢興，改秦之敗，大收篇籍，廣開獻書之路，建藏書之策，置寫書之官，書必同文，不知則闕，問諸故老，至於衰世，是非亡正，人用其私，古之學者耕且養，三年而通一藝，存其大體，玩經文而已，是故用日約少而蓄德多，三十而五經立也。後世經傳既已乖離，博學者又不思多聞闕疑之義，而務碎義逃難，便辭巧說，破壞形體，說五字之文，至於二三萬言，後進彌以馳逐，故幼童而守一藝，白首而後能言，以安其所習，毁所不見，終以自蔽，此學者之患也。

儒家者流，蓋出於司徒之官，助人君順陰陽，明教化者也。游文於六經之中，留意於仁義之際，祖述堯舜，憲章文武，宗師仲尼，以重其言，於道最為高，然惑者既失精微，而辟者又隨時抑揚，違離道本，苟以嘩衆取寵，後進循之，是以五經乖析，儒學寢衰，此辟儒之患也。

道家者流，蓋出於史官，歷紀成敗存亡禍福古今之道，秉要執本，清虛以自守，卑弱以自持，此君人南面者之術也。合於堯之克讓，易之嗛嗛，一謙而四益，此其所長也。及放者為之，則欲絕去禮學，兼弃仁義。曰：獨任清虛，可以為治。

陰陽家者流，蓋出於羲和之官，敬順昊天，歷象日月星辰，敬授民時，此其所長也。及拘者為之，則牽於禁忌，泥於小數，舍人事而任鬼神。

法家者流，蓋出於理官，信賞必罰，以輔禮制，此其所長也。及刻者為之，則無無舊作云，改之教化，去仁愛，專任刑法，而欲以致治，至於殘害至親，傷恩薄厚。

名家者流，蓋出於禮官，古者名位不同，禮亦異數。孔子曰：必也正名乎。此其所長也。及譥者為之，則苟鈎鈲析亂而已。

墨家者流，蓋出於清廟之守，茅屋采椽，是以貴儉，養三老五更，是以兼愛，選士大射，是以上賢，宗祀嚴父，是以右鬼，右鬼，謂信鬼神，親鬼而右之。順四時而行，是以非命，言無吉凶之命，但有賢不肖善惡也。以孝視天下，是以上同，言皆同可以治，此其所長也。及蔽者為之，見儉之利，因以非禮樂，推兼愛之意，而不知别親疏。

從横家者流，蓋出於行人之官。孔子曰：使乎使乎。言當權事制宜，受命而不受辭，此其所長也。及邪人為之，則上詐諼而弃其信。

雜家者流，蓋出於議官，兼儒墨，合名法，知國體之有此，見王治之無不貫，此其所長也。及蕩者為之，則漫羨而無所歸心。

農家者流，蓋出於農稷之官，播百穀，勸耕桑，以足衣食。故孔子曰：所重民食，此其所長也。及鄙者為之，以為無所事聖王，欲使君臣并耕，誖上下之序。

