仲尼居，仲尼，孔子字。曾子侍，曾子，孔子弟子也。子曰：先王有至德要道，子者，孔子。以順天下，民用和睦，上下無怨，以，用也。睦，親也。至德以教之，要道以化之，是以民用和睦，上下無怨也。汝知之乎。曾子避席曰：參不敏，何足以知之，參，名也。參不達。子曰：夫孝，德之本也。人之行莫大於孝，故曰德之本也。教之所由生也。教人親愛莫善於孝，故言教之所由生。復坐，吾語汝，身體髪膚，受之父母，不敢毁傷，孝之始也。立身行道，揚名於後世，以顯父母，孝之終也。夫孝，始於事親，中於事君，終於立身，大雅云，無念爾祖，聿修厥德。大雅者，詩之篇名，無念，無忘也。聿，述也。修，治也。為孝之道，無敢忘爾先祖，當修治其德矣。

子曰：愛親者，不敢惡於人，愛其親者，不敢惡於他人之親。敬親者，不敢慢於人，己慢人之親，人亦慢己之親，故君子不為也。愛敬盡於事親，盡愛於母，盡敬於父。而德教加於百姓，敬以直內，義以方外，故德教加於百姓也。形于四海，本書形作刑，形，見也。德教流行見四海也。蓋天子之孝也。呂刑云，一人有慶，兆民賴之。呂刑，尚書篇名，一人，謂天子，天子為善，天下皆賴之。

在上不驕，高而不危，諸侯在民上，故言在上，敬上愛下，謂之不驕，故居高位而不危殆也。制節謹度，滿而不溢，費用約儉，謂之制節，奉行天子法度，謂之謹度，故能守法而不驕逸也。高而不危，所以長守貴也。居高位能不驕，所以長守貴也。滿而不溢，所以長守富也。雖有一國之財而不奢泰，故能長守富。富貴不離其身，富能不奢，貴能不驕，故云不離其身。然後能保其社稷，上能長守富貴，然後乃能安其社稷。而和其民人，薄賦斂，省傜役，是以民人和也。蓋諸侯之孝也。《詩》云：「戰戰兢兢，如臨深淵，如履薄冰，」戰戰，恐懼，兢兢，戒慎，如臨深淵，恐墜，如履薄冰，恐陷。

非先王之法服不敢服，非先王之法言不敢道，不合詩書不敢道。非先王之德行不敢行，不合禮樂則不敢行。是故非法不言，非詩書則不言。非道不行，非禮樂則不行。口無擇言，身無擇行，言滿天下無口過，行滿天下無怨惡，三者備矣。然後能守其宗廟，法先王服，言先王道，行先王德，則為備矣。蓋卿大夫之孝也。《詩》云：「夙夜匪懈，以事一人，」夙，早也。夜，暮也。一人，天子也。卿大夫當早起夜臥以事天子，勿懈惰。

資於事父以事母，而愛同，事父與母，愛同敬不同也。資於事父以事君，而敬同，事父與君，敬同愛不同。故母取其愛，而君取其敬，兼之者父也。兼，并也。愛與母同，敬與君同，并此二者，事父之道也。故以孝事君則忠，移事父孝以事於君則為忠也。以敬事長則順，移事兄敬以事於長則為順矣。忠順不失，以事其上，事君能忠，事長能順，二者不失，可以事上也。然後能保其禄位，而守其祭祀，蓋士之孝也。《詩》云：「夙興夜寐，無忝爾所生，」忝，辱也。所生，謂父母，士為孝當早起夜臥，無辱其父母也。

因因上舊有子曰二字，删之天之道，春生夏長，秋收冬藏，順四時以奉事天道。分地之利，分别五土，視其高下，此分地之利。謹身節用，以養父母，行不為非為謹身，富不奢泰為節用，度財為費，父母不乏也。此庶人之孝也。故自天子至于庶人，孝無終始，而患不及己者，未之有也。總說五孝，上從天子，下至庶人，皆當孝無終始，能行孝道，故患難不及其身，未未下九字恐有脱誤之有者，言未之有也。

曾子曰：甚哉。孝之大也。上從天子下至庶人皆當為孝無終始，曾子乃知孝之為大。子曰：夫孝，天之經也。春秋冬夏，物有死生，天之經也。地之義也。山川高下，水泉流通，地之義也。民之行也。孝悌恭敬，民之行也。天地之經，而民是則之，天有四時，地有高下，民居其間，當是而則之。則天之明，則，視也。視天四時無失其早晚也。因地之利，因地高下所宜何等。以順天下，是以其教不肅而成，以，用也。用天四時地利，順治天下，下民皆樂之，是以其教不肅而成也。其政不嚴而治，政不煩苛，故不嚴而治也。先王見教之可以化民也。見因天地教化民之易也。是故先之以博愛，而民莫遺其親，先修人事，流化於民也。陳之以德義，而民興行，上好義，則民莫敢不服也。先之以敬讓，而民不争，若文王敬讓於朝，虞，芮推畔於野，上行之則下效法之。道之以禮樂，而民和睦，上好禮則民莫敢不敬。示之以好惡，而民知禁。善者賞之，惡者罰之，民知禁，不敢為非也。

子曰：昔者明王之以孝治天下，不敢遺小國之臣，古者諸侯歲遣大夫聘問天子，天子待之以禮，此不遺小國之臣者也。而况於公侯伯子男乎。古者，諸侯五年一朝天子，天子使世子郊迎，芻禾百車，以客禮待之。故得萬國之歡心，以事其先王，諸侯五年一朝天子，各以其職來助祭宗廟，是得萬國之歡心，事其先王也。治國者，不敢侮於鳏寡，而况於士民乎。治國者，諸侯也。故得百姓之歡心，以事其先君，治家者不敢失於臣妾之心，而况於妻子乎。故得人之歡心，以事其親，夫然，故生則親安之，養則致其樂，故親安之也。祭則鬼饗之，祭則致其嚴，故鬼饗之。是以天下和平，上下無怨故和平。灾害不生，風雨順時，百穀成熟。禍亂不作，君惠臣忠，父慈子孝，是以禍亂無緣得起也。故明王之以孝治天下也如此，故上明王所以灾害不生，禍亂不作，以其孝治天下，故致於此。《詩》云：「有覺德行，四國順之，」覺，大也。有大德行，四方之國，順而行之也。

曾子曰：敢問聖人之德，無以加於孝乎。子曰：天地之性人為貴，貴其異於萬物也。人之行莫大於孝，孝者德之本，又何加焉。孝莫大於嚴父，莫大尊嚴其父。嚴父莫大於配天，尊嚴其父，莫大於配天，生事愛敬，死為神主也。則周公其人也。尊嚴其父配食天者，周公為之。昔者，周公郊祀后稷以配天，郊者祭天名，后稷者周公始祖。宗祀文王於明堂以配上帝，文王，周公之父，明堂，天子布政之宮，上帝者，天之别名。是以四海之內，各以其職來祭，周公行孝朝，越裳重譯來貢，是得萬國之歡心也。夫聖人之德，又何以加於孝乎。孝悌之至，通於神明，豈聖人所能加。聖人因嚴以教敬，因親以教愛，因人尊嚴其父，教之為敬，因親近於其父，教之為愛，順人情也。聖人之教，不肅而成，聖人因人情而教民，民皆樂之，故不肅而成也。其政不嚴而治，其身正，不令而行，故不嚴而治。其所因者本也。本謂孝也。父子之道，天性也。性，常也。君臣之義也。君臣非有天性，但義合耳。父母生之，續莫大焉。父母生子，骨肉相連屬，復何加焉。君親臨之，厚莫重焉。君親擇賢，顯之以爵，寵之以禄，厚之至也。故不愛其親而愛他人者，謂之悖德，人不能愛其親而愛他人親者，謂之悖德。不敬其親而敬他人者，謂之悖禮，不能敬其親而敬他人之親者，謂之悖禮也。以順則逆，以悖為順，則逆亂之道也。民無則焉。則，法。不在於善，而皆在於凶德，惡人不能以禮為善，乃化為惡，若桀纣是也。雖得之，君子所不貴，不以其道，故君子不貴。君子則不然，言思可道，君子不為逆亂之道，言中詩書，故可傳道也。行思可樂，動中規矩，故可樂也。德義可尊，可尊法也。作事可法，可法則也。容止可觀，威儀中禮故可觀。進退可度，難進而盡忠，易退而補過。以臨其民，是以其民畏而愛之，畏其刑罰，愛其德義。則而象之，故能成其德教，而行其政令，《詩》云：「淑人君子，其儀不忒，」淑，善也。忒，差也。善人君子，威儀不差，可法則也。

子曰：孝子之事親，居則致其敬，養則致其樂，樂竭歡心以事其親。病則致其憂，喪則致其哀，祭則致其嚴，五者備矣。然後能事親，事親者，居上不驕，雖尊為君而不驕也。為下不亂，為人臣下，不敢為亂也。在醜不争，醜，類也。以為善，不忿争。居上而驕則亡，富貴不以其道，是以取亡也。為下而亂則刑，為人臣下好作亂，則刑罰及其身。在醜而争則兵，朋友中好為忿争者，惟兵刃之道。三者不除，雖日用三牲之養，猶為不孝。夫愛親者，不敢惡於人之親，今反驕亂分争，雖日致三牲之養，豈得為孝子。

子曰：五刑之屬三千，五刑者，謂墨，劓，臏，宮宮下舊有割字，删之，大辟也。而罪莫大於不孝，要君者無上，事君先事而後食禄，今反要君，此無尊上之道。非聖人者無法，非侮聖人者不可法。非孝者無親，己不自孝，又非他人為孝，不可親。此大亂之道也。事君不忠，侮聖人言，非孝者，大亂之道也。

子曰：教民親愛，莫善於孝，教民禮順，莫善於悌，移風易俗，莫善於樂，夫樂者感人情，樂正則心正，樂淫則心淫也。安上治民，莫善於禮，上好禮則民易使。禮者，敬而已矣。敬，禮之本，有何加焉。故敬其父則子悅，敬其兄則弟悅，敬其君則臣悅，敬一人而千萬人悅，所敬者寡，悅者衆，所敬一人，是其少，千萬人悅，是其衆。此之謂要道也。孝悌以教之，禮樂以化之，此謂要道也。

子曰：君子之教以孝，非家至而日見之也。但行孝於內，流化於外也。教以孝，所以敬天下之為人父者也。天子父事三老，所以敬天下老也。教以悌，所以敬天下之為人兄者也。天子兄事五更，所以教天下悌也。教以臣，所以敬天下之為人君者也。天子郊則君事天，廟則君事尸，所以教天下臣。《詩》云：「愷悌君子，民之父母，」以上三者教於天下，真民之父母。非至德，其孰能順民如此其大者乎。至德之君，能行此三者，教於天下也。

子曰：君子之事親孝，故忠可移於君，欲求忠臣，出孝子之門，故可移於君。事兄悌，故順可移於長，以敬事兄則順，故可移於長也。居家理，故治可移於官，君子所居則化，所在則治，故可移於官也。是以行成於內，而名立於後世矣。

曾子曰：若夫慈愛，恭敬，安親，揚名，則聞命矣。敢問子從父之命，可謂孝乎。子曰：是何言與，是何言與，昔者，天子有争臣七人，雖無道，不失其天下，七人者，謂大師，大保，大傅，左輔，右弼，前疑，後丞，維持王者，使不危殆。諸侯有争臣五人，雖無道，不失其國，大夫有争臣三人，雖無道，不失其家，尊卑輔善，未聞其官。士有争友，則身不離於令名，令，善也。士卑無臣，故以賢友助己。父有争子，則身不陷於不義，故當不義則争之，從父之命，又焉得為孝乎。委曲從父命，善亦從善，惡亦從惡，而心有隱，豈得為孝乎。

子曰：昔者，明王事父孝，故事天明，盡孝於父，則事天明。事母孝，故事地察，盡孝於母，能事地察，其高下視其分，察也。長幼順，故上下治，卑事於尊，幼順於長，故上下治。天地明察，神明彰矣。事天能明，事地能察，德合天地，可謂彰也。故雖天子，必有尊也。言有父也。雖貴為天子，必有所尊，事之若父，三老是也。必有先也。言有兄也。必有所先，事之若兄，五更是也。宗廟致敬，不忘親也。設宗廟，四時齋戒以祭之，不忘其親。修身慎行，恐辱先也。修身者，不敢毁傷，慎行者，不歷危殆，常恐其辱先也。宗廟致敬，鬼神著矣。事生者易，事死者難，聖人慎之，故重其文。孝悌之至，通於神明，光于四海，無所不通，孝至於天則風雨時，孝至於地則萬物成，孝至於人則重譯來貢，故無所不通也。《詩》云：「自西自東，自南自北，無思不服，」孝道流行，莫敢不服。

子曰：君子之事上也。進思盡忠，退思補過，將順其美，匡救其惡，故上下，上下下舊有治字，删之能相親也。君臣同心，故能相親。

有子曰：孔子弟子有若也。君子務本，本立而道生，孝悌也者，其仁之本與。先能事父兄，然後仁可成。

子曰：巧言令色，鮮矣仁。子，孔子，巧言，好其言語，令色，善其顏色，皆欲令人悅之，少能有仁也。

曾子曰：孔子弟子曾參也。吾日三省吾身，為人謀而不忠乎。與朋友交而不信乎。傳不習乎。言凡所傳之事，得無素不講習而傳之者也。

子曰：導千乘之國，導謂為之政教也。敬事而信，為國者舉事必敬慎，與民必誠信也。節用而愛人，節用，不奢侈也。國以民為本，故愛養之。使民以時。不妨奪農務也。

子曰：弟子入則孝，出則悌，謹而信，泛愛衆，而親仁，行有餘力，則以學文。文者，古之遺文。

子夏曰：孔子弟子卜商也。事父母能竭其力，事君能致其身，盡忠節，不愛其身也。與朋友交，言而有信，雖曰未學，吾必謂之學矣。

子曰：君子不重則不威，學則不固，主忠信，無友不如己者，過則勿憚改。主，親也。憚，難也。

曾子曰：慎終追遠，民德歸厚。慎終者，喪盡其哀，追遠者，祭盡其敬，人君行此二者，民化其德，皆歸於厚也。

有子曰：禮之用，和為貴，先王之道斯為美，小大由之，有所不行，知和而和，不以禮節之，亦不可行也。人知禮貴和而每事從和，不以禮為節，亦不可行也。

子曰：為政以德，譬如北辰，居其所而衆星共之。德者無為，猶北辰之不移，而衆星共之。

子曰：詩三百，篇之大數。一言以蔽之，曰思無邪。歸於正也。

子曰：導之以政，政謂法教。齊之以刑，民免而無耻，苟免。導之以德，德謂道德。齊之以禮，有耻且格。格，正也。

子曰：君子周而不比，忠信為周，阿黨為比。小人比而不周。

哀公問曰：何謂則民服，哀公，魯君謚也。孔子對曰：舉直錯諸枉，則民服，錯，置也。舉正直之人用之，廢置邪枉之人，則民服其上。舉枉錯諸直，則民不服。

季康子問，使民敬，忠，以勸，如之何，康子，魯卿季孫肥也。子曰：臨之以莊則敬，莊，嚴也。君臨民以嚴，則民敬上也。孝慈則忠，君能上孝於親，下慈於民，則民忠矣。舉善而教不能則勸。舉用善人而教不能者則民勸。

子曰：人而無信，不知其可也。無信，其餘終無可也。大車無輗，小車無軏，其何以行之哉。大車，牛車，輗，轅端横木以縛軛者，小車，駟馬車，軏，轅端上曲鈎衡者也。

林放問禮之本，林放，魯人。子曰：禮，與其奢也。寧儉，喪，與其易也。寧戚。易，和易，言禮之本意，失於奢不如儉也。喪失於和易，不如哀戚。

祭如在，言事死如事生。祭神如神在。謂祭百神。

定公問，君使臣，臣事君，如之何，定公，魯君謚。孔子對曰：君使臣以禮，臣事君以忠。

子曰：居上不寬，為禮不敬，臨喪不哀，吾何以觀之哉。

子曰：君子無終食之間違仁，造次必於是，顛沛必於是。造次，急遽也。顛沛，僵仆也。雖急遽僵仆，不違仁也。

子曰：民之過也。各於其黨，觀過，斯知仁矣。此黨，謂族親也。過厚則仁，過薄則不仁也。

子曰：朝聞道，夕死可矣。

子曰：能以禮讓為國乎。何有，何有者，言不難也。不能以禮讓為國乎。如禮何。如禮何者，言不能用禮也。

子曰：見賢思齊焉。見不賢而內自省也。

子曰：以約失之者鮮矣。俱不得中，奢則驕溢招禍，儉約則無憂患也。

子曰：君子欲訥於言而敏於行。訥，遲鈍也。言欲遲，行欲疾。

子貢問曰：孔文子何以謂之文，孔文子，衛大夫孔圉。子曰：敏而好學，不耻下問，是以謂之文。敏者，識之疾也。

子謂子産，有君子之道四焉。子産，公孫僑也。其行己也恭，其事上也敬，其養民也惠，其使民也義。

子曰：巧言令色足恭，足恭，便僻貌也。左丘明耻之，丘亦耻之。丘明，魯大史也。

子曰：已矣乎。吾未見能見其過而內自訟者也。訟猶責也。言人有過莫能自責也。

哀公問，弟子孰為好學。孔子對曰：有顏回者好學，不遷怒，不貳過，不幸短命死矣。顏回，孔子弟子也。遷者移也。不貳過，有不善未嘗復行也。

子曰：德之不修，學之不講，聞義不能徙也。不善不能改也。是吾憂也。夫子常以此四者為憂也。

子之所慎，齊，戰，疾。慎齊，尊祖考，慎戰，重民命，慎疾，愛性命也。

子曰：我三人行，必得我師焉。擇其善者而從之，其不善者而改之。言我三人行，本無賢愚，擇善從之，不善改之，故無常師。

子曰：仁遠乎哉。我欲仁，斯仁至矣。仁道不遠，行之則是。

子曰：恭而無禮則勞，慎而無禮則葸，葸，畏懼之貌也。言慎而不以禮節之，則常畏懼。勇而無禮則亂，直而無禮則絞，絞，刺。君子篤於親，則民興於仁，故舊不遺，則民不偸。興，起也。能厚於親屬，不遺忘其故舊，行之美者也。則皆化之，起為仁厚之行，不偷薄。

曾子曰：士不可以不弘毅，任重而道遠，弘，大也。毅，强而能斷也。士弘毅然後能負重任致遠路也。仁以為己任，不亦重乎。死而後已，不亦遠乎。仁以為己任，重莫重焉。死而後已，遠莫遠焉。

子曰：如有周公之才之美，使驕且吝，其餘不足觀也已。

子曰：不在其位，不謀其政。欲各專一於其職也。

子曰：學如不及，猶恐失之。言此者，勉人學也。

子曰：巍巍乎。舜禹有天下，而不與焉。美其有成功，能擇任賢臣。

子曰：大哉。堯之為君也。巍巍乎。唯天為大，唯堯則之，則，法也。美堯能法天而行化也。蕩蕩乎。民無能名焉。蕩蕩，廣遠之稱也。言布其德廣遠，民無能識名焉。焕乎。其有文章也。焕，明也。其立文垂制又著明。

舜有臣五人而天下治，禹，稷，契，皋陶，伯益也。武王曰：予有亂臣十人，亂，治也。治官者十人，謂周公，召公，太公，畢公，榮公，大顛，閎夭，散宜生，南宮适，其一人謂文母也。孔子曰：才難，不其然乎。唐虞之際，於斯為盛，有婦人焉。九人而已。斯，此也。言堯舜交會之間，比於此周，周冣盛多賢，然尚有一婦人，其餘九人而已，人才難得，豈不然乎。

子曰：禹，吾無間然矣。菲飲食而致孝乎鬼神，惡衣服而致美于黻冕，卑宮室而盡力力下脱乎字，溝洫，禹，吾無間然矣。間，非也。菲，薄也。致孝于鬼神，謂祭祀豐潔也。黻，祭服之衣，冕，冠名也。

子曰：譬如為山，未成一簣，止，吾止也。簣，土籠也。此勸人於道德也。為山者其功雖已多，未成一籠而中道止者，我不以其前功多而善之，見其志不遂，故不與也。譬如平地，雖覆一簣，進，吾往也。平地者將進加功，雖始覆一簣，我不以其功少而薄之，據其欲進而與之。

顏淵問仁。子曰：克己復禮為仁，克己約身。一日克己復禮，天下歸仁焉。一日猶見歸，况終身乎。為仁由己，而由人乎哉。行善在己不在人。曰：請問其目，知其必有條目，故請問之。子曰：非禮勿視，非禮勿聽，非禮勿言，非禮勿動，此四者，克己復禮之目。曰：回雖不敏，請事斯語矣。敬事此語，必行之。

仲弓問仁。子曰：出門如見大賓，使民如承大祭，仁之道莫尚乎敬。己所不欲，勿施於人，在邦無怨，在家無怨。在邦為諸侯，在家為卿大夫。

子張問明。子曰：浸潤之譖，膚受之訴，不行焉。可謂明也已，子張，孔子弟子顓孫師也。譖人之言，如水之浸潤，以漸成之，膚受，皮膚外語，非其內實也。浸潤之譖，膚受之訴，不行焉。可謂遠也已。無此二者，非但為明，其德行高遠，人莫之及也。

子貢問政。子曰：足食，足兵，民信之矣。子貢曰：必不得已而去，於斯三者何先。曰：去兵。曰：必不得已而去，於斯二者何先。曰：去食，自古皆有死，民無信不立。死者，古今常道，人皆有之，治邦不可失信。

哀公問於有若曰：年饑，用不足，如之何。對曰：盍徹乎。盍，何不也。周法什一而税，謂之徹也。曰：二，吾猶不足，如之何其徹也。二，謂什二而税。對曰：百姓足，君孰與不足，百姓不足，君孰與足。

子張問崇德辨惑，辨，别。子曰：主忠信，徙義，崇德也。徙義，見義則徙意從之。愛之欲其生，惡之欲其死，既欲其生，又欲其死，是惑也。愛惡當有常，欲生之，一欲死之，是心惑也。

子曰：聽訟吾猶人，與人等。必也。使無訟乎。化之在前。

子曰：君子成人之美，不成人之惡，小人反是。

季康子問政孔子。孔子對曰：政者正也。子帥而正，孰敢不正。康子，魯上卿，諸臣之帥。

季康子患盗，問孔子。孔子對曰：苟子之不欲，雖賞之不竊。言民化於上，不從其令，從其所好。

季康子問於孔子曰：如殺無道以就有道，何如，就，成也。欲多殺以止姦也。對曰：子為政，焉用殺，子欲善，而民善矣。君子之德，風也。小人之德，草也。草上之風，必偃。亦欲康子先自正也。偃，仆也。加草以風，無不仆者，猶民之化於上也。

樊遲曰：敢問崇德，修慝，辨惑，孔子弟子樊須也。慝，惡也。修，治也。治惡為善。子曰：先事後得，非崇德與，先勞於事，然後得報。攻其惡，毋攻人之惡，非修慝與，一朝之忿，忘其身以及其親，非惑與。

樊遲問智。曰：知人，樊遲未達。子曰：舉直措諸枉，能使枉者直，舉正直之人用之，廢邪枉之人，則皆化為直也。樊遲退，見子夏。曰：何謂也。子夏曰：舜有天下，選於衆，舉皋陶，不仁者遠矣。湯有天下，選於衆，舉伊尹，不仁者遠矣。言舜，湯有天下，選擇於衆，舉皋陶，伊尹，則不仁者遠，仁者至矣。

子路問政。子曰：先之，勞之，孔子弟子仲由也。先導之以德，使人信之，然後勞之。易曰：悅以使民，民忘其勞。請益。曰：毋倦。子路嫌其少，故請益，曰無倦者，行此上事無倦則可矣。

仲弓為季氏宰，問政。子曰：先有司，孔子弟子冉雍也。言為政當先任有司，而後責其事也。赦小過，舉賢才。曰：焉知賢才而舉之。曰：舉爾所知，爾所不知，人其舍諸。汝所不知者，人將自舉之，各舉其所知，則賢才無遺矣。

子路曰：衛君待子而為政，子將奚先，問往將何所先行之也。子曰：必也正名乎。正百事之名也。名不正，則言不順，言不順，則事不成，事不成，則禮樂不興，禮樂不興，則刑罰不中，禮以安上，樂以移風，二者不行，則有淫刑濫罰矣。刑罰不中，則民無所措手足，故君子名之必可言，言之必可行也。所名之事，必可得而明言也。所言之事，必可得而遵行。

子曰：上好禮，則民莫敢不敬，上好義，則民莫敢不服，上好信，則民莫敢不用情，情，情實也。言民化上各以實應也。夫如是，則四方之民襁負其子而至矣。

子曰：其身正，不令而行，其身不正，雖令不從。令，教令也。

子適衛，冉子僕，冉有御也。子曰：庶矣哉。庶，衆也。言衛民多也。冉有曰：既庶矣。又何加焉。曰：富之。曰：既富矣。又何加焉。曰：教之。

子曰：善人為邦百年，亦可以勝殘去殺矣。勝殘，勝殘暴之人使不為惡也。去殺，不用刑殺也。誠哉是言也。古有此言，孔子信之。

子曰：如有王者，必世而後仁。三十年曰世，如有受命王者，必三十年仁政乃成。

子曰：苟正其身，於從政乎何有，不能正其身，如正人何。

定公問，一言而可以興國，有諸。孔子對曰：言不可以者是其幾也。以其大要，一言不能興國也。幾，近也。有近一言興國也。人之言曰：為君難，為臣不易，如知為君之難也。不幾乎一言而興邦乎。事不可一言而成知，如此則可近之。曰：一言而喪邦，有諸。孔子對曰：言不可以若是其幾也。人之言曰：予無樂乎為君，唯其言而莫予違也。言無樂於為君，所樂者，唯樂其言而不見違也。如善而莫之違也。不亦善乎。如不善而莫之違也。不幾乎一言而喪邦乎。人君所言善，無違之者，則善也。所言不善，而無敢違之者，則近一言而喪國矣。

葉公問政，葉公名諸梁。子曰：近者悅，遠者來。

子夏為莒父宰，問政，莒父，魯下邑也。子曰：毋欲速，毋見小利，欲速則不達，見小利則大事不成。事不可以速成，而欲其速，則不達矣。小利妨大，則大事不成矣。

樊遲問仁。子曰：居處恭，執事敬，與人忠，雖之夷狄，不可弃也。雖之夷狄無禮義之處，猶不可弃去而不行之。

子曰：南人有言曰：人而無恒，不可以作巫醫，南國之人也。言巫醫不能治無常之人。善夫。善南人之言也。

子曰：君子和而不同，小人同而不和。君子心和，然其所見各異，故曰不同，小人所嗜好者同，然各争利，故曰不和也。

子貢問曰：鄕人皆好之，何如。子曰：未可也。鄕人皆惡之，何如。子曰：未可也。不如鄕人之善者好之，其不善者惡之。善人善己，惡人惡己，是善善明，惡惡著也。

子曰：君子易事而難悅也。不責備於一人，故易事也。悅之不以道，不悅也。及其使人也。器之，度才而官之。小人難事而易悅也。悅之雖不以道，悅也。及其使人也。求備焉。

子曰：君子泰而不驕，小人驕而不泰。君子自縱泰，似驕而不驕，小人拘忌，而實自驕矜也。

子曰：以不教民戰，是謂弃之。言用不習之民使之戰，必破敗，是為弃之。

子曰：有德者必有言，有言者不必有德，仁者必有勇，有勇者不必有仁。

子曰：君子而不仁者有矣夫，未有小人而仁者也。雖曰君子，猶未能備也。

子問公叔文子於公明賈。曰：信乎夫子不言不笑不取，公叔文子，衛大夫。對曰：以告者過也。夫子時然後言，人不厭其言也。樂然後笑，人不厭其笑，義然後取，人不厭其取也。

子謂衛靈公之無道也。季康子曰：夫如是，奚而不喪。孔子曰：仲叔圉治賓客，祝鮀治宗廟，王孫賈治軍旅，夫如是，奚其喪。言雖無道，所任者各當其才，何為當亡也。

子路問事君。子曰：勿欺，而犯之。事君之道，義不可欺，當犯顏諫争。

子曰：不逆詐，不億不信，抑亦先覺者，是賢乎。有人來，不逆之以為詐，不億疑之以為有不信，然而人有詐不信有以先發知之，是人賢逆詐億不信，所以恨耻之也。

子路問君子。子曰：修己以敬，敬其身也。曰如斯而已乎。曰：修己以安百姓，修己以安百姓，堯舜其猶病諸。病猶難也。

子曰：無為而治者，其舜也與，夫何為哉。恭己正南面而已矣。言任官得其人，故無為也。

子張問行。子曰：言忠信，行篤敬，雖蠻貊之邦行矣。言不忠信，行不篤敬，雖州里行乎哉。行乎哉。言不可行也。子張書諸紳。紳，大帶也。

子曰：志士仁人，無求生以害仁，有殺身以成仁。無求生而害仁，死而後成仁，則志士仁人不愛其身也。

顏淵問為邦。子曰：行夏之時，據見萬物之生，以為四時之始，取其易知也。乘殷之輅，大輅越席，昭其儉也。服周之冕，取其黈纊塞耳，不任視聽。樂則韶舞，韶，舜樂也。盡善盡美，故取之。放鄭聲，遠佞人。鄭聲淫，佞人危，俱能惑人心使淫亂危殆，故當放遠之也。

子曰：人而無遠慮，必有近憂。

子曰：臧文仲其竊位者與，知柳下惠之賢，而不與立也。文仲，魯大夫也。柳下惠，展禽也。知賢不舉，為竊位也。

子曰：躬自厚而薄責於人，則遠怨矣。責己厚，責人薄，所以遠怨咎也。

子曰：君子求諸己，小人求諸人。君子責己，小人責人。

子曰：君子不以言舉人，有言者不必有德，故不可以言舉人也。不以人廢言。

子貢問曰：有一言而可終身行者乎。子曰：其恕乎。己所不欲，勿施於人。

子曰：巧言亂德，小不忍亂大謀。巧言利口則亂德義，小不忍則亂大謀。

子曰：衆惡之，必察焉。衆好之，必察焉。或衆阿黨比周，或其人特立不羣，故好惡不可不察也。

子曰：人能弘道，非道弘人。材大者道隨大，材小者道隨小，故不能弘人也。

子曰：過而不改，是謂過矣。

子曰：吾嘗終日不食，終夜不寢，以思，無益，不如學也。

季氏將伐顓臾，冉有，季路見於孔子。孔子曰：求，無乃爾是過與。冉有曰：夫子欲之，吾二臣者，皆不欲也。歸咎於季氏。孔子曰：求。周任有言曰：陳力就列，不能者止，周任，古之良史也。言當陳才力，度己所任以就其位，不能則當止。危而不持，顛而不扶，則將焉用彼相矣。言輔相人者，當能持危扶顛，若不能，何用相為也。且爾言過矣。虎兕出於柙，龜玉毁於櫝中，是誰之過與，柙，檻也。櫝，櫃也。失虎毁玉，非典守者過耶。冉有曰：今夫顓臾，固而近於費，固，城郭完堅，兵甲利也。費，季氏邑。今不取，後世必為子孫憂。孔子曰：求，君子疾夫，疾如汝言。舍曰欲之，而必為之辭，舍其貪利之說，而更作他辭，是所疾。丘也聞，有國有家者，不患寡而患不均，不患土地人民之寡少，患政治之不均平。不患貧而患不安，憂不能安民耳，民安國富。蓋均無貧，和無寡，安無傾，政教均平，則不患貧矣。上下和同，則不患寡矣。大小安寧，不傾危矣。夫如是，故遠人不服，則修文德以來之，既來之，則安之，今由與求也。相夫子，遠人不服而不能來也。邦分崩離析而不能守也。而謀動干戈於邦內，吾恐季孫之憂，不在顓臾，而在蕭墻之內也。蕭之言肅也。墻謂屏也。君臣相見之禮，至屏而加肅敬焉。是以謂之蕭墻，後季氏家臣陽虎果囚季桓子也。

孔子曰：益者三友，損者三友，友直，友諒，友多聞，益矣。友便辟，便辟，巧避人所忌以求容媚。友善柔，面柔者也。友便佞，損矣。便，辯也。謂佞而辯。

孔子曰：益者三樂，損者三樂，樂節禮樂，動則得禮樂之節。樂道人之善，樂多賢友，益矣。樂驕樂，恃尊貴以自恣。樂佚遊，佚遊，出入不節。樂宴樂，損矣。宴樂，沈荒淫黷也。三者自損之道。

孔子曰：侍於君子有三愆，言未及之而言謂之躁，躁，不安静。言及之而不言謂之隱，隱，匿，不盡情實。未見顏色而言謂之瞽。未見君子顏色所趨向而便逆先意語者，猶瞽者也。

孔子曰：君子有三戒，少之時，血氣未定，戒之在色，及其壯也。血氣方剛，戒之在鬥，及其老也。血氣既衰，戒之在得。得，貪得也。

孔子曰：君子有三畏，畏天命，順吉逆凶天之命。畏大人，大人即聖人，與天地合德也。畏聖人之言，小人不知天命而不畏，狎大人，侮聖人之言。

孔子曰：生而知之者，上也。學而知之者，次也。困而學之，又其次也。困謂有所不通也。困而不學，民斯為下矣。

孔子曰：君子有九思，視思明，聽思聰，色思温，貌思恭，言思忠，事思敬，疑思問，忿思難，見得思義。

孔子曰：見善如不及，見不善如探湯。

齊景公有馬千駟，死之日，民無得而稱焉。千駟，四千疋也。伯夷，叔齊餓於首陽之下，首陽，山名，民到於今稱之，其斯之謂與。此所謂以德為稱。

子曰：性相近也。習相遠也。君子慎所習。

子張問仁於孔子。孔子曰：能行五者於天下，為仁矣。請問之。曰：恭，寬，信，敏，惠，恭則不侮，不見侮也。寬則得衆，信則人任焉。敏則有功，應事疾則多成功。惠則足以使人。

子曰：由，汝聞六言六蔽乎。對曰：未，居，吾語汝，好仁不好學，其蔽也愚，仁者愛物，不知所以裁之，則愚也。好智不好學，其蔽也蕩，蕩，無所適守。好信不好學，其蔽也賊，父子不知相為隱之輩。好直不好學，其蔽也絞，好勇不好學，其蔽也亂，好剛不好學，其蔽也狂。狂，妄抵觸人也。

子曰：禮云禮云，玉帛云乎哉。言禮非但崇此玉帛而已，所貴者乃貴其安上治民。樂云樂云，鐘鼓云乎哉。樂之所貴者，移風易俗也。非但謂鐘鼓而已。

子曰：鄙夫可與事君也哉。言不可與事君。其未得之也。患得之，患得之者，患不能得之。既得之，患失之，苟患失之，無所不至矣。無所不至者，言邪媚無所不為。

子曰：惡紫之奪朱也。惡其邪好而奪正色。惡鄭聲之亂雅樂也。惡其邪音而亂雅樂。惡利口之覆邦家也。利口之人，多言少實，苟能悅媚時君，傾覆國家也。

子貢曰：君子亦有惡乎。子曰：有惡，惡稱人惡者，好稱說人惡，所以為惡也。惡居下流而訕上者，訕，謗毁也。惡勇而無禮者，惡果敢而窒者，窒，塞。曰：賜也亦有惡乎。惡徼以為智者，徼，抄也。抄人之意以為己有。惡不遜以為勇者，惡訐以為直者。訐，謂攻發人之陰私。

柳下惠為士師，士師，典獄之官也。三黜。人曰：子未可以去乎。曰：直道而事人，焉往而不三黜，苟直道以事人，所至之國，俱當復三黜。枉道而事人，何必去父母之邦。

周公謂魯公，魯公，周公之子伯禽也。曰：君子不施其親，施，易也。不以他人之親易己之親。不使大臣怨乎不以，以，用也。怨不見聽用也。故舊無大故，則不弃也。無求備於一人。大故，謂惡逆之事也。

子夏曰：小人之過也必文。文飾其過，不言情實也。

子夏曰：君子信而後勞其民，未信，則以為厲己也。厲，病。信而後諫，未信，則以為謗己也。

孟氏使陽膚為士師，陽膚，曾子弟子也。士師，典獄官也。問於曾子。曾子曰：上失其道，民散久矣。如得其情，則哀矜而勿喜。民之離散為輕漂犯法，乃上之所為，非民之過也。當哀矜之，勿自喜能得其情也。

子貢曰：紂之不善也。不如是之甚也。是以君子惡居下流，天下之惡皆歸焉。紂為不善以喪天下，後世憎之甚，皆以天下之惡歸之於紂也。

子貢曰：君子之過也。如日月之食焉。過也。人皆見之，更也。人皆仰之。更，改也。

朕躬有罪，無以萬方，萬方有罪，罪在朕躬，無以萬方，萬方不與也。萬方有罪，我身之過。雖有周親，不如仁人，親而不賢不忠，則誅之，管，蔡是也。仁人，箕子，微子，來則用之。百姓有過，在予一人，謹權量，審法度，修廢官，四方之政行焉。權，秤也。量，斗斛。興滅國，繼絕世，舉逸民，天下之民歸心焉。所重，民，食，喪，祭，重民，國之本也。重食，民之命也。重喪，所以盡哀也。重祭，所以致敬也。寬則得衆，敏則有功，公則悅，言政公平則民悅矣。凡此五五作二帝三王所以治，故傳以示後世也。

子張問政於孔子曰：何如斯可以從政矣。子曰：尊五美，屏四惡，斯可以從政矣。屏，除也。子張曰：何謂五美。子曰：君子惠而不費，勞而不怨，欲而不貪，泰而不驕，威而不猛。子張曰：何謂惠而不費。子曰：因人所利而利之，不亦惠而不費乎。利民在政，無費於財。擇可勞而勞之，又誰怨，欲仁而得仁，又焉貪，君子無衆寡，無小大，無敢慢，言君子不以寡小而慢之。斯不亦泰而不驕乎。君子正其衣冠，尊其瞻視，儼然人望而畏之，斯不亦威而不猛乎。子張曰：何謂四惡。子曰：不教而殺謂之虐，不戒視成謂之暴，不宿戒而責目前成，為視成也。慢令致期謂之賊，與民無信而虛刻期。猶之與人也。出納之吝，謂之有司。謂財物俱當與人，而吝嗇於出內，惜難之，此有司之任耳，非人君之道。

