劉璋字季玉，江夏人也。為益州刺史，聞曹公征荊州，遣别駕張松詣曹公，曹公時已定荊州，走先主，不復存録松，松勸璋自絕。漢晉春秋曰：張松見曹公，曹公方自矜伐，不存録松，松歸，乃勸璋自絕。習鑿齒曰：昔齊桓一矜其功而叛者九國，曹操蹔自驕伐而天下三分，皆勤之於數十年之內，而弃之於俯仰之頃，豈不惜乎。是以君子勞謙日昃，慮以下人，功高而居之以讓，勢尊而守之以卑，情近於物，故雖貴而人不厭其重，德洽羣生，故業廣而天下愈欣其慶，夫然，故能有其富貴，保其功業，隆顯當時，傳福百世，何驕矜之有哉。君子是以知曹操之不能遂兼天下者也。

先主姓劉，諱備字玄德，涿郡人也。少語言，善下人，喜怒不形於色，為豫州牧，叛曹公，劉表郊迎，以上賓禮待之，益其兵，使屯新野，曹公南征表，會表卒，子琮請降，先主遂將其衆去，與曹公戰於赤壁，大破之，益州牧劉璋降，先主領益州牧，諸葛亮為股肱，法正為謀主，關羽，張飛，馬超為爪牙，許靖，麋竺，簡雍為賓友，及董和，黄權，李嚴等，本璋之所授用也。吳壹，費觀等，又璋之婚親也。劉巴者，宿昔之所忌恨也。皆處之顯任，盡其器能，有志之士，無不競勸。

魏文帝稱尊號，傳聞漢帝見害，先主乃發喪製服，即皇帝位於成都，章武三年，病篤，托孤於丞相亮，殂於永安宮。諸葛亮集載先主遺詔敕後主曰：朕疾殆不自濟，人年五十不稱夭，年已六十有餘，何所復恨，不復自傷也。更以卿兄弟為念，勉之，勿以惡小而為之，勿以善小而不為，唯賢唯德，能服於人，汝父薄德，勿效之，吾終亡之後，汝兄弟父事丞相也。評曰：先主之弘毅寬厚，知人待士，蓋有高祖之風，英雄之器焉。及其舉國托孤於諸葛亮，而心神無二，誠君臣之至公，古今之盛軌也。

諸葛亮，字孔明，琅邪人也。每自比於管仲，樂毅，時人莫之許也。唯博陵崔州平，潁川徐庶元直與亮友善，謂為信然，時先主屯新野，徐庶見先主，先主器之。謂先主曰：諸葛孔明者，臥龍也。將軍豈願見之乎。先主遂詣亮，凡三，於是與亮情好日密，關羽，張飛等不悅。先主解之曰：孤之有孔明，猶魚之有水也。願諸君勿復言，羽，飛乃止，成都平，以亮為軍師將軍，先主外出，亮常鎭守成都，足食足兵，先主既帝位，策亮為丞相，録尚書事，先主病篤，召亮，屬以後事。謂亮曰：君才十倍曹丕，必能安國，終定大事，若嗣子可輔，輔之，如其不才，君可自取。亮涕泣曰：臣敢竭股肱之力，效忠貞之節，繼之以死。先主又為詔敕後主曰：汝與丞相從事，事之如父。

建興十二年，亮悉大衆由斜谷出，以流馬運，據武功五丈原，與司馬宣王對於渭南，分兵屯田，耕者雜於渭濱居民之間，而百姓安堵，軍無私焉。相持百餘日，亮病，卒於軍，初。亮自表後主曰：成都有桑八百株，薄田十五頃，子弟衣食，自有餘饒，至於臣，在外任，無别調度隨身，衣食悉仰於官，若死之日，不使內有餘帛，外有贏財，以負陛下，及卒，如其所言。漢晉春秋曰：樊建為給事中，晉武帝問諸葛亮之治國舊無國字。補之建對曰：聞惡必改，而不矜過，賞罰之信，足感神明。帝曰：善哉。使我得此人以自補，豈有今日之勞乎。建稽首曰：臣竊聞天下之論，皆謂鄧艾見枉，陛下知而不理，此豈馮唐所謂雖得頗，牧而不能用者乎。帝笑曰：吾乃欲明之，卿言起我意，於是發詔理艾焉。

評曰：諸葛亮之為相國也。撫百姓，示義軌，約官職，從權制，開誠心，布公道，盡忠益時者雖讎必賞，犯法怠慢者雖親必罰，服罪輸情者雖重必釋，游辭巧飾者雖輕必戮，善無微而不賞，惡無纖而不貶，庶事精練，物理其本，循名責實，虛僞不齒，終於邦域之內，咸畏而愛之，刑政雖峻而無怨者，以其用心平而勸戒明也。可謂識治之良才，管，蕭之亞匹矣。

關羽字雲長，河東人也。先主合徒衆，羽與張飛為之御侮，先主與二人寢則同床，恩若兄弟，而稠人廣坐，侍立終日，隨先主周旋，不避艱險，先主使羽守下邳，曹公東征，擒羽以歸，拜為偏將軍，禮之甚厚，袁紹遣大將軍顔良攻東郡太守劉延於白馬，曹公使張遼及羽為先鋒擊之，羽望見良麾蓋，策馬刺良於萬衆之中，斬其首還，紹諸將莫能當者，遂解白馬圍，曹公表封羽為漢壽亭侯，初，曹公壯羽為人，而察其心神無久留之意。謂張遼曰：卿試以情問之，即而遼以問羽。羽嘆曰：吾極知曹公待我厚，然吾受劉將軍恩，誓以共死，不可背之，吾終不留，吾要當立效以報曹公，而後乃歸，遼以羽言報曹公，曹公義之，及羽殺顔良，曹公知其必去也。重加賞賜，羽盡封所賜，而奔先主，左右欲追之。曹公曰：彼各為其主，勿追之。

張飛，字益德，涿郡人也。先主攻劉璋，飛分定郡縣，至江州，破璋將嚴顔，生獲顔。飛呵顔曰：大軍至，何以不降而敢拒戰。顔答曰：卿等無狀，侵奪我州，我州但有斷頭將軍，無有降將軍也。飛怒，令左右牽去斫頭，顔顔色不變。曰：斫頭便斫頭，何為怒耶，飛壯而釋之，引為賓客，章武元年，遷車騎將軍，飛雄壯威猛，亞於關羽，魏謀臣程昱等咸稱羽，飛萬人之敵也。羽善待卒伍而驕於士大夫，飛愛敬君子而不恤小人。先主常戒之曰：卿刑殺既過差，又日鞭檛健兒，而令在左右，此取禍之道也。飛猶不悛，先主伐吳，飛當率兵萬人，自閬中會江州，臨發，其帳下將張達范强殺飛。

龐統，字士元，襄陽人也。郡命為功曹，性好人倫，勤於長養，每所稱述，多過其才，時人怪問之。統答曰：當今天下大亂，雅道陵遲，善人少而惡人多，方欲興風俗，長道業，不美其談，即聲名不足慕企，不足慕企而為善者少矣。今拔十失五，猶得其半，而可以崇邁世教，使有志者自厲，不亦可乎。守耒陽令，在縣不治，免官。吳將魯肅遺先主書曰：龐士元非百里才也。使處治中，别駕之任，始當展其驥足耳，諸葛亮亦言之於先主，先主見，與善談，大器之，以為治中從事，親待亞諸葛亮，為流矢所中，卒，先主痛惜，言則流涕。

簡雍，字憲和，涿郡人也。為昭德將軍，時天旱禁酒，釀者有刑，吏於人家索得釀具，論者欲令與作酒者同罰，雍從先主游觀，見一男子行道。謂先主曰：彼人欲行淫，何以不縛。先主曰：卿何以知之。雍對曰：彼有淫具，與欲釀者同，先主大笑，而原欲釀者。

董和，字幼宰，南郡人也。先主定蜀，與諸葛亮并署大司馬府事，獻可替否，共為歡交，死之日，家無儋石之貯，亮後為丞相。教與羣下曰：夫參署者，集衆思，廣忠益也。若遠小嫌，難相違覆，曠闕損矣。違覆而得中，猶弃弊蹻而獲珠玉也。然人心苦不能盡，唯徐元直處茲不惑，又董幼宰參署七年，事有不至，至於十反，來相啓吿，苟能慕元直之十一，幼宰之慇勤，有忠於國，則亮可少過矣。又曰：昔初交州平，屢聞得失，後交元直，勤見啓誨，前參事於幼宰，每言則盡，後從事於偉度，數有諫止，雖姿性鄙暗，不能悉納，然與此四子終始好合，亦足以明其不疑於直言也。其追思和如此。偉度者，姓胡，名濟，義陽人也。為亮主簿，有忠藎之效，故見褒述。

允，字休昭，和子也。遷為侍中，甚盡匡救之理，後主嚴憚之，後主漸長大，愛宦人黄晧，晧便辟侮諂，欲自容人，允常上則正色匡主，下則數責於晧，晧畏允，不敢為非，終允之世，晧位不過黄門丞，陳祗代允為侍中，與晧互相表裏，晧始預政事，衹死後，晧從黄門令為中常侍，奉車都尉，操弄威柄，終至覆國，蜀人無不追思允。

張裔，字君嗣，蜀郡人也。丞相亮以為府長史。常稱曰：公賞不遺遠，罰不阿近，爵不可以無功取，刑不可以勢貴免，此賢愚之所以僉忘其身者也。

黄權，字公衡，巴西人也。州牧劉璋召為主簿，時别駕張松建議，宜迎先主，使伐張魯。權諫曰：左將軍有驍名，今請到，欲以部曲遇之，則不滿其心，欲以賓客禮待之，則一國不容二君，若客有泰山之安，則主有累卵之危矣。璋不聽，出權為廣漢長，先主遂襲取益州，諸縣望風影附，權閉城門堅守，須劉璋稽服，乃詣先主，先主假權偏將軍。

先主將東伐吳。權諫曰：吳人捍戰，又水軍順流，進易退難，臣請為先驅以嘗寇，陛下宜為後鎭，先主不從，以權為鎭北將軍，督江北軍，南軍敗績，先主引退，而道隔絕，權不得還，故率將所領降於魏，有司執法，白收權妻子。先主曰：孤負黄權，權不負孤也。待之如初，臣松之以為漢武用虛罔之言，滅李陵之家，劉主拒憲司所執，宥，黄權之室，二主得失，縣邈遠矣。魏文帝謂權曰：君捨逆效順，欲追蹤陳，韓邪。權對曰：臣過受劉主殊遇，降吳不可，還蜀無路，是以歸命，且敗軍之將，免死為幸，何古人之可慕也。文帝善之，拜為鎭南將軍，封育陽侯，加侍中，使之陪乘，蜀降人或云誅權妻子，權知其虛言，未便發喪，後得審問，果如所言，及舊無或云至言及二十四字，補之先主薨，問至魏，羣臣咸賀，而權獨否。

蔣琬，字公琰，零陵人也。隨先主入蜀，除廣都長，先主嘗因游觀奄至廣都，衆事不理，時又沉醉，先主大怒，將加罪戮。諸葛亮請曰：蔣琬，社稷之器，非百里之才，其為政以安民為本，不以修飾為先，願公重加察之，先主雅敬亮，但免官而已，亮每言，公琰托志忠雅，當與吾共贊王業者也。密表後主，臣若不幸，後事宜以付琬，亮卒，琬為尚書令，遷大將軍，録尚書事，時新喪元帥，遠近危竦，琬出類拔萃，處羣僚之右，既無戚容，又無喜色，神守舉止，有如平日，由是衆望漸服，加大司馬。

東曹掾楊戲，素性簡略，琬與言論，時不應答。或欲構戲於琬曰：公與戲語而不見應，戲之慢上，不亦甚乎。琬曰：人心不同，各如其面，面從後言，古人之所誡也。戲欲贊吾是邪，則非其本心，欲反吾言，則顯吾之非，是以默然，是戲之快也。又督農楊敏曾毁琬曰：作事憒憒，誠非及前人，或以白琬，主者請推治敏。琬曰：吾實不如前人，無可推也。主者重據據疑請，聽不聽不字倒，推，則乞問其憒憒之狀。琬曰：苟其不如，則事不當理，事不當理，則憒憒矣。復何問邪，後敏坐事繫獄，衆人猶懼其必死，琬心無適莫，得免重罪。

楊戲字文然，犍為人也。為射聲校尉，著季漢輔臣贊。其注載諸葛亮與張裔。蔣琬書曰：據屬喪楊顒，為朝中多損益。襄陽記曰：楊顒字子昭，為丞相諸葛亮主簿，亮嘗自校簿書。顒直入諫曰：為治有體，上下不可相侵，請為明公以作家譬之，今有人於此，使奴執耕稼，婢典炊爨，鷄主司晨，犬主吠盗，牛負重載，馬涉遠路，私業無曠，所求皆足，雍容高枕，飲食而已，忽一旦盡欲以身親其役，不復付任，勞其體力，為此碎務，形疲神困，終無一成，豈其智之不如奴婢鷄狗哉。失為家主之法也。是故古人稱坐而論道謂之王公，作而行之謂之士大夫，邴吉不問横道死人而憂牛喘，陳平不肯知錢穀之數，云自有主者，彼誠達於位分之體也。今明公為治，乃躬自校簿書，流汗竟日，不亦勞乎。亮謝之。

又有義陽傅肜，先主退軍，斷後拒戰，兵人死盡，吳將語肜令降。肜罵曰：吳狗，何有漢將軍降者，遂戰死，子僉為關中督都，景耀六年，又臨危授命，蜀記載。晉武帝詔曰：蜀將傅僉，前在關城，身拒官軍，致死不顧，僉父肜為劉備戰亡，天下之善一也。豈由彼此以為異，僉息著，募，後没入奚官，免為庶人。

孫權字仲謀，吳郡人，策弟也。策薨，以事授權，權待張昭以師傅之禮，而周瑜，程普，呂範等為將率，招延俊秀，聘求名士，魯肅，諸葛瑾等，始為賓客，分部諸將，鎭撫山越，討不從命，赤烏元年，初，權信任校事呂壹，壹性苛慘，用法深刻，太子登數諫，權不納，大臣由是莫敢言，後壹奸罪發露伏誅，權引咎責躬，乃使中書郎袁禮吿謝諸將，因問時事所當損益。

孫休，字子烈，權第六子也。弟亮廢，孫綝使迎休，改元永安，以丞相濮陽興及左將軍張布有舊恩，委之以事，布典宮省，興關軍國，休鋭意於典籍，欲與韋曜，盛衝講論道藝，曜，衝素皆切直，布恐入侍發其陰失，令己不得專，因妄飾說以拒遏之。休答曰：孤之涉學，所見不少，其明君暗主，奸臣賊子，成敗之事，無不覽也。今曜等入，但欲與講論書耳，不為從曜等始更受學也。縱復如此，亦何所損，君特當以曜等恐道臣下奸變之事，以此不欲令入耳，布得詔陳謝，重自序述，又言懼妨政事。休答曰：書籍之事，患人不好，好之無傷也。此無所為非，而君以為不宜，是以孤有所及耳，政務學業，其流各異，不相妨也。不圖君今日在事，更行此於孤也。良所不取，布拜表叩頭。休答曰：聊相開悟耳，何至叩頭乎。如君之忠誠，遠近所知，詩云，靡不有初，鮮克有終，終之實難，君其終之，初，休為王時，布為左右將督，素見信愛，及至踐祚，厚加寵待，專擅國勢，多行無禮，自嫌瑕短，懼曜，衝言之，故尤患忌，休雖解此旨，心不能悅，更恐其疑懼，竟如布意，廢其講業，不復使衝等入。

孫晧，字元宗，權孫也。休薨，迎立晧。江表傳曰：晧初立，發優詔，恤士民，開倉廩，振貧乏，料出宮女以配無妻，禽獸擾於苑者放之，當時翕然稱為明主矣。晧既得志，粗暴驕盈，多忌諱，好酒色，大小失望，鳳皇二年，晧愛妾或使人至市，劫奪百姓財物，司市中郎將陳聲，素晧幸臣也。繩之以法，妾訴晧，晧大怒，假他事，燒鋸斷聲頭，投其身於四望之下，天璽元年，會稽大守車浚，湘東大守張咏不出筭緡，就在所斬之，狥首諸郡。江表傳曰：浚在公清忠，值郡荒旱，民無資糧，表求振貸，皓謂浚欲樹私恩，遣人梟首，又尚書熊睦，見晧酷虐，微有所諫，晧使人以刀環撞殺之，身無完肌。

天紀三年，晉命杜預向江陵，王濬，唐彬浮江東下，初，晧每宴會羣臣，無不咸令沉醉，置黄門郎十人，特不與酒，侍立終日，為司過之吏，宴罷之後，各奏其闕失，逆視之咎，謬言之愆，罔有不舉，大者即加威刑，小者輒以為罪，後宮數千，而採擇無已，又激水入宮，宮人有不合意者，輒殺流之，或剥人之面，或鑿人之眼，岑昏險諛貴幸，致位九列，好興功役，衆所患苦，是以上下離心，莫為盡力，蓋積惡已極，不復堪命故也。四年，濬，彬所至，則土崩瓦解，皓奉書於濬，濬受皓之降，舊無濬受皓之降五字，補之。

張昭，字子布，彭城人也。孫策創業，命昭為長史，升堂拜母，如比肩之舊，文武之事，一以委昭，每得北方士大夫書疏，專歸美於昭，昭欲嘿而不宣，則懼有私，宣之則恐非宜也。進退不安，策聞之。歡笑曰：昔管子相齊，一則仲父，二則仲父，而桓公為霸者宗，今子布賢，我能用之，其功名獨不在我乎。

策臨亡，以弟權托昭，昭率羣僚立而輔之，權每田獵，常乘馬射虎，虎常突前攀持馬鞍。昭變色而前曰：將軍何有當爾，夫為人君者，謂能駕御英雄，驅使羣賢，豈謂馳逐於原野，校勇猛獸者乎。如有一旦之患，柰天下笑何。權謝昭曰：年少慮事不遠，權於武昌，臨釣臺飲酒，大醉。權使人以水灑羣臣曰：今日酣飲，惟醉墮臺中，乃當止耳，昭正色不言，出外車中坐，權遣人呼昭還。謂曰：為共作樂耳，公何為怒乎。昭曰：昔紂為糟丘酒池長夜之飲，當時亦以為樂，不以為惡也。權嘿然有慚色，遂罷酒。

每朝見言論，辭氣壯厲，義形於色，曾以直言逆旨，中不進見，後遣中使勞問，因請見昭。昭曰：昔太后，桓王不以老臣屬陛下，而以陛下屬老臣，是以思盡臣節，以報厚恩，使泯没之後，有可稱述，而意慮淺短，違逆盛旨，自分幽淪，長弃溝壑，不圖復蒙引見，得奉帷幄，然臣愚，所以事國，志在忠益，畢命而已，若乃變心易慮，以偸榮取容，此臣所不能也。權辭謝焉。

權以公孫淵稱藩，遣張彌，許晏至遼東，拜淵為燕王。昭諫曰：淵背魏懼討，遠來求援，非本志也。若淵改圖，欲自明於魏，兩使不反，不亦取笑於天下乎。權與相反覆，昭意彌切，權不能堪。案刀而怒曰：吳國士人，入宮則拜孤，出宮則拜君，孤之敬君，亦為至矣。而數於衆中折孤，孤嘗恐失計。昭孰視權曰：臣雖知言不用，而每竭愚忠者，誠以太后臨崩，呼老臣於床下，遺詔顧命之言故耳，因涕泣横流，權擲刀致地，與昭對泣，昭容貌矜嚴，有威風。權常曰：孤與張公言，不敢妄也。舉邦憚之。

顧譚，字子默，吳郡人也。祖父雍卒，代雍平尚書事，是時魯王霸有盛寵，與太子和齊衡。譚上疏曰：臣聞有國有家者，必明嫡庶之端，異尊卑之禮，高下有差，階級逾邈，如此則骨肉之恩生，覬覦之望絕，昔賈誼陳治安之計，論諸侯之勢，以為勢重，雖親必有逆節之累，勢輕，雖疏必有保全之祚，故淮南親弟，不終饗國，失之於勢重也。吳芮疏臣，傳祚長沙，得之於勢輕也。今臣所陳，非有偏，誠欲以安太子而便魯王也。由是霸與譚有隙。

步騭，字子山，臨淮人也。拜驃騎將軍，都督西陵，中書呂壹典校文書，多所糾舉。騭上疏曰：伏聞諸典校，擿抉細微，吹毛求瑕，重案深誣，趣陷人以成威福，無罪無辜，横受大刑，是以吏民跼天蹐地，誰不戰慄，昔之獄官，唯賢是任，故民無寃枉，升泰之祚，實由此興，今之小臣，動與古異，獄以賄成，輕忽人命，歸咎於上，為國速怨，甚可仇疾，明德慎罰，哲人惟刑，書傳所美，自今蔽獄，都下則宜諮顧雍，武昌則陸遜，潘濬，平心專意，務在得情，騭黨神明，舊無騭黨神明四字，補之受罪何恨，此三臣者，思慮不至則已，豈敢專擅威福，欺其所天乎。權亦覺寤，遂誅呂壹。

張紘，字子綱，廣陵人也。權以為長史，病卒。臨困留牋曰：自古有國有家者，咸欲修德政以比隆盛世，至於其治，多不馨香，非無忠臣賢佐，暗於治體也。由主不勝其情，弗能用耳，夫人情憚難而趣易，好同而惡異，與治道相反。傳曰：從善如登，從惡如崩，言善之難也。人君承奕世之基，據自然之勢，操八柄之威，甘易同之歡，無假取於人，而忠臣挾難進之術，吐逆耳之言，其不合也。不亦宜乎。雖則有釁，巧辯緣間，眩於小忠，戀於恩愛，賢愚雜錯，長幼失叙，其所由來，情亂之也。故明君悟之，求賢如饑渴，受諫而不厭，抑情損欲，以義割恩，上無偏謬之授，下無希冀之望，宜加三思，含垢藏疾，以成仁覆之大，權省書流涕。

呂蒙，字子明，汝南人也。拜虎威將軍，關羽討樊，權遣蒙到南郡，糜芳降，蒙入據城，盡得羽及將士家屬，蒙皆撫慰過於平時，故羽吏士無鬬心，皆委羽降，荊州遂定，以蒙為南郡守，蒙疾發，權時在公安，迎置內殿，所以治護者萬方，募封內，有能愈蒙疾者，賜千金，時有减加，權為之慘慼，欲數見其顔色，又恐其勞動，常穿壁瞻之，見其小能下食則喜，顧左右言笑，不然則咄唶，夜不能寐，病中瘳，為下赦令，令羣臣畢賀，後更增篤，權自臨視，卒，權哀痛舊痛下有心字，删之甚。

呂範，字子衡，汝南人也。遷前將軍，初，策使範典主財計，權時年少，私從有求，範必關白，不敢專許，當時以此見望，權守陽羨長，有所私用，策或料覆，功曹周谷輒為傳著簿書，使無譴問，權臨時悅之，及後統事，以範忠誠，厚見信任，以谷能欺更簿書，不用也。

虞翻，字仲翔，會稽人也。孫策命為功曹，待以交友之禮，孫權以為騎都尉，數犯顔諫争，權不能悅，又性不協俗，多見謗毁，權既為吳王，歡宴之末，自起行酒，翻伏地陽醉，不持，權去，翻起坐，權於是大怒，手劍欲擊之，侍坐者莫不遑遽。惟大司農劉基起抱權諫曰：大王以三爵之後，手殺善士，雖翻有罪，天下孰知之，且大王以能容賢畜衆，故海內望風，今一朝弃之，可乎。權曰：曹孟德殺孔文舉，孤於虞翻何有哉。基曰：孟德輕害士人，天下非之，今大王躬行德義，欲與堯舜比隆，何得自喻於彼乎。翻由是得免，權因敕左右，自今酒後言殺，皆不得殺，翻性疏直，數有酒失，權積怒非一，遂徙翻交州。

張温，字慧恕，吳人也。容貌奇偉，權延見，文辭占對，觀者傾竦，權改容加禮，拜議郎，選曹尚書，以輔義中郎將使蜀，還，權既陰銜温稱美蜀政，又嫌其聲名太盛，衆庶炫惑，恐終不為己用，思有舊無有字，補之以中傷之，會暨豔事起，遂因此發舉，豔，字子休，亦吳郡人也。温引致之，以為選曹郎，至尚書，豔性狷厲，好為清議，見時郎署雜濁，多非其人，欲令臧否區别，賢愚異貫，彈射百僚，覈選三署，率皆貶高就下，其居位貪鄙，志節污卑者，皆以為軍吏，置營府以處之，而怨憤之聲積，浸潤之譖行矣。競言豔及選曹郎徐彪，專用私情憎愛，不由公理，豔，彪皆坐自殺，温宿與豔，彪同意，數交書疏，聞問往還，即罪温，權幽之有司，斥還本郡。

駱統表理温曰：伏惟陛下，天生明德，神啓聖心，招髦秀於四海，置俊乂於宮朝，多士既受普篤之恩，張温又蒙最隆之施，而温自招罪譴，孤負榮遇，念其如此，誠可悲疚，然臣周旋之間，為國觀聽，深知其狀，故密陳其理，温實心無他情，事無逆迹，但年紀尚少，鎭重尚淺，而戴赫烈之寵，體卓偉之才，亢臧否之談，效褒貶之議，於是務勢者妒其寵，争名者嫉其才，玄嘿者非其談，瑕釁者諱其議，此臣下所當詳辯，明朝所當究察也。在昔，賈誼至忠之臣也。漢文，大明之君也。然而絳，灌一言，賈誼遠退，何者，疾之者深，譖之者巧也。然而誤聞於天下，失彰於後世。故孔子曰：為君難，為臣不易，温雖智非從横，武非虓虎，然其弘雅之素，英秀之德，文章之采，論議之辯，卓躒冠羣，煒曄曜世，世人未有及之者也。故論温才即可惜，言罪則可恕，若忍威烈以赦盛德，宥賢才以敦大業，固明朝之休光，四方之麗觀也。

君臣之義，義之最重，朋友之交，交之最輕者，國家不嫌與豔為最重之義，是以温亦不嫌與豔為最輕之交也。時世寵之於上，温竊親之於下也。臣竊念人君雖有聖哲之姿，非常之智，然以一人之身，御兆民之衆，從增宮之內，瞰四國之外，照羣下之情，求萬機之理，猶未易周也。固當聽察羣下之言，以廣聰明之烈，今者人非温既慇勤，臣是温又契闊，辭則俱巧，意則俱至，各自言欲為國，誰其言欲為私，倉卒之間，猶難既别，然以殿下之聰睿，察講論之曲直，若潜神留思，纖粗研核，情何嫌而不宣，事何昧而不昭哉。温非親臣也。臣非愛温者也。昔之君子，皆抑私忿，以增君明，彼獨行之於前，臣耻廢之於後，故遂發宿懷於今日，納愚言於聖聽，實盡心於明朝，非有念於温身也。權終不納。

駱統，字公緒，會稽人也。權召為功曹，統志在補察，苟所聞見，夕不待旦，常勸權以尊賢接士，勤求損益，饗賜之日，可人人别進，問其燥濕，加以密意，誘諭使言，察其志趣，令皆感恩戴義，懷欲報之心，權納用焉。出為建忠郎將。

是時徴役繁數，重以疫癘，民户損耗。統上疏曰：臣聞君國者，以據疆土為强富，制威福為尊貴，曜德義為榮顯，永世胤為豐祚，然財須民生，强賴民力，威恃民勢，福由民殖，德俟民茂，義以民行，六者既備，然後應天受祚，保族宜邦。書曰：衆非后無能胥以寧，后非衆無以辟四方，推是言之，則民以君安，君以民濟，不易之道也。今强敵未殄，海內未乂，三軍有無已之役，江境有不釋之備，徴賦調數，由來積紀，加以殃疫死喪之灾舊無殃疫死喪之灾六字，補之郡縣荒虛，田疇蕪曠，聽聞屬城，民户浸寡，又多殘老，少有丁夫，思尋所由，小民無知，既有安土重遷之性，且又前後出為兵者，生則困苦，無有温飽，死則委弃，骸骨不反，是以尤用戀本畏遠，同之於死，每有徴發，羸謹居家重累者，先見輸送，小有財貨，傾居行賂，不顧窮盡，輕剽者則迸入嶮阻，黨就羣惡，百姓虛竭，嗷然愁擾，愁擾則不營業，不營業則致窮困，致窮困則不樂生，故口腹急，則奸心動而攜叛多也。夫國之有民，猶水之有舟，停則以安，擾則以危，愚而不可欺，弱而不可勝也。是以聖王重焉。禍福由之，故與人消息，觀時制政，方今長吏親民之職，惟以辦具為能，取過目前之急，少復以恩惠為治，副稱陛下天覆之仁，勤恤之德者也。官民政俗，日以彫獘，漸以陵遲，勢不可久，夫治疾及其未篤，除患貴其未深，願陛下少以萬機餘閑，留神思省，補復荒虛，深圖遠計，臣統之大願舊無復荒至大願十二字，補之，足以死而不朽矣。權感統言，深加意焉。遷偏將軍，數陳便宜，前後書數十上，所言皆善。

朱據，字子範，吳郡人也。拜左將軍，嘉禾中，始鑄大錢，一當五百，後據部曲應受三萬緡，工王遂詐而受之，典校呂壹疑據實取，考問主者，死於杖下，據哀其無辜，以厚棺斂之，壹又表據吏為據隱，故厚其殯，權數責問據，據無以自明，籍草待罪數月，典軍吏劉助覺，言王遂所取。權大感寤曰：朱據見枉，况吏民乎。乃窮治壹罪，賞助百萬。

