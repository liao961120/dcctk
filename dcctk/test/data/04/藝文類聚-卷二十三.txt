*人部七

*鑒誡

《書》曰：兢兢業業，一日二日萬機。

《易》曰：君子乾乾，夕惕若厲。又曰：天道惡盈而福謙。

《尚書》曰：帝曰：來，禹，降水儆予，成允成功，克勤于邦，克儉于家，不自滿假，惟汝賢，汝惟不矜，天下莫與汝爭能，汝惟不伐，天下莫與汝爭功。又曰：無稽之言勿聽，弗詢之謀勿庸。又曰：玩人喪德，玩物喪志，不作無益害有益，功乃成，不貴異物賤用物，民乃足，犬馬非其土性不畜，珍禽奇獸不育于國，不寶遠物，則遠人格，所寶惟賢，則邇人安，不矜細行，終累大德，為山九仞，功虧一簣。又曰：功崇惟志，業廣惟勤，位不期驕，祿不期侈。又曰：作德心逸日休，作偽心勞日拙，居寵思危。又曰：戒慎無虞，●失法度。又曰：戒之用休，董之用威。

《毛詩》曰：惴惴小心，如臨于谷。又曰：殷鑒不遠，在夏后之世。

《左傳》曰：晉既勝楚。范宣子立於戎馬之前曰：君幼，諸臣不佞，何以及此，天命不于常，有德之謂也。又曰：禍福無門，唯人所召。又曰：臧孫云，季孫之愛我，疾疹也。孟孫之惡我，藥石也。美疹不如惡石，孟孫死，吾亡無日矣。

《禮記》曰：好田好女者，亡其國。

《孝經》曰：在上不驕，高而不危，所以長守貴也。

《論語》曰：君子有三戒，少之時，戒之在色，及其壯也。戒之在鬥，及其老也。戒之在得。又曰：如有周公之才之美，使驕且吝，其餘不足觀也。

《太公金匱》曰：武王問師尚父曰：五帝之戒，可得聞乎。師尚父曰：舜之居民上，矜矜如履薄冰，禹之居民上，慄慄如恐不滿，湯之居民上，翼翼乎懼不敢息。又曰：吾聞道自微而生，禍自微而成。家語曰：孔子去周。而老子送之曰：凡當世之士，聰明深察而死者，好議人者也。博辯宏大而危者，好發人之惡者也。孔子曰：敬奉教。又曰：舟非水不行，水入舟沒，民非君不治，民犯上則君危，故君子不可不嚴也。又曰：顏回謂子路曰：力猛於德而得其死者，鮮矣。子慎諸。又曰：以富貴而下人，何人不與，富貴而敬愛，何人不親，發言不逆，可謂知言矣。又曰：曾子曰：狎甚則簡，莊甚則不親，是故君子之狎足以交其勸，莊足以成禮而已矣。

《韓詩外傳》曰：昔者禹以夏王，桀以夏亡，湯以殷王，紂以殷亡，故無常安之國，宜治之民，得賢則昌，不肖則亡，夫明鏡所以照形也。往古所以知今也。鄙語曰：不知為吏，視已成事，前車覆，後車誡。又曰：曾子曰：君子有三言，可實而佩也。一曰無內疏而外親，二曰身不善而怨他人，三曰患已至而後呼天。

《戰國策》曰：昔儀狄作酒而美，進之於禹，禹飲而甘之，遂疏儀狄絕旨酒。曰：後世必有以酒亡其國者。

《管子》曰：齊桓公與管仲鮑叔牙甯戚四人飲。公曰：何不為寡人壽。鮑叔牙奉杯而起曰：使公無忘在莒，管仲無忘其束縛在魯，甯戚無忘飯牛車下，公避席再拜。

《鬻子》曰：昔周公使康叔守殷。戒之曰：無煞不辜，寧失有罪，亦有無罪而見誅，無有有功而不賞，慎之。

《晏子》曰：君子居必擇鄰，遊必就士，可以避患也。又曰：其文好者身必剝，其角美者身見煞，甘泉必竭，直木必伐。又曰：夫爵益高者意益下，官益大者心益小，祿益厚者施益博。又曰：人之將疾，必先不甘粱肉之味，國之將亡，必先惡忠臣之語。

《孫卿子》曰：孔子對魯哀公曰：君者，舟也。庶人者，水也。水則載舟，水則覆舟，君以此思危，則不危焉。又曰：得師者王，得疑者霸，自為謀莫己若者亡。又曰：伯禽將歸於魯。周公謂伯禽曰：君子力如牛，不與牛爭力，走如馬，不與馬爭走，智如士，不與士爭智，我文王之子，武王之弟，成王之叔父，吾於天下，亦不賤也。常握髮吐餐，以接天下之士矣。

《韓子》曰：西門豹性急，佩韋以自緩，董安于心緩，佩帶以自急，故能以有餘補不足，以長續短之謂明主。

《淮南子》曰：天下有至貴，而非勢位也。有至富，而非金玉也。有至壽，而非千歲，愿恕反性，則貴矣。適情知足，則富矣。明死生之分，則壽矣。

《說苑》曰：魏武侯浮西河，中流。謂吳起曰：美哉河山之固，此魏國之寶也。對曰：在德不在險，昔夏桀之君，左河濟，右太華，伊●在其南，羊腸在其北，不循仁政，湯放之。武侯曰：善。又曰：有身貴而驕人者，民去之，位高而擅權者，君惡之，祿厚而不知足者，患處之。

《新序》曰：齊王聘田巴先生而將問政焉。對曰：政在正身，正身之本，在於群臣，王召臣，臣改制鬋飾，問於妾，奚若，妾愛臣，諛臣曰佼，臣臨淄水而觀，然後自知醜惡也。今齊之臣諛王者眾，王能臨淄水見己之惡，過而自改，斯齊國治矣。

《漢書》曰：揚惲失官居家，治產業，起室宅。孫會宗戒之曰：為大臣廢退，當闔門惶恐，為可憐之意，不當通賓客，有稱譽也。

《東觀漢記》曰：馮勤遷司徒，是時三公多見罪退，上欲見令以善自矜，乃因讌見。從容戒之曰：朱浮上不忠於君，下凌轢同列，竟以中傷人臣，放逐受誅，雖追加賞賜，不足以償不訾之身，忠臣孝子之覽照前世以為鏡誡，能盡忠於國，事君無二，則爵賞光乎當世，功名列於不朽，可不勉哉。又曰：樊宏為人謙慎。常戒其子曰：富貴盈溢，未有能終者，天道惡滿而好謙，前世貴戚，皆明戒也。保身全己，豈不樂哉。又曰：班超為都護，以任尚代超。尚謂超曰：君在外國三十餘年，而小人猥承君後，宜有以誨之。超曰：塞外吏士，本非孝子順孫，皆以過罪徙補邊，而蠻夷懷鳥獸之心，難禁易敗，今君性嚴急，水清無大魚，察政不及得下和，宜陽為簡易，寬小過，摠大綱而已。

【詩】《後漢傅毅迪志詩》曰：咨爾庶士，迨時斯勗，日月逾邁，豈云旋復，於赫我祖，顯于殷國，二跡阿衡，克光其則，咨予小子，穢陋靡逮，懼我世烈，於茲以墜，於戲君子，無恆自逸，徂年如流，渺茲暇日。

《魏陳王曹植矯志詩》曰：芝桂雖芳，難以餌魚，尸位素餐，難以成居，磁石引䥫，於金不連，大朝舉士，愚不聞焉。又《矯志詩》曰：抱璧塗乞，無為貴寶，履仁遘福，無為貴道，鴛鶵遠害，不羞卑栖，靈虯避難，不恥汙泥，都蔗雖甘，杖之必折，巧言雖美，用之必滅，濟濟唐朝，萬邦作孚，逢蒙雖巧，必得良弓，賢主雖智，亦待英雄，螳蜋見歎，齊士輕戰，越王軾蛙，國以死獻，道遠知驥，世偽知賢，覆之燾之，順天之矩，澤如凱風，惠如時雨，口為禁闥，舌為發機，門機之●，楛矢不追。

《魏繁欽遠戍勸戒詩》曰：肅將王事，集此揚土，凡我同盟，既文既武，郁郁桓桓，有規有矩，務在和光，同塵共垢，各競其心，為國蕃輔，誾誾衎衎，非法不語，可否相濟，●則云補。又《雜詩》曰：世俗有險易，時運有盛衰，老氏和其光，蘧瑗貴可懷。

《魏應璩雜詩》曰：細微可不慎，隄潰自蟻隙，腠理早從事，安復勞鍼石，哲人睹未形，愚夫闇明白，曲突不見賓，燋爛為上客，思願獻良規，江海儻不逆，狂言雖寡善，猶有如雞跖，雞跖食不已，齊王為肥澤。

《晉張華勵志詩》曰：仁道不遐，德輶如羽，求焉斯至，眾鮮克舉，復禮終朝，天下歸仁，若金受礪，若泥在鈞，進德修業，暉光日新。

《晉潘安仁家風詩》曰：綰髮綰髮，髮亦鬢止，日祗日祗，敬亦慎止，靡專靡有，受之父母，鳴鶴匪和，析薪弗荷，隱憂孔疚，我堂靡搆，義方既訓，家道穎穎，豈敢荒寧，一日三省。

《晉嵇紹贈石季倫詩》曰：人生稟五常，中和為至德，嗜欲雖不同，成生所不識，仁者安其身，不為外物惑，事故誠多端，未若酒之賊，內以損性命，煩辭傷軌則屢飲致疲怠，清和自否塞，陽堅敗楚軍，長夜傾宗國，詩書著明戒，量體節飲食，遠希彭聃壽，虛心處沖默，茹芝味醴泉，何為昏酒色。

【賦】《魏文帝戒盈賦序》曰：避暑東閤，延賓高會，酒酣樂作，悵然懷盈滿之戒，乃作斯賦，惟應龍之將舉，飛雲降而下征，資物類之相感，信貫微之通●，何今日之延賓，君子紛其集庭，信臨高而增懼，獨處滿而懷愁，願群士之箴規，博納我以良謀。吳楊泉贊善賦曰：伊善惡之所施，乃禍福之為階，行德安而保身，忘為害而自危，故先民之有作，執溫恭而不虧，云顏冉之遭命，恠禍福之參差，夫二賢之履道，歷千載而見知，身既沒而名存，厥復戚乎何為，夫死生之有命，非神明之所規，故積善之家，厥福惟昌，積惡之門，必有餘殃，是以趙武好善，厥胤以長，三郤好勝，厥身以亡，古人從善如不及，去惡如探湯，恐福德而難值，而禍惡之易當。

【贊】《晉戴逵申三復贊》曰：嗜好深則天機淺，名利集則純白離，如此故識鑒逾昏，驕淫彌汰，心與慎乖，則理與險會，然後役智以御險，履險以逃害，故陰陽寇其內，人力攻其外，陰陽結則金石為之消，人事至則雖智不足賴，若然者，雖翠幄華堂，焉得而康之，列鼎重味，焉得而嘗之。

《周庾信周公伯禽贊》曰：伯禽居魯，鳴玉來朝，周公問政，治國風謠，北山有梓，南山有橋，禮容雖備，俯仰無驕。

【箴】《梁武帝凡百箴》曰：凡百眾庶，爾其聽之，事無大小，先當熟思，思之不熟，致成反覆，其心不定，不可施令，是曰亂常，是曰敗政，弗止辱身，亦喪厥命，勿恃爾尊，驕慢淫昏，勿謂爾貴，長夜荒醉，日不恆中，月盈則虧，履邪念正，居安思危，莫言爾賤，而不受命，君子小人，本無定性，莫言人微，而以自輕，水清照淨，表直影端，近取諸身，無假遠觀，猗歟哲人，勿謂斯難。

【訓】《晉潘岳兩階銅人訓》曰：言之有臧，託乎多士，言之不臧，絕之由己，無曰莫傳，宣于四海，無曰莫聞，響振萬里，樞機之發，榮辱之徵，怨豈在大，纎介是興。

【誡】《漢東方朔誡子》曰：明者處世，莫尚於中，優哉游哉。與道相從，首陽為拙，柳惠為工，飽食安步，以仕代農，依隱玩世，詭時不逢，是故才盡者身危，好名者得華，有群者累生，孤貴者失和，遺餘者不匱，自盡者無多，聖人之道，一龍一蛇，形見神藏，與物變化，隨時之宜，無有常家。

《後漢鄭玄戒子》曰：宿業衰落，仍有失誤，年入此歲，而七十矣。於禮可傳家事，今我告爾以老，將閑居以安性，覃思以終業，非拜國君之命，問族親憂患，展敬墳墓，春秋觀省野物，胡常扶杖出門乎。家事大小，汝一承之，求為君子之道，鑽研勿替，敬順威儀，以近有德，顯譽成於僚友，德行立於己志，可不深念耶。

《後漢高義方清誡》曰：天長而地久，人生則不然，又不養以福，保全其壽年，飲酒病我性，思慮害我神，美色伐我命，利慾亂我真，神明無聊賴，愁毒於眾煩，中年棄我逝，忽若風過山，形氣各分離，一往不復還，上士愍其痛，抗志凌雲煙，滌蕩棄穢累，飄邈任自然，退修清以淨，存吾玄中玄，澄心剪思慮，泰清不受塵，恍惚中有物，希微無形端，智慮赫赫盡，谷神綿綿存。

《魏王肅家誡》曰：夫酒所以行禮養性命歡樂也。過則為患，不可不慎，是故賓主百拜，終日飲酒，而不得醉，先王所以備酒禍也。凡為主人飲客，使有酒色而已，無使至醉，若為人所強，必退席長跪，稱父誡以辭之，敬仲辭君，而況於人乎。為客又不得唱造酒史也。若為人所屬，下坐行酒，隨其多少，犯令行罰，示有酒而已，無使多也。禍變之興，常於此作，所宜深慎。

《魏王昶家誡》曰：夫立功者有二難，功就而身不退，一難也。退而不靜，務伐其功，二難也。且懷祿之士，躭寵之臣，苟患失之，何所不至，若樂毅帥弱燕之眾，東破強齊，收七十餘城，其功盛矣。知難而退，保身全名，張良杖劍建策，光濟大漢，辭三萬戶封，學養性之道，棄人閒之事，卒無咎悔，何二賢綽綽有餘裕哉。治家亦有患焉。積而不能散，則有鄙恡之累，積而好奢，則離驕上之罪，大者破家，小者辱身，此二患也。

《魏荀爽女誡》曰：詩云，泉源在左，淇水在右，女子有行，遠父母兄弟，明當許嫁，配適君子，竭節從理，昏定晨省，夜臥早起，和顏悅色，事如依恃，正身潔行，稱為順婦，以崇螽斯百葉之祉，婚姻九族，云胡不喜，聖人制禮，以隔陰陽，七歲之男，王母不抱，七歲之女，王父不持，親非父母，不與同車，親非兄弟，不與同筵，非禮不動，非義不行，是故宋伯姬遭火不下堂，知必為災，傅母不來，遂成於灰，春秋書之，以為高也。

《魏程曉女典篇》曰：丈夫百行，以功補過，婦人四教，以備為成，婦德●，則仁義廢矣。婦言虧，則辭令慢矣。婦工簡，則織紝荒矣。是以禮有功宮家室之教，詩有牖下蘋藻之奠，然後家道諧允，儀表則見於內，若夫麗色妖容，高才美辭，貌足傾城，言以亂國，此乃蘭形棘心，玉曜瓦質，在邦必危，在家必亡。

《晉嵇康家誡》曰：人無志，非人也。但君子用心，有所准行，當量其善者，擬議而後動，若心之所之，則口與心誓，守死無貳，恥躬不逮，期於必濟，若心疲體懈，或牽於外物，或累於內欲，不堪近患，不忍小情，則議於去就，議於去就，則二心交爭，二心交爭，則向所以見役之情勝矣。或有中道而廢，或有未成而敗，以之守則不固，以之攻則怯弱，與之誓則多違，與之謀則善泄，臨樂則肆情，處逸則極意，故雖榮華熠熠，無結秀之勤，終年之勤，無一日之功，斯君子所以歎息也。若夫申胥之長吟，夷叔之全潔，展季之執信，蘇武之守節，可謂固矣。故以無心守之，安而體之，若自然也。乃是守志盛者也。

《吳姚信誡子》曰：古人行善者，非名之務，非人之為，心自甘之，以為己度，嶮易不虧，終始如一，進合神契，退同人道，故神明祐之，眾人尊之，而聲名自顯，榮祿自至，其勢然也。又有內析外同，吐實懷詐，見賢則暫自新，獨居則縱所欲，聞譽則驚自飾，見尤則棄善端，凡失名位，恆多怨人而害善，怨一人則眾人疾之，害一善則眾人怨之，雖欲陷人而進己，不可得也。祗所以自毀耳，顧真偽不可掩，褒貶不可妄，舍偽從實，遺己察人，可以通矣。舍己就人，去否適泰，可以弘矣。貴賤無常，唯人所速，苟善，則疋夫之子，可至王公，苟不善，則王公之子，反為凡庶，可不勉哉。

《吳陸景誡盈》曰：富貴天下之至榮，位勢人情之所趍，然古之智士，或山藏林竄，忽而不慕，或功成身退，逝若脫屣者，何哉。蓋居高畏其危，處滿懼其盈，富貴榮勢，本非禍始，而多以凶終者，持之失德，守之背道，道德喪而身隨之矣。是以留侯范蠡，棄貴如遺，叔敖蕭何，不宅美地，此皆知盛衰之分，識倚伏之機，故身全名著，與福始卒，自此以來，重臣貴戚，隆盛之族，莫不離患搆禍，鮮以善終，大者破家，小者滅身，唯金張子弟，世履忠篤，故保貴持寵，祚鍾昆嗣。

《蜀諸葛亮誡子》曰：夫君子之行，靜以修身，儉以養德，非澹泊無以明志，非寧靜無以致遠，夫學須靜也。才須學也。非學無以廣才，非志無以成學，慆慢則不能勵精，險躁則不能治性，年與時馳，意與歲去，遂成枯落，悲歎窮慮，將復何及。

《晉李充起居誡》曰：溫良恭儉，仲尼所以為貴，小心翼翼，文王所以稱美，聖德周達無名，斯亦聖中之目也。中人而有斯行，則亦聖人之一隅矣。而末俗謂守慎為拘愆，退慎為怯弱，不遜以為勇，無禮以為達，異乎吾所聞也。

【誥】《宋顏延之庭誥》曰：若能服溫厚而知穿弊之苦，周明之德也。厭滋旨而識空嗛之急，仁恕之功也。豈與夫比髮膚於草石，方手足於飛走者，同其意哉。罰慎其濫，惠誡其偏，罰濫則無以為罰，惠偏則不如無惠，嫌或疑心，誠亦難分，動容竊斧，束裝盜金，又何足論也。是以前王作典，明慎議獄，而僣濫易意，火含煙而煙妨火，桂懷蠹而蠹殘桂，然火勝則煙滅，蠹壯則桂折，故性明者欲簡，嗜繁者氣昏，與善人居，如入芝蘭之室，久而不知其芳，與之化矣。與不善人居，如入鮑魚之肆，久而不知其臭，與之變矣。唯夫金貞玉粹者，乃能處而不汙其身耳。故曰：丹可滅而不能使無赤，石可毀而不能使無堅，苟丹石之性，必慎浸染之由。

【銘】《後漢崔瑗座右銘》曰：無道人之短，無說己之長，施人慎勿念，受施慎勿忘，俗譽不足慕，唯仁為紀綱，隱身而後動，謗議庸何傷，無使名過實，守愚聖所臧，柔弱生之徒，老氏誡剛強，在涅貴不緇，曖曖內含光，硜硜鄙夫介，悠悠故難量，慎言節飲食，知足勝不祥，行之苟有恆，久久自芬芳。

《魏卞蘭座右銘》曰：重階連棟，必濁汝真，金寶滿室，將亂汝神，厚味來殃，艷色危身，求高反墜，務厚更貧，●情塞欲，老氏所珍，周廟之銘，仲尼是遵，審慎汝口，戒無失人，從容順時，和光同塵，無謂冥漠，人不汝聞，無謂幽冥，處獨若群，不為福先，不與禍鄰，守玄執素，無亂大倫，常若臨深，終始惟純。

【書】《漢劉向誡子書》曰：汝有厚德，蒙恩甚厚，將何以報，董生有云，弔者在門，賀者在閭，言有憂則恐懼敬事，敬事則必有善功而福至也。又曰：賀者在門，弔者在閭，言受福則驕奢，驕奢則禍至，故弔隨而來，齊頃公之始，藉霸者之餘威，輕侮諸侯，虧跂蹇之容，故被鞌之禍，遁服而亡，所謂賀者在門，弔者在閭也。兵敗師破，人皆弔之，恐懼自新，百姓愛之，諸侯皆歸其所奪邑，所謂弔者在門，賀者在閭。

《後漢張奐誡兄子書》曰：汝曹薄祐，早失賢父，財單藝盡，今適喘息，聞仲祉輕傲耆老，侮狎同年，極口恣意，當崇長幼，以禮自持，閒燉煌有人來，同聲相道，皆稱叔時寬仁，聞之喜而且悲，喜叔時得美稱，悲汝得惡論，經言孔於鄉黨，恂恂如也。恂恂者，恭謙之貌也。經難知，且自以汝資父為師，汝父寧輕鄉里耶，年少多失，改之為貴，蘧伯玉年五十，見四十九年非，但能改之，不可不思吾言，不自克責，反云張甲謗我，李乙悉我，我無是過，爾亦已矣。

《後漢司馬徽誡子書》曰：聞汝充役，室如懸磬，何以自辨，論德則吾薄，說居則吾貧，勿以薄而志不壯，貧而行不高也。

《後漢馬援誡兄子書》曰：吾欲汝曹聞人過失，如聞父母之名，耳可得聞，而口不可得言也。好論議人長短，妄是非正法，此吾所大惡也。寧死不願聞子孫有此行也。汝曹知吾惡之甚矣。所以復言者，施衿結褵，申父母之誡，欲使汝曹不忘之耳，龍伯高敦厚周慎，口無擇言，謙約節儉，公正有威，吾愛之重之，願汝曹效之，杜季良豪俠好義，憂人之憂，樂人之樂，清濁無所失，父喪致客，數郡畢至，吾愛之重之，不願汝曹效之也。效伯高不得，猶為謹勅之士，所謂刻鵠不成，尚類鶩者也。效季良不得，陷為天下輕薄子，所謂畫虎不成，反類狗也。

《後漢崔駰與竇憲書》曰：駰聞交淺而言深者，愚也。在賤而望貴者，惑也。未信而納忠者，謗也。皆所不宜，而或蹈之者，思效其區區憤盈而不能已也。竊見足下，體淳淑之姿，躬高明之量，意美志厲，有尚賢之風，駰幸得充下館，序後陳，是以竭其拳拳，敢進一言。傳曰：生而富者驕，生而貴者傲，生富貴而能不驕傲者，未之有也。

《魏王脩誡子書》曰：自汝行之後，恨恨不樂，何者，我實老矣。所恃汝等也。皆不在目前，意遑遑也。人之居世，忽去便過，日月可愛也。故禹不愛尺璧，而愛寸陰，時過不可還，若年大，不可少也。欲汝早之，未必讀書，并學作人，欲令見舉動之宜，觀高人遠節，志在善人，左右不可不慎，善否之要，在此際也。行止與人，務在饒之，言思乃出，行詳乃動，皆用情實，道理違，斯敗矣。父欲令子善，唯不能煞身，其餘無惜也。

《晉羊祜誡子書》曰：吾少受先君之教，能言之年，便召以典文，年九歲，便誨以詩書，然尚猶無鄉人之稱，無清異之名，今之職位，謬恩之加耳，非吾力所能致也。吾不如先君遠矣。汝等復不如吾，諮度弘偉，恐汝兄弟未之能也。奇異獨達，察汝等將無分也。恭為德首，慎為行基，願汝等言則忠信，行則篤敬，無口許人以財，無傳不經之談，無聽毀譽之語，聞人之過，耳可得受，口不得宣，思而後動，若言行無信，身受大謗，自入刑論，豈復惜汝，恥及祖考，思乃父言，纂乃父教，各諷誦之。

《晉殷裒書》曰：大道也者，易尋而難窮，易知而難行也。故京房之徒，考步吉凶之變，而不能自見其禍，更為姚平所誡，此道之難知也。省爾之才，不及於房，而吾之言過於平矣。昔弗父何三命滋恭，晏平仲久而敬之，曾顏之徒，有若無，實若虛也。況爾析薪之智，欲彈射世俗，身為謗先，怨禍並集，使吾懷朝父之憂，為范武子所嘆，亦非汝之美也。若朝益暮習，先人後己，恂恂如也。則吾聞音而識其曲，食旨而知其甘，永終吾餘年矣。復何恨哉。古人有言，思不出其位，爾其念之，爾其念之。

《宋陶潛誡子書》曰：少來好書，偶愛閑靜，開卷有得，便欣然忘食，見樹木交蔭，時鳥變聲，亦復歡爾有喜，嘗言五六月中，北窗下臥，遇涼風暫至，自謂是犧皇上人，汝等雖不同生，當思四海皆兄弟之義，鮑叔敬仲，分財無恡情，歸生伍舉，班荊道舊，遂能以敗為成，因喪立功，他人尚爾，況共父之人哉。

《梁簡文帝誡當陽公書》曰：汝年時尚幼，所闕者學，可久可大，其唯學歟，所以孔丘言，吾嘗終日不食，終夜不寢，以思無益，不如學也。若使牆面而立，沐猴而冠，吾所不取，立身之道，與文章異，立身先須謹重，文章且須放蕩。

《梁孝元帝與學生書》曰：吾聞斲玉為器，諭乎知道，惟山出泉，譬乎從學，是以執射執御，雖聖猶然，為弓為箕，不無以矣。抑又聞曰：漢人流麥，晉人聚螢，安有挾冊讀書，不覺風雨以至，朗月章奏，不知爝火為微，所以然者，良有以夫，可久可大，莫過乎學，求之於己，道在則尊。

《梁徐勉與大息山松書》曰：家世清廉，故常居貧素，至於產業之事，所未嘗言，中年聊於東田，欲穿池種樹，少寄情賞，又以郊際閑曠，終可為宅，儻獲懸車致仕，實欲歌笑於斯，經營歷年，粗已成立，桃李茂密，桐竹成陰，塍陌交通，渠畎相屬，茅樓迥榭，頗有臨眺之美，孤岑藂薄，不無糾紛之興，雖云人外，城●密邇，凡為人長，殊復不易，當使中外諧緝，人無閒言，先物後己，然後可貴，老生云，後其身而身先，若能爾者，更招巨利，汝當勉勖，見賢思齊，不宜忽略以棄日也。非徒棄日，乃是棄身，身名美惡，豈不大哉。

《梁范縝與王僕射書》曰：君侯匡輔聖朝，中夏無虞，既盡美矣。又盡善矣。唐堯非不隆也。門有謗木，虞舜非不盛也。庭懸諫鼓，周公之才也。樂聞譏諫，故明君賢宰，不憚諤諤之言，布衣窮賤之人，咸得獻其狂●，先王所以有而勿亡，得而勿失，功傳不朽，名至今者，用此道也。

【論】《魏王粲安身論》曰：蓋崇德莫盛乎安身，安身莫大乎存政，存政莫重乎無私，無私莫深乎寡欲，是以君子安其身而後動，易其心而後語，定其交而後行，然則動者，吉凶之端也。語者，榮辱之主也。求者，利病之幾也。行者，安危之決也。故君子不妄動也。必適於道，不徒語也。必經於理，不苟求也。必造於義，不虛行也。必由於正，夫然用能免或擊之凶，厚自天之祐，故身不安則殆，言不順則悖，交不審則惑，行不篤則危，四者存乎中，則患憂接乎外矣。憂患之接，必生於自私，而興於有欲，自私者，不能成其私，有欲者，不能濟其欲，理之至也。

《晉袁宏去伐論》曰：夫君者，必量才任以授官，參善惡以毀譽，課功過以賞罰者也。苟伐其善，必忘其惡，於是怨責之情，必存乎心，希望之氣，必形乎色，此矜伐之士，自賢之人，所以為薄，而先王甚惡之者也。君子則不然，勞而不伐，施而不德，致恭以存其位，下人不隱其功，處不避汙，官不辭卑，唯懼不任，唯患弗能，故力有餘而智不屈，遠咎悔而行成名立也。

