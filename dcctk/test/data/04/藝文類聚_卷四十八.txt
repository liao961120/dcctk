*職官部四

*錄尚書

應劭《漢官儀》曰：章帝詔曰：司空牟融，典職六年，勤勞不怠，其以融為太尉，錄尚書。又曰：和帝策書曰：故太尉鄧彪，元公之族，三讓彌高，海內歸仁，為群賢首，其以彪為太尉，錄尚書事，百官總己以聽。又曰：殤帝策書曰：司徒徐防，以臺閣機密，施政牧守，其以防為太尉，錄尚書事，百官總己以聽。又曰：沖帝策書曰：太尉趙峻，二世常典機衡，有匪石不貳其心，大司農李固，公族之苗，忠貞不回，今以峻為太傅，固太尉，參錄尚書事。又曰：●帝策書曰：故太尉陳蕃，忠亮謇諤，有不吐茹之節，司徒胡廣，敦德允元，五世從政，今以蕃為太傅，與廣參錄尚書事。

王隱《晉書》曰：賈充為太尉，錄尚書，五年伐吳，為大都督，吳平，上遣侍中程咸犒勞，增邑八千戶。

《晉中興書》曰：明帝后庾氏，為皇太后，九月癸卯，皇太后臨朝，制司徒王導，錄尚書事。

沈約《宋書》曰：高祖永初三年，尚書令揚州刺史徐羨之為司空，錄尚書事。又曰：孝武帝即位，以大將軍江夏王義恭為太尉，錄尚書事。又曰：諸公錄尚書事，古制也。王肅解尚書納于大麓曰：堯納舜於尊顯之官，使大錄萬機之政，案漢氏諸吏，平尚書奏事，後霍光以大司馬大將軍平尚書事。

傅暢《故事》曰：何劭王戎張華裴楷楊濟和嶠，為愍懷太傅，通省尚書事，張華為光祿大夫，尚書七條事，皆諮而後行，惠帝之世，太保衛瓘，太宰河間王顒，太傅東海王越，皆錄三省尚書祕書事。

【表】《齊謝朓為明帝拜錄尚書表》曰：升降玉階，對揚休命，六轡在手，千里何偕，司會天官之統，尚書百僚之本，弘之即庶績惟凝，替之則彝倫斯斁，修身踐言，本慚五美，果行育德，未階六正，妄屬負圖之寄，多謝五仁之績，操檜楫於龍津，荷梓梁於雲構，無以輔位明堂，遺象麟閣。

【啟】《陳徐陵安成王讓錄尚書表後啟》曰：臣聞間平就國，乃盛漢之常儀，郕霍無官，實宗周之明典，何則，皇季之重，非待歷階，王爵之隆，自高群辟，況臣戢翼要荒，亟離寒暑，進慚趙勝，能定楚從，退匪齊文，馳免秦厄，固以內切皇心，外貽家恥，甘輸重餌，降禮單于，迾城十五，如諸和璧，市鄉三十，聊同寶劍，武夫力而獲諸原，微臣還而反諸敵，瞻言馬駿，著隴右之功，追念曹彰，克烏丸之虜，前王子弟，若此勳庸，偏其反而，豈可勝愧。

*尚書令

《漢書》曰：張安世，字子孺，少以父任為郎，因善書，令給事尚書，精力於職，休沐未嘗出，行幸河東，亡書三篋，詔問莫能知，唯安世識之，具作其事，後購求得書，以相校，無所遺失，上奇其才，擢尚書令。

《漢雜事》曰：尚書黃香，為東郡太守，乞留宿衛，拜為尚書令，秩二千石。

《漢官儀職》曰：尚書令，主贊奏，總典綱紀，無所統，秩二千石。

《東觀漢記》曰：侯霸為尚書令，深見任用，樊准為尚書令，明習漢家舊事，周密畏慎，申屠剛為尚書令，謇謇多直言，無所屈橈。又曰：永平七年，宋均徵為尚書令，忠正直言，數納策謀，每駮議，未嘗不合上意。

張璠《漢書》曰：左雄為尚書令，限年四十，先試經，然後舉孝廉。

《續漢書》曰：陳蕃出為豫章太守，性方峻，不接賓客，徵為尚書令，送者不出郭門。

《百官表》曰：尚書令，是謂文章天府，銅印墨綬，五時朝服，納言幘，進賢兩梁冠，佩水蒼玉，總攝諸曹，出納王命，敷奏萬機。書曰：龍，命汝納言，夙夜出納朕命，惟允，詩云，惟仲山甫，王之喉舌，蓋此謂也。

《魏志》曰：明帝即位，進陳嶠為尚書令，車駕常幸，至尚書門。嶠跪問帝曰：陛下何之。帝曰：欲案行文書耳。嶠曰：此自臣職分，非陛下所宜臨也。若臣不稱其職，則請就黜退，陛下宜還，帝慚，迴車而返。又曰：太祖進荀彧為漢侍中，守尚書令。又曰：裴潛為尚書令，奏正分職，簡名實，出事使斷官府者，百五十餘條。

《費禕別傳》曰：禕代蔣琬為尚書令，以朝脯聽事，其閒接納賓客，加之博弈不廢，後董允代之，旬日之閒，事多諐積。允曰：人之才力，相懸若此。

《曹羲九品議》曰：尚書，尊官也。親作納言。易曰：樞機之發，榮辱之主，漢和帝，南陽左雄為尚書令，天下皆慎選舉，選舉所知，自其職也。

《山濤啟事》曰：尚書令李胤，遷處，缺宜得其人，征南將軍羊祜，體義玉立，可以肅整朝廷。

王隱《晉書》曰：樂廣為尚書令，所在無當時之功譽，然為後人所思。又曰：咸寧二年，李胤為尚書令，雖歷職內外，而在公退食，家室至貧儉，兒病，無以市藥，上賜錢十萬。齊職儀曰：秦漢之世，委政公卿，尚書之職，掌於封奏，令贊文書，僕射主開閉，令不在，則僕射奏下其事，魏氏重內職，八座尚書，任同六卿，舜舉八元八凱，以隆唐朝，令號八座為元凱，謂以賢能用事，義如昔也。

【箴】《晉摯虞尚書令箴》曰：舜納大麓，七政以齊，內成外平，風雨不迷，補我袞闕，闡我王繇，王繇允塞，四海咸休，雖聖雖明，必賴良才，無曰我智，官不能任，發言如絲，其出成綸，千里之應，樞機在身。

【碑】《後漢潘勗尚書令荀彧碑》曰：夫其為德也。則主忠履信，孝友溫惠，高亮以固其中，柔嘉以宣其外，廉慎以為己任，仁恕以察人物，踐行則無轍跡，出言則無辭費，納規無敬辱之心，機情有密靜之性，若乃奉身蹈道，勤禮貴德，動咨事閒，匪云予克，然後教以黃中之叡，守以貞固之直，注焉若洪河之源，不可竭也。確焉若華岳之停，不可拔也。故能言之斯立，行之斯成，身匪隆污，直哉惟情，紊綱用亂，廢禮復經，於是百揆時序，王猷允塞，告厥成功，用俟萬歲。

【表】《後魏溫子升臨淮王或謝封開府尚書令表》曰：臣道愧山東，氣慚隴右，激水弗堪，摶風無力，但以平源帶地，資緒極天，發趾自高，理融以遠，出臨侯服，既乏刺舉之能，入踐帝閽，又無應對之美，空復受戈清廟，推轂朱門，效闕淚河，功慚汗海，大寶遂隆，橫草未樹，顧以有涯，願言知止。又《為魏南陽王允寶炬讓尚書令表》曰：臣聞立而託乘，乃成致遠之功，坐以運舟，遂有利涉之用，若以輕任重課，憑虛責實，雖欲自勤，終焉靡效。

《梁范雲為柳司空讓尚書令初表》曰：陛下繼明南面，復垂顯錄，增榮益觀，豈側身限，而露不廣海，塵不增山，微物知止，敢忘自退，誠以懷音感遇，久妨彝序，尸祿昧寵，取蹈風歌，中寐軫心，方餐凝慮，寧可冒釐綜之重，負學製之談，將玷朝徽，匪伊身議。

《第二表》曰：臣聞聖人在上，愚智無以息隱，天下有道，方圓歸其能是，如以駑蹇之才，不致問於千里，瓦礫之質，佇待價於十城，伏願陛下，矜臣負乘之尤，照臣匪飾之情，跡言觀用，允授上才，斂會流恩，曲蠲下第，則雲序斯平，彝章載穆。

《梁沈約拜尚書令到都坐表》曰：竊位之譏，允當斯責，王命私請，有事相傾，油雲湛露，從降旻昊之德，弱縞輕蟬，不載丘岳之重，登階望席，怳焉失步。

《北齊邢子才為文襄皇帝讓尚書令表》曰：揚職萬機，總任百揆，想銜庶物，準納群寮，何以助日月之光華，增天地之高厚，反鑒取照，匹此何難，倒裳求領，方之為易。又表曰：正以晝覽太山，不假秋毫之察，夜仰列宿，豈藉燭龍之明，爵人以世，既非盛德之舉，公門有私，故足陵夷之運。

《隋江總讓尚書令表》曰：臣弱歲立朝，本無奇志，每謂任登常伯，足承基緒，值梁季不造，牧拙人間，東竄三江，南徂百越，不知秦漢，十有七年，心跡退黜，平生畢矣。但野性疏懶，不屑死增，俯仰乖時，人物多忤，天飛踐阼，任寄隆布，謬以商丘之木，遂比舟栰之材，燕岱之石，混同瑚璉之器，當由崇賢傳舉，早守名節，竊以天府文昌，萬方之藪，天官冢宰，無所不統，禮革三獨，事昭百揆，曠職云久，三十餘載，一旦開置，必資望實，豈期廷典私偏，濫庸菲薄，陛下聽覽餘辰，曲垂昭納，遂斯反汗，高選具瞻，則敝蓋敝帷，使臣暮齒，歲制月制，賒臣皓髮。

《隋江總除尚書令謝臺啟》曰：竊以昔之冢司，今日端揆，頃同台袞，無人則闕，臣之朽薄，安可叨賁，謹當奏承夜月，冀奉三思之旨，聲寄浮雲，方祈九天之路。又《除尚書令斷表後啟》曰：司會治本，冢宰朝端，搢紳所屬，儀形攸在，皇代以來，無人則闕，陛下將備厥職，用穆巨僚，不容始自庸菲，以讙物議，當今藩翰至戚，不無其才，廊廟重臣，亦有其器，伏願檢俞往之則，闡平章之道，臣沿心布款，有理存焉。

*僕射

《漢書》曰：僕射，秦官也。古者重武，官有主射，以督課之，自侍中尚書博士及騶宰永巷官人皆有，取其領事之號。又曰：鄭崇，哀帝擢為尚書僕射，數求見諫爭，上初納用之，每聞曳革履。上歎曰：我識鄭尚書履聲。

《續漢書》曰：尚書僕射一人，六百石，令不在，則奏下眾事。

《百官表注》曰：僕射一人，銅印墨綬，五時朝，納言幘，進賢兩梁冠，佩水蒼玉，建安以來，執金吾榮劭，為尚書左僕射，僕射之有左右，自此始也。

《鍾離意別傳》曰：意為尚書僕射，其年匈奴羌胡歸義，詔賜縑三百匹，尚書侍郎廣陵暨酆，誤以為三千匹，詔大怒，鞭酆欲死。意入諫曰：海內遐邇，謂陛下貴徵財而賤人命，愚臣所不安，明帝以意諫，且酆錯合大義，貰酆，敕大官賜酒藥。詔謂意曰：非鍾離尚書，朕幾降威於此郎。

《魏志》曰：桓範薦徐宣為僕射，車駕幸許昌，總留事，帝還，主者奏呈文書。詔曰：吾省與僕射何異，竟不視。又曰：陳泰為尚書左僕射，典選舉。

《晉諸公讚》曰：司馬珪，時多令望，早歷顯職，晉受禪，為尚書左僕射，時年三十七，眾論以為美。

《晉公卿禮秩》曰：司馬珪，三十七為尚書僕射，魏晉以來，或置左右，或不置。

《世說》曰：周顗，字伯仁，過江，積年恆大飲酒，嘗經三日醒，時論謂之三日僕射。

王隱《晉書》曰：太康元年，以山濤清虛恬簡，轉為僕射。

《齊職儀》曰：魏朝以尚書僕射毛玠領選曹。

《晉武以僕射山濤領吏曹》：後依擬，至今或領焉。

沈約《宋書》曰：劉延孫為尚書左僕射，延孫疾病，不任拜起，上使乘船，自青溪至平昌門，入尚書下舍。

【墓誌】《梁沈約尚書右僕射范雲墓誌銘》曰：合契興王，匪勞物色，乘風鬱起，化成龍翼，乃作喉脣，帝猷必舉，乃作銓衡，彝倫有序，北京徂峻，東川迴薄，蘊吾名臣，終天靡作。

【表】《宋傅亮讓尚書僕射表》曰：自皇基肇創，豫班策勳，纖善微績，未聞朝野，百揆治樞，總貳殷要，誠非庸臣所宜叨擬，臣聞權衡既懸，錙銖靡遁，厲駑習驥，終莫之近，敗駕傷錦，備之前誥，必將上增國垢，下招私黷。

《齊王儉讓左僕射表》曰：待臣於常均之外，眄臣於代僚之右，親乖其章，乘非其器，霸府方隆，超居元佐，國朝草昧，參贊百揆。

《梁沈約讓僕射表》曰：臣聞役壯休老，上典所優，晨行暮息，事身恆分，若夫玄黃未已，非狄駕之衛，筋力為用，豈強飯之時，養老杖鄉，抑推前典，服戎告謝，親學匪任，宿肉極其虛憊，歲制防其不辜，寔所以蠲假衰疾，收屏淪暮。梁張纘讓尚書僕射表曰：加以矯心飾貌，酷非所閑，不喜俗人，與之共事，雖復吐言如傷，屈體無骨，動容竊斧，猶成多憾，曾闈如闕，坐客須滿，情態參差，世塗盈虛，薏苡興謗，舍塵見猜，疑似雖分，聖賢致惑，人之包藏，山川非險，況在於臣，焉可證綜。

《陳徐陵讓左僕射初表》曰：臣聞七十之歲，楊雄擬經，六十之年，平津對策，若斯彊壯，無歎耆老，臣勵則胄華軒冕，才允卿相，出納流譽，朝野具瞻，臣弘正國老儒宗，情尚虛簡，玄風勝業，獨王當年，臣種氣懷沉密，文史優裕，東南貴秀，朝廷親賢，並見壯猷，皆宜左執，若漢武好少，則微臣已老，若周文愛老，則有此群才，伏願天明，更謀梓匠，求其妙選，稱是能官。又《讓右僕射初表》曰：加以言尋盟好，仍屬亂罹，千零盜其牛馬，烏孫竊其印綬，子卿如雪，叔向為國，雖獲東歸，備離此厄，昔李廣遺恨，不值漢初，甯戚自歸，悲逢堯換，臣隨望聖運，實在權輿，時參決勝之籌，頗奏發兵之讖，當塗錫舍，非無董昭之誠，典午禪文，不降張華之賞。

《隋江總讓尚書僕射表》曰：藻鏡官方，品裁人物，門驚如市，不慚屋漏，心抱如冰，無欺暗室，但屢淹星烏，每知忝素，世網拘束，事歸僶俛，今此召會，尤增據蒺，竊以端揆副職，官稱師長，革履升降，傳呼寵赫，儀形朝首，冠冕彝倫，兼復戶總衡流，匡佐繁俗，忘膺重責，必踐危機。

*吏部尚書

《魏志》曰：盧毓為侍中，在職三年，多所駮易。詔曰：官人秩才，聖帝所難，必須良佐，進可替否，侍中毓，稟性貞固，心平體正，可謂明試有功，不懈于位者也。其以毓為吏部尚書，使毓自選代。曰：得如卿者乃可，毓舉常侍鄭沖。帝曰：文和吾自知之，更舉吾所未知者，乃舉阮武孫邕，帝於是用邕。

《袁子》曰：魏家置吏部尚書，專選天下百官，夫用人人君之所司，不可以假人者也。使治亂制在一人之手，權重而人才難得，居此職，稱此才者，未有一也。

王隱《晉書》曰：山濤為太常，遭母喪，手植松柏。詔曰：今風俗凌遲，豈宜鎮以退讓，山太常雖在諒陰，古人亦墨絰從戎，其以濤為吏部尚書，濤用人，皆先密啟，然後公奏。又曰：鄧攸遷吏部尚書，牧馬於家庭，妻自素食，不受一飯於人。

《世說》曰：王濬沖裴叔則二人，總角詣鍾士季，須臾去，後客問向二童是誰。曰：裴王，客何如。鍾曰：裴楷清通，王戎簡要，後二十年，此賢當為吏部尚書，冀爾時天下無復滯才。

《語林》曰：袁真為監軍，范去平作吏部尚書，大坐語袁，卿此叚還，不失護軍。袁曰：卿何事人中作市井。

《百官表注》曰：吏部尚書一人，秩六百石，掌選舉齋祠。

《晉諸公贊》曰：李胤為吏部尚書，正身率職不橈，故能行其所見，遂刊定選例，而著于令。

沈約《宋書》曰：蔡廓為吏部尚書，廓因傅隆問傅亮，選事若悉以見付不論，不然，不能拜。亮以語錄尚書徐羨之曰：黃門以下，悉以委蔡，自此上，宜共參同異。廓曰：我不能為徐干木署紙尾，遂不拜，干木，羨之小字也。選案錄尚書與吏部尚書連名，故廓云紙尾。又曰：江湛為吏部尚書，家甚貧約，不營求利，餉饋盈門，一無所受，無兼衣餘食，常為上所召，值澣衣，稱疾經日，衣成後起。又曰：顏竣為吏部尚書，留心選舉，自強不息，任遇既隆，奏無不可，後謝莊代竣，意多不行，竣容貌嚴毅，莊風姿甚美，賓客喧訴，常懽笑答之。時人語曰：顏竣嗔而與人官，謝莊笑而不與人官。

【箴】《晉傅玄吏部尚書箴》曰：明明王軌，制為九秩，君執常道，臣有定職，各有攸司，非用不慝，昔舜舉皋陶，而俊乂在官，夔龍出入朕命，周仲山甫，亦允內言。

【誄】《齊丘遲侍中吏部尚書何府君誄》曰：遠量夷雅，淹姿英茂，進德方新，循名以舊，分鑣先達，爭驅俊秀，匪直羽儀，實惟領袖，知人斯哲，在帝之難，僉謂往諧，是則能官，園阿望幣，釣嶼投竿，金張之貴，允茲七侍，有美一人，柔貂三珥，服冕乘軒，鳴玉飛翠，不貪為寶，貴而能貧，唯靜是悅，惟寂是珍，履信茲從，積善方慶，如何斯德，曾是知命，彼高者天，與人焉，眇望周行，式瞻林壑，灑汰紛埃，擯揚流俗，言必玄遠，神惟珠玉，色恬喜慍，心豈榮辱。

《宋謝莊讓吏部尚書表》曰：招才琴釣之上，取士歌牧之中，終能克夷景命，榮懷萬宇，豈容先私首曲，近有經過，且不習冠制，趙客興鑒，未閑統馭，鄭臣有規，匪痗身譏。

《後魏溫子升廣楊王讓吏部尚書表》曰：假勢風雲，非由羽翮，徒得推遷就列，僶俛當官，曾無辟雍議禮之名，詎有銅爵獻賦之敏，而政本寔繁，司會攸切，抑揚智地，用捨時流，實當年之準的，乃一世之權衡，得其人則分職之任隆，非其才則曠官之失起。

《梁任昉為范雲讓散騎常侍吏部尚書霄城侯表》曰：夫銓衡務重，闕語隆替，遠惟則哲，在帝猶輕，漢魏以降，遠識經軌，雅俗所歸，唯稱許郭，齊季凌遲，官方淆亂，草創惟始，議存改作，恭己南面，責成斯在，豈宜妄加寵私，以乏王事，附蟬之飾，空成寵章，求之公私，授受交失，近世侯者，功緒參差，或足食關中，或成軍河內，或盛德如卓茂，或師道如桓榮，四姓傳祠，已無定紀，五侯外戚，且非舊章，而臣之所附，唯在恩澤，且去歲冬初，國學之老博士耳，今茲首夏，將亞冢司，雖千秋之一日九遷，荀奭之十旬遠至，方之微臣，未為速達。

《梁沈約為褚炫讓吏部尚書表》曰：竊惟玄素未辯，必謬朱紫之察，規矩或昧，理喪方圓之功，東西兩漢，左雄孤絕於前，南北二晉，山濤莫嗣於後，良由性藏於貌，才隱乎心，楚越無以況其迥殊，山川未足方其險阻，雖復拂暗為明，免過生智，亦何以登奇牧異，離渭分涇。

《梁張纘讓吏部尚書表》曰：漢革民曹，魏仍東掾，毛孝先以清公見美，盧子加以貞固任職，降及晉代，希睹其人，樂彥輔雍容自守，當時恨其寡譽，山巨源意存賞拔，不免與世浮沉，鄧攸牧馬家庭，何益心競之操，卞壼如金丸在右，未聞檢裁之功。

《梁王筠為弟六叔讓重除吏部尚書表》曰：臣聞剸犀截鴈，必俟昆吾之鋒，逐日追風，信資伯樂之駿，未有驂駑騫足，而方騁遙塗，採蓺鉛刀，而求其斷割，伏惟則哲為體，事艱歷代，明別攸奇，義重前王，必使玉石薰蕕，區別靡雜，涇渭玄黃，條流不爽，自非伯豪之天下稱能，仲子之時人歸德，孝先之拔真抑偽，巨源之黜惡舉善，然後可以銓鏡流品，平均衡石。

《隋江總讓吏部尚書表》曰：竊以漢置五曹，方今六尚，魏隆八凱，擬古六卿，延喻喉舌，遠膺樞斗，至如東京許郭，西晉裴王，仰首伸眉，可得論列此矣。但臣門基世緒，晉宋已來，內侍帷扆，入尸衡尺，或年甫將立，或歲未強仕，是以退思弱冠，追傷疇昔，早塵華位，見知名輩，常謂忝竊，匪朝伊夕，豈期梁室多故，有志無時，平生意氣，颯爾零落，特由邀奉嘉運，千載一時，惟奮寵●，遂臻於此。又《為沈尚書君理讓右僕射領吏部表》曰：辛香以來，安石以後，遵其軌躅，必大廈之棟梁，總其寄任，亦巨川之舟楫，未有綿力薄材，輕膺此舉。

*尚書

應劭《漢官儀》曰：尚書，唐虞官也。書曰：龍，命汝作納言，朕命惟允。又曰：漢明帝詔曰：尚書蓋古之納言，出納朕命，機事不密則害成，可不慎歟。

韋昭《辯釋名》曰：尚，上也。言最在上，總領之也。辯云，尚猶奉也。百官言事，當省案平處奉之，故曰尚，尚食尚方亦然。

《漢書》：百官表曰：成帝罷中書官，初置尚書員五人。如淳曰：主天子文書曰尚書，如主婿曰尚主。

《桓子新論》曰：昔堯言舜於大麓者，錄天下事，如今之尚書官矣。宜得大賢智，乃使處議持平焉。

謝承《後漢書》曰：朱穆為尚書，讜言正直。

《華嶠漢書》曰：韋彪上疏曰：欲急民所務，當先除其患，其原在尚書，典樞機，天下事一決之，不可不察。

《東觀漢記》曰：章帝東巡，過任城，乃幸鄭均舍，敕賜尚書祿，以終其身，故時人號為白衣尚書。續漢書曰：李固上疏曰：陛下之有尚書，猶天之有北斗，北斗為天喉舌，尚書為陛下喉舌。

《魏志》曰：陳群為尚書，制九品為官人之法，群所建也。

王昶《考課事》曰：尚書侍中考課，一曰掌建六材，以考官人，二曰綜理萬機，以考庶績，三曰進視惟允，以掌讜言，四曰出納王命，以考賦政，五曰罰法，以考典刑。

《會稽典錄》曰：鄭弘拜尚書郎，舊典，科滿補縣長，令史為丞尉，弘奏以為臺職位尊而賞薄，人無樂者，諸使郎補縣令，令史為長，上從其議，自此為始。

《齊職儀》曰：尚書六人，品第三，秩六百石，進賢兩梁冠，納言幘，絳朝服，佩水蒼玉，執笏負荷。

沈約《宋書》曰：顧琛傳曰：寺門有制，八座以下，門生隨入者有差，不得雜以人士，琛以宗人顧碩顧，寄尚書張茂度聞名，而去碩頭同席坐遣出，凡尚書官，大罪則免，小罪則遣出，出者百日無代人，聽還本職。

【箴】《漢楊雄尚書箴》曰：允敕百工，命作齋慄，龍惟納言，是機是密，出入王命，王之喉舌，獻善宣美，而讒說是折，我視云明，我聽云聰，載夙載夜，惟允惟恭，故君子在室，出言如風。

【誄】《晉潘岳庾尚書誄》曰：寬而能懷，威而不猛，化行如形，民應如影，曀曀虛坐，翩翩玄幕，几筵生塵，空館寥廓。

《晉盧湛尚書武強侯盧府君誄》曰：湛罪重五岳，釁深四海，身不灰滅，延于家門，方今斬焉在疚，死已無日，大懼先意遺烈，將墜乎地，罔極之哀，終不宣寫，是以忍在草土之中，撰述平素之跡，篤生我君，天挺賢俊，弘闡大風，光隆洪胤，蔚矣其姿，綽乎其韻，天不予晉，厄運時臻，陽九之會，雖聖莫振，君實振惶，國難是圖，跋履山川，東征西徂，方協遐任，言復皇輿，不見楚申，致命郢都，往古來今，自遠及近，凡在喪親，猶思俱殞，況我荼毒，靡經不盡，日月逾邁，寒暑代遷，恩慈彌遠，窮思日纏，撰述遺跡，臨文煩冤。

《隋江總度支尚書陸君誄》曰：陸公國士之眷，惠好之深，臨喪能誄，久願搖筆，時事迍邅，不惶削藁，梁季適越，未戢干戈，陳世入仕，累牽物役，杼抽於懷，三十餘載，隋開皇九年，於長安致仕，懸車以洎，就木何幾，但東海成田，南冠承縶，龜山更徙，空想吹笛之哀，馬角徒生，絕望通波之水，嗚呼哀哉。於是攬涕操觚。乃為誄曰：鴈行攸序，龍作間才，讓珠不拜，錫劍恩來，世故天禍，臣悲主辱，露盡朝陽，風驚夜燭，悠悠世路，辛苦艱虞，尋戈滿道，曝骨交衢，家無半菽，地絕飛芻，念群桑梓，零落彫枯，傷君井邑，了盤崎嶇，悽涼故友，擗樹遺孤，臨穴別野，撫櫬窮塗。

《梁張纘故左氏尚書忠子沈憎旻墓誌銘》曰：漸東振古，龜組三襲，政若解繩，吏如燥濕，十升龍管，四至九卿，居高首映，比德腰明。

【表】《梁沈約讓五兵尚書表》曰：臣聞百舍之趙，非宿舂所資，千里之越，豈一葦能泝，何者，裝輕適於路遠，舟弱疲於濟深，醜貌悴容，不藉鑒於淄水，駑足蹇步，終取躓於鹽車。

《梁丘遲為范尚書拜表》曰：昔滕公移晷於泗亭，陳遂留懽於博進，祿止一守，官窮九列，臣獲照秋陽，取沃淮海，發蒙去愆，已若松喬，匪富伊榮，須臾至此，賞參十亂，躬越五水，歷覽前載，孰與為匹。

《梁蕭子範為兄宗正讓都官尚書表》曰：納言之授，皇命所由，五星懸曜，差池紫宮之曲，百官根本，聯曹建禮之內，孔蔡詣博，垂芳於兩京，陳鍾令才，比肩於魏世，逖望前英，俯修薄義，無尸素禮，而絕祗奉。

《隋徐陵讓五兵尚書表》曰：臣聞仲尼大聖，猶云書不盡言，士衡高才，當稱文不逮意，臣比衰痾日積，思緒茫然，頻託朋遊，為裁章表，雖復陳琳健筆，未盡愚懷，孫惠辭人，頗加煩飾，所以高天緬邈，弗降昭回，瞻拜絲綸，更增憂憊，臣雖不敏，弱冠登朝，伊言承華，豫遊多士，晚逢興運，爰濫寵私，爾時四郊多壘，七雄分爭，國家制度，日不暇給，趙宮論受命之宜，高邑奏升壇之禮，而參聞祕計，弗解單于之兵，飛箭馳書，未動聊城之將，不期枚乘老叟，忽降特恩，馮唐暮年，見申明主，擢宰京邑，朝坐棘林，遂致洛陽無雨，非止長安多盜，其宜屏錮，用寘嚴科，猶處名僚，久為叨竊，但著書天祿，雖如劉向，朔望登朝，轉同王隱，於其朽劣，尚可從容，司會文昌，邈然非據。

*吏部郎

《郭子》曰：許允妻，阮德如妹，允為吏部郎，多用其鄉里，帝遣虎賁收允。婦出閤戒允曰：明主可以理奪，難以情求，允至，明帝核之。允答曰：舉爾所知，臣之鄉人，臣所知也。願陛下檢校，為稱職與不，若不稱職，臣宜受其罪，既檢校，皆其人，於是乃釋，允舊服敗壞，詔賜新衣，初被收，舉家號哭，允新婦自云無憂，尋還，作粟粥待之，須臾允至。

《魏志》曰：諸葛誕為吏部郎，有屬託，則顯其言而承用之，後有當否，則云議其得失，自是群僚莫不慎其所舉。

《山濤啟事》曰：人才既自難知，中人以下，情偽又難，吏部郎與碎事日夜相接，非但當正己，乃當能正人。

王隱《晉書》曰：李胤為吏部郎，精慎選舉，號為廉平，山濤為吏部郎。文帝與書曰：足下在事清明，潔操邁時，念多所乏，今致錢二十萬，絲百斤，穀二百斛。又曰：王戎名位清賞，二十四為吏部郎。

《晉中興書》曰：畢卓，字茂世，新蔡人，少亦放達，泰興末，為吏部郎，常飲酒廢職，比舍郎釀熟，卓因醉，夜至其甕閒取酒飲，掌酒者不察，執而縛之，郎往視之，乃畢吏部也。遽釋其縛，卓遂引主人宴於甕側，取醉而去。卓常謂人曰：右手持酒卮，左手持蟹螫，拍浮酒池中，便足了一生。又曰：阮放與從弟孚齊名，在銓管之任，甚有稱譽，性清儉，終不治產業，為吏部郎，不免飢乏，王導庾亮，以其名士，給衣食，放由是得立。

《王蘊別傳》曰：蘊字叔仁，為吏部郎，欲使時無屈滯，曾下鼓急出，日迭乃至家，去臺數里，高褰車帷，先後與語，不得進也。一官缺者，求者十輩。蘊連狀呈宰錄曰：某人有地，某人有才，不得者甘心無怨。

《世說》曰：吏部缺，文帝問其人於鍾會。會曰：裴楷清通，王戎簡要，皆其選也。於是用裴。又曰：山公舉阮咸為吏部郎。曰：情真寡欲，萬物不能移也。

沈約《宋書》曰：王微，字景玄，吏部尚書江湛，舉微為吏部郎。微與湛書曰：君平生云，我名者殺我身，天爵猶滅名，安用吏部郎哉。其舉可陋，其事不經，非獨搢紳者不道，僕妾皆笑之。

【表】《梁陸倕拜吏部郎表》曰：銓衡庶品，歷選賓僚，阮盛真素，屢薦未登，陸亮忠心，裁居敗職，自非季重清識，季文恬正，可以區分管庫，式鑒胥吏。

《梁王僧孺吏部郎表》曰：臣生輕飛籜，品細疏壤，寂寞州閭，取淪窐竇，不自求於善管，寧許人以能官，從班隨牒，自安疏遠，豈望翰飛，終知跡滯，一逢浸漉，幾聞昭晉，假拙為心，變奇成偶，寧為天覆地長，復與雨露相滋，秋成春發，必如暄寒無爽，自變況塗，多超嵩鄧，屢考固其比越，在累誠於可聞，方愧朱紫，永懵鈞衡，固惟許李，終非王畢，取其清尚，固所經企，求之碎密，寧可庶幾。

《梁任昉數吏部郎表》曰：郎官之重，千金非譬，爰在前世，實光選造，清通為首，終遂弗居，深識為度，累薦無獲，承乏攝官，顧知其望，方今皇明御宇，昇長咸亨，涇渭搢紳，無謬衡石，抑揚庶品，亦俟能官，顧已循涯，孰用祗荷，唯知死所，未識所報。

【啟】《梁陸倕遷吏部郎啟》曰：臣器均濩落，材同擁腫，效非積山，勤乖附地，自叨榮秩列，裁移氣序，而坐延曲私，遂被洪造，自非割蚌識珠，睹石知玉，寧可以獲名理俗，見操敦教。

《梁王僧孺除吏部郎啟》曰：自一遇休明，多逢渥澤，出斯溝壤，置之霄漢，清塗華轍，叨廁累仍，顯職名階，俄來倏至，而智效必其無取，尤怠忽焉已彰，不意涵養更滋，雱霈愈此，始職樞華，紛體恆選，知非腆族，必待俊民，何言賤劣，所或叨假，循涯測限，生所不勝，瞻恩奉德，死何能報。

*侍中

《環濟要略》曰：侍中，古官也。或曰：風后為黃帝侍中，周時號常伯者，言其道德可常遵也。秦始皇復古，冠貂蟬，漢因而不改，此內官，侍帷幄，受顧問，拾遺於左右，出則負璽以從，秩二千石。

《漢舊儀》曰：侍中無員，或列侯將軍衛尉光祿大夫為侍郎，得舉非法。又曰：侍中左右近臣，見皇后，如見帝，見婕妤，行則對壁，坐則伏茵也。

應劭《漢官》曰：侍中，周官也。金蟬有貂，金取堅剛，百鍊不耗，蟬居高食絜，目在掖下，貂內勁悍而外溫潤，侍中便繁左右，與帝升降，卒思近對，拾遺補闕，百僚之中，莫密於茲，秦始皇破趙，得其冠，以賜侍中。

《漢書》曰：桑弘羊，雒陽賈人子，以心計，年十二為侍中。又曰：霍去病，以皇后姊子，年十八為侍中，善騎射。又曰：留侯子張辟強，為侍中，年十五。又曰：孝惠時，侍中皆冠鵔鸃，貝帶，傅脂粉。又曰：張安世子孫，自宣元以來為侍中。又曰：元帝以史丹為侍中，出則陪乘。又曰：侍中金敞，與劉更生拾遺左右，蕭望之周堪四人，同心輔政。又曰：衛尉金敞病甚，成帝拜子涉為侍中，使綠車載送衛尉府。載以皇孫車，寵之。

《三輔故事》曰：金日磾忠勤守節，七世為侍中。

《魏志》曰：蘇則拜侍中，與董昭同寮，昭常枕則膝臥。則推之曰：蘇則之膝，非佞人之枕。又曰：陳群為侍中，領丞相東西曹掾。

《華陽國志》曰：譙隆為上林令，武帝欲廣上林苑，隆言堯舜至治廣德，不務林苑，帝後思其言，徵為侍中。

《益部耆舊傳》曰：蜀郡張寬，漢武帝時為侍中，從祀甘泉，至渭橋，有女子浴於渭水，乳長七尺，上怪其異，遣問之。女曰：帝後第七車知我所來，時寬在第七車。對曰：天星主祭祀者，齋戒不嚴則女人見。

《文士傳》曰：張衡拜侍中，恆居幃幄，儀容諷議，拾遺左右。

摯虞《決疑要注》曰：漢末喪亂，絕無玉珮，侍中王粲識舊珮，始復作之，今之玉珮，受法自於王粲也。

王隱《晉書》：韋誕以能書，留補侍中，魏氏寶器銘題，皆誕書也。

《七賢傳》曰：山濤，太始七年為侍中。詔書曰：濤清風淳履，思心通遠，宜侍幃幄，盡規左右。

《顏含別傳》曰：顏髡，字君道，儀狀嚴整，風貌端美。大司馬桓公歎曰：廊廟之望，喉舌機要。

《續搜神記》曰：程咸，字延休，其母始懷咸，老公授藥與之，服此當生貴子，晉武帝時，歷位至侍中，有名於世。

《語林》曰：晉孝武好與虞嘯父飲酒，不醉不出，後臨出拜，殆不復起，帝因呼人扶上殿，虞侍中。嘯父答曰：臣位未及扶，醉未及亂，非分之賜，所不敢當，帝美之，敕左右疏其語。

相書《占氣雜要》曰：氣如連珠入闕門，為侍中。

沈約《宋書》：陸仲元者，晉太尉玩曾孫也。為侍中，吳郡太守，自玩至仲元，四世為侍中，時人方之金張二族。又曰：殷景仁遷侍中，與王華王曇首劉湛四人，並時為侍中，皆以風力局幹，冠冕一時，同升之美，近代莫及。又曰：王僧綽遷為侍中，任以機密，時年二十九，始興王濬，嘗問其年，僧綽自嫌早達，逡巡良久乃答，其謙虛自退若此。

【碑】《晉裴希聲侍中嵇侯碑》曰：夫君親之重，非名教之謂也。愛敬出於自然，而忠孝之道畢矣。樸散真離，背生殉利，禮法之興，於斯為薄，悲夫，晉弋陽子嵇紹，字延祖，資乾剛之純粹，體中和之淑虛，少有清劭之風，長懷弘仁之度，加以通朗淹濟，靡才不經，學為儒宗，庶績光被，弱冠登朝，則敷文祕閣，晚節強仕，則納言樞極，太安之初，權臣擅命，皇輿親征，次於蕩陰，六軍奔攻，兵交御輦，紹儼然端冕，正色以扞鋒刃，遂殞命于御側，忠誠感人神，義聲震四海。銘曰：二儀肇建，君臣攸序，峨峨侍中，應期作輔，外播仁風，內舉心膂，執慈弗勇，靡仁不武，見危授命，背生殉主，確乎其操，邈乎其崇，矯矯王臣，憲慈遺風，在親成孝，於敬成忠。

《宋傅亮侍中王公碑》曰：體亞黃中，道及微管，元勳盛德，光于晉載，于時運距無妄，陵夷有漸，至于兵纏象魏，壘結四郊，公以民望晉朝，居疑閒之際，懷方履順，處艱以貞，顛沛不能迴其操，彊禦無以蕩其守，鑠矣公侯，乘和挺生，識深冬潭，文豔春榮，爰初素履，好是沖默，亦既端委，振風育德。

【墓誌】《宋孝武故侍中司徒建平王宏墓誌》曰：含榮幼耀，膺和早慧，徘徊天人，優遊經藝，鴻沴纔流，皇根中絕，體孝盡性，懷追孝烈，反我宸居，毀網更結，管機凝務，端朝贊契，召輝才融，士穎風折，祕路長陰，昭塗永滅。

《梁元帝侍中新渝侯墓誌銘》曰：爰始降神，誕茲初載，方琮有燭，圓珠無纇，義若聯瑰，文同藻繪，三分竹使，再徙建旟，朱帷自舉，白鹿隨車，武實威邊，文能懷遠，乍歌去速，時謠來晚，昔我往矣。千駟連輈，今茲旋旆，雙鴈隨舟，山迴素旐，水導丹旒，寂寥原野，搖落徂秋。又《侍中吳平光侯墓誌》曰：惟岳降神，表山甫之德，敬如君所，顯成季之徵，絜靜精微，岐嶷天挺，學兼義府，談均理窟，歷太子洗馬，八人掌藉，為崇賢之領袖，五日來朝，冠承華之楷模，遷豫章內史，洪井鸞峰，甘露歲下，蕭崖鶴嶺，連理成陰，徵為太子左衛率，遘疾薨于道，頗類陶基，民號夫比，取譬羊祜，巷哭荊南，副君早垂隆眄，憫其石火，瞻斯翠蓋，忽變丹旒，方使桓侯石槨，載銘盛夏，滕令嘉誠，式鐫韶濩。

《隋江總故侍中沈欽墓誌》曰：早結南陽之親，致興沛市之役，四埏多難，三江屢梗，君敦淳化，以勵澆風，庶滌清流，以蕩濁俗，早遘紫雲，遂濡碧海，奮里閈之寵，躍車馬之貴，哂竇氏之青山，恥郭家之金穴。

【誄】《魏陳王曹植侍中王粲誄》曰：維建安二十三年，侍中王君薨，皇穹神察，哲人足恃，如何靈祇，殲我吉士，誰謂不痛，早世即冥，誰謂不傷，華孕中零，存已分流，天墜同期，朝聞夕沒，先民所思，何以誄德，表之素旟，何以贈終，哀以送之，強記洽聞，幽贊微言，文若春華，思若涌泉，發言成詠，下筆成篇，予與夫子，義貫丹青，庶幾遐年，攜手同征，如何奄忽，棄我宿零。

【表】《梁任孝恭為羊侍中讓表》曰：摶風扇翮，不覺高升，擊水揚鬐，遂迷遠大，猶願長城巨防，射魯仲之書，白羽朱旗，振武安之几，深入五千，張空拳以報主，橫行十萬，勒燕嶺而酬君。

《梁丘遲為範衛軍讓梁臺侍中表》曰：是以懷鉛早歲，不以隕穫累心，躡屨晚坐，豈以充詘在念，易農伊泰，仕焉已幸，遂復分竹九嶷，擁旄百越，值天地中開，神武再廓，麻絲是蓄，菅蒯靡遺，今霸運肇基，四海明目，樞捷規獻，寔在得人，況處庸微，何用膺荷。又《為何尚書重讓侍中領驍騎表》曰：臣擢自散輩之中，寘彼周行之上，既慚伯豪，使天下慎選，又乖平叔，令內外得人，且玉壺獨掌，見榮昌期，當尺可參，必簡英俊。

《梁王筠為從兄讓侍中表》曰：至如元勳奮儒之胄，積德累仁之基，九世七葉之華，相韓事漢之貴，不然則子駿之學洞古今，平子之思侔造化，仲宣之言，辯識無滯，次重之解經不窮，然後可以喻旨公卿，問對帷扆，陪六尺之身，通四方之意，求之微臣，此塗頓隔。

《梁任昉為王思遠讓侍中表》曰：行則六尺之內，陪接天光，語則親璽甲命，誠信區宇，獻可替否，出納惟幾，敷表日於聲華之上，進讓於玉堂之下，金遷七貴之茂，玉粲二公之孫，雖復仲蔚孤緒，元卿末名，不階民譽，妄承典私者也。

《北齊邢子才為彭城王韶讓侍中表》曰：貂鼹映首，日月在前，冠蓋庶僚，跨躡多士，雖智慚量力，明闕自知，在梁之譏，無得諠華之議，素餐之責，豈須噂𠴲之口，何悟天之情眷，復延今寵，遂總錄百揆，寅亮萬機，文昌治本，得失所繫，用才長短，隆替何容以斯豈得，用膺茲忝。

【啟】《梁陸倕張侍中啟》曰：陳力就列，不能者止，實欲強飯據鞍，自窮心力，濡足磨頂，少報洪私，徒課虛無，空延鍾箭，不悟爰降曲慈，復叨清顯，職司近切，任掌總綸，魏選異才，漢求高德，官次恪居，鮮非民譽，仰瞻內省，無一可階。

*黃門侍郎

《漢書百官表》曰：中黃門有給事黃門，位從將軍大夫，皆秦制。

《漢書》曰：張禹為太傅，有疾，成帝臨視，拜於床下，禹有少子在側，目之，帝知其意，於前拜黃門侍郎。又曰：劉向，字子政，宣帝時，以中郎為給事黃門侍郎。又曰：董賢，字聖卿，雲陽人，為太子舍人，隨太子官，為郎二歲為，賢傳漏在殿下，為人美麗白皙，哀帝望見，悅其儀貌。識而問之曰：是舍人董賢耶，因引上與語，拜為黃門侍郎。又曰：楊雄，成帝時為郎，至平帝，猶黃門侍郎。

《漢舊儀》曰：黃門郎，日暮入對青璅門，名曰夕郎。

《三輔訣錄》曰：杜恕，字務伯，拜黃門侍郎，每宣省閤，威儀矜嚴。又曰：卓茂，字子康，元帝時，遊學長安，以儒行為給事黃門郎。又曰：馬后志在克己輔王，不以私家干朝廷，兄為虎賁中郎將，弟為黃門郎，訖永平世不遷。

《魏略》曰：董遇，字季直，為黃門侍郎，旦夕侍講，為天子所愛信。

《魏略》曰：王粲，字仲宣，山陽人，年十七，司徒辟，詔除黃門侍郎，以西京擾亂，皆不就。又曰：夏侯玄，字太初，少知名，弱冠為散騎常侍黃門侍郎，嘗進見，與皇后弟毛曾並坐，玄恥之，不悅，形之於色，明德恨之，左遷為羽林監。又曰：鍾毓，年十四，拜散騎侍郎，遷黃門郎。

《英雄記》曰：曹純，字子和，年十六，為黃門侍郎。

《任嘏別傳》曰：嘏字昭先，魏文帝以嘏為黃門郎，每納中言，輒手壞其本，自在禁省，歸不書封，帝嘉其淑慎。

王隱《晉書》曰：張華為黃門侍郎，博覽圖籍，四海之內，若指諸掌，世祖問華，長安千門萬戶，畫地便成。

《齊職儀》曰：給事黃門侍郎四人，秩六百碩，武冠，絳朝服，漢有中黃門，位從諸大夫，秦制也。與侍中掌奏文案，贊相威儀，典署其事。

沈約《宋書》曰：給事黃門侍郎，秦官也。有事郊廟，則一人持蓋，與侍中俱管門下眾事。

【墓誌】《梁元帝黃門侍郎劉孝綽墓誌銘》曰：蔡墨攸陳，有草有茵，梁荊世樻，或魏或秦，積善餘慶，時惟俊民，孝乎惟孝，其德有鄰，曰風曰雅，文章動神，鶴開阮瑀，鵬翥楊循，身茲惟屈，扶搖未申，人罔石火，山有楸椿，佳城無曙，寒野方春。

【誄】《宋謝莊黃門侍郎劉琨之誄》曰：秋風散兮涼葉稀，出吳州兮謝江幾，瞻國門兮聳雲路，睇舊里兮驚客衣，魂終朝而三奪，心一夜而九飛，過建春兮背闕庭，歷承明兮去城輦，旌徘徊而北係，轜逶遲而不轉，挽掩隧而辛嘶，驥含愁而鳴俛，顧物色之共傷，見車徒之相泫。

*散騎常侍

應劭《漢書》曰：秦官，及漢，置散騎及中常侍各一人，獻可替否也。

《華嶠集》曰：散騎，以從容侍從，承答顧問為職，又掌贊詔命，平處文籍，故前世多參用言語文學之士。

王隱《晉書》曰：鄭默為散騎常侍，世祖祀南郊，侍中已陪乘。詔曰：使鄭常侍默。曰：卿之何以得參乘，昔州內舉卿相輩，常愧有累清談。

《七賢傳》曰：阮籍，高貴鄉以為散騎常侍，非其好也。

《晉中興書》曰：庾闡有文章才義，議者以為宜綜國史，於是召為散騎常侍。又曰：謝萬。升平五年詔曰：前西中郎萬，才義簡亮，宜居獻替，其為散騎常侍。

【墓誌】《梁元帝散騎常侍裴子野墓誌銘》曰：幾原博聞，裁為典墳，比良班馬，等麗卿雲，董籍既別，涇渭以分，聖皇御極，欽賢盱顧，儲后特聖，降情文苑，既匹嚴朱，復同徐阮，如何不憖，卜期斯遠。

【誄】《晉潘岳散騎常侍夏侯湛誄》曰：英英夫子，灼灼其俊，飛辯摛藻，華繁玉振，疇昔之遊，二紀于茲，斑白攜手，何歡如之，居吾語爾，眾不勝悲，人惡俊異，世疵文雅，執戟疲揚，長沙役賈，無位爾高，恥居物下，子乃洗然，變化易容。慨然歎曰：道固不同，為仁由己，匪我求蒙，誰毀誰譽，何去何從，莫涅匪緇，莫磨匪磷，子獨正色，居屈志申，我聞積善，神降之吉，宜享遐紀，長保天秩，如何斯人，而有斯疾，曾未知命，中年殞卒。

《晉劉琨散騎常侍劉府君誄》曰：爰自上葉，帝堯之胤，堂堂漢祖，豁豁高韻，茂載孝景，克紹前訓，穆矣靖王，開國作鎮，惟祖惟父，乃光有晉，積行累仁，世篤忠順，是用感和，誕育奇俊，淑質英挺，金聲玉振，嗟乎君侯，仍寢斯疾，命不可延，中年殞卒，衝飆摧華，閬風彫實，如可贖兮，人百其質，存若燭龍銜曜，沒若庭燎俱滅，搢紳頹範於高模，邦國彌悴於隕哲。

【表】《陳徐陵讓散騎常侍表》曰：臣聞五十知命，宗師之格言，六百辭滿，通賢之高概，昔墨子諸生，褰裳求楚，魯連隱士，高論卻秦，況乎謬蒙知己，寧無感激，洪私過誤，寘以通班，司憲文昌，遂偕常伯，今者昆吳小器，諦視不見玄黃，均天並奏，靜聽能鍾鼓，雖神農分藥，歧伯提針，冥眾因緣，難可匡救，陛下嗣臨寶歷，光闡大猷，屬意銓衡，留情槱棫，燕臺裝玉，儻不精真，齊客吹竽，諒宜澄簡，南郊奉乘，當求部黜之才，西省文辭，應用羅含之學。

*給事中

《東方朔記》曰：東方朔為中郎，賜帛百匹，拜給事中。

《漢書》曰：蕭望之，元帝詔，望之傅朕八年，可賜爵關內侯，給事中。

《漢書百官表》曰：給事中，亦加官，或大夫博士議郎，掌顧問應對，位次中常侍。

《胡廣》曰：給事中，常侍從左右，無員，位次侍中之下，常侍，或名儒，或國親。

《漢書》曰：劉向，字子政，諫議大夫，給事。

《魏略》曰：邯鄲淳，字子淑，黃初初，為博士，給事中。

《束皙集》曰：員外侍郎及給事冗從，皆是帝室茂親，或貴游子弟。

《晉武帝詔》：燕上臨陳劭，清貞廉絜，博通六籍，宜在左右，以敦儒訓，可給事中。

荀綽《兗州記》曰：袁淮，字孝尼，有俊才，太始中，為給事中。

【誄】《宋顏延之給事中楊瓚誄》曰：瓚少稟志節，資性忠淳，永初之末，佐守滑臺，獯虜閒釁，劑剝司兗，瓚立乎將帥之閒，以緝華裔之眾，疲困相保，堅守四旬，兵盡器竭，斃于旗下，非夫貞壯之氣，勇烈之志，豈能臨死殉義，以死償節者哉。之子間，立績宋皇，如彼竹柏，負雪懷霜，如彼騑駟，親驂衡驤，邊兵喪律，王略未恢，函陝湮阻，纏路蒿萊，朔馬東驚，胡風吹埃，帝圖斯難，簡生丘授才，實命楊子，佐師危臺，過矣獯虜，乘障犯威，鳴驥厲霜，羽鏑高翬，軼我河縣，俘我洛畿，攢鋒成林，投鞍為圍，師老變形，地孤援闊，卒無菽麥，馬乏芻秣，烈烈楊子，在困彌達，力雖可窮，氣不可奪，義立邊疆，身終鋒楯。

*中書令

《漢書》曰：馬遷既被刑之後，為中書令，尊寵在職。

臧榮緒《晉書》曰：潘尼性澹退，唯以著述為事，永興末，為中書令。

《晉諸公贊》曰：陳准為中書令，張華為監，准與華俱處機密，而准崇之，每至宣日，有詔書，無大小，輒先示華，了不厝意，華得詔書，不以示准。又曰：懷帝以繆播為中書令，朝事莫不諮之，人君之所取信於臣下，無以尚也。

《晉中興書》曰：肅祖以溫嶠為散騎常侍，侍講，大寧初。手詔曰：卿既以令望中允之懷，著於周旋，且文清而旨遠，宜居深密，今欲以卿為中書令，朝論亦咸以為宜。又曰：顯宗加王洽中書令。帝曰：敬和清裁貴重，昔為中書郎，吾尚小，數呼見，意甚親之，今以為中書令，欲共講文章之事也。又曰：褚裒授衛將軍中書令，以中書銓管詔命，不宜以親居之，固讓。

《檀道鸞陽秋》曰：溫嶠為中書令。詔曰：中書之職，酬對多方，斟酌禮宜，非唯文疏而已，非望士良才，何可妄居。

《王導表》曰：臣乞得除中書監，專壹所司，竭誠保傅，惟力是視。詔曰：昔荀公曾從中書監為尚書令，人賀之，乃發恚云，奪我鳳皇池，卿諸人賀我耶，願足下處之勿疑。

《王珉別傳》曰：珉字季琰。詔曰：新除侍中王珉，才學廣贍，理識清通，宜處機近，以參時務，其以珉為長兼中書令。

沈約《宋書》曰：傅亮，永初元年，為太子詹事中書令，專典詔命，以亮任總國權，聽於省中見客，神虎門外，每旦車嘗數兩。

《世語》曰：司馬景王，令尚書令虞松作表，輒不可意，令更定，松思竭，不能改，鍾會為定五字，松悅服焉。

【墓誌】《梁簡文帝中書令臨汝靈侯墓誌銘》曰：若太祖時，其惟宣武，講道開天，儀嵩作輔，是曰邢弟，籍規承矩，如康嗣衛，以禽居魯，息轡巖隈，塗窮夜臺，●檐永閴，松路方開，草茂故轍，松插新枚，月明泉暗，暑往寒來。

《梁元帝中書令庾肩吾墓誌》曰：荊山萬重，地產卞和之玉，隨流千仞，水出靈蛇之珠，故能胤茲屈景，育斯唐宋，掌庚命族，世濟琳琅，遂昌開國，蟬聯冠冕，父易高尚其道，遁肥貞吉，關吏早逢，威表真人之氣，少微晚映，還彰隱士之星，肩吾氣識淹通，風神閑逸，鍾鼓辭林，笙簧文苑，入為度支尚書，任同北斗，錫韓稜之劍，朝此南宮，識鄭崇之履，余以其為人也。瑚璉之器，無慚垂棘，杞梓之材，有均廊廟，故贈散騎常侍中書令，蓋旌賢也。

《梁張纘中書令蕭子顯墓誌》曰：君狀貌丘墟，風神磊落，閑贍動于容止，英弈發於流眄，筆鋒席上，皆如素蓄，切問近思，見稱閑敏。帝嘗顧謂君曰：我撰通史若成，眾史可廢，乃答，詔云，仲尼贊易道，黜八索，述職方，除九丘，聖制符同，復在茲日，儲君毓德少陽，情協陳阮，親□妙思，式表玄右。

【表】《宋謝莊讓中書令表》曰：伏惟陛下，登取震維，臨齊璿政，澤與風翔，恩從雲動，臣聞壁門天邃，鳳沼神深，絲綸王言，出內帝命，自非望允當時，譽宣庠塾，未有謬垂曲寵，空席茲榮，在於平壯，猶不可勉，況今綿痼，百志俱淪。

*中書侍郎

《魏志》曰：明帝舉中書郎。謂吏部尚書盧毓曰：得其人與不得其人，在盧生爾，選舉莫取有名，如畫地䴵，不可噉也。毓舉韓暨，敦篤至行，帝乃用也。

王隱《晉書》曰：華表子簡，字奉駿，有智器文藻，官至中書郎。又曰：陳壽舉孝廉，為著作郎，與張華友善，華垂當啟轉中書郎，荀勗黨疾壽，華語吏部，出為長廣太守。

臧榮緒《晉書》曰：夏侯孝若為野王令，居邑累年，朝野多歎其屈，除中書郎。

曹嘉之《晉紀》曰：汝南史曜，為山濤所知，曜字季茂，父為征南府小吏，鄉人周浚，一見曜而友之，配之妹，官至中書郎。

沈約《晉書》曰：裴潛風神高邁，為中書郎，出入禁門，見者皆肅然改容。

《晉中興書》曰：范甯為臨淮太守，徵拜中書郎，專掌西省，以職在機近，固辭不許，多所獻替，有益治道。

《晉起居注》：詔曰：今之士大夫，多不樂出宰牧，而好內官，今皆先經外郡，治民著績，然後入為常伯中書郎。

沈約《宋書》曰：王微與弟綽書曰：闔門皆蒙時私，吾高臥家巷，遂至中書郎，此足以闔棺也。

《王濛別傳》曰：濛為中書郎，在職四年，首尾如一人，難與比肩故也。

【詩】《齊卞伯玉赴中書詩》曰：大方信苞容，優泥遂不以，躍鱗經鳳池，揮翰紫宸裏。

【表】《梁庾肩吾為寧國公讓中書表》曰：臣聞陟彼太行，伯后之車屢怠，望慈吳阪，少游之馬體進，是知美非流水，立致摧轅，駿靡浮雲，便其頓轡，起登天漢，寧陪九萬之風，坐濟星橋，非使千年之翼，豈有功稱辨慧，足對元禮，弱摽後穎，能嘲子叔，玉重組長，空見休寵，深宮邃宇，孰知懷憂。

*驃騎將軍

位次丞相

《漢書》曰：武帝以霍去病為嫖姚校尉，征匈奴，累有功，寵冠群臣，始置驃騎將軍，秩與大將軍同。

韋昭《辨釋名》曰：驃騎將軍，車騎將軍，秩皆比三公，辨云，此三將軍，秩本二千石。

《百官表注》曰：驃騎將軍，漢官也。長史司馬各人，金章紫綬，五時朝武冠，佩山玄玉，光武中興，諸將皆稱大，後天子既定，武官悉省。

《東觀漢記》曰：其將軍不常置，比公者，又有驃騎將軍，建武二十年，復置驃騎將軍，位次公，有長史一人。又曰：光武以景丹為驃騎將軍。又曰：明帝詔曰：東平王蒼，寬博有謀，可以託六尺之孤，臨大節而不可奪，其以蒼為驃騎將軍。又曰：永平二十五年，左中郎將劉隆，為驃騎將軍，即日行大司馬事。

《魏志》曰：王昶距毌丘儉，進位驃騎將軍。世說曰：何驃騎弟五，以高情避世，而驃騎勸令仕。對曰：然弟五之稱，何必驃騎。

【誄】《晉張華魏劉驃騎誄》曰：昔在殷周，惟伊惟呂，穆穆公侯，紹茲勳緒，如何上天，殲我鼎輔，金剛玉潤，水絜冰清，郁郁文彩，煥若朝榮，功遂身退，致仕懸輿，志邈留侯，心邁二疏，風凜凜以翼衡，雲霏霏以承蓋，旐聯翩以飄銅，旌繽紛以奄薄。

【表】《梁簡文帝讓驃騎揚州刺史表》曰：常願親侯就列，希同特進之班，角弓還地，不競龍驤之賞，天澤無涯，名器總集，竊以驃騎之官，既為上將，神州之重，實號中士，故以彈麾六戎，冠冕九牧，豈止司隸絳節，金吾提騎，況復任總皇畿，位重連率，何則，驃騎之號，歷選為重，元狩之中，始自去病，永平之建，特授劉蒼，齊憲為公主所申，吳漢因群臣之舉。

