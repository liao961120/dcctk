*獸部下

*象

《爾雅》曰：南方之美者，有梁山之犀象焉。

《山海經》曰：巴蛇食象，三歲而出其骨。

《左傳》曰：象有齒，以焚其身。

《孟子》曰：周公驅犀象而遠之，天下大悅。

《萬歲曆》曰：成帝咸康六年，臨邑王獻象一，知跪拜，御者使從之。

《吳志》曰：賀齊為新都郡守，孫權出祖道，作樂舞象。權謂齊曰：今定天下，都中國，使殊俗貢珍，百獸率舞，非君而誰。

《江表傳》曰：孫權遣使詣獻馴象二頭，魏太祖欲知其斤重，咸莫能出其理，鄧王沖尚幼。乃曰：置象大舡上，刻其所至，秤物以載之，校可知也。太祖大悅。又曰：魏文帝遣使於吳，求象牙，群臣以非禮，欲不與，孫權敕付之。

《蜀將諸葛亮》：討賊還成都，孫權遣勞問之，送馴象二頭與劉禪。

《吳時外國傳》曰：扶南王盤況，少而雄桀，聞山林有大象，輒生捕取之，教習乘騎，諸國聞而伏之。博物志曰：昔日南有四象，各有雄雌，其一雌死百有餘日，其雄泥土著身，獨不飲酒食肉，長吏問其所以，輒流涕焉。

《法顯記》曰：迦維羅衛國，從佛生處東行五由旬，有國名藍莫，此國王得佛一分舍利，還歸起塔，塔邊有池，池中有龍，常守護此塔，晝夜供養，乃有群象，以鼻取水灑地，取雜花香而供養，諸國道人來，欲禮拜塔，遇象大怖，依樹自翳，見象如法供養，道人太息悲感，即捨大戒，還作沙彌，自挽水平治處所，使得淨絜。

《異苑》曰：會稽張茂，嘗夢大象，以問萬推。曰：君當為大郡，而不能善，夫象者大獸，取其音，獸者守也。象以齒焚其身，後必為人所殺，茂永昌中為吳興太守，值王敦問鼎，執正不移，敦遣沈充殺之。

【贊】《晉郭璞贊》曰：象實魁梧，體巨貌詭，肉兼十牛，目不踰豕，望頭如尾，動若丘徙。

*犀

《爾雅》曰：犀似豕。形似牛，豬頭大腹卑腳，腳有三節，黑色，二角，一在頂，一在鼻。

《戰國策》曰：張儀為秦破縱連橫，說楚王，楚王遣車百乘，獻駭雞之犀，夜光之璧於秦王。

《韓詩外傳》曰：太公使南宮适至義渠，得駭雞犀，以獻紂。

《漢書》曰：元始二年，黃支國獻犀牛。又曰：尉他獻文帝犀角十。又曰：烏弋國出犀牛。

《蜀王本紀》曰：江水為害，蜀守李冰作石犀五枚，二枚在府中，一枚在市橋下，二在水中，以厭水精，因曰石犀里。

《抱朴子》曰：通天犀有一白理如線者，以盛米，置群雞中，雞欲往啄米，至輒驚卻，故南人名為駭雞也。得其角一尺以上，刻為魚而銜以入水，水常為開，方三尺，可得氣息水中，以其角為叉導者，得煮毒藥為湯，以此叉導攪之，皆生白沫，無復毒勢。

劉欣期《交州記》曰：犀出九德縣，其毛如豕，蹄有三甲，頭如馬，有二角，鼻上角長，額上角短。

《南州異物志》曰：玄犀處自林麓，食惟棘刺，體兼五肉，或有神異，表靈以角，含精吐烈，望若華燭，置之荒野，禽獸莫觸。

【贊】晉郭璞《犀贊》曰：犀之為狀，形兼牛豕，力無不傾，吻無不靡，以賄嬰災，因乎角椅。

【序】《晉傅咸犀鉤序》曰：世稱雞駭之犀。聞之父常侍曰：犀之美者有光，雞見影而驚，故曰駭雞，有以此鉤見遺者，乃為之銘。

*兕

《爾雅》曰：兕似牛。一角，肉重千斤。

《說文》曰：兕，如野牛，青皮堅厚，可以為鎧，嶓冢之山，其獸多兕。

《毛詩》曰：酌彼兕觥。

《戰國策》曰：楚王遊於雲夢，有狂兕忽至，王彎弓而射之，應發而殪。仰天而歎曰：樂矣今日之遊，萬歲千秋之後，誰與樂此。

《論衡》曰：太師尚父，為周司馬，將師伐紂，到孟津之上，杖鉞把旄，號其眾曰倉兕，夫倉兕水中之獸也。善覆人舡，因神以化，令汝急渡。

【贊】晉郭璞《山海圖贊》曰：兕惟壯獸，似牛青黑，力無不傾，自焚以革，皮充武備，角助文德。

*駮

《爾雅》曰：駮如馬，倨牙，食虎豹。

《山海經》曰：中曲之山，有獸焉。其狀如馬，而白身黑尾，一角，虎牙爪，音如鼓，其名曰駮，是食豹，可以禦兵。

【贊】《晉郭璞贊》曰：駮惟馬類，實畜之英，驤首騰旄，噓天雷鳴，氣無不凌，吞虎辟兵。

*貔

《爾雅》曰：貔白狐，其子豰。呼鹿反，一名執夷。

《說文》曰：貔，豹屬，出貉國。

《尚書》曰：如虎如貔。

《禮記》曰：前有摯獸，則載貔貅。

《毛詩》曰：獻其貔皮，赤豹黃羆。

【贊】《晉郭璞貔贊》曰：書稱猛士，如虎如貔，貔蓋豹屬，亦曰執夷，白狐之云，自是而非。

*熊

《說文》曰：熊獸似豕，山居冬蟄。

《本草經》曰：熊脂一名熊白，味甘，微溫無毒，止風痺。

《六韜》曰：文王囚羑里，散宜生得黃熊而獻之於紂。

《周書》曰：成王時，不屠國獻青熊。

《毛詩》曰：維熊維羆，男子之祥。

《詩義疏》曰：熊能攀緣上高樹，見人則顛倒投地而下，冬入穴而蟄，始春而出。

《左傳》曰：晉靈公使宰夫胹熊蹯，不熟，殺之，寘諸畚，載以過朝。又曰：鄭子產聘于晉，晉侯有疾。韓宣子曰：寡君寑疾，於今三月，並走群望，有加而無瘳，今夢黃熊入於寑門，其何厲鬼也。對曰：以君之明，子為大政，其何厲之有，昔堯殛鯀于羽山，其神化為黃熊，實為夏郊，三代祀之，晉為盟主，其或者未之祀乎。韓子祀夏，晉侯有閒。

《孟子》曰：生魚我所欲，熊掌亦我所欲，我所欲二者不兼，舍魚取熊掌，義者我欲，生亦我欲，二者不得兼，舍生取義。

《史記》曰：趙簡子病，不知人，五日寤。而曰：我之帝所，見一熊，欲援我，帝命我射之，中熊，熊死，後有當道者。曰：帝令主君滅二卿，熊其祖也。

《漢書》曰：孝元帝馮昭儀，上幸虎圈鬥獸，後宮皆坐，熊出圈，攀檻欲上殿，昭儀乃當熊而立，及左右格殺熊，上問人情驚懼，汝何故前當。昭儀對曰：夫猛獸得人而止，妾恐熊至御座，故身當之耳，帝嗟嘆，以此倍敬重之。

《東觀漢記》曰：安帝永初九年，永昌獻象牙熊子。

《建武故事》曰：咸和七年，左右啟以米飴熊。上曰：此無益而費於穀，且是惡獸，所不宜畜，使遣打殺，以肉賜左右直人。

《抱朴子》曰：玉策記稱，熊壽五百，五百歲則能化。

《續搜神記》曰：晉升平中，有人入山射鹿，忽墮一坎，窅然深絕，內有數頭熊子，須臾，有一大熊來入，瞪視此人，人謂必害己，良久，出藏得果栗，分與諸子，末後作一分，以著此人前，人飢久，於是冒死取噉之，既轉相狎習，熊每旦覓食果還，輒分此人，此人賴以支命，後熊子大，其母一一負將出，子既盡，人分死坎中，窮無出路，熊母尋復還入，坐人邊，人解其意，便抱熊之足，於是跳出，遂得無他。

《異苑》曰：邵陵高平黃秀，以元嘉三年入山，經月不還，其兒根生尋覓，不見秀蹲空樹中，從頭至腰，毛色如熊，問其何故。答曰：天譴如此，汝但自去，生哀慟而歸，逾年，伐山人見形盡為熊矣。又曰：熊獸藏於山穴，穴裏不得見穢及復殘，則合穴自死，人欲捕者，便令一人臥其藏內，餘伴執杖，隱在崖側，熊輒共輿出人，不使傷撻，傍人仍將騁其矛，又有居大樹孔中，東土呼熊為子路，以物擊樹，云子路可起，於是便下，不呼則不動也。

【啟】《梁劉孝威謝熊白啟》：竊以館有射熊之名，臺無走狗之號，上林絕胡人之搏，禁地無張京之犯，而突出羽川，來攀御檻，光踰厚璧，殆惑朱公之價，色麗燭銀，將堪穆王之寶。

*鹿

《爾雅》曰：鹿牡麀，其子麛，其跡速，絕有力●。肩。

《毛詩》曰：野有死鹿。又曰：鹿鳴，宴嘉賓也。呦呦鹿鳴，食野之萍。

《國語》曰：周穆王征犬戎，得四白鹿。

《穆天子傳》曰：天子賜曹奴之人，黃金之鹿。又曰：天子射鹿于林中。

《韓子》曰：夫馬似鹿者千金。

《史記》曰：趙高欲為亂，恐群臣不聽，乃先設驗，持鹿於二世。曰：馬也。二世笑曰：丞相誤耶，謂鹿為馬，問左右，或言馬以阿趙高，或言鹿者，高因陰中言鹿者以法。又曰：高祖詔捕蒯通至。問曰：若教淮陰侯反乎。對曰：然，秦失其鹿，天下共逐之，狗固吠非其主。

《東方朔傳》曰：武帝時，有殺上林鹿者，下有司收殺之。朔時在旁曰：是故當死者三，陛下以鹿殺人，一當死，天下聞陛下重鹿賤人，二當死，匈奴有急，須鹿觸之，三當死。

《列仙傳》曰：蘇躭與眾兒俱戲獵，常騎鹿，鹿形如常鹿，遇嶮絕之處，皆能超越。眾兒問曰：何得此鹿騎而異常鹿耶。答曰：龍也。

謝承《後漢書》曰：鄭弘為臨淮太守，行春，有兩白鹿隨車，俠轂而行，弘怪問主簿黃國，鹿為吉凶。國拜賀曰：聞三公車輜畫作鹿，明府當為宰相，弘果為太尉。

范曄《後漢書》曰：雲南縣有神鹿，兩頭，能食毒草。華陽國志云，此鹿出雲南雄倉山。

《古今注》曰：明帝永平中，三角鹿出江陵，孝和帝永元中，豫章徐汗，得白鹿，高丈九寸。

《三輔決錄》曰：辛繕，字公文，少治春秋詩易，隱居弘農華陰，弟子受業者六百餘人，所居旁有白鹿，甚馴，不畏人。

《魏略》曰：成公英先隨韓約，後降太祖，從行出獵，有三鹿走過公前，命英射之，三發三中，皆應弦而倒。

《魏志》曰：文帝獵，失鹿，帝大怒，據胡床，拔刀收吏，將欲斬之，蘇則諫，乃止。

《魏末傳》曰：初明帝為平原王，王母甄后妒，文帝殺之，故不立為太子，嘗從帝獵，見鹿子母，帝射殺鹿母，語明帝射其子。對曰：陛下既已殺其母，臣不忍復殺其子，因涕泣。帝放弓矢歎曰：此語一何痛哉。由是帝立太子意定矣。

《抱朴子》曰：鹿壽千歲，滿五百歲則色白。

《神仙傳》曰：魯女生者，餌朮絕穀，入華山，後故人逢女生，乘白鹿，從玉女數十人。又曰：沈羲嘗於道路逢白鹿車一乘，龍車一乘，從數十人騎，迎羲。

《廣州先賢傳》曰：丁茂，字仲慮，交阯人也。至孝，母終，負土治冢，列植松柏，白鹿遊乎左右。

《瀨鄉記》曰：老子乘白鹿，下託於李母也。

【序】《袁山松白鹿詩序》曰：荊門山臨江，皆絕壁峭峙，壁立百餘丈，亙帶激流，禽獸所不能履，北岸有一白鹿，鹿泅過江，行人見之，乘刀競逐，謂至山下必得鹿，忽然若飛，超岡而去，于今此壁謂之白鹿。

《上詩》曰：白鹿乃在上林西苑中，射工尚復得白鹿哺唶之，黃鵠摩天極高飛，後宮尚得烹煮之。

【表】《魏陳王曹植獵表》曰：於七月伏鹿鳴䴥，四月五月射雉之際，此正樂獵之時。

《晉殷仲堪上白鹿表》曰：巴陵縣清水山，得白鹿一頭，白者正色，鹿者景福嘉義。

【牋】《宋孝武帝在彭城參佐慶獲白鹿牋》曰：伏承獲白鹿於彭城之東山，皓質玉映，育性馴和。

*獐

《春秋運斗樞》曰：樞星散為獐。

《說文》曰：麇，獐也。

《爾雅》曰：麇牝麜。栗音。其子麆。助音。其跡解，絕有力豜。育音，○太平御覽九百零七作肩。

《毛詩》曰：野有死麇，惡無禮也。

《穆天子傳》曰：天子賜曹奴之鹿，白銀之麇。今地中得玉勝金大，即古路夷狄質，○穆天子傳二金大作金●，疑此當作犬，又：穆天子傳路作賂，質作貨。

《呂氏春秋》曰：使麇疾走，馬弗及也。而得之者，時顧也。

《建武故事》曰：咸和六年，計貢合集於樂堂，有野麇走至堂前，左右逐之，於池中而獲之焉。

《論衡》曰：都尉王子鳳時，麇入府中，其後遷為丹陽太守。

《晉起居注》曰：咸寧中，白獐見魏郡，後諸州各送白獐。

《晉中興書》曰：中興所在獻白麇。

蕭廣濟《孝子傳》曰：蕭國遭喪，有鵠遊其庭，至暮而去，獐暮入其門，與犬馬旅，至旦而去。

【詩】《魏文帝詩》曰：巾車出鄴宮，校獵東橋津，重罝施密網，罕罼飄如雲，彎弓忽高馳，一發連雙麇。

【表】《晉王述上白獐表》曰：所領阮藻之江寧縣界，得白獐一頭，毛色絜素於其類，信斯誠之嘉祥也。

【啟】《陳徐陵謝賚麇啟》曰：臣昨既陪羽獵，仍宴上林，固謝長卿之文，彌慚子雲之賦，預割鮮禽，已同監浦，頻蒙大臠，更異梁王，詰旦歸來，猶為飽飫，虞衡所獻，復降命恩，賜細君以為歡，非屠門而大嚼。

*兔

《爾雅》曰：兔子嬔，其跡迒，絕有力欣。

《春秋運斗樞》曰：玉衡星散而為兔。又曰：行失瑤光則兔出月。毛詩曰：有兔斯首，炰之燔之。又曰：肅肅兔罝，施于中逵。

《周易參同契》曰：燕雀不生鳳，狐兔不乳馬。

《莊子》曰：蹄者所以在兔，得兔而忘蹄。

《韓子》曰：宋人有耕者，田中有株，兔走觸，折頸而死，因釋耕守株，冀復得兔，為宋國所笑。

《史記》曰：李斯出獄，與其中子俱執。顧謂其子曰：吾欲與汝，復牽黃犬，俱出蔡東門，逐狡兔，其可得乎。又。范雎謂秦昭王曰：夫以秦而治諸侯，譬若縱韓盧而摶蹇兔也。

謝承《後漢書》曰：方儲幼喪父，負土成墳，種奇樹千株，白兔遊其下。

張璠《漢記》曰：梁冀起兔苑於河南，移檄在所，調發生兔，刻其毛以為識。

《抱朴子》曰：兔壽千歲，滿五百歲則色白。

《論衡》曰：儒者言月中有兔，夫月水也。兔在水中則死，夫兔月氣也。

張衡《靈憲》曰：月者，陰精之宗，積而成獸，象兔蛤。

【序】《晉王廙白兔賦序》曰：丞相琅邪王，始受旄節，作鎮北方，仁風所被，迴面革心，昔周旦翼成，越裳重譯而獻白雉，著在前典，歷代以為美談，今在我王，匡濟皇維，而有白兔之應，可謂重規累矩，不忝先聖也。

【詩】《古歌詩》曰：採取神藥山端，白兔擣蝦蟆丸，奉上陛下一玉柈。

【頌】《張浚白兔頌》曰：其毛春素，織毫秋黑，點綴五采，漸染粉墨，蓋久隱時見，應世德也。徐疾備體，達消息也。姿質皓朗，民之則也。被白含文，好無極也。秦失鹿於近郊，晉得兔於遠境。

【表】《晉桓溫賀白兔表》曰：臣聞至德通玄，則禎祥降，靈和所感，則異物生，今白兔見于春穀縣，皓質純素，皦然殊觀。

《梁簡文帝上白兔表》曰：瑞表丹陵，祥因舊沛，四靈可邁，既驗玉衡之精，千歲變采，有符明月之狀，豈殊丹岫之羽，不止帝梧，庶比素質之禽，得遊君囿。

《周庾信上白兔表》曰：光鮮越雉，色麗秦狐，月德符徵，金精表瑞。

*狐

《山海經》曰：青丘之國，有狐九尾。

《說文》曰：狐妖獸，鬼所乘也。有三德，其色中和，小前大後，死則丘首。易曰：田獲三狐。

《毛詩》曰：狐裘逍遙。又曰：狐裘豹裒。

《禮記》曰：天子狐白之裘，諸侯青，卿大夫狐掖。

《穆天子傳》曰：天子獵於滲澤，得白狐。

《管子》曰：代出狐白衣之皮裘，狐應陰陽之變，六月而一見，公卿買之，代人忘其難得，喜其貴價，必相率而求之，取此物者，因令齊載金錢買之，代各求狐白皮，代王聞之，果去其農，處山林求狐，二十四月，不得一狐，離支聞而伐之，代王即將其士卒服於齊。

《慎子》曰：廊廟之材，非一木之枝，狐白之裘，非一狐之皮。

《韓子》曰：翟人獻狐玄豹之皮於晉文公。文公受皮而歎曰：以皮之美，自為罪也。

《漢書》曰：陳勝吳廣，次所旁叢祠中。次人所止處也。叢鬼所馮。夜構火狐鳴曰：大楚興，陳勝王。

《名山記》曰：狐者，先古之淫婦也。其名曰紫，化而為狐，故其怪多自稱阿紫。

《白虎通》曰：狐死首丘，不忘本也。九德至，則九尾能得其所，子孫繁息，於尾，明後當盛也。

【贊】《晉郭璞九尾狐贊》曰：青丘奇獸，九尾之狐，有道祥見，出則銜書，作瑞於周，以摽靈符。

*猿

《山海經》曰：堂庭之山，發爽之山，其上多自猿。

《呂氏春秋》曰：荊王有神白猿，王自射之，則搏樹而熙，使養由基射之，始調弓矯矢，未發，猿擁樹而號。

《淮南子》曰：楚王亡其猿，而林木為之殘。

《漢書》曰：李廣猿臂善射。

《吳越春秋》曰：越王問范蠡手戰之術。范蠡曰：臣聞越有處女，國人稱之，願王請問手戰之道，於是王乃請女，女將北見王，道逢老人，自稱袁公，袁公問女，聞子善為劍，願得一觀之。處女曰：妾不敢有所隱也。唯公所試，公即挽林內之竹，似枯槁，未折墮地，女接取其末，袁公操其本而刺處女，處女應即入之，三入，因舉杖擊袁公，袁公則飛上樹，化為白猿。

《抱朴子》曰：猿壽五百歲，則變為玃，千歲則變為老人。又曰：周穆王南征，一軍皆化，君子為猿為鶴，小人為蟲為沙。

《張載論》曰：白猿玄豹，藏於櫺檻，何以知其接垂條於千仞。

《宜都山川記》曰：峽中猿鳴至清，諸山谷傳其響，泠泠不絕。行者歌之曰：巴東三峽猿鳴悲，猿鳴三聲淚霑衣。

【詩】《梁沈約石塘瀨聽猿詩》曰：噭噭夜猿鳴，溶溶晨霧合，不知聲遠近，唯見山重沓，既歡東嶺唱，復佇西巖答。

《陳蕭詮賦得夜猿啼詩》曰：桂月影纔通，猿鳴迴入風，隔巖還嘯侶，臨潭自響空，挂藤疑欲飲，吟枝似避弓，別有三聲淚，霑裳竟不窮。

【賦】《晉傅玄猿猴賦》曰：余酒酣耳熱，懽顏未伸，遂戲猴而縱猿，何●畋之驚人，戴以赤幩，襪以朱巾，先裝其面，又丹其脣，揚眉蹙額，若愁若瞋，或長眠而抱把勒，或嚄咋而●齗，或顒仰而踟躕，或悲嘯而吟呻，既似老公，又類胡兒，或低眩而擇颯，或抵掌而胡舞。

【贊】《晉郭璞白猿贊》曰：白猿肆巧，由基撫弓，應眄而號，神有先中，數如循環，其妙無窮。

*獼猴

《楚辭》曰：獼兮熊羆，慕類兮以悲。

《韓子》曰：燕王徵巧術人，請以棘刺之端為母猴，母猴成。巧人曰：人主欲觀之，必半歲不入宮，不飲酒食肉，雨霽日出，視之晏陰之間，而刺之之母猴乃可見也。燕王曰：養之，不能觀也。

《漢書》曰：韓生勸項羽都關中。羽曰：吾聞富貴不還故鄉，如衣錦夜行，乃燒宮室，都彭城。韓生曰：人言楚人沐猴而冠，果然。又曰：長信少府檀長卿，為沐猴與狗鬥，蓋寬饒奏免之。

【賦】《後漢王延壽王孫賦》曰：原天地之造化，實神偉之屈奇，道玄微以密妙，信無物而弗為，有王孫之狡獸，形陋觀而醜儀，顏狀類乎老公，軀體似乎小兒，眼睚●以●卹，視●睫以●●，鼻●齁以●●，耳聿役以適知，口嗛呥以●●，脣●●以形●，齒崖崖以齴齴，嚼●●而囁唲，儲糧食於兩頰，稍委輸於胃脾，踡菟蹲而狗踞，聲歷●而喔咿，或嗝嗝而●●，又●嗅其若啼，緣百仞之高木，攀窈褭之長枝，背牢落之峻壑，臨不測之幽谿，尋柯條以宛轉，或捉腐而登危，或犀跳而電透，乍瓜懸而瓠垂，歸瑣繫於庭廄，觀者吸呷而忘疲。

《晉阮籍獼猴賦》曰：夫獼猴直其微者也。猶累於下陳，體多似而匪類，貌乖殊而不純，外察慧而無度，故人面而獸身，性偏凌而干進，似韓非之囚秦，楊眉頞而驟眒，似巧言而偽真，整衣冠而偉服，懷項王之思歸，躭嗜慾而眄視，有長卿之研姿，沐蘭湯而滋穢，匪宋朝之媚人，終嗤弄而處泄，雖近習而不親。

*果然

《吳錄》：地理志曰：九真胥浦縣，有獸名果然，猿狖類也。色青赤有文，居樹上，此郡及日南皆有之。

《南方草物狀》曰：果然獸，生在山林上，民人以弓毒射之，剝取皮，皮文青赤白色，縫相連作席，出九真日南郡。

《南州異物志》曰：交州以南，有果然獸，其鳴自呼，身如猿，犬面，通有白色，其體不過三尺，而尾長四尺餘，反尾度身，過其頭，視其鼻，仍見兩孔，作向天，其毛長，柔細滑澤，色以白為質，黑為文，視如蒼頭鴨，脅邊班文，集十餘皮，可得一蓐，繁文麗好，細厚溫煖。

【賦】魏鍾毓《果然賦》曰：果然似猴象猿，黑頰青身，肉非嘉餚，唯皮為珍。

【啟】《梁張纘謝皇太子賚果然褥啟》曰：伏以狐裘熊席，徒負舊名，玄豹青𤟤，未能適體，嚴冰在節，朔飆結宇，吹綸愧暖，挾纊慚溫，但勤非伏寑，恩重夜覆，道媿經明，坐叨重席，仰榮俯媿，進退在顏。

*狌狌

《山海經》曰：有獸人面，名曰狌狌。又曰：狌狌知人名，其為獸，如豕而人面。

《爾雅》曰：狌狌小而好啼。今交阯封溪出，狀如獾豚，聲似小兒啼。

《禮記》曰：狌狌能言，不離禽獸。

《廣志》曰：狌狌似狟，聲如小兒啼，不聞其言，出交阯封溪縣。

《孫卿子》曰：狌狌能言笑，亦二足無尾，而君子啜其羹，食其胾，故人非以二足無毛，以知禮也。

《呂氏春秋》：伊說曰：肉之美者，狌狌之脣。

《淮南子萬畢術》曰：歸終知來，狌狌知往。歸終，神獸。

《括地圖》曰：狌狌人面豕身，知人名。

《蜀志》曰：封溪縣有獸，曰狌狌，體似豬，面似人，音作小兒啼聲，既能人語，又知人名，人以酒取之，狌狌覺，初蹔嘗之，得其味甘而飲之，終見羈纓也。

《華陽國志》曰：永昌郡有狌狌，能言，其血可以染朱𦋺。

《南方草物狀》曰：狌狌之獸，生在野，狀如豚子，民人捕取，交阯武平興古有之。

【贊】《晉郭璞狌狌贊》曰：能言之獸，是謂猩猩，厥狀似猴，號音若嚶，自然知往，頗識物情。

*貂

《說文》曰：貂，鼠屬也。而大，黃黑，出丁零國。

《廣志》曰：貂出扶餘挹婁。

《東觀漢記》曰：建武二十五年，烏桓獻貂豹皮，詣闕朝賀。

《魏略》曰：扶餘國出貂豽。奴骨反。

《魏書》曰：鮮卑有貂鼲子，皮毛柔軟，故天下為名裘。

《魏志》曰：烏丸傳，挹婁國出好貂，今所謂挹婁貂是也。

《江表傳》曰：遼東太守，遣使詣孫權，送貂皮千枚，欲舉國歸吳。

【啟】《梁簡文謝敕賚貂坐褥席啟》曰：東瀛美毳，不著馬彪之儀，北朔文茵，豈問張敞所記，陰炭既重，寒井猶冰，特降殊私，溫華曲被，雖狐白千金，織成千種，李頒漢被，楊降曹氈，不足以髣彿洪慈，連類聖澤。

*鼠

《爾雅》曰：鼢鼠。墳，地中行者。鼸鼠，鼷鼠。有毒，螫毒。鼶鼠。斯。鼬鼠。似鼦，赤黃色，大尾，啖鼠，江東呼鼪鼠。鼩鼠。劬。鼭鼠。時。鼥鼠，吠，鼫鼠。石，頭似兔，尾有黃色，好在田中，食穀豆。鼤問。鼠，鼨終。鼠，豹文鼮鼠。漢武時得此鼠，終軍知之，賜帛百疋，文綵如豹。鼯鼠夷●。似蝙蝠，肉翅，飛且乳，亦名飛生，音如人食火煙。

《方言》曰：蝙邊音。蝠。福。自關而東，謂之服翼，或謂之飛鼠，或謂老鼠，或謂之仙鼠，自關而西，秦隴之閒，謂蝙蝠，北燕謂之蟔蟙。

《說文》曰：鼠，穴蟲之總名也。象形，凡鼠之屬皆從鼠，鼨鼠出胡地，可作裘，鼫，五伎鼠也。能飛不能上屋，能緣不能窮木，能浮不能渡谷，能穴不能掩身，能走不能先人。

《易》曰：艮為鼠。

《毛詩》曰：相鼠，刺無禮也。衛文公正其群臣，而刺在位不承先君之禮儀也。相鼠有皮，人而無儀，人而無儀，不死何為。又曰：碩鼠碩鼠，無食我黍。

《詩義疏》曰：樊光謂即爾雅鼫鼠也。許慎云，鼫鼠，五伎鼠也。今之河東有碩鼠，大能人立，前兩腳於頭上跳舞，善鳴，食人禾稼，逐則走入樹空中，亦有五伎，或謂雀鼠，其形大，故敘云石鼠也。魏今河東河北縣也。詩言其方物，宜謂此鼠，非今大鼠，又不食禾苗，本草又謂螻蛄為石鼠，亦五伎，古今方土名蟲鳥，物異名同，故記也。

《左傳》曰：齊侯將為臧紇田，紇聞之，見齊侯，與之言伐晉。對曰：多則多矣。抑君似鼠，夫鼠晝伏夜動，不穴於寑廟，畏人故也。今君聞晉之亂而伐焉。寧將事之，非鼠而何，乃弗與田。

《晏子春秋》曰：景公問晏子治國何患。對曰：社鼠者，不可燻，不可灌，君之左右，出賣寒熱，入則比周，此之謂社鼠也。

《尹文子》曰：鄭人謂玉未理者為璞，周人謂鼠未腊者為璞。

《莊子》曰：且鳥高飛以避矰弋之患，鼷鼠深穴於神丘之下，以避薰鑿之患。又曰：惠子相梁，莊子往見之。或謂惠子曰：莊子欲代子相，於是惠子恐，搜於國中，三日三夜。莊子見之曰：南方有鳥，其名鵷鶵，子知之乎。夫鵷鶵發南海，飛至北海，非梧桐不止，非竹實不食，非醴泉不飲，於是鴟得腐鼠，鵷鶵過之。仰而視之曰：嚇，今子欲以梁國嚇我耶。

《賈誼書云》：鄙諺曰：欲投鼠而忌器，此善喻也。近器尚憚，況貴大臣之近於帝王乎。

《列子》曰：虞氏者，梁富人也。登高樓，臨大路，設樂陳酒，擊博其上，而遊俠相隨行樓下，博者射中而笑，鳶墮腐鼠而中遊俠。遊俠相與語曰：虞氏富久矣。常有輕人之志，乃辱我以腐鼠，請滅其家，夜乃攻於虞氏，大滅之，此謂類而非我。

《淮南子萬畢術》曰：狐目狸腦，鼠去，於其穴，被髮向北，呪殺巫鼠。

《史記》曰：李斯少時為鄉中吏，見吏舍中鼠食不絜，人犬數驚之，入倉，見鼠食積粟，居大廡下，無人犬之憂。乃歎曰：人賢不肖如鼠，在所自處耳。又曰：張湯，杜陵人也。其父為長安丞，出外，湯為兒守舍，而鼠盜肉，其父還怒，乃笞湯，湯掘，遂得盜鼠及餘肉，劾鼠掠治，傳爰書。謂傳囚也。爰，易也。以此書易驗者。訊鞫論報，并取鼠與肉，具獄磔堂下，其父見之，視其文辭，如老獄吏。

東方朔《神異記》曰：北方有曾冰萬里，厚百丈，有磎鼠，在冰下出焉。其形如鼠，食草木，肉重萬斤，可以作脯，食之已熱，其毛長可八尺，可以為蓐，臥之可以卻寒，其皮可以蒙鼓，其聲千里，有美尾，可來鼠。此尾所在，鼠輒入此聚。

《京房易飛候》曰：鼠舞國門，厥咎亡，鼠舞於庭，厥咎誅死。

《漢書》：左馮翊韓延壽，有罪下獄，楊惲上書，訟延壽。郎中丘常謂惲曰：聞君侯訟韓馮翊，當得活。惲曰：事何容易，硜硜者未必全也。我不能自保，真人所謂鼠不容穴，坐銜窶數也。又曰：蘇武使匈奴，匈奴徙武北海上無人處，使牧羝羊，羝羊生乳乃歸，武至海上，廩食不至，乃掘野鼠草實而食之。

《廣志》曰：白猿長尾白腹，善緣登，若家鼠小異者，鼠，深目而短尾，苗鼠者，野鼠也。小而短尾，天鼠以皮為裘，今當名其裘為天鹿裘，黃鼠在田野間為群，害穀麥，凡善走，把不得，唯鼠狼能得之。

《竇氏家傳》曰：竇攸治爾雅，舉孝廉為郎，世祖與百寮大會靈臺，得鼠，身如豹文，焚之光澤，世祖異之，問群臣莫知。唯攸對曰：名鼮鼠，詔問何以知之。攸曰：見爾雅，詔案視書，如攸言，賜帛百疋，詔諸侯子弟，從攸受爾雅。

《魏略》曰：大秦國出辟毒鼠。魏志曰：公子倉舒早惠，時軍國多事，用刑嚴重，太祖馬鞍在庫，為鼠所齧，庫吏懼罪必死，議欲面縛首罪，猶慮不免。沖謂曰：待三日中，然後自歸，沖於是以刀穿單衣，如鼠齧者，謬為失意，貌有愁色，太祖問之。沖對曰：世俗以為鼠齧衣者，其主不吉，今衣見齧，是以憂戚。太祖曰：此妄言耳，無所苦也。俄而庫吏以齧鞍聞太祖。太祖笑曰：兒衣在側尚齧，況馬鞍懸柱乎。一無所問。又曰：臧洪傳曰：洪為袁紹所圍，糧乏，乃掘鼠而食。

《博物志》曰：鼠食巴豆三年，重三十斤。

《列異傳》曰：中山王周南，正始中，為襄邑長，有鼠衣冠出廳事。語曰：爾某日當死，周南不應，至期復出，冠幘絳衣。語曰：爾日中當死，復不應，入，復更出。日適中。鼠曰：周南汝不應，死我，復何道，遂顛蹶而死，即失衣冠，視如常鼠也。

《晉陽秋》曰：太興中，衡陽區純作鼠市，四方丈餘，開四門，門有一木人，縱四五鼠於中，欲出門，木人輒以推推之。

《抱朴子內篇》曰：玉策記稱，鼠壽三百歲，滿一百歲者則色白，善憑人而卜，名曰仲，能知一年中吉凶，及千里外事也。

《晉太康地記》曰：鳥鼠山在隴西首陽縣西南，鼠尾短，形如家鼠，入三四尺，鼠在內，鳥在外，為牝牡。

《梁州記》曰：●水北●鄉山，有仙人唐公房祠，有一碑，廟北有大坑，碑云，是其舊宅處，公房舉宅登仙，故為坑焉。山有易腸鼠一月三吐易其腸，束廣微所謂唐鼠者也。博物志曰：唐房升仙，雞狗並去，唯以鼠惡，不將去，鼠悔，一月三出腸也。

劉欣期《交州記》曰：竹鼠如小狗子，食竹根，出封溪縣。

《秦州記》曰：乞佛虜乾歸，未移抱罕金城，見鼠有數萬頭，將諸小鼠，各銜馬屎，群移而度洮麗二水，悉止抱罕，自是二年而乾歸徙焉。

《異苑》曰：西域有鼠王國，鼠大如狗，中者如兔，小者如常鼠，頭悉白，然帶以金枷，商估有經過其國，不先祈祀者，則齧人衣裳，世得沙門呪願，便獲無他，眾僧釋道安昔至西方，親見如此，俗諺云，鼠得死人目精則為王。

《幽明錄》曰：吳北寺終祚道人，臥齋中，鼠從坎出，言終祚後數日必當死，終祚呼奴，令買犬，鼠云，亦不畏此也。但令犬入此戶，必死，須臾犬至，果然。終祚乃下聲語其奴曰：明市雇十檐水來，鼠已逆知之，云止欲水澆取我，我穴周流，無所不至，競日澆灌，了無所獲，密令奴更借三十餘人，鼠云，吾上屋居，奈我何，至時處在屋上，奴名周，鼠云，阿周盜二十萬錢叛，後試開庫，實如所言也。奴亦叛去，終祚當為商賈。閉其戶而謂鼠曰：汝欲使我富耳，今遠行，勤守吾房中，勿令有所零失也。時桓玄在南州，禁殺牛甚急，終祚載數萬錢，竊買牛皮，還東貨之，得二十萬，還室猶閉，一無所失，怪亦絕，遂大富。

《述異記》曰：宋南譙王劉義宣，鎮荊州，府吏蔡鐵善卜，宣射得一白鼠，置函中，乃召鐵，使卜函中何物，謂中者當厚賞，僻即加重罰，鐵兆成。笑曰：具已知矣。公曰：狀之。鐵曰：兌色之鼠背明戶，彎弧射之絕左股，鼠孕三雄而兩雌，若不見信，剖腹而立知，公乃使剖鼠腹，皆如鐵言，即賜錢一萬。

《地鏡圖》曰：黃金之見，為火及白鼠。

《風角要占》曰：長吏居官厭盜賊法，七月，以生鼠九枚，置籠中，埋子地，秤九百斤土覆坎，深各二尺五寸，築之合堅固。

《雜五行書》曰：停部，取停部地土塗灶，水火盜賊不經，塗屋四角，鼠不食蠶，塗倉●，鼠不食稻，以塞埳，百日鼠種絕。

【贊】《晉郭璞鼮鼠贊》曰：有鼠豹采，厥號為鼮，漢朝莫知，郎中能名，賞以束帛，雅業遂盛。又《鼯鼠贊》曰：鼯之為鼠，食煙栖林，載飛載乳，乍獸乍禽，皮籍孕婦，人為大任。又《鼷鼠贊》曰：小鼠曰鼷，實有螫毒，乃食郊牛，不恭是告，厥譴惟明，徵乎其覺。又《鼫鼠贊》曰：五能之鼠，伎無所執，應氣而化，翻飛鴽集，詩人歌之，無食我粒。又《鼠贊》曰：或以尾翔，或以髯凌，飛鼠鼓翰，儵然皆騰，用無常所，唯神斯憑。

