昔秦王見周室之失統喪權於諸侯，故遂自恃，不任人、封立諸侯，及陳勝、楚、漢咸由布衣，非封君有土，而并共滅秦，高帝既定天下，念項王從函谷入而己由武關到，推却關推却關恐有闕誤，修强守禦，內充實三軍，外多發屯戍，設窮治黨與之法，重懸告反之賞，及王翁之奪取，乃不犯關梁阨塞，而坐得其處，王翁自見以專國秉政得之，即抑重臣，收下權，使事無大小深淺，皆斷决於己身，及其失之，人不從，大臣生焉焉恐怨，更始帝見王翁以失百姓心亡天下，既西到京師，恃民悅喜，則自安樂，不聽納諫臣謀士，赤眉圍其外而近臣反，城遂以破敗，由是觀之，夫患害奇邪不一，何可勝為設防量備哉。防備之善者，則唯量賢智大材，然後先見豫圖遏將遏將當作將遏救之耳。

維針艾方藥者，已病之具也。非良醫不能以愈人，材能德行者，治國之器也。非明君不能以立功，醫無針藥，可作為求買以行術伎，不須必自有也。君無材德，可選任明輔，不待必躬能也。由是察焉。則材能德行，國之針藥也。其得立功效，乃在君輔。傳曰：得十良馬，不如得一伯樂，得十利劍，不如得一歐冶，多得善物，不如少得能知物，知物者之致善珍，珍益廣，非特止於十也。

言求取輔佐之術，既得之，又有大難三，而止善二，為世之事，中庸多，大材少，少不勝衆，一口不能與一國訟，持孤特之論，干雷同之計，以疏賤之處，逆貴近之心，則萬不合，此一難也。夫建踔殊，為非常，乃世俗所不能見也。又使明智圖事，而與衆平之，亦必不足，此二難也。既聽納有所施行，而事未及成，讒人隨而惡之，即中道狐疑，或使言者還受其尤，此三難也。智者盡心竭言以為國造事，衆間之則反見疑，壹不當合，遂被譖想想恐訴，雖有十善，隔以一惡去，此一止善也。材能之士，世所嫉妒，遭遇明君，乃壹興起，既幸得之，又復隨衆弗與知者，雖有若仲尼，猶且出走，此二止善也。

是故非君臣緻密堅固，割心相信，動無間疑，若伊、呂之見用，傅說通夢，管、鮑之信任，則難以遂功竟意矣。又說之言亦甚多端，其欲觀使者，則以古之賢輔厲主，欲間疏别離，則以專權危國者論之，蓋父子至親，而人主有高宗、孝己之設設恐讒，及景、武時栗、衞太子之事，忠臣高節，時有龍逢、比干、伍員、晁錯之變，比類衆多，不可盡記，則事曷可為邪，庸易知邪，雖然，察前世已然之效，可以觀覽，亦可以為戒，維諸高妙大材之人，重時遇咎咎恐合，皆欲上與賢侔，而垂榮歷載，安肯毁名廢義而為不軌惡行乎。若夫魯連解齊、趙之金封，虞卿捐萬户與國相，乃樂以成名肆志，豈復干求便辟趍利耶，覽諸邪背叛之臣，皆小辨貪饕之人也。大材者莫有焉。由是觀之，世間高士材能絕異者，其行親任亦明矣。不主乃意疑之也。如不能聽納施行，其策雖廣，知得亦終無益也。

凡人耳目所聞見，心意所知識，情性所好惡，利害所去就，亦皆同務焉。若材能有大小，智略有深淺，聽明有暗照，質行有薄厚，亦則異度焉。非有大材深智，則不能見其大體，大體者，皆是當之事也。夫言是而計當，遭變而用權，常守正，見事不惑，內有度量，不可傾移，而誑以譎異，為知大體矣。如無大材，則雖威權如王翁，察慧如公孫龍，敏給如東方朔，言灾異如京君明，及博見多聞，書至萬篇，為儒教授數百千人，衹益不知大體焉。維王翁之過絕世人有三焉。其智足以飾非奪是，辨能窮詰說士，威則震懼羣下，又數陰中不快己者，故羣臣莫能抗答其論，莫敢干犯匡諫，卒以致亡敗，其不知大體之禍也。

夫帝王之大體者，則高帝是矣。高帝曰：張良、蕭何、韓信，此三子者，皆人杰也。吾能用之，故得天下，此其知大體之效也。

王翁始秉國政，自以通明賢聖，而謂羣下才智莫能出其上，是故舉措興事，輒欲自信任，不肯與諸明習者通共，苟直意而發，得之而用，是以稀獲其功效焉。故卒遇破亡，此不知大體者也。高帝懷大智略，能自揆度，羣臣制事定法。常謂曰：庳而勿高也。度吾所能行為之，憲度內疏，政合於時，故民臣樂悅，為世所思，此知大體者也。

王翁嘉慕前聖之治，而簡薄漢家法令，故多所變更，欲事事效古，美先聖制度，而不知己之不能行其事，釋近趍遠，所尚非務，故以高義退致廢亂，此不知大體者也。高祖欲攻魏，乃使人窺視其國相及諸將率左右用事者，知其主名。乃曰：此皆不如吾蕭何、曹參、韓信、樊噲等，亦易與耳，遂往擊破之，此知大體者也。

王翁前欲北伐匈奴，及後東擊青、徐衆郡赤眉之徒，皆不擇良將，而但以世姓及信謹文吏，或遣親屬子孫素所愛好，咸無權智將帥之用，猥使據軍持衆，當赴强敵，是以軍合則損，士衆散走，咎在不擇將，將與主俱不知大體者也。

夫言行在於美善，不在於衆多，出一美言善行而天下從之，或見一惡意醜事而萬民違，可不慎乎。故易曰：言行，君子之樞機，樞機之發，榮辱之主，所以動天地者也。

王翁刑殺人，又復加毒害焉。至生燒人，以醯五毒灌死者肌肉，及埋之，復薦覆以荊棘，人既死，與木土等，雖重加創毒，亦何損益，成湯之省納，無補於士民，士民向之者，嘉其有德惠也。齊宣之活牛，無益於賢人，賢人善之者，貴其有仁心也。文王葬枯骨，無益於衆庶，衆庶悅之者，其思思恐恩義動之也。王翁之殘死人，無損於生人，生人惡之者，以殘酷示之也。維此四事，忽微而顯著，纖細而猶大，故二聖以興，一君用稱，王翁以亡，知大體與不知者遠矣。

聖王治國崇禮讓，顯仁義，以尊賢愛民為務，是為卜筮維寡，祭祀用稀，王翁好卜筮，信時日，而篤於事鬼神，多作廟兆，潔齋祀祭，犧牲殽膳之費，吏卒辨治之苦，不可稱道，為政不善，見叛天下，及難作兵起，無權策以自救解，乃馳之南郊告禱，搏心言冤，號興流涕，叩頭請命，幸天哀助之也。當兵入宮日，矢射矢射當作射矢交集，燔火大起，逃漸臺下，尚抱其符命書及所作威斗，可謂蔽惑至甚矣。

淳于髠至鄰家，見其竈突之直而積薪在旁。曰：此且有火灾，即教使更為曲突而徙遠其薪，竈家不聽，後灾火果及積薪而燔其屋，鄰里并救擊，及滅止，而亨羊具酒以勞謝救火者，曲突遠薪，固不肯呼淳于髠飲飯，智者譏之云，教人曲突遠薪，固無恩澤，燋頭爛額，反為上客，蓋傷其賤本而貴末，豈夫獨突薪可以除害哉。而人病國亂，亦皆如斯，是故良醫醫其未發，而明君絕其本謀，後世多損於杜塞未萌，而勤於攻擊已成，謀臣稀賞，而鬬士常榮，猶彼人，殆失事之重輕，察淳于髠之預言，可以無不通，此見微之類也。

王者初興，皆先建根本，廣立藩屏以自樹黨，而强固國基焉。是以周武王克殷，未下輿而封黄帝、堯、舜、夏、殷之後，及同姓親屬功臣德行，以為羽翼，佐助鴻業，永垂流流恐統於後嗣，乃者强秦罷去諸侯，而獨自恃任一身，子弟無所封，孤弱無與，是以為帝十四歲而亡，漢高祖始定天下，背亡秦之短計，導導恐遵殷周之長道，裒顯功德，多封子弟，後雖多以驕佚敗亡，然漢之基本得以定成，而異姓强臣，不能復傾，至景、武之世，見諸王數作亂，因抑奪其權勢，而王但得虛尊，坐食租税，故漢朝遂弱，孤單特立，是以王翁不興兵領士而徑取天下，又懷貪功獨專之利，不肯封建子孫及同姓戚屬為藩輔之固，故兵起莫之救助也。傳曰：與死人同病者，不可為醫，與亡國同政者，不可為謀，王翁行甚類暴秦，故亦十五歲而亡，失獵射禽獸者，始欲中之，恐其創不大也。既已得之，又恐其傷肉多也。鄙人有得鯅醬而美之，及飯，惡與人共食，即小唾其中，共者怒，因涕其醬，遂弃而但但疑俱不得食焉。彼亡秦、王翁欲取天下時，乃樂與人分之，及已得而重愛不肯與，是惜肉嗜鯅之類也。

昔齊桓公出，見一故墟而問之。或對曰：郭氏之墟也。復問郭氏曷為墟。曰：善善而惡惡焉。桓公曰：善善惡惡，乃所以為存，而反為墟，何也。曰：善善而不能用，惡惡而不能去，彼善人知其貴己而不用，則怨之，惡人見其賤己而不好，則仇之，夫與善人為怨，惡人為仇，欲毋亡得乎。乃者，王翁善天下賢智材能之士，皆徵聚而不肯用，使人懷誹謗而怨之，更始帝惡諸王假號無義之人而不能去，令各心恨而仇之，是以王翁見攻而身死，宮室燒盡，更始帝為諸王假號而出走，令城郭殘，二王皆有善善惡惡之費，故不免於禍難大灾，卒使長安大都，壞敗為墟，此大非之行也。

北蠻之先，與中國并，歷年茲多，不可記也。仁者不能以德來，强者不能以力并也。其性忿鷙，獸聚而鳥散，其强難屈，而和難得，是以聖王羈縻而不專制也。昔周室衰微，夷狄交侵，中國不絕如綫，於是宣王中興，僅得復其侵地，夫以秦始皇之强，帶甲四十萬，不敢窺河西，乃築長城以分之。

漢興，高祖見圍於平城，呂后時為不軌之言，文帝時匈奴大入，烽火候騎，至雍、甘泉，景、武之間，兵出數困，卒不能禽制，即與之結和親，然後邊甬甬恐民得安，中國以寧，其後匈奴內亂，分為五單于，甘延壽得承其弊，以深德呼韓耶單于，故肯委質稱臣，來入朝見漢家，漢家得以宣德廣之隆，而威示四海，莫不率服，歷世無寇，安危尚未可知，而猥復侵刻匈奴，往攻奪其璽綬，而貶損其大臣號位，變易舊常，分單于為十五，是以恨恚大怒，事相攻拒，王翁不自非悔，及及恐反遂持屈强無理，多拜將率，調發兵馬，運徙糧食財物，以彈彈當作殫索天下，天下愁恨怨苦，因大擾亂，竟不能挫傷一胡虜，徒自窮極竭盡而已。書曰：天天下當補作字孽可避，自作孽不可活，其斯之謂矣。夫高帝之見圍，十日不食，及得免脱，遂無愠色，誠知其往攻非務，而怨之無益也。今匈奴負於王翁，王翁就往侵削擾之，故使事至於斯，豈所謂肉自生蟲，而人自生禍者耶，其為不急，乃劇如此，自作之甚者也。

夫夫疑灾異變怪者，天下所常有，無世而不然，逢明主賢臣，智士仁人，則修德善政，省職慎行以應之，故咎殃消亡，而禍轉為福焉。昔大戊遭桑谷生朝之怪，獲中宗之號，武丁有雊雉升鼎之異，身享百年之壽，周成王遇雷風折木之變，而獲反風歲熟之報，宋景公有熒惑守心之憂，星為徙三舍，由是觀之，則莫善於以德義精誠報塞之矣。故周書曰：天子見怪則修德，諸侯見怪則修政，大夫見怪則修職，士庶見怪則修身，神不能傷道，妖亦不能害德，及衰世薄俗，君臣多淫驕失政，士庶多邪心惡行，是以數有灾異變怪，又不能內自省視，畏天戒，而反外考謗議，求問厥故，惑於佞愚，而以自詿誤，而令患禍得就，皆違天逆道者也。

或言往者公卿重臣缺，而衆人咸豫部署，云甲乙當為之，後果然，彼何以處處疑慮知而又能與上同意乎。孔子謂子貢億則屢中，令衆人能與子貢等乎。余應曰：世之在位人，率同輩，相去不甚膠著，其修善少愈者，固上下所昔聞知也。夫明殊者視異，智均者慮侔，故羣下之隱，常與上同度也。如昔湯、武之用伊呂，高宗之取傅說，桓、穆之授管、寧、由、奚，豈衆人所識知哉。彼羣下雖好意措，亦焉能真，斯以可居大臣輔相者乎。

國家設理官，制刑辟，所以定奸邪，又內量量恐置中丞御史以正齊轂下，故常用明習者，始於欲分正法，而終乎侵輕深刻，皆務酷虐過度，欲見未未恐衍盡力而求獲功賞，或著能立事，而惡劣弱之謗，是以役以棰楚，舞文成惡，及事成獄畢，雖使皋陶聽之，猶不能聞也。至以言語小故，陷致人於族滅，事誠可悼痛焉。漸至乎朝廷，時有忿悁，聞惡弗原，故令天下相放俱成惑，譏有司之行深刻，云下尚執重，而令上得施恩澤，此言甚非也。夫賢吏正士，為上處事，持法宜如丹青矣。是故言之當必可行也。罪之當必可刑也。如何苟欲阿指乎。如遭上忽略不宿留，而聽行其事，則當受强死也。哀帝時，待詔伍客以知皇皇恐星好方道以知至方道疑有阙誤，數召，後坐帝帝恐衍事下獄，獄窮訊，得其宿與人言，漢朝當生勇怒子如武帝者，刻暴以為先帝為怒子，非所宜言，大不敬，夫言語之時，過差失誤，乃不足被以刑誅，及詆欺事可無於於恐衍不至罪，易言，大人虎變，君子豹變，即以是論諭人主。寧可謂曰：何為比我禽獸乎。如稱君之聖明如堯、舜同。或可怒曰：何故比我於死人乎。世主既不通，而輔佐執事者復隨而聽之，順成之，不亦重為矇曚乎。

天地之所貴者人也。聖人之所尚者義也。德義之所成者智也。明智之所求者學問也。雖有至聖，不生而智，雖有至材，不生而能。故志曰：黄帝師風后，顓頊師老彭，帝嚳師祝融，堯師務成，舜師紀后，禹師黑本書黑作墨如，湯師伊尹，文、武師姜尚，周公師庶秀，孔子師老聃，夫此十一君者，皆上聖也。由待學問，其智乃博，其德乃碩，而况於凡人乎。是故工欲善其事，必先利其器，士欲宣其義，必先讀其書。易曰：君子以多志前言往行，以畜其德，是以人之有學也。猶物之有治也。故夏后之璜，楚和之璧，不琢不錯，不離礫石，夫瑚簋之器，朝祭之服，其始也。乃山野之木，蠶繭之絲耳，使巧倕加繩墨，而製之以斤斧，女工加五色，而製之以機杼，則皆成宗廟之器，黼黻之章，可羞於鬼神，可御於王公，而况君子敦貞之質，察敏之才，攝之以良朋，教之以明師，文之以禮樂，導之以詩書，幽赞之以周易，明之以春秋，其有不濟乎。

凡為治之大體，莫善於抑末而務本，莫不善於離本而飾末，夫為國者以富民為本，以正學為基，民富乃可教，學正乃得義，民貧則背善，學淫則詐僞，入學則不亂，得義則忠孝，故明君之法，務此二者，以為太平基也。

夫富民者以農桑為本，以游業為末，百工者以致用為本，以巧飾為末，商賈者以通貨為本，以鬻奇為末，三者守本離末則民富，離本守末則民貧，貧則厄而忘善，富則樂而可教，教訓者以道義為本，以巧辨為末，辭語者以信順為本，以詭麗為末，列士者以孝悌為本，以交游為末，孝悌以致養為本，以華觀為末，人臣者以忠正為本，以媚愛為末，五者，守本離末，則仁義興，離本守末，則道德崩，慎本略末猶可也。舍本務末則惡矣。

夫用天之道，分地之利，六畜生於時，百物取於野，此富國之本也。游業末事，以收民利，此貧邦之源也。忠信謹慎，此德義之基也。虛無譎詭，此亂道之根也。故力田所以富國也。今民去農桑，赴游業，披采衆利，聚之一門，雖於私家有富，然公計愈貧矣。百工者所使備器也。器以便事為善，以膠固為上，今工好造雕琢之器，僞飾之巧，以欺民取賄，雖於奸工有利，而國界界疑計愈病矣。商賈者所以通物也。物以任用為要，以堅牢為資，今競鬻無用之貨，淫侈之弊，以惑民取産，雖於淫商有得，然國計愈失矣。此三者，外雖有勤力富家之私名，然內有損民貧國之公費費作實，故為政者明督工商，勿使淫僞，困辱游業，勿使擅利，寬假本農而寵遂學士，則民富而國平矣。

夫教訓者，所以遂道術而崇德義也。今學問之士，好語虛無之事，争著雕麗之文，以求見異於世，品人鮮識，從而尚之，此傷道德之實而惑矇夫之失失作大者也。詩賦者，所以頌善醜之德，泄哀樂之情也。故温雅以廣文，興喻以盡意，今賦頌之徒，苟為饒辨屈蹇之辭，競陳誣罔無然之事，以索見怪於世，愚夫戇士，從而奇之，此悖孩童之思，而長不誠之言者也。盡孝悌於父母，正操行於閨門，所以為列士也。今多務交游以結黨，偷勢竊名以取濟渡，誇末之徒，從而尚之，此逼貞士之節，而眩世俗之心者也。養生順志，所以為孝也。今多違志以儉養，約生以待終，終没之後，乃崇飾喪紀以言孝，盛饗賓旅以求名，誣善之徒，從而稱之，此亂孝悌之真行，而誤後生之痛者也。忠正以事君，信法以理下，所以居官也。今多奸諛以取媚，玩法以便己，苟得之徒，從而賢之，此滅貞良之行，開亂危之源者也。五者外雖有賢才之虛譽，內有傷道德之至實，凡此八者，皆衰世之務，而暗君之所固也。

國之所以治者，君明也。其所以亂者，君暗也。君之所以明者，兼聽也。其所以暗者，偏信也。是故人君通必必作心兼聽，則聖日廣矣。庸說偏信，則愚日甚矣。詩云，先民有言，詢於芻蕘，夫堯舜之治，闢四門，明四目，通四聰，是以天下輻凑而聖無不照，故共鯀之徒徒下有弗能塞三字也。靖言庸回，弗能惑也。秦之二世務隱藏己而斷百僚，隔捐疏賤而信趙高，是以聽塞於貴重之臣，明蔽於驕妒之人，故天下潰叛，弗得聞也。皆知高殺，莫敢言之，周章至戲乃始駭，閻樂進勸乃後悔，不亦晚乎。故人君兼聽納下，則貴臣不得誣，而遠人不得欺也。是故明君莅衆，務下之言，以昭外也。敬納卑賤，以誘賢也。其無拒言，未必言者之盡用也。乃懼拒無用而讓有用也。其無慢賤也。未必其人盡賢也。乃懼慢不肖而絕賢聖聖作望也。是故聖王表表作責小以厲大，賞鄙以招賢，然後良士集於朝，下情達於君也。故上無遺失之策，官無亂法之臣，此君民之所利，而奸佞之所患也。

舜曰：予違汝弼，汝無面從，退有後言，故治國之道，勸之使諫，宣之使言，然後君明察而治情通矣。且凡驕臣之好隱賢也。既患其正義以繩己矣。又耻居上位而明不及下，尹居無居字，尹疑尸其職而策不出於己，是以卻宛得衆而子常殺之，屈原得君而椒蘭構讒，耿壽建常平而嚴延妒其諫無諫字謀，陳湯殺郅支而匡衡挍挍作救其功，由此觀之，處位卑賤而欲效善於君，則必先與寵人為讎矣。乘舊寵沮之於內，而己接賤欲自信於外，此思善之君，願忠之士，所以雖并生一世，而終不得遇者也。

國之所以存者治也。其所以亡者亂也。人君莫不好治而惡亂，樂存而畏亡，然嘗觀上記，近古已來，亡代有三，穢國不數，夫何故哉。察其敗，皆由君常好其所以亂而惡其所以治，憎其所與與作以存而愛其所與與作以亡，是故雖相去百世，殊俗千里，然其亡徵敗迹，若重規襲矩，稽節合符。故曰：殷鑒不遠，在夏后之世。

夫與死人同病者，不可生也。與亡國同行者，不可存也。豈虛言哉。何以知人且病，以其不嗜食也。何以知國之將亂，以其不嗜賢也。是故病家之厨，非無嘉饌，乃其人弗之能食，故遂死也。亂國之官，非無賢人，其君弗之能任，故遂亡也。故養壽之士，先病服藥，養世之君，先亂任賢，是以身常安而國脉舊無脉字，補之永也。身之病待醫而愈，國之亂，待賢而治，治身有黄帝之術，理世有孔子之經，然病不愈而亂不治者，非灸針之法誤，而五經之言誣也。乃因之者非其人，苟非其人，則規不圓而矩不方，繩不直而準不平，鑽燧不得火，鼓石不下金，驅馬不可以追速，進舟不可以涉水也。凡此八者，有形見物，苟非其人，猶尚無功，則又况乎懷道道下有術字以撫民氓，乘六龍以御天心者哉。夫理世不得真賢，譬由治病不得真藥也。是故先王為官擇人，必得其材，功加於民，德稱其位，此三代開國建侯所以能傳嗣百世，歷載千數者也。

凡有國之君，未嘗不欲治也。而治不世見者，所任不固固作賢也。世未嘗無賢也。而賢不得用者，羣臣妒也。主有索賢之心，而無得賢之術，臣有進賢之名，而無進賢之實，此所以人君孤危於上，而道獨抑於下也。夫國君之所以致治者，公也。公法行則宄亂絕，佞臣之所以便身者，私也。私術用則公法奪，列士之所以建節者，義也。正節立則醜類代，此奸臣亂吏、思私之徒所以為日夜杜隔隔作塞賢君義士之間，亟亟作咸使不相得者也。

夫賢者之為人臣，不損君以奉佞，不阿衆以取容，不墮公以聽私，不撓法以吐剛，其明能照奸，而義不比黨，是以范武歸晉而國奸逃，華元反朝而魚氏亡，故正義之士，與邪枉之人不兩立，而人君之取士也。不能參聽民氓，斷之聰明，反徒信亂臣之說，獨用污吏之言，此所謂與仇選使，令囚擇吏者也。書云，謀及乃心，謀及庶人。孔子曰：衆好之，必察焉。衆惡之，必察焉。故聖人之施舍也。不必任衆，亦不必專己，必察彼己之謂謂作為而度之以義，故舉無遺失，而功無廢滅也。惑君則不然，己有所愛，則因以斷正，不稽於衆，不謀於心，苟眩於愛，唯言是從，此政之所以敗亂，而士之所以放佚者也。故有周之制，天子聽政，三三上有使字公至於列士獻詩，庶人傳語，近臣盡規，親戚補察，瞽史教誨，耆艾修之，而後王斟酌焉。是以事行而無敗也。末世則不然，徒信貴人驕妒之議，獨用宿宿作苟媚蠱惑之言，行豐禮者蒙愆咎，論德義者見尤惡，於是諛臣佞人從以詆訾之法，被以議上之刑，此賢士之姤困也。夫詆訾之法者，伐賢之斧也。而驕妒之臣，噬賢之狗也。人君內秉伐賢之斧，而外招噬賢之狗，欲其至理也自而外至理也作權噬賢之狗而外招賢欲其至也。不亦悲乎。

兵之設也久矣。涉歷五代以迨於今，國未嘗不以德昌而以兵强也。今兵巧之械，盈乎府庫，孫、吳之言，聒乎將耳，然諸將用之進戰則兵敗，退守則城亡，是何也哉。彼此之情不聞乎主上，勝負之數不用用作明乎將心，士卒進無利而退無畏，此所以然也。夫服重上嵠嵠作阪，步驟千里，馬之禍也。然騏驥樂之者，以御者良，足為盡力也。先登陷陣，赴死嚴敵，民之禍也。然節士樂之者，以明君可為效死也。凡人所以肯赴死亡而不辭者，非為趍利，則因以避害也。無賢鄙愚智皆然，顧其所利害有異耳，不利顯名，則利厚賞也。不避耻辱，則避禍亂也。非此四者，雖聖王不能以要其臣，慈父不能以必其子，明主深知之，故崇利顯害以與下市，使親疏貴賤愚智必順我令，乃得其欲，是以一旦軍鼓雷震，旌旗并發，士皆奮激，競於死敵者，豈其情厭久生而樂空死哉。乃義士且以徼其名，貪夫且以求其賞。

爾今上段徼字至爾今舊作求實取令，改之吏從軍敗没，死公事者，以十萬數，上不聞吊唁嗟嘆之榮名，下又無禄賞之厚實，節士無所勸慕，庸夫無所貪利，此其所以人懷阻解，不肯復死者也。軍起以來，暴師五年，典兵之吏，將以千數，大小之戰，歲十百合，而希有功，歷察其敗，無他故焉。皆將不明於變勢，而士不勸於死敵也。其士之不能死也。乃其將不能效也。言賞則不與，言罰則不行，士進有獨死之禍，退蒙衆生之福，此其所以臨陣忘戰而競思奔北者也。今觀諸將，既無料敵合變之奇，復無明賞必罰之信，然其士又甚貧困，器械不簡習，將恩不素結，卒然有急，則吏以暴發虐其士，士以所屈屈作拙遇敵抉抉作巧，此為將吏驅怨以禦讎，士卒縛手以待寇也。夫將不能勸其士，士不能用其兵，此二者，與無兵等，無士無兵而欲合戰，其敗負也。理數也然。故曰：其敗者，非天之所灾，將之過也。

人君之稱，莫大於明，人臣之譽，莫美於忠，此二德者，古來君臣所共願也。然明不繼踵，忠不萬一它本作全者，非必愚暗不逮而惡名名下有揚也。所以求之非道耳，夫明據下起，忠依上成，二人同心，則其利斷金，能如此者，要在於明操法術而已矣。夫帝王者，其利重矣。其威大矣。徒懸重利，足以勸善，徒設嚴威，可以懲奸，乃張重利以誘民，操大威以驅民，則舉世之人，可令冒白刃而不恨，赴湯火而不難，豈云但率之以共治而不宜哉。若鷹，野鳥也。然獵夫御之，猶使終日奮擊而不敢怠，豈有人臣而不可使盡力者哉。故進忠扶危者，賢不肖之所共願也。誠皆願之，而行違者，常苦其道不利而有害，言未得信而身敗，廣觀古來愛君憂主敢言之臣，忠信未達而為左右所鞫案，更為愚惡無狀之臣者，豈可勝數哉。孝成終没之日，不知王章之直，孝哀終没之日，不知王嘉之忠也。

後賢雖有憂君哀主之情，忠誠正直之節，然猶且沉吟觀聽，是以忠臣必待明君乃能顯其節，良吏必待察主乃能成其功，故聖人求之於己，不以責下也。凡為人上，法術明而賞罰必者，雖無言語而勢自治，法術不明而賞罰不必者，雖日號令然勢自亂，是故勢治者雖委之不亂，勢亂者雖勤之不治也。堯、舜拱己無為而有餘，勢治也。胡亥、王莽馳騖而不足，勢亂也。故曰：善者求之於勢，弗責於人，是以明王審法度而布教令，不行私以欺法，不黷教以辱命，故臣下敬其言而奉其禁，竭其心而稱其職，此由法術明也。是故聖人顯諸仁，藏諸用，神而化之，使民宜之，然後致其治而成其功，功業效於民，美譽傳於世，然後君乃得稱明，臣乃得稱忠，此所謂明據下作，忠依上成，二人同心，其利斷金者也。

人君之治，莫大於道，莫盛於德，莫美於教，莫神於化，道者所以持之也。德者所以苞之也。教者所以知之也。化者所以致之也。民有性有情，有化有俗，情性者，心也。本也。化俗者，行也。末也。上君撫世，先其本而後其末，順其心而理其行，心情苟正，則奸慝無所生，邪意無所載矣。是故上聖不務治民事而務治民心。故曰：聽訟吾由人也。必也使無訟乎。導之以德，齊之以禮，民親愛則無相害傷之意，動思義則無奸邪之心，夫若此者，非法律之所使也。非威刑之所强也。此乃教化之所致也。

聖人甚尊德禮而卑刑罰，故舜先敕契以敬敷五教，而後命皋陶以五刑三居，是故凡立法者，非以司民短而誅過誤，乃以防奸惡而救禍敗，撿淫邪而內正道耳，民蒙善化，則人有士君子之心，被惡政，則人有懷奸亂之慮，故善者之養天民也。由良工之為麯豉也。起居以其時，寒温得其適，則一蔭之麯豉盡美而多量，其遇拙工，則一蔭之麯豉皆臭敗而弃捐，今六合亦由一蔭也。黔首之屬，猶豆麥也。變化云為，在將者耳，遭良吏則皆懷忠信而履仁厚，遇惡吏則皆懷奸邪而行淺薄，忠厚積則致太平，奸薄積則致危亡，是以聖帝明王，皆敦德化而薄威刑，德者所以修己也。威者所以治人也。民之生世也。猶鑠金之在爐，方圓薄厚，隨熔製耳，是故世之善惡，俗之薄厚，皆在於君主，誠能使六合之內，舉世之人，咸懷方厚之情，而無淺薄之惡，各奉公正之心，而無奸險之慮，則羲、農之俗，復見於茲，麟龍鸞鳳，復畜於郊矣。

