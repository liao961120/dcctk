*孫卿子

君子曰：學不可以已，青取之藍而青於藍，冰水為之而寒於水，故木受繩則直，金就礪則利，君子博學而日三省乎己，則知明而行無過矣。故不登高山，不知天之高也。不臨深谿，不知地之厚也。不聞先王之遺言，不知學問之大也。於越夷貊之子，生而同聲，長而異俗，教使之然也。吾嘗終日而思矣。不如須臾之所學，吾嘗跂而望矣。不如登高之博見也。登高而招，臂非加長也。而見者遠，順風而呼，聲非加疾也。而聞者彰，假輿馬者，非利足也。而致千里，假舟檝者，非能水也。而絕江河，君子生非異也。善假於物也。故君子居必擇鄉，游必就士，所以防邪僻而近中正也。積土成山，風雨興焉。積水成淵，蛟龍生焉。積善成德，聖心備本書備作循焉。故不積跬步，無以至千里，不積小流，無以成河海，故聲無小而不聞，行無隱而不形，玉在山而木草潤，淵生珠而崖不枯，為善積也。安有不聞者乎。

見善必以自存也。見不善必以自省也。故非我而當者，吾師也。是我而當者，吾友也。諂諛我者，吾賊也。故君子隆師而親友，以致惡其賊，好善無厭，受諫而能誡，雖欲無進，得乎哉。小人反是，致亂而惡人之非己，致不肖而欲人之賢己，心如虎狼，行如禽獸，而又怨人之賊己，諂諛者親，諫争者疏，循循作修正為笑，至忠為賊，雖欲無滅亡，得乎哉。

夫驥一日而千里，駑馬十駕，則亦及之矣。或遲或速，或先或後耳，胡為乎其不可相及也。跬步而不休，跛鱉千里，累土而不輟，丘山崇成，彼人之才性之相懸也。豈若跛鱉之與六驥足哉。然而跛鱉致之，六驥不致，是無他故焉。或為之，或不為耳。

君子易知而難狎，易懼而難脅，畏患而不避義死，欲利而不為所非，交親而不比，言辨而不辭，蕩蕩乎其有以殊於世也。君子能亦好，不能亦好，小人能亦醜，不能亦醜，君子能則寬容直易以開導人，不能則恭敬撙絀以畏事人，小人能則倨傲僻違以驕溢人，不能則妒嫉怨誹以傾覆人。故曰：君子能則人榮學焉。不能則人樂告之，小人能則人賤學焉。不能則人羞告之，是君子小人之分也。

君子養心，莫善於誠，致誠無他，唯仁之守，唯義之行，誠心守仁則能化，誠心行義則能變，變化代興，謂之天德，天不言而人推高焉。地不言而人推厚焉。四時不言而百姓期焉。夫此有常以至其誠者也。君子至德，默然而喻，未施而親，不怒而威，天地為大矣。不誠則不能化萬物，聖人為智矣。不誠則不能化萬民，父子為親矣。不誠則疏，君上為尊矣。不誠則卑，夫誠者，君子之守而政事之本也。君子位尊而志恭，心小而道大，所聽視者近，而所聞見者遠，是何耶，則操術然也。君子審後王之道而論於百王之前，推禮義之統，分是非之分，總天下之要，治海內之衆，若使一人，故操彌約而事彌大，五寸之矩，盡天下之方，故君子不下室堂，而海內之情舉，積此者，則操術然也。

好榮惡辱，好利惡害，是君子小人所同也。若其所以求之道則異，小人疾為誕而欲人之信己，疾為詐而欲人之親己，禽獸行而欲人之善己，慮之難知也。行之難安也。持之難立也。成則必不得其所好，必遇其所惡焉。故君子者，信矣。而亦欲人之信己，忠矣。而亦欲人之親己，修修舊作循，改之正治辨矣。而亦欲人之善己，慮之易知也。行之易安也。持之易立也。成則必得其所好，必不遇其所惡焉。是故窮則不隱，通則大明，身死而名彌白。

兼服天下之心，高上尊貴不以驕人，聰明聖智不以窮人，齊給速通不争先人，剛毅勇敢不以傷人，不知則問，不能則學，雖能必讓，君子能為可貴，不能使人必貴己，能為可信，不能使人必信己，能為可用，不能使人必用己，故君子耻不修，不耻見污，耻不信，不耻不見信，耻不能，不耻不見用，是以不誘於譽，不恐於誹，率道而行，端然正己，不為物傾側，夫是之謂誠君子。

仲尼之門人，五尺之竪子，言羞稱乎五伯，是何也。曰：然，彼非本政教也。非致隆高也。非綦文理也。非服人心也。向方略，審勞逸，畜積修門而能顛倒其敵者也。詐心已勝矣。彼以讓飾争，依乎仁而蹈利者也。小人之杰也。彼固曷足稱乎大君子之門哉。彼王者不然，致賢而能以救不肖，致强而能以寬弱，戰必能殆之而羞與之門，委然成文以示之，天下自化矣。有灾繆者然後誅之，故聖王之誅甚省矣。

秦昭王問孫卿曰：儒無益於人之國。孫卿曰：儒者法先王，隆禮義，謹乎臣子而致貴其上者也。雖窮困凍餒，必不以邪道為貪，無置錐之地，而明於持社稷之大義，勢在人上，則王公之材也。在人下，則社稷之臣，國君之寶也。雖隱於窮閻陋屋，人莫不貴，貴道誠存也。在本朝則美政，在下位則美俗，儒之為人下如是矣。其為人上也。廣大矣。志意定乎內，禮節修乎朝，法則度量正乎官，忠信愛利形乎下，故近者歌謳而樂之，遠者竭蹶而趍之，四海之內若一家，通達之屬，莫不從服，夫其為人下也如彼，其為人上也如此，何為其無益於人之國乎。昭王曰：善。

君子之所謂賢者，非能遍能人之所能能舊皆作賢，改之之謂也。君子之所謂知知舊作智者，非能遍知知舊作智人之所知知舊作智之謂也。君子之所謂辨者，非能遍辨人之所辨之謂也。君子之所謂察者，非能遍察人之所察之謂也。有所止止舊作上，改之矣。相高下，序五種，君子不如農人，通財貨，辨貴賤，君子不如賈人，設規矩，便備用，君子不如工人，若夫論德而定次，量能而授官，使賢不肖皆得其位，能不能皆得其官，萬物得宜，事變得應，言必當理，事必當務，然後君子之所長也。君子無爵而貴，無禄而富，不言而信，不怒而威，窮處而榮，獨居而樂，豈不至尊至富，至重至嚴哉。

請問為政。曰：聽政之大分，以善至者，待之以禮，以不善至者，待之以刑，兩者分别，則賢不肖不雜，是非不亂，賢不肖不雜，則英杰至，是非不亂，則國家治，若是，令行禁止，王者之事畢矣。公平者，職之衡也。中和者，聽之繩也。其有法者以法行，其無法者以類舉，聽之盡也。偏黨而無經，聽之辟也。故有良法而亂者有之矣。有君子而亂者，自古及今未嘗聞也。傳曰：治生乎君子，而亂生乎小人，此之謂也。

馬駭輿，則君子不安輿，庶人駭政，則君子不安位，馬駭輿，則莫若静之，庶人駭政，則莫若惠之，選賢良，舉篤敬，興孝悌，收孤寡，如是，則庶人安政，然後君子安位矣。傳曰：君者，舟也。庶人者，水也。水則載舟，水則覆舟，此之謂也。故君人者，欲安，則莫若平政愛民矣。欲榮，則莫若隆禮敬士矣。欲立功名，則莫若尚賢使能矣。是君人者之大節也。三節者當，則其餘莫不當矣。三節者不當，則其餘雖曲當，由將無益也。成侯，嗣公，聚斂計數之君也。未及取民也。鄭子産，取民者也。未及為政也。管仲，為政者也。未及修禮也。故修禮者王，為政者强，取民者安，聚斂者亡，故王者富民，霸者富士，僅存之國富大夫，亡國富筐篋，實府庫，筐篋已富，府庫已實，而百姓貧，夫是之謂上溢而下漏，入不可以守，出不可以戰，則傾覆滅亡，可立而待也。故我聚之以亡，敵得之以强，聚斂者，召寇肥敵，亡國危身之道也。故明君不蹈也。

足國之道，節用裕民，而善藏其餘也。節用以禮，裕民以政，彼裕民則民富，出實百倍，上以法取焉。而下以禮節用之，餘若丘山，夫君子奚患乎無餘也。故知節用裕民，則必有仁義聖良之名，而且有富厚丘山之積矣。不知節用裕民則民貧，出實不半，上雖好取侵奪，猶將寡獲也。而或以無禮節用之，則必有貪利之名，而且有空虛窮乏之實矣。

禮者，貴賤有等，長幼有差，貧富輕重皆有稱者也。德必稱位，位必稱禄，禄必稱用，由士以上，則必以禮樂節之，衆庶百姓，則必以法數制之，輕田野之税，平關市之徵，省商賈之數，罕興力役，無奪農時，如是，則國富矣。夫是謂以政裕民也。

人之生不能無羣，羣而無分則争，争則亂，亂則窮矣。故無分者，人之大害也。有分者，天下之本利也。古者，先王分割而等異之也。故使或美或惡，或厚或薄，或逸樂，或劬勞，非特以為淫誇之聲，將以明仁之文，通仁之順也。故為雕琢刻鏤，黼黻文章，使之以辨貴賤而已，不求其觀，為鐘鼓管磬，琴瑟竽笙，使之以辨吉凶，合歡定和而已，不求其餘，為宮室臺榭，使以避燥濕，辨輕重而已，不求其外。

若夫重色而衣之，重味而食之，重財物而制之，合天下而君之，非特以為淫泰也。以為王天下，理萬變，裁萬物，養萬民，兼制天下者，為莫若仁人之善也。夫故其知慮足以治之，其仁厚足以安之，其德音足以化之，得之則治，失之則亂，百姓誠賴其智也。故相率而為之勞苦，以務逸之，以養其智也。誠美其厚也。故為之出死斷亡以覆救之，以養其厚也。誠美其意意作德也。故為雕琢刻鏤，黼黻文章以藩飾之，以養其德也。故仁人在上，百姓貴之如帝，親之如父母，為之出死斷亡者，無他故焉。其所是焉誠美，其所得焉誠大，其所利焉誠多也。故曰：君子以德，小人以力也。百姓之力，待之而後功，百姓之羣，待之而後和，百姓之財，待之而後聚，百姓之勢，待之而後安，百姓之壽，待之而後長，父子不得不親，兄弟不得不順，男女不得不歡，少者以長，老者以養，故曰天地生之，聖人成之，此之謂也。

今之世不然，厚刀布之斂以奪之財，重田野之税以奪之食，苛關市之徵以難其事，權謀傾覆以靡弊之，百姓曉然皆知其將大危亡也。是以臣背其節而不死其事者，無他故焉。人主自取之也。不教而誅，則刑繁而邪不勝，教而不誅，則奸民不懲，誅而不賞，則勤勵之民不勸，誅賞而不類，則下疑俗險，而百姓不壹，故先王明禮義以壹之，致忠信以愛之，尚賢使能以次之，爵服賞慶以申重之，時其事，輕其任，以調齊之，兼覆之，養長之，如保赤子，若是，故奸邪不作，盗賊不起，而化善者勸勉矣。是何則，其道易，其塞固，其政令壹，其防表明也。故曰：上壹則下壹矣。上二則下二矣。

國者，天下之制利用也。人主者，天下之利勢也。得道以持之，則大安也。大榮也。不得道以持之，則大危矣。大累矣。故用國者義立而王，信立而霸，權謀立而亡，三者明主之所謹擇也。仁人之所務白也。湯以亳，武王以鎬，皆百里之地也。天下為一，諸侯為臣，通達之屬，莫不從服，無他故焉。以濟義矣。是所謂義立而王也。齊桓，晉文，楚莊，吳闔廬，越勾踐，是皆僻陋之國也。威動天下，强殆中國，無他故焉。信也。是所謂信立而霸也。不務張其義，濟其信，唯利之求，內則不憚詐其民而求小利焉。外則不憚詐其與而求大利焉。內不修正其所以有，然常欲人之有，如是，則臣下百姓，莫不以詐心得其上矣。上詐其下，下詐其上，則是上下析也。如是，則敵國輕之，與國疑之，權謀日行，而國不免危亡，齊閔，薛公是也。是無他故焉。唯其不由禮義而由權謀也。三者，明主之所謹擇也。而仁人之所務白也。善擇者制人，不善擇者為無為字人制之。

國君無君字者，天下之大器也。重任也。不可不善為擇所而後措之，措險則危，不可不善為擇道然後道之，塗穢則塞，危塞則亡，故道王者之法，與王者之人為之，則亦王矣。道霸者之法，與霸者之人為之，則亦霸矣。道亡國之法，與亡國之人為之，則亦亡矣。故國者，世以新者也。改玉改行也。一朝之日也。一日之人也。然而有千歲之國何也。曰：援夫千歲之信法以持之也。安與夫千歲之信士為之也。人無百歲之壽，而有千歲之信士何也。曰：以夫千歲之法自持者，是乃千歲之信士矣。故與積禮義之君子為之則王，與端誠信全之士為之則霸，與權謀傾覆之人為之則亡，三者，明主之所謹擇也。

國危則無樂君，國安則無憂民，亂則國危，治則國安，今君人者，急逐樂而緩治國，豈不過甚哉。譬之是由好聲色而恬無耳目也。豈不哀哉。故百樂者，生於治國者也。憂患者，生於亂國者也。急逐樂而忘忘作緩治國，非知樂者也。故明君者，必將先治其國，然後百樂得其中，暗君者，必將荒逐樂而緩治國，故憂患不可勝校也。必至於身死國亡，然後止也。豈不哀哉。將以為樂，乃得憂焉。將以為安，乃得危焉。將以為福，乃得死亡焉。豈不哀哉。嗚呼，君人者，亦可以察若言矣。故治國有道，人主有職，若夫論一相以兼率之，使臣下百吏，莫不宿道向方而務，是夫人主之職也。若是則名配堯，禹，人主者守至約而詳，事至逸而功，垂衣裳，不下簟席之上，而海內之人莫不願得以為帝王，夫是之謂至約，樂莫大焉。

人主者，以官人為能者也。匹夫者，以自能為能者也。人主得使人為之，匹夫則無所移之，今以一人兼聽天下，必自為之然後可，則勞苦耗萃莫甚焉。如是，則雖臧獲不肯與天子易勢業，以是懸天下，壹四海，役夫之道也。

傳曰：士大夫分職而聽，諸侯之君，分土而守，三公總方而議，則天子拱已止矣。故人主欲得善射，射遠中微，則莫若使羿，逢門矣。欲得善馭，及速致遠，則莫若使王良，造父矣。欲調一天下，制秦楚，則莫若聰明君子矣。其用智甚簡，其為事不勞而功名致大，甚易處，而甚可樂矣。

夫貴為天子，富有天下，名為聖王，兼制人人，莫得而制也。是人情之所同欲也。欲是之主并肩而存，能建是之士不世絕，千歲而不合，何也。曰：人主不公，人臣不忠也。人主則外賢而偏舉，人臣則争職而妒賢，是其所以不合之故也。人主胡不廣焉。無恤親疏，無偏貴賤，唯誠能之求，人臣輕職業讓賢，而安隨其後矣。如是，則功壹天下，名配禹，舜，物由有可樂，如是其美者乎。嗚呼，君人者亦可以察若言矣。

治國者，分已定，則主相臣下百吏，各謹其所聞，不務聽其所不聞，各謹其所見，不務視其所不見，則雖幽閑隱僻，百姓莫不敬分安制以化其上，是治國之徵也。

主道治近不治遠，治明不治幽，治一不治二，主能治近則遠者理，主能治明則幽者化，主能當一則百事正，夫兼聽天下，日有餘而治不足者如此也。是治之極也。既能治近，又務治遠，既能治明，又務治幽，既能當一，又務正百，是過者也。過猶不及也。不能治近，又務治遠，不能察明，又務見幽，不能當一，又務正百，是悖者也。故明主好要而暗主好詳，主好要則百事詳，主好詳則百事荒矣。

國得百姓之力者富，得百姓之死者强，得百姓之譽者榮，三得三得舊皆作三德，改之者具，而天下歸之，三得者亡，而天下去之，湯、武興興舊作與，改之天下同利，除天下同害，政令制度，所以接百姓者，有非理如豪末，必不加焉。故百姓親之如父母，為之死亡而不偷也。亂世不然，使愚詔智，不肖臨賢，生民則致貧隘，使民則甚甚作綦勞苦，又望百姓為之死，不可得也。孔子曰：審吾所以適人，人之所以來我也。大國之主，好見小利，又好以權謀傾覆之人斷事，社稷必危，是傷國者也。大國之主好詐，羣臣亦從而成俗，羣臣若是，則衆庶亦不隆禮義而好貪利矣。君臣上下之俗，莫不若是，則地雖廣，權必輕，人雖衆，兵必弱，刑雖繁，令不下通，是之謂傷國。

有亂君，無亂國，有治人，無治法，羿之法非亡也。而羿不世中，禹之法猶存，而夏不世王，故法不能獨立，得其人則存，失其人則亡，法者，治之端也。君子者，法之源也。故有君子，則法雖省足以遍矣。無君子，則法雖具足以亂矣。故明主急得其人，而暗主急得其勢，急得其人，則身逸而國治，功大而名美，急得其勢，則身勞而國亂，功廢而名辱，故君人者，勞於索之，而休於使之。

械數者，治之流也。非治之源也。君子者，治之源也。官人守數，君子養源，故上好禮義，尚賢使能，而無貪利之心，則下亦將綦辭讓，致忠信，而謹於臣子矣。故賞不治政令不繁而俗美，百姓莫敢不順上之法，象上之志，而勸上之事，而安樂之矣。

君者，民之源也。源清則流清，源濁則流濁，故有社稷而不能愛民，不能利民，而求民之親愛己，不可得也。民不親不愛而求其為己用，為己死，不可得也。民不為己用，不為己死，而求兵之勁，城之固，不可得也。兵不勁，城不固，而求敵之不至，不可得也。敵至而求無危削，不滅亡，不可得也。故人主欲强固安樂，則莫若反之民，欲附下壹民，則莫若反之政，欲修政美國，則莫若求其人，故君人者，愛民而安，好士而榮，兩者無一焉而亡也。明分職，序事業，拔材官能，莫不治理，則公道達而私門塞矣。公義明而私事息矣。如是，則德厚者進而佞悅者止，貪利者退而廉節者起，兼聽齊明而百事不留，故天子不視而見，不聽而聰，不慮而知，不動而功，塊然獨坐而天下從之，如四支之從心也。

人主有六患，使賢者為之，則與不肖者規之，使智者慮之，則與愚者論之，使修士行之，則與奸邪之人疑之，雖欲成功，得乎哉。譬之是猶立直木而恐其影之枉也。惑莫大焉。語曰：公正之士，衆人之痤也。循道之人，奸邪之賊也。今使奸邪之人論其怨賊，而求其無偏，得乎哉。譬之是猶立枉木而求其影之直也。亂莫大焉。故古之人為之不然，其取人有道，其用人有法，取人以以作之道，參之以禮，用人之法，禁之以等，行義動静，度之以禮，智慮取捨，稽之以成，日月積久，挍之以功，故卑不得臨尊，輕不得懸重，愚不得謀智，是以萬舉不過也。

人主欲得善射，射遠中微者，欲得善馭，及速致遠者，懸貴爵重賞以招致之，內不可阿子弟，外不可隱遠人，能致是者取之，是豈不必得之之道哉。雖聖人不能易也。欲治國馭民，調壹上下，將內以固城，外以拒難，治則制人，人不能制也。亂則危辱滅亡，可立而待也。而求卿相輔佐，則獨不若是其公也。唯便辟親比己者之用也。豈不過甚哉。故有社稷者莫不欲强，俄則弱矣。莫不欲安，俄則危矣。莫不欲存，俄則亡矣。故明主有私人以金石珠玉，無私人以官職事業，是何也。曰：本不利於所私也。彼不能而主使之，則是主暗也。臣不能而誣能，則是臣詐也。主暗於上，臣詐於下，滅亡無日，俱害之道也。夫文王非無貴戚也。非無子弟也。非無便僻也。乃舉太公而用之，兼制天下，立七十一國，姬姓獨居五十三人，周之子孫，莫不為顯諸侯，如是者，能愛人也。故舉天下之大道，立天下之大功，然後隱其所憐所愛。故曰：唯明主為能愛其所愛，暗主則必危其所愛，此之謂也。

從命而利君謂之順，從命而不利君謂之諂，逆命而利君謂之忠，逆命而不利君謂之篡，不恤君之榮辱，不恤國之臧否，偷合苟容，以持禄養交而已，謂之國賊，君有過謀過事，將危國家，隕社稷之具也。大臣父兄有能進言於君，用則可，不用則去，謂之諫，有能進言於君，用則可，不用則死，謂之争，有能比智同力，率羣臣百吏，而相與强君矯君，以解國之大患，除國之大害，成於尊君安國，謂之輔，有能抗君之命，竊君之重，反君之事，以安國之危，除君之辱，謂之弼，故諫争輔弼之人，社稷之臣也。國君之寶也。明君之所尊所厚也。而暗主惑君君作之為己賊也。故明君之所賞，暗君之所罰也。暗君之所賞，明君之所殺也。傳曰：從道不從君，正義之臣設，則朝廷不頗，諫争輔弼之人信，則君過不遠，爪牙之士施，則仇讎不作，邊境之臣處，則界垂不喪，故明主好同，暗主好獨，明主尚賢使能，而饗其盛，暗主妒賢畏能而滅其功，罰其忠，賞其賊，夫是之謂至暗，有大忠者，有次忠者，有下忠者，有國賊者，以德覆君而化之，大忠也。以德調君而補之，次忠也。以是諫非而怒之，下忠也。不恤君之榮辱，不恤國之臧否，偷合苟容，以持禄養交而已，國賊也。

人主之患，不在乎不言，而在乎不誠，夫言用賢者，口也。却賢者，行也。口行相反，而欲賢者之至，不肖者之退，不亦難乎。夫曜蟬者，務在明其火，振其樹而已，火不明，雖振其樹無益也。今人主有能明其德，則天下歸之，若蟬之歸明火也。

臨武君與荀卿議兵於趙孝成王前。王曰：請問兵要。臨武君曰：上得天時，下得地利，觀敵之變動，後之發，先之至，此用兵之要術也。荀卿曰：不然，所聞古之道，凡用兵戰攻之本，在乎一民也。弓矢不調，則羿不能以中微，六馬不和，則造父不能以致遠，士民不親附，則湯，武不能以必勝也。故善附民者，是乃善用兵者也。故兵要在乎善附舊無善字，補之民而已。臨武君曰：不然，兵之所貴者，勢利也。所行者，變詐也。善用之者，莫知其所從出，孫，吳用之，無敵於天下，豈必待附民乎。荀卿曰：不然，臣之所道，仁人之兵，王者之志也。君之所貴，權謀勢利，攻奪變詐也。仁人之兵，不可詐也。彼可詐者，怠慢者也。故以桀詐桀，猶有幸焉。以桀詐堯，譬之若以卵投石，若以指撓沸，若赴水火，入焉焦没耳，故仁人上下一心，三軍同力，臣之於君，下之於上，若子之事父，弟之事兄，若手臂之捍頭目而覆胸腹也。詐而襲之，與先驚而後擊之一也。臨武君曰：善。

陳嚻問荀卿曰：先生議兵，常以仁義為本，仁者愛人，義者修修作循理，然則又何以兵為，凡所為有兵者，為争奪也。荀卿曰：非汝所知也。彼仁者愛人，愛人，故惡人之害之也。義者修修作循理，修修作循理，故惡人之亂之也。彼兵者，所以禁暴除害也。非争奪也。故仁人之兵，所存者神，所過者化，若時雨之降，莫不悅喜，故近者親其善，遠方慕其德，兵不血刃，遠邇來服，德盛於此，施及四極。

天行有常，不為堯存，不為桀亡，應之以治則吉，應之以亂則凶，强本而節用，則天不能貧，養備而動時，則天不能病，循循作修道而不貳貳作忒則天不能禍，故水旱不能使之饑，寒暑不能使之疾，妖不能使之凶，背道而妄行，則天不能吉，故水旱未至而饑，寒暑未薄而疾，怪未生而凶，受時與治世同，而殃禍與治世異，不可以怨天，其道然也。故明於天人之分，則可謂至人矣。

天不為人之惡寒輟冬，地不為人之惡遼遠輟廣，君子不為小人之匈匈輟行，天有常道，地有常數，君子有常體，君子道其常，小人計其功。

星墜木鳴，國人皆恐，是天地之變，陰陽之化，物之罕至者也。怪之可也。而畏之非也。夫日月之有食，風雨之不時，怪異之儻見，是無世而不嘗有之，上明而政平，則是雖并世起，無傷也。上暗而政險，則是雖無一至者，無益也。若夫天地之變，畏之非也。人妖則可畏也。政險失民，田蕪稼惡，糴貴民饑，道路有死人，夫是之謂人妖也。政令不明，舉措不時，本事不理，夫是之謂人妖也。禮義不修，外內無别，男女淫亂，父子相疑，上下乖離，寇難日至，夫是之謂人妖也。三者錯，無安國矣。其說甚邇，其灾甚慘。傳曰：萬物之怪書不說，無用之辨，不急之察，弃而不治也。若夫君臣之義，父子之親，夫婦之别，則日切磋而不舍也。

在天者莫明於日月，在人者莫明於禮義，故人之命在天，國之命在禮，君人者隆禮尊賢而王，重法愛民而霸，好利多詐而危，權謀傾覆而亡矣。

主道明則下安，主道幽則下危，故下安則貴上，下危則賤上，故上易知則下親上矣。上難知則下畏上矣。下親上則上安，下畏上則上危，故主道莫惡乎難知，莫危乎使下畏己。傳曰：惡之者衆，則危矣。

入孝出悌，人之小行也。上順下篤，人之中行也。從道不從君，從義不從父，人之大行也。孝子所以不從命有三：從命則親危，不從命則親安，孝子不從命，乃衷也。從命則親辱，不從命則親榮，孝子不從命，乃義也。從命則禽獸，不從命則修飾，孝子不從命，乃敬也。故可以從而不從，是不子也。未可以從而從，是不衷也。明於從不從之義，而能致恭敬，忠信端慤慤舊作整，改之以慎行之，則可謂大孝矣。傳曰：從道不從君，從義不從父，此之謂也。

繁弱巨黍，古之良弓也。然而不得排檠，則不能自正，干將莫耶，古之良劍也。然而不加砥礪，則不能利，不得人力，則不能斷，驊騮騄駬，古之良馬也。然而必前有銜轡之制，後有鞭策之威，加之以造父之馭，然後一日致千里也。夫人雖有性質美而心辨智，必求賢師而事之，擇賢友而友之，得賢師而事之，則所聞者堯，舜，禹，湯之道也。得良友而友之，則所見者忠信敬讓之行也。身日進於仁義而不自知者，靡使然也。今與不善人處，則所聞者欺誣詐僞也。所見者污漫淫邪貪利之行也。身且加於刑戮而不自知者，靡使然也。傳曰：不知其子，視其友，不知其君，視其左右，靡而已矣。

桓公用其賊，文公用其盗，故明主任計不信怒，暗主信怒不任計，計勝怒則强，怒勝計者亡。

天子即位。上卿進曰：如之何憂長也。能除患則為福，不能則為賊，授天子一策。中卿進曰：配天而有下土者，先事慮事，先患慮患，先事慮事謂之接，接則事優成，先患慮患謂之豫，豫則禍不生，事至而後慮者後之後之作謂之後後之則事不舉，患至而後慮者謂之困，困則禍不可禦，授天子二策。下卿進曰：敬戒無怠，慶者在堂，吊者在閭，禍與福鄰，莫知其門，務哉務哉。萬民望之，授天子三策。

口能言之，身能行之，國寶也。口不能言，身能行之，國器也。口能言之，身不能行，國用也。口言善，身行惡，國妖也。治國者、敬其寶，愛其器，任其用，除其妖。

義與利者，人之所，兩有也。雖堯，舜不能去民之欲利，然而能使其欲利不克其好義也。雖桀，紂亦不能去民之好義，然而能使其好義不勝其欲利也。故義勝利者為治世，利克義者為亂世，上重義則義克利，上重利則利克義，故天子不言多少，諸侯不言利害，大夫不言得喪，士不能通貨財，從士以上，皆羞利而不與民争業，樂分施而耻積藏，然後後作故民不困，則則作財貧窶者有所竄其中矣。仁義禮善之於人也。譬之若貨財粟米之於家也。多有之者富，少有之者貧，至無有者窮。

聖王在上，分義行乎下，則士大夫無沉淫之行，百吏官人無怠慢之事，衆庶百姓無奸怪之俗，無盗賊之罪，莫敢犯上之禁，天下曉然皆知夫盗竊之不可以為富也。皆知夫賊害之不可以為壽也。皆知夫犯上之禁不可以為安也。由其道，則人得其所好焉。不由其道，則必遇其所惡焉。是故刑罰甚省，而威行如流也。故刑當罪則威，不當罪則侮，爵當賢則貴，不當賢則賤。

古者，刑不過罪，爵不逾德，故殺其父而臣其子，殺其兄而臣其弟，刑罰不怒罪，爵賞不逾德，是以為善者勸，為不善者沮，威行如流，化易如神，亂世不然，刑罰怒罪，爵賞逾德，以族論罪，以世舉賢，故一人有罪，而三族皆夷，雖德如舜，不免刑均，是以族論罪也。先祖賢，子孫必顯，行雖如桀，列從必尊，此以世舉賢也。以族論罪，以世舉賢，欲無亂，得乎。

尊聖者王，貴賢者霸，敬賢者存，嫚賢者亡，古今一也。故尚賢使能，等貴賤，分親疏，序長幼，此先王之道也。故尚賢使能，則主尊下安，貴賤有等，則令行而不留，親疏有分，則施行而不悖，長幼有序，則事業捷成而有所休，故仁者仁此者也。義者分此者也。節者死生此者也。忠者惇慎於此者也。兼此而能之，備矣。

