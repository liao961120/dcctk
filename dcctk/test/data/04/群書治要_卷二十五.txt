*魏志上

*紀

太祖武皇帝，沛國人，姓曹諱操字孟德，建安四年，袁紹將攻許，公進軍黎陽，紹衆舊無衆字，補之大潰，公收紹書，中得許下及軍中人書，皆焚之。魏氏春秋曰：公云，當紹之强，孤猶不能自保，而况衆人乎。七年。令曰：吾起義兵為天下除暴亂，舊土人民，死喪略盡，國中終日行不見所識，使吾悽愴傷懷，其舉義兵已來將士絕無後者，求其親戚以後之，授土田，官給耕牛，置學師教之，為存者立廟，使視視作祀其先人，魂而有靈，吾百年之後何恨哉。

十二年。令曰：吾起義兵誅暴亂，於今十九年，所征必克，豈吾功哉。乃賢士大夫之力也。天下雖未悉定，吾當要與賢士大夫共定之，而專饗其勞，吾何以安焉。其促定功行封，於是大封功臣二十餘人皆為列侯，其餘各以次受封，及復死事之孤，輕重各有差，十九年，安定大守毋丘興將之官。公戒之曰：羌胡欲與中國通，自當遣人來，慎勿遣人往也。善人難得，必將教羌胡妄有所請求，因欲以自利，不從，便為失異俗意，從之，則無益事，興至，遣校尉范陵至羌中，陵果教羌使自請為屬國都尉。公曰：吾預知當爾，非聖人也。但更事多耳。

二十五年。魏書曰：大祖自統御海內，芟夷羣醜，御軍三十餘年，手不舍書，晝則講軍策，夜則思經傳，雅性節儉，不好華容本书容作麗，後宮衣不錦繡，侍御履不二采，帷帳屏風，壞則補綴，茵蓐取温，無有緣飾，攻城拔邑，得靡麗之物，則悉以賜有功，勛勞宜賞，不吝千金，無功望施，分毫不與，四方獻御，與羣下共之也。

文皇帝諱丕字子桓，武帝太子也。黄初二年，詔以議郎孔羨為宗聖侯，奉孔子祀，令魯郡修起舊廟，置百户吏卒以守衞之，日有蝕之，有司奏免太尉。詔曰：灾異之作，以譴元首，而歸過股肱，豈禹，湯罪己之義乎。其令百官各虔厥職，後有天地之眚，勿復劾三公。

三年，表首陽山東為壽陵。作終制曰：禮國君即位為椑，存不忌忌作忘亡也。封樹之制，非上古也。吾無取焉。壽陵因山為體，無為封樹，無立寢殿，造園邑，通神道，夫葬者，藏也。欲人之不得見也。骨無痛痒之知，冢非棲神之宅，禮不墓祭，欲存亡之不黷也。為棺槨足以朽骨，衣衾足以朽肉肉上舊有骨字，删之而已，故吾營此丘墟不食之地，欲使易代之後，不知其處，無施葦炭，無藏金銀銅鐵，一以瓦器，合古塗車芻靈之義，飯含無以珠玉，無施珠襦玉柙，諸愚俗所為也。季孫以璵璠斂，孔子譬之暴骸中原，宋公厚葬，君子謂華元，樂呂呂作莒，不臣，漢文帝之不發霸陵，無求也。光武之掘原陵，封樹也。霸陵之完，功在釋之，原陵之掘，罪在明帝，是釋之忠以利君，明帝愛以害親也。忠臣孝子，宜思仲尼，丘明，釋之之言，鑒華元，樂呂呂作莒，明帝之戒，存於所以安君定親，使魂靈萬載無危，斯則賢聖之忠孝矣。自古及今，未有不亡之國，是無不掘之墓，喪亂以來，漢氏諸陵，無不發掘，至乃燒取玉柙金縷，骸骨并盡，豈不重痛哉。其皇后及貴人以下，不隨王之國者，有終没皆葬澗西，魂而有靈，無不之也。一澗之間，不足為遠，若違詔妄有所變改造施，吾為戮死地下，死而重死，臣子為蔑死君父，不忠不孝，其以此詔藏之宗廟，副在尚書秘書三府。

五年。詔曰：先王制禮，所以昭孝事祖，大則郊社，其次宗廟三辰五行名山大川，非此族也。不在祀典，叔世衰亂，崇信巫史，至乃宮殿之內，户牖之間，無不沃酹，甚矣其惑也。自今其敢設非祀之祭，巫祝之言，皆以執左道論。

明皇帝諱睿字元仲，文帝太子也。青龍元年，祀故大將軍夏侯惇等於太祖廟庭。魏書載詔曰：昔先王之禮於功臣，存則顯其爵禄，没則祭於大蒸，故漢氏功臣祠於廟庭，大魏元功之臣，功勛優著，終始休明者，其皆依禮祀之，於是以惇等配厚也厚也作饗之。

三年。魏略曰：是年起大極諸殿，築總章觀，又於芳林園中起陂池楫櫂越歌，又於列殿之北立八坊，諸才人以以下舊有下字，删之次序處其中，秩名擬百官之數，使博士馬均作水轉百戲，魚龍蔓延備，如漢西京之制，築閶闔諸門，闕外罘罳，太子舍人張茂以吳，蜀數動，諸將出征，而帝盛興宮室，留意於翫飾，賜與無度，帑藏空竭，又録奪士女前已嫁為吏民妻者，還以配士，既聽以生口自贖，又簡選其有姿色者舊無其有姿色者五字，補之內之掖庭。乃上書諫曰：臣伏見詔書諸士女嫁非士者，一切録奪，以配戰士，斯誠權時之宜，然非大化之善者也。臣請論之，陛下天之子，百姓吏民，亦陛下之子也。今奪彼以與此，亦無以異於奪兄之妻妻弟也。於父母之恩偏矣。又詔書聽得以生口代，故富者則傾家盡産，貧者舉假貸貰，貴買生口，以贖其妻，縣官以配士為名，而實內之掖庭，其醜惡者，乃出與士，得婦者未必有歡心，而失妻者必有憂色，或窮或愁，皆不得志，夫君有天下，而不得萬姓之歡心者，尠不危殆，且軍師在外，數十萬人，一日之費，非徒千金，舉天下之賦以奉此役，猶將不給，况復有宮廷非員無録之女，椒房母后之家，賞賜横興，其費半軍，昔漢武帝好神仙，信方士，掘地為為海，封土為山，賴此時天下為一，莫敢與争者耳，自衰亂以來，四五十載，馬不舍鞍，士不釋甲，每一交戰，血流丹野，瘡痍號痛之聲，于今未已，猶强寇在疆，圖危魏室，陛下當兢兢業業，念崇節約，思所以安天下者，而乃奢靡是務，中尚方純作玩弄之物，炫耀後園，建承露之盤，斯誠快耳目之觀，然亦足以騁寇讎之心矣。惜乎。舍堯舜之節儉，而為漢武之侈事，臣竊為陛下不取也。願陛下霈然下詔，事無益而有損者，悉除去之，以所除無益之費，厚賜將士父母妻子之飢寒者，問民所疾，而除其所惡，實倉廩，繕甲兵，恪恭以臨天下，如是，吳賊面縛，蜀虜輿櫬，不待誅而自服，太平之路，可計日而待也。臣年五十，常恐至死無以報國，是以投軀没命冒昧以聞，唯陛下裁察，書通。上顧左右曰：張茂恃鄕里故也。以事付散騎而已。

景初元年。魏略曰：是歲徙長安諸鐘簴駱駝銅人承露盤，盤折，銅人重不可致，留于霸城，大發銅鑄作銅人二，號曰翁仲，列坐於司馬門外，又鑄黄龍鳳皇各一，置內殿前，起土山於芳林園，使公卿羣僚負土成山，樹松竹雜木善草於其上，捕山禽雜獸置其中。魏略載董尋上書曰：魏略載董尋上書曰：舊作魏書諫曰：改之臣聞古之直士，盡言於國，不避死亡，故周昌比高祖於桀，紂，劉輔譬趙后於人婢，天生忠直，雖白刃沸湯，往而不顧者，誠為時主愛惜天下也。若今之宮室狹小，當廣大之，猶宜隨時，不妨農務，况乃作無益之物，黄龍鳳皇九龍承露盤，土山淵池，其功三倍於殿舍，三公九卿侍中尚書，天下至德，皆知非道，而不敢言者，以陛下春秋方剛，心畏雷霆，今陛下既尊羣臣，顯以冠冕，被以文繡，載以華輿，所以異於小人，而使穿方舉土，面目垢黑，沾體塗足，衣冠了鳥，毁國之光，以崇無益，甚非謂也。孔子曰：君使臣以禮，臣事君以忠，無禮無忠，國何以立，故有君不君，臣不臣，上下不通，心懷鬱結，使陰陽不和，灾害屢降，凶惡之徒，因間而起，誰當為陛下盡言事者乎。又誰當干萬乘以死為戲乎。臣知言出必死，而臣自比於牛之一毛，生既無益，死亦何損，秉筆流涕，心與世辭，既通。帝曰：董尋不畏死耶，主者奏收尋，有詔勿問之也。

齊王芳，字蘭卿，正始八年。尚書何晏奏曰：善為國者，必先治其身，治其身者，慎其所習，所習正，則其身正，其身正，則不令而行，所習不正，則雖令不從，是故為人君者，所與游必擇正人，所觀覽必察正象，放鄭聲而弗聽，遠佞人而弗近，然後邪心不生，而正道可弘也。季末暗主，不知損益，斥遠君子，引近小人，忠良疏遠，便辟褻狎，亂生近暱，譬之社鼠，考其昏明，所積以然，故聖賢諄諄以為至慮。舜戒禹曰：鄰哉鄰哉。言慎所近也。周公戒成王曰：其朋其朋，言慎所與也。詩云，一人有慶，兆民賴之，自今以後，可御幸式乾殿，及游豫後園，皆大臣侍從，因從容戲宴，兼省文書，詢謀政事，講論經籍，為萬世法。

袁紹，字本初，汝南人也。領冀州牧，轉為大將軍，出長子譚為青州，沮授諫紹必為禍始，紹不聽。九州春秋載授諫辭曰：世稱一兔走，萬人逐之，一人獲之，貪者悉止，分定故也。且年均以賢，德均則卜，古之制也。願上惟先代成敗之戒，下思逐兔分定之義。紹曰：孤欲令四兒各據一州，以觀其能，授出。曰：禍其始此乎。

紹進軍黎陽，太祖擊破之，初紹之南也。田豐說紹曰：曹公善用兵，變化無方，衆雖少，未可輕也。不如以久持之，將軍據山河之固，擁四州之衆，外結英雄，內修農戰，然後簡其精鋭，分為奇兵，乘虛迭出，以擾河南，救右則擊其左，救左則擊其右，使敵疲於奔命，民不得安業，我未勞而彼已困，不及二年，可坐克也。今釋廟勝之策，而决成敗於一戰，若不如志，悔無及也。紹不從，豐懇諫，紹怒，以為沮衆，械繫之，紹軍既敗。或謂豐曰：君必見重。豐曰：若軍有利，吾必全，今軍敗，吾其死矣。紹還。曰：吾不用田豐言，果為所笑，遂殺之。

*后妃傳

易稱男正位於外，女正位於內，男女正，天地之大義也。古先哲王，莫不明后妃之制，順天地之德，故二妃嬪媯，虞道克隆，任，姒配姬，周室用熙，廢興存亡，恒此之由，春秋說云，天子十二女，諸侯九女，考之情埋，不易之典也。而末世奢縱，肆其侈欲，至使男女怨曠，感動和氣，唯色是崇，不本淑懿，故風教陵遲，而大綱毁泯，豈不惜哉。嗚乎。有國有家者，其可以永鑒矣。

武宣卞皇后，琅邪人，文帝母也。黄初中，文帝欲追封大后父母。尚書陳羣奏曰：陛下應運受命，創業革制，當永為後式，案典籍之文，無婦人裂土，因夫爵，秦違古制，漢氏因之，非先王之令典也。帝曰：此議是也。其勿施行，以作著詔下藏之臺閣，永為後式。

文德郭皇后，廣宗人也。黄初三年，將登后位。中郎棧潜上疏曰：在昔帝王之有天下，不唯外輔，亦有內助，治亂所由，盛衰從之，故西陵配黄，英娥降媯，并以賢明流芳上世，桀奔南巢，禍階末喜，紂以炮烙，怡悅妲己，是以聖哲慎立元妃，必取先代世族之家，擇其令淑，以統六宮，虔奉宗廟，陰教聿修。易曰：家道正而天下定，由內及外，先王之令典也。春秋書宗人釁夏云，無以妾為夫人之禮，齊桓誓命於葵丘。亦曰：無以妾為妻，今後宮嬖寵，常亞乘輿，若因愛登后，使賤人暴貴，臣恐後世下陵上替，開張非度，亂自上起也。文帝不從。

傳舊無傳字，加之。

夏侯尚，字伯仁，子玄字太初，少知名，累遷散騎常侍中護軍，司馬宣王問以時事，玄議以為夫官才用人，國之柄也。故銓衡專於臺閣，上之分也。孝行存乎閭巷，優劣任之鄕人，下之叙也。夫欲清教審選，在明其分叙，不使相涉而已，何者，上過其分，則恐所由之不本，而干勢馳騖之路開，下逾其叙，則恐天爵之外通，而機權之門多矣。夫天爵下通，是庶人議柄也。機權多門，是紛亂之源也。自州郡中正，品度官才之來，有年載矣。緬緬紛紛，未聞整齊，豈非分叙參錯，各失其要之所由哉。若令中正但考行倫輩，輩當行均，斯可官矣。何者，夫孝行著於家門，豈不忠恪於在官乎。仁恕稱於九族，豈不達於為政乎。義斷行於鄕黨，豈不堪於事任乎。三者之類，取於中正，雖不處其官名，斯任官可知矣。行有大小，比有高下，則所任之流，亦焕然必明舊無明字，補之矣。奚必使中正干銓衡之機於下，而執機柄者有所委仗於上，上下交侵，以生紛錯哉。

且臺閣臨下，考功校否，衆職之屬，各有官長，旦夕相考，莫究於此，閭閻之議，以意裁處，而使匠宰失位，衆人驅駭，欲風俗清静，其可得乎。天臺縣遠，衆所絕意，所得至者，更在側近，孰不修飾以要所求，所求有路，則修己家門者，不如自達於鄕黨矣。自達於鄕黨者，不如自求於州邦矣。苟開之有路，而患其飾真離本，雖復嚴責中正，督以刑罰，猶無益也。豈若使各帥其分，官長則各以其屬能否，獻之臺閣，臺閣則據官長能否之第，參以鄕閭德行之次，擬其倫比，勿使偏頗，中正則唯考其行迹，别其高下，審定輩類，勿使升降，臺閣總之官長所第，中正輩擬比，隨次率而用之，如其不稱，責負在外，然則內外相參，得失有所，互相形檢，孰能相飾，斯則人心定而事理得，庶可以静風俗而審官才矣。

荀彧，字文若，潁川人也。為侍中尚書令。彧别傳曰：彧德行周備，非正道不用心，名重天下，莫不以為儀表，海內英俊咸宗焉。然前後所舉佐命大才，則荀攸，鍾繇，陳羣，司馬宣王，及引致當世知名郗慮，華歆，王朗，荀悅，杜襲，辛毘，趙儼之儔，終為卿相，以十數人，取士不以一揆，戲志才，郭嘉等有負俗之譏，杜畿簡傲少文，皆以智策舉之，終各顯名，荀攸後為魏尚書令，推賢進士。太祖曰：二荀令之論人也。久而益信，吾没世不忘也。

荀攸，字公達，彧從子也。太祖以為軍師。每稱曰：公達外愚內智，外怯內勇，外弱內强，不伐善，不施勞，智可及，愚不可及，雖顏子，寧武，不能過也。文帝在東宮。太祖謂曰：荀公達，人之師表也。汝當盡禮敬之。傅子曰：太祖稱荀令君之進善，不進不休，荀軍帥之去惡，不去不止也。

賈詡，字文和，武威人也。為大中大夫，是時，文帝為五官將，而臨灾侯植才名方盛，各有黨與，有奪宗之議，太祖嘗問詡，詡嘿然不對。太祖曰：與卿言而不答何也。詡曰：屬適有所思，故不即對耳。太祖曰：何思。詡曰：思袁本初，劉景升父子，太祖大笑，於是太子舊無大笑於是太子六字，補之遂定，文帝即位，以詡為太尉。魏略曰：文帝得詡之對太祖，故即位首登上司。荀勖别傳曰：晉司徒闕，武帝問其人於勖。勖荅曰：三公具瞻所歸，不可用非其人，昔文帝用賈詡為三公，孫權笑之。

袁渙，字曜卿，陳郡人也。劉備之為豫州，舉渙茂才，後為呂布所拘留，布初與劉備和親，後離隙，布欲使渙作書罵辱備，渙不可，再三强之，不許，布大怒。以兵脅渙曰：為之則生，不為則死，渙顏色不變。笑而應之曰：渙聞唯德可以辱人，不聞以罵，使彼固君子耶，且不耻將軍之言，彼誠小人耶，將復將軍之意，則辱在此不在於彼，且渙他日之事劉將軍，猶今日之事將軍也。如一旦去此，復罵將軍，可乎。布慚而止。

王修，字叔治，北海人也。年七歲喪母，母以社日亡，來歲鄰里社，修感念母，哀甚，鄰里聞之，為之罷社，袁譚在青州，辟修為治中從事，譚欲攻弟尚。修諫曰：夫兄弟者，左右手也。譬人將鬬而斷其右手，而曰我必勝，若是者，可乎。夫弃兄弟而不親，天下其孰親之，屬有讒人，固將交鬬其間，以求一朝之利，願明使君塞耳而勿聽也。若斬佞臣數人，復相親睦，以禦四方，可以横行天下，譚不聽，太祖遂引軍攻譚於南皮，修聞譚已死。號哭曰：無君焉。歸，遂詣太祖乞收譚尸，太祖不應。修復曰：受袁氏厚恩，若得收斂譚尸，然後就戮，無所恨，太祖嘉其義，聽之。

太祖破南皮，閲修家穀不滿十斛，有書數百卷。太祖嘆曰：士不妄有名，乃辟為司空掾。魏略曰：郭憲字幼簡，西平人也。韓約失衆依憲，衆人多欲取約以徼功，而憲皆責怒之，言人窮來歸我，云何欲危之，後約病死，而陽逵等就斬約頭，欲條疏憲名，憲言我尚不忍生圖之，豈忍取死人以要功乎。逵等乃止，約首到，太祖宿聞憲名，及視疏，怪不在中，以問逵等，逵具以情對，太祖嘆其志義，乃并表列，賜爵關內侯。

邴原，字根矩，北海朱虛人也。太祖辟司空掾，原女早亡，時太祖愛子倉舒亦没，太祖欲求合葬。原辭曰：合葬非禮也。原之所以自容於明公，公之所以待原者，以能守訓典而不易也。若聽明公之命，則是凡庸也。明公焉以為哉。太祖乃止。原别傳曰：魏太子為五官中郎將，天下向慕，賓客如雲，而原獨守道持順，自非公事不妄舉動，太祖微使人從容問之。原曰：吾聞國危不事冢宰，君老不奉世子，此典制也。

崔琰，字秀珪，清河人也。太祖領冀州牧，辟為别駕從事，太祖征并州，留傅文帝於鄴，世子仍出田獵，變易服乘，志在驅逐。書諫曰：蓋聞盤於游田，書之所戒，魯隱觀魚，春秋譏之，此周，孔之格言，二經之明義也。今邦國殄瘁，惠康未洽，士女企踵，所思者德，况公親御戎馬，上下勞慘，世子宜遵大路，慎以行正，思經國之高略，深惟儲副以身為寶，而猥襲虞旅之賤服，忽馳騖而陵嶮，志雉兔之小娛，忘社稷之為重，斯誠有識所以惻心也。唯世子燔翳捐褶，以塞衆望，不令老臣獲罪於天。世子報曰：昨奉嘉命，惠示雅教，欲使燔翳捐褶，翳已壞矣。褶亦去焉。後有此比，蒙復誨諸。

魏國初建，拜尚書，時未立太子，臨灾侯植有才而愛，太祖狐疑，以函令密訪於外。惟琰露板答曰：蓋聞春秋之義，立子以長，加五官將，仁孝聰明，宜承正統，琰以死守之，植，琰之兄女壻也。太祖貴其公亮，喟然嘆息，遷中尉，琰甚有威重，朝士瞻望，而太祖亦敬憚焉。先賢行狀曰：琰清忠高亮，雅識經遠，推方直道，正色於朝，魏初載，委銓衡，總齊清議，十有餘年，文武羣才，多所明拔，朝廷歸高，天下稱平矣。琰薦揚訓，太祖為魏王，訓發表褒述盛德，時人謂琰為失所舉。琰與訓書曰：省表，事佳耳，時乎時乎。會當有變，時舊無琰薦至變時四十三字，補之有白琰此書傲世怨謗者，太祖怒，罰為徒隸，使人視之，辭色無撓。太祖令曰：琰雖見刑而通賓客，門若市人，對賓客虬鬚直視，若有所嗔，遂賜琰死，為世所痛惜，至今寃之。

毛玠，字孝先，陳留人也。為東曹掾，與崔琰并典選舉，其所用皆清正之士，雖於時有盛名，而行不由本者，終莫得進，務以儉率人，由是天下之士，莫不以廉節自厲，雖貴寵之臣，輿服不敢過度。太祖嘆曰：用人如此，使天下人自治，吾復何為哉。文帝為五官將，親自詣玠，屬所親眷。玠答曰：老臣以能守職，幸得免戾，今所說人非遷次，是以不敢奉命，魏國初建，為尚書僕射，復典選舉。先賢行狀曰：玠雅亮公正，在官清恪，其典選舉，拔貞實，斥華僞，進遜行，抑黨與，四海翕然，莫不厲行，貴者無穢欲之累，賤者絕奸貨之求，吏潔於上，俗移于下，民到于今稱之，崔琰既死，玠內不悅，後有白玠者，出見黥面反者，妻子没為官奴婢。玠言曰：使天不雨者，蓋由此也。太祖大怒，收玠付獄。

大理鍾繇詰玠。玠辭曰：臣聞蕭生縊死，因於石顯，賈子放外，讒在絳灌，白起賜劍於杜郵，晁錯致誅於東市，伍員絕命於吳都，斯數子者，或妒其前，或害其後，臣垂齠執，累勤取官，職在機近，人事所竄，屬臣以私，無勢不絕，語臣以寃，無細不理，青蠅横生，為臣作謗，謗臣之人，勢不在他，昔王叔，陳生，争正王廷，宣子平理，命舉其契，是非有宜，曲直有所，春秋嘉焉。是以書之，臣不言此，無有時人，說臣此言，必有徴要，乞蒙宣子之辨，而求王叔之對，若臣以曲聞，即刑之日，方之安駟之贈，賜劍之來，比之重賞之惠，謹以狀對。

時桓楷，和洽進言救玠，玠遂免黜，卒于家。孫盛曰：魏武於是失政刑矣。易稱明折庶獄，傳有舉直錯枉，庶獄明則國無寃民，枉直當則民無不服，未有徴青蠅之浮聲，信浸潤之譖訴，可以允厘四海，唯清緝熙者也。昔漢高獄蕭何，出復相之，玠之一責，永見擯放，二主度量，豈不殊哉。

徐奕，字季才，東莞人也。太祖辟東曹，屬丁儀等見寵於時，并害之，而奕終不為動。傅子曰：武皇帝至明也。崔琰徐奕，一時清賢，皆以忠信顯於魏朝，丁儀間之，徐奕失位，而崔琰被誅。

鮑勛，字叔業，泰山人也。為中庶子，出為魏郡西部都尉，太子郭夫人弟斷盗官布，法應弃市，太子數手書為之請，勛不敢擅縱，具列上，勛前在東宮，守正不撓，太子固不能悅，及重此事，恚望滋甚，延康元年，勛兼侍中，文帝受禪，勛每陳今之所急，唯在軍農，寬惠百姓，臺榭苑囿，宜以為後，帝將出游獵。勛停車上疏曰：臣聞五帝三王，靡不明本立教，以孝治天下，陛下仁聖惻隱，有同古烈，臣冀當繼蹤前代，令萬世可則也。如何在諒暗中修馳騁之事乎。臣冒死以聞，唯陛下察焉。帝手毁其表，而競行獵。

中道頓息。問侍臣曰：獵之為樂，何如八音也。侍中劉曄對曰：獵勝於樂。勛抗辭曰：夫樂上通神明，下和人理，隆治致化，萬邦咸乂，故移風易俗，莫善於樂，况獵暴華蓋於原野，傷生育之至理，櫛風沐雨，不以時隙哉。昔魯隱觀漁於棠，春秋譏之，雖陛下以為務，愚臣所不願也。因奏劉曄佞諛不忠，阿順陛下過戲之言，昔梁丘據取媚於遄臺，曄之謂也。請有司議罪，以清皇朝，帝怒作色，還即出勛為右中郎將。

黄初四年，尚書令陳羣，僕射司馬宣王并舉勛為宮正，帝不得已而用之，百寮嚴憚，罔不肅然，六年，帝欲征吳，羣臣大議，勛面諫以為不可，帝益忿之，左遷勛為治書執法，帝從壽春還，屯陳留郡界，太守孫邕見，出過勛，時營壘未成，但立標埒，邕邪行不從正道，軍營令史劉曜欲推之，勛以塹壘未成，解止不舉，大軍還洛陽，曜有罪，勛奏絀遣，而曜密表勛私解邕事。詔曰：勛指鹿作馬，收付廷尉，廷尉法議正刑五歲，三官駁依律罰金二斤。帝大怒曰：勛無活分，而汝等敢縱之，收三官以下付刺奸，當令十鼠同穴，大尉鍾繇，司徒華歆等并表勛父信有功於太祖，求請勛罪，帝不許，遂誅勛，勛內行既修，廉而能施，死之日，家無餘財，莫不為勛嘆恨。

王朗，字景興，東海人也。文帝即王位，遷御史大夫。上疏勸育民省刑曰：易稱敕法，書著祥刑，慎法獄之謂也。昔曹相國以獄市為寄，路温舒疾治獄之吏，夫治獄者得其情，則無寃死之囚，丁壯者得盡地力，則無飢饉之民，窮老者得仰食倉廩，則無餒餓之殍，嫁娶以時，則男女無怨曠之恨，胎養必全，則孕者無自傷之哀，新生必復，則孩者無不育之累，壯而後役，則幼者無離家之思，二毛不戎，則老者無頓伏之患，醫藥以療其疾，寬繇以樂其業，威罰以抑其强，恩仁以濟其弱，賑貸以贍其乏，十年之後，既筓者必盈巷，二十年之後，勝兵者必滿野矣。

文帝踐祚，改為司空，時帝頗出游獵，或昏夜還宮。朗上疏曰：夫帝王之居，外則飾周衞，內則重禁門，將行則設兵而後登輿，清道而後奉引，遮列而後轉轂，静室而後息駕，皆所以顯至尊，務戒慎，垂法教也。近日車駕出臨捕虎，日昃而行，及昏而反，違警蹕之常法，非萬乘之至慎也。帝報曰：覽表雖魏絳稱虞箴以諷晉悼，相如陳猛獸以戒漢武，未足以喻，方今二寇未殄，將帥遠征，故時入原野，以習戎備，至於夜還之戒，輒詔有司施行。

子肅字子雍，拜散騎常侍。上疏陳政本曰：夫除無事之位，損不急之禄，止浮食之費，并從容之官，使官必有職，職任其事，事必受禄，禄代其耕，乃往古之常式，當今之所宜也。官寡而禄厚，則公家之費鮮，進仕之志勸，各展才力，莫相倚杖，敷奏以言，明試以功，能之與否，簡在帝心矣。

景初間宮室盛興，民失農業，期信不敦，刑殺倉卒。肅上疏曰：大魏承百王之極，生民無幾，干戈未戢，誠宜息民而惠之，以安静遐邇之時也。夫務蓄積而息疲民，在於省傜役而勤稼穡，今宮室未就，功業未訖，運漕調發，轉相供奉，是以丁夫疲於力作，農者離於南畝，今見作者三四萬人，九龍可以安聖體，其內足以列六宮，顯陽之殿，又向將畢，惟太極已前，功夫尚大，方向盛寒，疾疢或作，誠願陛下發德音，下明詔，深愍役夫之疲勞，厚矜兆民之不贍，取常食廩之士，非急要者之用，選其丁壯，擇留萬人，使一期而更之，咸知息代有日，則莫不悅以即事，勞而不怨矣。

夫信之於民，國家大寶也。仲尼曰：自古皆有死，民非信不立，夫區區之晉國，微微之重耳，欲用其民，先示以信，用能一戰而霸，于今見稱，前車駕當幸洛陽，發民為營，有司命以營成而罷，既成，又利其功力，不以時遣，有司徒營其目前之利，而不顧經國之體，臣以為自今以後，儻復使民，宜明其令，使必如期，若有事以次，寧復更發，無或失信，凡陛下臨時之所行刑，皆有罪之吏，宜死之人也。然衆庶不知，謂為倉卒，故願陛下下之於吏而暴其罪，鈞其死也。無使污于宮掖而為遠近所疑，且人命至重，難生易殺，氣絕而不續者也。是以聖王重之，孟軻稱殺一無辜以取天下，仁者不為也。漢時有犯蹕驚乘輿馬者，廷尉張釋之奏使罰金，文帝怪其輕。而釋之曰：方其時上使誅之則已，今下廷尉，廷尉天下之平也。一傾之，天下用法皆為輕重，民安所措手足哉。臣以為大失其義，非忠臣所宜陳也。廷尉者天子之吏也。猶不可以失平，而天子之身，反可以惑謬乎。斯重於為己而輕於為君，不忠之甚也。周公曰：天子無戲言，言猶不戲，而况行之乎。故釋之之言，不可不察，周公之戒，不可不法也。

帝嘗問曰：漢桓帝時白馬令李雲上書言帝者諦也。是帝欲不諦，當何得不死。肅對曰：但為言失逆順之節，原其本意，皆欲盡心，念存補國，且帝者之威，過於雷霆，殺一匹夫，無異螻蟻，寬而宥之，可以示容受切言，廣德宇於天下，故臣以為殺之未必為是也。

程昱字仲德，東郡人也。孫曉字季明，嘉平中，為黄門侍郎，時校事放横。曉上疏曰：周禮云，設官分職，以為民極。春秋傳曰：天有十日，人有十等，愚不得臨賢，賤不得臨貴，於是并建聖哲，明試以功，各修厥業，思不出位，故欒書欲拯晉侯，其子不聽，死人横於街路，邴吉不問，上不責非職之功，下不務分外之賞，吏無兼統之勢，民無二事之役，斯誠為國要道，治亂所由也。遠覽典志，近觀秦，漢，雖官名改易，職司不同，至於崇上抑下，顯明分例，其致一也。初無校事之官干與庶政者也。

昔武皇帝大業草創，衆官未備，而軍旅勤苦，民心不安，乃有小罪不可不察，故置校事，取其一切耳，然檢御有方，不至縱恣也。此霸世之權宜，非帝王之正典，其後漸蒙見任，轉相因仍，莫正其本，遂令上察宮廟，下攝衆司，官無局業，職無分限，隨意任情，唯心所適，法造於筆端，不依科條，詔獄成於門下，不顧覆訊，其選官屬，以謹慎為粗疏，以謥詷為賢能，其治事以刻暴為公嚴，以修修作循理為怯弱，外托天威以為聲勢，內聚羣奸以為腹心，大臣耻與分勢，含忍而不言，小人畏其鋒芒，鬱結而無告，至使尹模公於目下肆其奸慝，罪惡之著，行路皆知，纖惡之過，積年不聞，既非周禮設官之意，又非春秋十等之義也。

今外有公卿將校，總統諸署，內有侍中尚書，綜理萬機，司隸校尉，督察京輦，御史中丞，董攝宮殿，皆高選賢才，以充其職，申明科詔，以督其違，若此諸賢猶不足任，校事小吏，益不可信，若此諸賢各思盡忠，校事區區，亦復無益，若更高選國士，以為校事，則是中丞司隸，重增一官，若如舊選，尹模之奸，今復發矣。進退推筭，無所用之，昔桑弘羊為漢求利，卜式以為獨烹弘羊天乃可雨，若使政治得失，必感天地，臣恐水旱之灾，未必非校事之由也。曹恭公遠君子，近小人，國風托以為刺，衞獻公舍大臣與小臣謀，定姜謂之有罪，縱令校事有益於國，以禮義言之，尚傷大臣之心，况奸回暴露，而復不罷，是袞闕不補，迷而不反也。於是遂罷校事。

劉曄字子揚，淮南人也。為侍中。傅子曰：曄事明帝，大見親重，帝將伐蜀，朝臣內外皆曰不可，曄入與帝議，因曰可伐，出與朝臣言，因曰不可伐，曄有膽智，言之皆有形，中領軍楊暨帝之親臣，又重曄，持不可伐蜀之議最堅，每從內出輒過曄，曄講不可伐之意，後暨從駕行天淵池，帝論伐蜀事，暨切諫。帝曰：卿書生，焉知兵事。暨曰：臣誠不足採，侍中劉曄先帝謀臣，常日蜀不可伐。帝曰：曄與吾言蜀可伐。暨曰：曄可召質也。詔召曄，曄至，帝問之，曄終不言，後獨見。曄責帝曰：伐國，大謀也。臣得與聞大謀，常恐昧夢漏泄，以益臣罪，焉敢向人言之，夫兵，詭道也。軍事未發，不厭其密，陛下顯然露之，臣恐敵國已聞之矣。於是帝謝之。曄出責暨曰：夫釣者中大魚則縱而隨之，須可制而後率率作牽，則無不得也。人主之威，豈徒大魚而已，子誠直臣，然計不精思也。暨亦謝之，曄能應變持兩端如此。或惡曄於帝曰：曄不盡忠，善伺上意所趣而合之，陛下試言皆反意而問之，若皆與所問反者，是曄常與聖意合也。復每問皆同者，曄之情必無所復逃矣。帝如言驗之，果得其情，從此疏焉。曄遂狂，出為大鴻臚，以憂死。諺曰：巧詐不如拙誠，信矣。

蔣濟字子通，楚國人也。文帝踐祚，為散騎常侍，有詔。詔征南將軍夏侯尚曰：卿腹心重將，特當任使，恩施足死，惠愛可懷，作威作福，殺人活人，尚以示濟，濟既至。帝問曰：舊無活人至問曰十二字，補之卿所聞見天下風教何如。濟對曰：未有他善，但見亡國之語耳，帝忿然作色而問其故，濟具以荅。因曰：夫作威作福，書之明誠，天子無戲言，古人所慎，唯陛下察之，於是帝意解，遣追取前詔。

蘇則字文師，扶風人也。為金城太守。文帝問則曰：前破酒泉，張掖，西域通使，燉煌獻徑寸之珠，可復求市益得不。對曰：若陛下化洽中國，德流沙漠，即不求自至，求而得之，不足貴也。帝嘿然，後從行獵，槎桎拔失鹿，帝大怒，踞胡床拔刀，悉收督舊無督字，補之吏，將斬之。則稽首曰：臣聞古之聖王，不以禽獸害人，今陛下方隆唐堯之化，而以獵戲多殺羣吏，愚臣以為不可，敢以死請。帝曰：卿直臣也。遂皆赦之，然以此見憚，左遷河東河東作東平相。

杜畿字伯侯，京兆人也。子恕字務伯，為散騎黄門侍郎，每政有得失，常引綱維以正言，時又大議考課之制，以考內外衆官。恕上疏曰：書稱明試以功，三考黜陟，誠帝王之盛制，然歷六代而考績之法不著，關七聖而課試之文不垂，臣誠以為其法可粗依，其詳難備舉故也。語曰：世有亂人而無亂法，若使法可專任，則唐，虞可不須稷，契之佐，殷，周無貴伊，呂之輔矣。今奏考功者，陳周，漢之法為綴，京房之本旨，可謂明考課之要矣。於以崇揖讓之風，興濟濟之治，臣以為未盡善也。其欲使州郡考士必由四科者，皆有事效，然後察舉，試辟公府，為親民長吏，轉以功次補郡守者，或就增秩賜爵，是最考課之急務也。至於公卿及內職大臣，亦當俱以其職考課之也。

古之三公，坐而論道，及內職大臣，納言補闕，無善不紀，無過不舉，且天下之大，萬機至衆，誠非一明所能遍照，故君為元首，臣為股肱，明其一體相須而成也。焉有大臣守職辨課，可以致雍熙者哉。且布衣之交，猶有務信誓而蹈水火，感知己而披肝膽，徇聲名而立節義者，所務者非特匹夫之信，所感者非徒知己之惠，所徇者豈聲名而已乎。諸蒙寵禄受重任者，不徒欲舉明主於唐，虞之上，而已身亦欲廁稷契之列，是以古人不患於念治之心不盡，患於自任之意不足，此誠人主使之然也。

唐，虞之君，委任稷，契，夔，龍而責成功，及其罪也。殛鯀而放四凶，今大臣親奉明詔，給事目下，其有夙夜在公，恪勤特立，當官不撓，不阿所私，危言行以處朝廷者，自明主所察也。若尸禄以為高，拱嘿以為智，當官苟在於免負，立朝不忘於容身者，亦明主所察也。誠使容身保位，無放退之辜，而盡節在公，抱見疑之勢，公義不修，而私議成俗，雖仲尼為謀，猶不能盡一才，又况於世俗之人乎。今之學者，師商韓而上法術，競以儒家為迂闊不周，此最風俗之流獘，創業者之所致慎也。後考課竟不行。

樂安廉昭以才能拔擢，頗好言事。恕上疏極諫曰：伏見尚書郎廉昭奏左丞曹璠以罰當關，不依詔坐判問，又云，諸當坐者别奏尚書令陳矯自奏，不敢辭罰，亦不敢以處重為恭，意至懇惻，臣竊為朝廷惜之，夫聖人不擇世而興，不易人而治，然而生必有賢智之佐者，蓋進之以道，帥之以禮故也。古之帝王，所以能輔世長民者，莫不遠得百姓之歡心，近盡羣臣之智力，誠使今朝任職之臣，皆天下之選，而不能盡其力，不可謂能使人也。若非天下之選，亦不可謂能官人也。陛下憂勞萬機，或親燈火，而庶事不康，刑禁日弛，豈非股肱不稱之明效與，原其所由，非獨臣有不盡忠，亦主有不能使也。百里奚愚於虞而智於秦，豫讓苟容中行而著節智伯，斯則古人之明驗矣。若陛下以為今世無良才，朝廷乏賢佐，豈可追望稷，契之遐蹤，坐待來世之俊乂乎。

今之所謂賢者，盡有大官而享厚禄矣。然而奉上之節未立，向公之心不壹者，委任之責不專，而俗多忌諱故也。陛下當闡廣朝臣之心，篤厲有道之節，使之自同古人，望與竹帛耳，反使如廉昭者擾亂其間，臣懼大臣遂將容身保位，坐觀得失，為來世戒也。昔周公戒魯侯曰：無使大臣怨乎不以，言賢愚明皆當世用也。堯數舜之功，稱去四凶，不言大小有罪則去也。陛下何不遵周公之所以用，大舜之所以去，使侍中尚書坐則侍帷幄，行則從輿輦，親對詔問，所陳必達，則羣臣之行，能否皆可得而知，忠能者進，暗劣者退，誰敢依違而不自盡，以陛下之聖明，親與羣臣論議政事，使羣臣人得自盡，人自以為親，人思所以報，賢愚能否，在陛下之所用也。明主之用人也。使能者不敢遺其力，而不能者不得處非其任，選舉非其人，未必為有罪也。舉朝共容非其人，乃為怪耳。

陛下又患臺閣禁令之不密，人事請屬之不絕，聽伊尹作迎客出入之制，選司徒更惡吏以守寺門，威禁由之，實未得為禁之本也。陛下自不督必行之罰以絕阿黨之原耳，伊尹之制，與惡吏守門，非治世之具也。使臣之言少蒙察納，何患於奸不削滅，而養若廉昭等乎。夫糾擿奸宄，忠事也。然而世憎小人行之者，以其不顧道理而苟求容進也。若陛下不復考其終始，必以違衆忤世為奉公，密行白人為盡節，焉有通人大才，而更不能為此邪，誠顧道理而弗為耳，使天下皆背道而趨利，則人主之所最病者，陛下將何樂焉。胡不絕其萌乎。

夫先意承旨以求容美，率皆天下淺薄無行義者，其意務在於適人主之心而已，非欲治天下，安百姓也。陛下何不試變業而示之，彼豈執其所守以違聖意哉。夫人臣得人主之心，安業也。處尊顯之官，榮事也。食千鍾之禄，厚實也。人臣雖愚，未有不樂此而喜於忤者也。迫於道自强耳，誠以為陛下當憐而佑之，少委任焉。如何反録昭等傾側之意，而忽若人者乎。恕論議抗直，皆此類也。

龐德，字令明，南安人也。拜立義將軍，屯樊，討關羽，樊下諸將以德兄在漢中，頗疑之。德常曰：我受國恩，義在效死，會漢水暴溢，羽乘船攻之，矢盡，短兵接。德謂督將成何曰：吾聞良將不怯死以苟免，烈士不毁節以求生，今日我死日也。戰益怒，氣愈壯，而水浸盛，為羽所得，立而不跪。謂曰：卿兄在漢中，我以卿為將，不早降何為。罵羽曰：竪子，何謂降也。魏王帶甲百萬，威振天下，汝劉備庸才耳，豈能敵邪，我寧為國家鬼，不為賊將也。遂為羽所殺，太祖聞而悲之，為流涕，封其二子為列侯。

文帝即王位。乃遣使就德墓賜謚策曰：昔先軫喪元，王蠋絕脰，殞身徇節，前代美之，惟侯式昭果毅，蹈難成名，聲溢當時，義高在昔，寡人愍焉。謚曰壯侯，又賜子會等四人爵關內侯，邑各百户。

閻温，字伯儉，天水人也。以凉州别駕守上邽令，舊無以凉至邽令九字，補之馬超圍州所治冀城甚急，州乃遣温密出告急，賊見，執還詣超，超解其縛。謂曰：今成敗可見，足下為孤城求救而執於人手，義何所施，若從吾言，反謂城中東方無救，此轉禍為福之計也。不然，今為戮矣。温僞許之，超乃載温詣城下。温向城大呼曰：大軍不過三日至，勉之，超怒數之，温不應。復謂温曰：城中故人有欲與吾同者不，温又不應，遂切責之。温曰：夫事君有死無貳，而卿乃欲令長者出不義之言，吾豈苟生者乎。超遂殺之。

