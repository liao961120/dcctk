聖人處無為之事，以道治也。行不言之教，以身帥道之也。萬物作焉。各自動作。而不辭，不辭謝而逆止之也。生而不有，元氣生萬物而不有。為而不恃。道所施為，不恃望其報也。

不尚賢賢，謂世俗之賢者，不貴之也。使民不争不争功名，反自然也。不貴難得之貨，使民不為盗，上化清静，下無貪人。不見可欲放鄭聲，遠美人。使心不亂，不邪淫也。是以聖人之治，謂聖人治國，猶治身也。常使民無知無欲反樸守淳。使夫知者不敢為也。思慮深，不輕言。為無為，不造作，動因循。則無不治。德化厚，百姓安也。

天地不仁，天施地化，不以仁恩，任自然也。以萬物為蒭狗，天地生萬物，視之如蒭草狗畜，不責望其報。聖人不仁，聖人愛養萬民，不以仁恩，法天地，行自然。以百姓為蒭狗。

金玉滿堂，莫之能守，嗜欲傷神，財多累身。富貴而驕，還自遺咎，夫富當振貧，貴當憐賤，而反驕恣，必被禍患也。功成，名遂，身退，天之道也。言人所為，功成事立，名迹稱遂，不退身避位，則遇於害，此乃天之常道，譬如日中則移，月滿則虧，物盛則衰，樂極則哀也。

五色令人目盲，貪淫好色，則傷精失明。五音令人耳聾，好聽五音，則和氣去心也。五味令人口爽，爽，妄也。人嗜於五味，則口妄，失於道。馳騁田獵，令人心發狂，人精神好安静，馳騁呼吸，精神散亡，故發狂也。難得之貨，令人行妨。妨，傷也。難得之貨，謂金，銀，珠，玉，心貪意欲，則行傷身辱也。

太上，下知有之，太上，謂太古無名之君也。下知有之者，下知上有君，而不臣事，質樸淳也。其次親之譽之，其德可見，恩惠可稱，故親愛而譽之。其次畏之設刑法以治之。其次侮之，禁多令煩，不可歸誠，故欺侮之也。信不足焉。有不信焉。君信不足於下，下則應之以不信，而欺其君也。

絕巧，絕巧詐也。棄利，塞貪路也。盗賊無有，上化公正，無邪私也。以為文，不足，文不足以教民也。見素抱樸，見素守真，抱其質樸。少私寡欲。

曲則全，曲己從衆，不自專，則全也。枉則直，窪則盈，地窪下，水流之，人謙下，德歸之。弊則新，自受弊薄，後己先人，天下敬之，久久自新。少則得，自受少，則得多。多則惑，財多者惑於守身，學多者惑於所聞也。是以聖人抱一為天下式，抱，守也;式，法也。聖人守一，乃知萬事，故能為天下法式也。不自見，故明，聖人因天下之目以視，故能明達。不自是，故彰，聖人不自為是而非人，故能彰顯於世。不自伐，故有功，聖人德化流行，不自取其美，故有功於天下也。不自矜，故長，聖人不自貴大，故能長久不危也。夫唯不争，故天下莫能與之争。此言天下賢與不肖，無能與不争者争。

飄風不終朝，驟雨不終日，飄風，疾風也;驟雨，暴雨也。言疾不能長，暴不能久也。孰為此者，天地也。孰，誰也。天地尚不能久，而况於人乎。天地至神，合為飄風暴雨，尚不能使終朝至暮，况人欲為暴卒者乎。故從事於道。人為事，當如道安静，不當如飄風驟雨也。

自見者不明，人自見其形容，以為好，自見所行，以為應道，不自知其形醜、操行之鄙也。自是者不彰，自以為是而非人，衆人共蔽之，使不得彰明也。自伐者無功，所為輒自伐，即失有功也。自矜者不長，好自矜者，不以久長。故有道者不處。

道大，道大者，無不容也。天大，地大，王亦大，天大者，無不蓋，地大者，無不載;王大者，無不制。域中有四大，而王居其一焉。八極之內有四大，王居其一也。人法地，人當法地，安静和柔也。勞而不怨，有功而不宣。地法天，施而不求報，生長萬物，無所收取。天法道，清静不言，萬物自成。道法自然。道性自然，無所法也。

重為輕根，人君不重則不尊，治身不重則失神。静為躁君，人君不静則失威，治身不静則身危。奈何萬乘之主，奈何者，疾時主，傷痛之也。而以身輕天下疾時王奢恣輕淫也。輕則失臣，王者輕淫則失其臣，治身輕淫則失其精。躁則失君。王者行躁疾，則失其君位;治身躁疾，則失其精神也。

聖人常善救人，聖人所以常教人忠孝者，欲以救人性命也。故無棄人，使貴賤各得其所也。常善救物，聖人所以常教民順四時者，以救萬物之殘傷也。故無棄物。不賤石而貴玉。

善人者，不善人之師也。人之行善者，聖人即以為人師也。不善人者，善人之資也。資，用也。人行不善，聖人教道使為善，得以為給用。貴其師，不愛其資，無所使也。雖智大迷，雖自以為智，言此人乃大迷惑。是謂要妙。能通此意，是謂知微妙要道。

知其雄，守其雌，為天下谿，雄以喻尊，雌以喻卑，人雖自知尊顯，當復守之以卑微，去雄之强梁，就雌之柔和，如是，則天下歸之，如水之流入深谿。為天下谿，常德不離，人能謙下如深谿，則德常在，不復離己。知其白，守其黑，為天下式，白以喻昭昭，黑以喻默默，人雖自知昭昭明達，當復守之以默默，如暗昧無所見，如是，則可為天下法式也。為天下式，常德不忒，人能為天下法式，則德常在於己，不復差忒也。知其榮，守其辱，為天下谷。知己之有榮貴，當守之以污濁，如是，則天下歸之，如水流入深谷也。

將欲取天下，欲為天下主也。而為之，欲以有為治民也。吾見其不得已，我見其不得天道人心已明矣。天道惡煩濁，人心惡多欲。天下神器，不可為也。器，物也。人乃天下之神物也。神物好安静，不可以有為治也。為者敗之，以有為治之，則敗其質性也。執者失也。强執教之，則失其情實，生於詐僞也。是以聖人去甚，去奢，去泰。「甚」謂貪淫聲色也。「奢」謂服飾飲食也。「泰」謂宮室臺榭也。去此三者，處中和，行無為，則天下自化也。

以道佐人主，謂人主能以道自輔佐。不以兵强於天下，順天任德，敵人自服也。師之所處，荊棘生焉。農事廢，田不脩。大軍之後，必有凶年，天應之以惡氣，即害五穀也。善者果而已，行善者，當果敢而已，不休也。不敢以取强焉。不敢以果敢取强大之名。果而勿矜，當果敢謙卑，勿自矜大。果而勿伐，當果敢推讓，勿自伐也。果而勿驕，驕，欺，勿以驕欺也。果而勿强。果敢，勿以為强，以侵凌人也。

兵者，不祥之器，兵革者，不善之器也。非君子之器，不得已而用之，謂遭衰逢亂，乃用之以自守也。恬惔為上，不貪土地，利人財寶。勝而不美，雖得勝，不以為利美。而美之者，是樂殺人也。美得勝者，是為樂殺人也。夫樂殺人者，則不可以得志於天下矣。吉事尚左，左，生位。凶事尚右，陰道，殺也。偏將軍處左，偏將軍卑而居左者，以其不專殺也。上將軍處右，上將軍尊而居右者，以其主殺也。言以喪禮處之，喪禮尚右。殺人衆多，以悲哀泣之，傷己德薄，不能以道化人，而害無辜之民。戰勝，則以喪禮處之。古者，戰勝，將軍居喪主之位，素服而哭之，明君子貴德而賤兵，不得已，誅不祥，心不樂之，比於喪也。

知人者智，能知人好惡是智。自知者明，人能自知賢不肖，是為反聽無聲，內視無形，故為明也。勝人者有力，能勝人者，不過以威力也。自勝者强，人能自勝己情欲，則天下無有能與己争者，故為强也。知足者富，人能知足，則保福禄，故為富也。强行者則有志，人能强力行善，則為有意於道。不失其所者久，人能自節養，不失其所，則可以久也。死而不妄者壽，目不妄視，耳不妄聽，口不妄語，則無怨惡於天下，故長壽也。道常無為，而無不為，道以無為為常也。侯王若能守之，萬物將自化。言侯王而能守道，萬物將自化，效於己也。

上德不德，上德謂太古無名號之君，德大無名，故言上德也。因循自然，養人性命，其德不見，故言不德也。是以有德，言其德合於天地，和氣流行，民得以全也。下德不失德，下德謂號謚之君，德不及上德，故言下德也。不失德者，其德可見，其功可稱也。是以無德，以有名號及其身故也。上德無為，言法道安静，無所改為也。而無以為，言無以名號為也。下德為之，言為教令，施政事也。而有以為。言以為己取名號。

前識者，道之華，不知而言知，為前識也。此人失道之實，得道之華。而愚之始也。言前識之人，愚暗之唱始也。是以大丈夫處其厚，大丈夫，謂道德之君也。處其厚者，處身於敦樸。不處其薄，不處身違道，為世煩亂也。處其實，處忠信也。不處其華。不尚言也。

昔之得一者，昔，往也。一，無為。天得一以清，地得一以寧，言天得一，故能垂象清明，地得一，故能安静不動摇。神得一以靈，言神得一，故能變化無形。谷得一以盈，言谷得一，故能盈滿而不絕。萬物得一以生，言萬物皆須道生成也。侯王得一以為天下貞，言侯王得一，故能為天下平正也。天無以清，將恐裂，言天當有陰陽晝夜，不可但欲清明無已時，恐將分裂不為天也。地無以寧，將恐發，言地當有高下，剛柔，不可但欲安静無已時，將恐發泄不為地。神無以靈，將恐歇，言神當有王相休廢，不可但欲盈滿無已時，將恐虛歇不為神。谷無以盈，將恐竭，言谷當有盈縮虛實，不可但欲盈滿無已時，將恐枯竭不為谷。萬物無以生，將恐滅，言萬物當隨時死生，不可但欲常生無已時，將恐滅亡不為物也。侯王無以貴高，將恐蹶，言侯王當屈己下人，汲汲求賢，不可但欲貴高於人，將恐顛蹶，失其位也。故貴必以賤為本，言必欲尊貴，當以薄賤為本，若禹稷躬稼，舜陶河濱，周公下白屋也。高必以下為基，言必欲尊貴，當以下為本。是以侯王自稱孤，寡，不轂，孤，寡，喻孤獨，不轂，喻不能如車轂，為衆輻所凑也。此其其作非以賤為本本下有邪字。侯王至尊貴，能以孤寡自稱，此非以賤為本乎。

人之所惡，唯孤，寡，不轂，而王公以為稱，孤，寡，不轂，不祥之名，而王公以為稱者，處謙，法空虛和柔。故物或損之而益，引之不得，推讓必還。或益之而損，夫增高者崩，貪富者得患。人之所教，謂衆人所以教，去弱為强，去柔為剛也。我亦教人，言我教衆人，使去强為弱，去剛為柔也。强梁者不得致其死，强梁者，尚勢任力，為天所絕，兵刃所伐，不得以命死也。吾將以為教父，父，始也。老子以强梁之人為教式之始。式作戒。

天下之至柔，馳騁天下之至堅，至柔者，水也。至堅者，金石也。水能貫堅入剛，無所不通也。無有入於無間，無有，謂道也。道無形質，故能出入無間，通神羣生。不言之教，法道不言，帥之以身也。無為之益，法道無為，治身則有益精神，治國則有益萬民，不勞煩。天下希及之。天下，謂人主也。希能有及，道無為之治，無為之治，治身，治國也。

甚愛必大費，甚愛色者費精神，甚愛財者遇禍患，所愛者少，所亡者多，故言大費。多藏必厚亡，生多藏於府庫，死多藏於丘墓，生有攻劫之憂，死有發掘之患也。知足不辱，知足之人，絕利去欲，不辱於身也。知止不殆，知可止則止，財利不累於身，聲色不亂於耳目，則終身不危殆。可以長久。人能知止足，則福禄在己，治身者神不勞，治國者人不擾，故可長久也。

大成若缺，謂道德大成之君也。如缺者，滅名藏譽，如毁缺不備。其用不弊，其用心如是，則無弊盡時也。大盈若沖，謂道德大盈滿之君也。如沖者，貴不敢驕，富不敢奢也。其用不窮，其用心如是，則無窮盡。大直若屈，大直，謂修道法度正直如一也。如屈者，不與俗人争，如可屈折也。大巧若拙，大巧，謂多才術也。如拙者，亦不敢見其能也。大辯若訥，大辯，知無疑也。如訥者，無口辭也。清静以為天下正。能清能静，則為天下長持正，則無終已時也。

天下有道，謂人主有道也。却走馬以糞，糞者，治田也。兵甲不用，却走馬以治農田也。天下無道，謂人主無道也。戎馬生於郊，戰伐不止，戎馬生於郊境之上，久不還也。罪莫大於可欲，好淫色也。禍莫大於不知足，富貴不能自禁止也。咎莫大於欲得，欲得人物，利且貪。故知足之足，常足矣。無欲心也。

不出户，以知天下，聖人不出户以知天下者，以己身知人身，以己家知人家，所以見天下矣。不窺牖，以見天道，天道與人道同，人君清静，天氣自正，人君多欲，天氣煩濁，吉凶利害，皆由於己也。其出彌遠，其知彌少，謂去其家，觀人家，去其身，觀人身，所觀益遠，所知益少也。是以聖人不行而知，不見而名，上好道，下好德，上好武，下好力，聖人原小知大，察內知外也。不為而成。上無所為，則下無事，家給人足，物自化也。

損之又損之，損情欲，又損之，所以漸去之。以至於無為，無為而無不為，情欲斷絕，德與道合，則無所不施，無所不為。取天下常以無事，取，治也。治天下常當以無事，不當勞煩民也。及其有事，不足以取天下。及其好有事，則政教煩，民不安，故不足以治天下也。

聖人無常心，聖人重改更，貴因循，若自無心也。以百姓心為心，百姓心之所便，因而從之。善者，吾善之，百姓為善，聖人因而善之。不善者，吾亦善之，百姓為不善，聖人化之使善。信者，吾信之，百姓為信，聖人因而信之。不信者，吾亦信之。百姓為不信，聖人化之使信也。

生而不有，道生萬物，不有取以為利。為而不恃，道所施為，不恃望其報也。長而不宰，道長養萬物，不宰割以為利用也。是謂玄德。道之所行，恩德玄暗，不可得見也。

大道甚夷，夷，平易也。而民好徑，徑，邪不平也。大道甚平易，而人好從邪，不平正。朝甚除，高臺榭，宮室脩。無高字，田甚蕪，農事廢，不耕治。倉甚虛，五穀傷害，國無儲也。服文采，好飾僞，貴外華。帶利劍，尚剛强，武且奢。厭飲食，財貨有餘，多嗜欲，無足時。是謂盗夸，百姓不足，而君有餘者，是猶劫盗以為服飾，持行夸人，不知身死家破，親戚并隨之也。非道也哉。人君所行如是，此非道也。

善建者不拔，建，立也。善以道立身立國者，不可得引而拔也。脩之於身，其德乃真，脩道於身，愛氣養神，其德如是，乃為真人。脩之於家，其德乃餘，脩道於家，父慈子孝，兄友弟順，夫信妻貞，其德如是，乃有餘慶。脩之於鄉，其德乃長，脩道於鄉，尊敬長老，愛養幼少，其德如是，乃無不覆及。脩之於國，其德乃豐，脩道於國，則君信臣忠，政平無私，其德如是，乃為豐厚。脩之於天下，其德乃普。人主脩道於天下，不言而化，不教而治，下之應上，信如影響，其德如是，乃為普博。

天下多忌諱，而民彌貧，天下，謂人主也。忌諱者，防禁也。令煩則奸生，禁多則下詐，相殆，故貧也。民多利器，國家滋昏，利器者，權也。民多權則視者眩於目，聽者惑於耳，上下不親，故國家昏亂也。人多伎巧，奇物滋起，人，謂人君也。多伎巧，刻畫宮觀，雕琢章服，下則化上，日以滋起也。法物滋彰，盗賊多有，法，好也。珍好之物滋生彰著，則農事廢，飢寒并至，故盗賊多有。我無為，而民自化，無所改作，而民自化成。我好静，而民自正，我不言不教，民皆自忠正也。我無事，而民自富，我無徭役，故皆自富。我無欲，而民自樸。我去華文，民則隨我為質樸。

其政悶悶，其政教寬大，悶悶昧昧，似若不明也。其民醇醇，政教寬大，故民醇醇，富厚，相親睦也。其政察察，其政教急疾，言决於口，聽决於耳。其民缺缺，民不聊生，故缺缺，日以疏薄。禍兮，福之所倚，倚，因，夫福因禍而生，人遭禍而能悔過責己，修善行道，則禍去福來。福兮，禍之所伏，禍伏匿於福中，人得福而為驕恣，則福去禍來。孰知其極。禍福更相生，無知其窮極時也。

治大國若烹小鮮，鮮，魚也。烹小魚，不敢撓，恐其糜也。治國煩則下亂，治身煩則精去也。以道莅天下者，其鬼不神，以道德居位治天下，則鬼不敢見其精神以犯人也。非其鬼不神，其神不傷人，其鬼非無精神，邪不入正，不能傷自然之民也。非其神不傷人，聖人亦不傷人。非鬼神不能傷害人，以聖人在位，不傷害人，故鬼不敢干也。

道者，萬物之奧，奧，藏也。道為萬物之藏，無所不容。善人之寶也。善人以道為身寶，不敢違。不善人之所保，道者，不善人之所保倚也。遭患逢急，猶知自悔卑下。故為天下貴。無不覆濟，恬然無為，故可為天下貴。

為無為，無所造作。事無事，除煩省事。味無味，深思遠慮，味道意也。報怨以德，修道行善，絕禍於未生也。圖難於其易，欲圖難事，當於易時，未及成也。為大於其細，欲為大事，必作於小，禍亂從小來也。天下難事，必作於易，天下大事，必作於細，是以聖人終不為大，處謙虛也。故能成其大，天下共歸之也。夫輕諾必寡信，不重言也。多易必多難，不慎患也。是以聖人猶難之，聖人動作舉事，猶進退，重難之，欲塞其源也。故終無難。聖人終身無患難之事，由避害深也。

其安易持，治身，治國，安静者易守持也。其未兆易謀，情欲禍患，未有形兆時，易謀正。其脃易破，禍亂未動於朝，情欲未見於色，如脆弱易破除也。其微易散，其未彰著，微小，易散去也。為之於未有，欲有所為，當以未有萌芽之時，塞其端也。治之於未亂，治身，治國於未亂之時，當豫閉其門也。合抱之木，生於毫末，從小成大也。九層之臺，起於累土，從卑至高。千里之行，始於足下，從近至遠。為者敗之，有為於事，廢於自然。執者失之，執利遇患，堅持不得，推讓反還。聖人無為故無敗，聖人不為華文，不為利色，故無敗壞也。民之從事，常於幾成而敗之，從，為也。民人為事，常於其功德幾成，而貪位好名，奢泰盈滿，而敗之也。慎終如始，則無敗事，終當如始，不當懈怠。是以聖人欲不欲，聖人欲人所不欲，人欲文飾，聖人欲質樸，人欲於色，聖人欲於德。不貴難得之貨，聖人不賤石而貴玉也。學不學，聖人學人所不能學，人學智詐，聖人學自然，人學治世，聖人學治身。復衆人之所過，衆人學問反，過本為末，過實為華，復之者，使反本。以輔萬物之自然，教人反本實者，欲以輔萬物自然之性也。而不敢為焉。聖人動作因循，不敢有所造為，恐遠本。

古之為善道者，說古之善以道治身及治國者。非以明民，非以道教民明知奸巧。將以愚之，將以道德教民，使質樸，不詐僞也。民之難治，以其智多，以其智太多而為巧僞也。以智治國，國之賊，使智惠之人治國，必遠道德，妄作威福，為國之賊。不以智治國，國之福。不使智惠之人知國之政事，則民守正直，上下相親，故為國之福也。

江海所以能為百谷王，以其善下之，江海以卑下故，衆流歸之，若民歸就王者。是以聖人欲上人，欲在民之上也。必以言下之，法江海，處謙虛。欲先民，欲在民之前也。必以身後之，先人而後己也。是以聖人處上而民不重，聖人在民上為主，不以尊貴虐下，故民戴仰，不以為重也。處前而民不害。聖人在民前，不以光明蔽後，親之若父母，無有欲害之者。

我有三寶，持而保之，老子言，我有三寶，抱持而保倚之。一曰慈，愛百姓若赤子。二曰儉，賦斂若取之於己。三曰不敢為天下先，執謙退，不為唱也。慈，故能勇，以慈仁，故能勇於忠孝。儉，故能廣，身能節儉，故民日用寬廣也。不敢為天下先，故能成器長，成器長，謂得道人也。我能為道人之長也。今舍慈且勇，今世人舍慈仁，但為勇武。舍儉且廣，舍其儉約，但為奢泰。舍後且先，舍其後己，但為人先。死矣。所行如此，動入死道。夫慈，以戰則勝，以守則固，夫慈仁者，百姓親附，故戰則勝敵，以守衛則堅固也。用兵有言，陳用兵之道，老子疾時用兵，故托己設其義也。吾不敢為主，主，先也。不敢先舉兵也。而為客，客者，和而不唱，用兵當承天而後動也。不敢進寸而退尺，侵人境界，利人財寶為進，閉門守城為退也。禍莫大於輕敵，夫禍亂之害，莫大於欺輕敵家，侵取不休，輕戰貪財也。輕敵幾喪吾寶，幾，近也。寶，身也。欺輕敵家，近喪身也。故抗兵相加，哀者勝矣。哀者慈仁士卒，不遠於死也。

吾言甚易知，甚易行，老子言，吾所言，省而易知，約而易行。天下莫能知，莫能行，人惡柔弱，好剛强也。夫唯無知，是以不我知，夫唯，世人也。是我德之暗，不見於外，窮微極妙，故無知也。知我者稀，則我貴矣。稀，少也。唯達道乃能知我，故為貴也。是以聖人被褐懷玉。被褐者，薄外，懷玉者，厚內也。匿寶藏德為貴也。

天道不争而善勝，天不與人争貴賤，而人畏之也。不言而善應，天不言，萬物自動以應時。不召而自來，天不呼召，萬物皆負陰而向陽也。繟然而善謀，繟，寬也。天道雖寬博，善謀慮人事，修善行惡，各蒙其報。天網恢恢，疏而不失。天所羅網，恢恢甚大，雖疏遠，司察人善惡，無有所失。

民不畏死，治國者刑罰酷深，民不聊生，故不畏死也。治身者嗜欲傷神，貪財殺身，不知畏之。奈何以死懼之，人君不寬其刑罰，教人去情欲，奈何設刑罰法，以死懼之。若使民常畏死，當除己之所殘刻，教民去利欲。而為奇者，吾得執而殺之，孰敢矣。以道教化，而民不從，反為奇巧，乃應王法，執而殺之，誰敢有犯者，老子傷時主不先道德化之，而先刑罰也。

民之飢，以其上食税之多，人民所以飢寒者，以其君上税食下太多。是以飢，民之難治，以其上之有為，人民不可治者，以其君上多欲，好有為。是以難治，其民化上有為，情僞難治也。人之輕死，以其求生之厚，人民所以輕犯死者，以其求生活之道太厚，貪利以自危也。是以輕死，以求生太厚之故，輕入死地。夫唯無以生為者，是賢於貴生也。夫唯獨無以生為務者，爵禄不干於意，財利不入於身，天子不得臣，諸侯不得使，則賢於貴生者也。

聖人執左契，古者，聖人無文書法律，刻契合符，以為信也。而不責於人，但執刻契信，不責人以他事也。有德司契，有德之君，司察契信而已。無德司徹，無德之君，背其契信，司人所失也。天道無親，常與善人。天道無有親疏，唯與善人，則與司契者也。

小國寡民，聖人雖治大國，猶以為小，儉約不奢泰，民雖衆，猶若寡乏，不敢勞也。使民重死，君能為人興利除害，各得其所，則民重死而貪生也。而不遠徙，政令不煩，則民安其業，故不遠遷，離其常處也。雖有舟輿，無所乘之，清静無為，不好出入。雖有甲兵，無所陳之，無怨惡於天下。甘其食，甘其蔬食，不漁食百姓也。美其衣，美其惡衣，不貴五色。安其居，安其茅茨，不好文飾之屋。樂其俗，樂其質樸之俗。鄰國相望，鷄狗之聲相聞，相去近也。民至老死，不相往來。無情欲也。

聖人不積，聖人積德不積財，有德以教愚，有財以與貧。既以為人己愈有，既以財賄布施於人，財益多如日月之光，無有盡時。天之道，利而不害，天生萬物，愛育之，令長大，無所害也。聖人之道，為而不争。聖人法天所施為，化成事就，不與下争功名，故能全其聖功也。

博選者，序德程俊也。道凡四稽，一曰天，二曰地，三曰人，四曰命命下有權字，人有五至，一曰百己，二曰十己，三曰若己，四曰厮役，五曰徒隸，所謂天者，理物情者也。所謂地者，常弗去者也。所謂人者，惡死樂生者也。所謂命者，靡不在君者也。君者，端神明者也。神明者，以人為本，人者，以賢聖為本，賢聖者，以博選為本，博選者，以五至為本，故北面事之，則百己者至，先趍而後息，先問而後默，則十己者至，人趍己趍，則若己者至，馮几據杖，指麾而使，則厮役者至，噫唶叱噫喑叱作樂嗟苦咄則徒隸人至矣。故帝者與師處，王者與交交作友處，亡主與役處。

夫君子者，易親而難狎，畏禍而難劫，嗜利而不為非，時動静無静字而不苟作，體雖安之而弗敢處，然後禮生焉。心雖欲之而弗敢信，然後義生焉。夫義節欲而治，禮反情而辨者也。

悼襄王問龐暖曰：夫君人者，亦有為其國乎。龐暖曰：王獨不聞俞拊之為醫乎。已識必治神避之，昔堯之任人也。不用親戚而必使能，其治病也。不任所愛，必使舊醫。襄王曰：善。龐暖曰：王其忘之乎。昔伊尹醫殷，太公醫周，百里醫秦，申麃醫郢，原季醫晉，范蠡醫越，管仲醫齊，而立五國霸，其善一也。然道不同數。襄王曰：願聞其數。暖曰：王獨不聞魏文侯之問扁鵲邪。曰：子昆弟三人，其孰最善為醫。扁鵲曰：長兄最善，中兄次之，扁鵲最為下也。文侯曰：可得聞耶。扁鵲曰：長兄於病視神，未有形而除之，故名不出於家，中兄治病，其在毫毛，故名不出於閭，若扁鵲者，鑱血脉，投毒藥，割肌膚，而名出聞於諸侯。文侯曰：善，使管子行醫術以扁鵲之道，則桓公幾能成其霸乎。

子列子曰：天地無全功，聖人無全能，萬物無全用，全猶備也。故天職生覆，地職形載，聖職教化，物職所宜，職，主也。生各有性，性各有宜。然則天有所短，地有所長，圣有所否，物有所通，夫職適於一方者，餘塗則罔本註罔作閡矣。形必有所分，聲必有所屬，若温也則不能凉，若宮也則不能商。何則，生覆者不能形載，形載者不能教化，教化者不能違所宜，宜定者不出所位，皆有素分，不可逆也。故天地之道，非陰則陽，聖人之教，非仁則義，萬物之宜，非剛則柔，此皆隨所宜而不能出所位者也。方圓靖躁，理不得兼。

大禹曰：六合之間，四海之內，照之以日月，經之以星辰，紀之以四時，要之以太歲，神靈所生，其物異異作其形，或夭或壽，唯聖人能通其道。聖人順天地之道，因萬物之性，任其所適，通其所逆，使羣異各得其方，壽夭盡其分。

管夷吾有病，小白問之。曰：仲父之病，病矣。至於大病，則寡人惡乎屬國而可。夷吾曰：公誰欲歟。小白曰：鮑叔牙可。曰：不可，其為人潔廉善士，清己而已。其於不己若者，不比之人，欲以己善齊物也。一聞人之過，終身不忘，不能棄瑕録善。使之治國，上且鈎乎君，下且逆乎民，必引君令其道不弘，道苟不弘，則逆民而不能納矣。其得罪於君，將弗久矣。小白曰：然則孰可。對曰：勿已則隰朋可，其為人也。愧不若黄帝，而哀不己若者，慚其道之不及聖，矜其民不以逮己，故能無棄人也。以德分人，謂之聖人，化之使合道，而不宰割。以財分人，謂之賢人，既以與人，已愈有也。以賢臨人者，未有得人者也。求備於人，則物所不與也。以賢下人者，未有不得人者也。與物升降者，物必歸之也。其於國，有不聞也。其於家，有不見也。道行則不賴賴作煩聞見，故曰不瞽不聾，不能成功。勿已，則隰朋可，若有聞見，則事鍾於己，而羣生無所措手足，故遺之可，未能盡道，故僅可耳。然則管夷吾非薄鮑叔也。不得不薄，非厚隰朋也。不得不厚，厚薄之去來，弗由我也。皆天理也。

晉國苦盗，有卻雍者，能視盗之貌，察其眉睫之間，而得其情，晉侯使視盗，千百無遺一焉。晉侯大喜。告趙文子曰：吾得一人而一國盗為盡，奚用多為。文子曰：吾君恃伺察而得盗，盗不盡矣。且卻雍必不得其死焉。俄而羣盗謀曰：吾所窮者卻雍也。遂共盗而戕，殺之也。晉侯聞而大駭。召文子而告之曰：果如子言，卻雍死，然取盗何方。文子曰：周諺有言，察見淵魚者不祥，智料隱匿者有殃，且君欲無盗，莫若舉賢而任之，使教明於上，化行於下，人有耻心，則何盗之為，於是用隨會知政，而羣盗奔秦焉。用聰明以察是非者，羣詐之所逃，用少少作先識以擿奸伏者，衆惡之所疾，智之為患，豈虛也哉。

孔子自衛反魯，息駕乎河梁而觀焉。其懸水三十仞，圜流九十里，魚鱉弗能游，黿鼉弗能居，有丈夫方將厲之。孔子使人止之曰：此懸水三十仞，圜流九十里，魚鱉黿鼉弗能居也。意者難可以濟乎。丈夫不以措意，遂度而出。孔子問之曰：巧乎。有道術乎。所以能入而出者何也。丈夫對曰：始吾之入也。先以忠信，吾之出也。又從以忠信，措吾軀於波流，而吾不敢用私，所以能入而復出者以此也。孔子謂弟子曰：二三子識之，水且猶可以忠信親之，而况人乎。

楚莊王問詹何曰：治國奈何，詹何蓋隱者也。詹何對曰：何明於治身，而不明於治國也。楚王曰：寡人得奉宗廟社稷，願學所以守之。詹何對曰：臣未嘗聞身治而國亂者也。又未嘗聞身亂而國治者也。故本在身，不敢對以末。楚王曰：善。

子墨子見染絲者而歎曰：染於蒼則蒼，染於黄則黄，所入者變，其色亦變，故染可不慎耶，非獨染絲然也。國亦有染，舜染於許由，伯陽，禹染於皋陶，伯益，湯染於伊尹，仲虺，武王染於太公，周公，此四王者所染當，故王天下，立為天子，功名蔽天地，舉天下之仁義顯人，必稱此四王者。

齊桓公染於管仲，晉文公染於咎犯，楚莊染於孫叔，吳闔廬染於伍員，越勾踐染於范蠡，此五君者所染當，故霸諸侯，名傳於後世，范吉射染於張柳朔，中行寅染於籍秦，吳夫差染於宰嚭，知伯瑤染於智國，中山尚染於魏義，宋康染於唐鞅，此六君者所染不當，故國家殘亡，身為刑戮，宗廟破滅，絕無後類，君臣離散，民人流亡，舉天下之貪暴苛擾者，必稱此六君也。

凡君之所以安者何也。其行理生於染當，故善為君者，勞於論人而逸於治官，不能為君者，傷形費神，愁心勞意，然國愈危，身愈辱，此六君者，非不重其國，愛其身也。以不知要故也。不知要者，所染不當也。

子墨子曰：天下從事者，不可以無法儀，無法儀而其事能成者無有也。故百工從事，皆有法度，今大者治天下，其次治大國，而無法度，此不若百工也。然則奚以為治法而可，莫若法天，天之行廣而無私，其施厚而不息息作德，其明久而不衰，故聖王法之，既以天為法，動作有為，必度於天，天之所欲則為之，天所不欲則止，然而天何欲何惡也。天必欲人之相愛相利，而不欲人之相惡相賊也。以其兼而愛之，兼而利之也。奚以知天之兼而愛之，兼而利之也。今天下無小大國，皆天之邑也。人無幼長貴賤，皆天之臣也。故曰愛人利人者，天必福之，惡人賊人者，天必禍之，是以天欲人相愛相利，而不欲人相惡相賊也。昔之聖王禹、湯、文、武，兼愛天下之百姓，率以尊天事鬼，其利人多，故天福之，使立為天子，天下諸侯皆賓事之，暴王桀、紂、幽、厲，兼惡天下之百姓，率以詬天侮鬼，其賊人多，故天禍之，使遂失其國家，身死為戮於天下後世，子孫毁之，至今不息，故為不善以得禍者，桀、紂、幽、厲是也。愛人利人以得福者，禹、湯、文、武是也。

子墨子曰：國有七患，七患者何，城郭溝池不可守而治宮室，一患也。邊國至境四鄰莫救，二患也。先盡民力無用之功，賞賜無能之人，三患也。仕者持禄，游者憂佼佼作反，君修法討臣，臣懾而不敢咈，四患也。君自以為聖智而不問事，自以為安强而無守備，五患也。所信者不忠，所忠者不信，六患也。蓄種菽粟不足以食之，大臣不足以事之，賞賜不能喜，誅罰不能威，七患也。以七患居國，必無社稷，以七患守城，敵至國傾，七患之所當，國必有殃。

墨子曰墨子曰以下出辭過篇，古之民未知為宮室時，就陵阜而居，穴而處下，潤濕傷民，故聖王作為宮室。為宮室之法曰：室高足以避潤潤下有濕字，邊足以圉風寒，上足以待雪霜雨露，官墻之高，足以别男女之禮，謹此則止，凡費財勞力不加利者不為也。是故聖王作為宮室，使上使上作便於生不以為觀樂也。作為衣服帶履，使身使身作便於身不以為辟怪也。故節於身，誨於民，是以天下之民，可得而治，財用可得而足，當今之主，其為宮室則與此異矣。必厚斂於百姓，暴奪民衣食之財，以為宮室臺榭曲直之望，青黄刻鏤之飾，為宮室若此，故左右皆法象之，是以其財不足以待凶饑，振孤寡，故國貧而民難治也。君誠欲天下之治而惡其亂也。當為宮室不可不節。

古之民未知為衣服時，衣皮帶茭，冬則不輕而温，夏則不輕而凊，聖王以為不中人之温清，故作誨婦人以為民衣，為衣服之法，冬則練帛之中，足以為輕且暖，夏則絺綌之中，足以為輕且清，謹此則止，故聖人之為衣服，適身體，和肌膚而足矣。非榮耳目而觀愚民也。當是之時，堅車良馬，不知貴也。刻鏤文采，不知喜也。得其所以自養之情，而不感於外，是以其民儉而易治，其君用財，節而易贍也。府庫實滿，足以待不極，兵革不頓，士民不勞，足以征不服，故霸王之業，可行於天下矣。當今之主，其為衣服則與此異矣。冬則輕暖，夏則輕清，皆已具矣。必厚作斂於百姓，暴奪民衣食之財，以為錦繡文采靡曼之衣，鑄金以為鈎，珠玉以為佩，女工作文采，男工作刻鏤，以身服之，此非云益暖之情也。單財勞力，畢歸之於無用也。以此觀之，其為衣服非為身體，皆為觀好，是以其民淫僻而難治，其君奢侈而難諫也。夫以奢侈之君，御淫僻之民，欲用無亂，不可得也。君誠欲天下之治而惡其亂，當為衣服不可不節。

古之民未知為飲食，故聖人作誨男耕稼樹藝以為民食也。足以增氣充虛强體適腹而已矣。其用財節，其自養儉，故民富國治，今則不然，厚斂於百姓以為美食芻豢蒸炙，大國累百器，小國累十器，前方丈，目不能遍視，手不能遍摻，口不能遍味，冬則凍冰，夏則餕饐，人君為飲食如此，故左右象之，是以富貴者奢侈，孤寡者凍餒，欲無亂不可得，君誠欲天下治而惡其亂，當為食飲不可不節。

古之民未知為舟車時，重任不移，遠道不至，故聖王作為舟車以便民之事，其為舟車也。完固輕利，可以任重致遠，用財少而為利多，是以民樂而利之，法禁不急而行，民不勞而上足以用，故民歸之，當今之主，其為舟車與此異矣。完固輕利，皆已具矣。必厚斂於百姓以為舟車飾，飾車以文采，飾舟以刻鏤，女子廢其紡織而修文采，故民寒，男子離其耕稼而修刻鏤，故民飢，人君為舟車若此，故右左象之，是以其民飢寒并至，故為奸邪，奸邪多則刑罰深，刑罰深則固當無固字國亂，君誠欲天下之治而惡其亂，當為舟車不可不節。

子墨子曰：今者王公大人為政於國家者，皆欲國家之富，人民之衆，刑政之治，然而不得，是其故何也。是在王公大人為政於國家者，不能以尚賢事能為政也。是故國有賢良之士衆，則國家之治厚，故大人之務，將在於衆賢而已，然則衆賢之術，將奈何哉。譬若欲衆其國之善射御之士者，必將富之貴之，敬之譽之，然後國之善射御之士將可得而衆也。况又有賢良之士，厚乎德行，辨乎言談，博乎道術者乎。此固國家之珍，而社稷之佐也。亦必且富之貴之，敬之譽之，然後國之良士，亦將可得而衆也。是故古者聖王之為政也。言曰：不富不義，不貴不義，不親不義，不近不義，是以國之富貴人聞之。皆退而謀曰：始我所恃者富貴也。今上舉義不避貧賤，然則我不可不為義，親者聞之。亦退而謀曰：始我所恃者親也。今上舉義不避親疏，然則我不可不為義，近者聞之。亦退而謀曰：始我所恃者近也。今上舉義不避遠近，然則我不可不為義，遠者聞之。亦退而謀曰：我始以遠無恃，今上舉義不避遠，然則我不可不為義，人聞之皆競為義，是其故何也。曰：上之所以使下者一物也。下之所以事上者一術也。故古者聖王之為政，列德而尚賢，雖在農與工肆之人，有能則舉之，高與之爵，重與之禄，任之以事，非為賢賜也。欲其事之成，故當以德就列，以官服事，以勞受賞，量功而分禄，故官無常貴，而民無恒賤，有能則舉之，無能則下之，舉公義，避私怨，故得士，得士則謀不困，體不勞，名立而功成，美章而惡不生，故尚賢者政之本也。

子墨子言曰：天下之王公大人，皆欲其國家之富也。人民之衆也。刑法之治也。然而莫知尚賢而使能，我以此知天下之士君子，明於小而不明於大也。何以知其然也。今王公大人，有一牛羊不能殺，必索良宰，有一衣裳不能製，必索良工，有一疲馬不能治，必索良醫，有一危弓不能張，必索良工，雖有骨肉之親，無故富貴，面目美好者，誠知其不能也。必不使，是何故，恐其敗財也。當王公大人之於此也。則不失尚賢而使能，至建其國家則不然，王公大人骨肉之親，無故富貴，面目美好者，則舉之，則王公大人之親其國家也。不若其親一危弓，疲馬，衣裳，牛羊之財歟，我以此知天下之士君子，皆明於小而不明於大也。古之聖王之治天下也。其所貴未必王公大人骨肉之親，無故富貴，面目美好者也。是故昔者堯之舉舜也。湯之舉伊尹也。武丁之舉傅說也。豈以為骨肉之親，無故富貴，面目美好者哉。唯法其言，用其謀，行其道，上可而利天，中可而利鬼，下可而利人，是故尚賢之為說，不可不察也。尚賢者，天，鬼，百姓之利，而政事之本也。

古之聖王，舉孝子而勸之事親，尊賢良而勸之為善，發憲布令以教誨，賞罰以勸沮，若此，則亂者可使治而危者可使安矣。若以為不然，昔者，桀之所亂，湯治之，紂之所亂，武王治之，此世不渝而民不改，上變正正作政而民易教，其在湯、武則治，其在桀、紂則亂，安危治亂，在上之發政也。則豈可謂有命哉。昔者，三代之暴王，不繆其耳目之淫，不慎其心志之僻，外之毆騁田獵畢弋，內沉於酒樂，不肯曰我為刑政不善，曰曰上有必字我命故且亡，雖昔也三代之僞民，亦猶此也。繁飾有命，以教衆愚，昔者，禹、湯、文、武方為政乎天下之時。曰：必使飢者得食，寒者得衣，勞者得息，亂者得治，遂得光譽令聞於天下，夫豈可以為命哉。故以為其力也。今賢良之人，尊賢而好蓄道術，故上得其王公大人之賞，下得其萬民之譽，遂得光譽令聞於天下，豈以為其命哉。

子墨子曰：世之君子，使之一犬一彘之宰，不能，則辭之，使為一國之相，不能，而為之，豈不悖哉。世之君子，欲其義之成，而助之修其身則愠，是猶欲其墻之成，而人助之築則愠也。豈不悖哉。

