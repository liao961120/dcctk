行遠道者假於車，濟江海者因於舟，故賢士之立功成名，因於資而假物者也。公輸子能因人主之材木以構宮室臺榭，而不能自為專屋狹廬，材不足也。歐冶能因君之銅鐵以為金爐大鐘，而不能自為壺鼎槃杅，無其用也。君子能因人主之政政作正朝以和百姓，潤衆庶，而不能自饒其家，勢不便也。故舜耕於歷山，恩不及州里，太公屠牛於朝歌，利不及妻子，及其見用，恩流八荒，德溢四海，故舜假之堯，太公因之周，君子能修身以假道者，不能枉道而假財也。

扁鵲不能治不受鍼藥之疾，賢聖不能正不食食疑受善言之君，故桀有關龍逢而夏亡，紂有三仁而商滅，故不患無夷吾，由余之論，患無桓，穆之聽耳，是以孔子東西無所遇，屈原放逐於楚國也。故曰：直道而事人，焉往而不三黜，枉道而事人，何必去父母之邦，此所以言而不見從，行不得不得作而不合者也。

古者篤教以導民，明辟以正刑，刑之於治，猶策之於御也。良工不能無策而御，有策而勿用也。聖人假法以成教，教成而刑不施，故威厲而不殺，刑設而不犯，今廢其紀綱而不能張，壞其禮義而不能防，民陷於罪，從而獵之以刑，是猶開其闌牢，發以毒矢也。不盡不止矣。曾子曰：上失其道，民散久矣。如得其情，則哀矜而勿喜，夫不傷民之不治而伐己之能得奸，猶弋者睹鳥獸挂罻羅而喜也。今天下之被誅者，不必有管，蔡之邪，鄧皙之僞也。孔子曰：人而不仁，疾之以甚，亂也。故民亂反之政，政亂反之身，身正而天下定，是以君子嘉善而矜不能，恩及刑人，德潤窮夫，施惠悅爾，行刑不樂也。

周公之相成王也。百姓饒樂，國無窮人，非代之耕織也。易其田疇，薄其税斂，則民富矣。上以奉君親，下無飢寒之憂，則教可成也。語曰：既富矣。又何加焉。曰：教之，教之以德，齊之以禮，則民徙義而從善，莫不入孝出悌，夫何奢侈暴慢之有乎。管子曰：倉廩實而知禮節，衣食足而知榮辱，故富民易與適禮。

古者政得則陰陽調，星辰理，風雨時，故行修於內，聲聞於外，為之為之作為善於下，福應於天，周公在上而天下太平，國無夭傷，歲無荒年，當此時，雨不破塊，風不鳴條，旬而一雨必以夜，無丘陵高下皆孰，今不省其所以然，而曰陰陽之運也。非所聞也。孟子曰：野有死殍，不知收也。狗豕食人食，不知斂斂作撿也。為民父母見飢而死。則曰：非我，歲也。何異乎以刃殺之。則曰：非我，兵也。方今之務，在除飢寒之患，罷鹽鐵，退權利，分土地，趣本業，養桑麻，盡地力也。寡功節用，則民自富，如是，則水旱不能憂，凶年不能累也。

王者崇禮施德，尚仁義而賤怪力，故聖人絕而不言。孔子曰：言忠信，行篤敬，雖之蠻貊，不可弃也。今萬方絕國之君，奉贄獻見者，懷天子之威德，而欲觀中國之禮禮下有儀字，宜設明堂辟廱以示之，揚干戚，昭雅頌以風之，今乃以玩好不用之器，奇蟲不畜之獸，角抵之戲，炫耀之物，陳夸之，殆與周公之待遠方殊也。

昔周公處謙讓以交卑士，執禮德以下天下，故辭越裳之贄，見恭敬之禮也。既與入文王之廟，是見大孝之禮也。目睹威儀干戚之容，耳聽升歌雅頌之聲，心充充下舊有以字，删之至德，欣然以歸，此四夷所以慕義內附，非重譯狄鞮來觀猛獸熊羆也。夫犀象兕虎，南夷之所多也。驢騾馲駝，北狄之常畜也。中國所鮮，外國賤之，南越以孔雀珥門户，昆山之旁，以玉璞抵鳥鵲，今貴人之所賤，珍人之所饒，非所以厚中國而明盛德也。隋和，世之名寶也。而不能安危存亡，故喻德示威，唯賢臣良相，不在戎馬珍怪也。是以聖王以賢為寶，不以珠玉為寶，昔晏子修之樽俎之間，而折衝乎千里，不能者雖隋和滿篋，無益於存亡矣。

衞靈公當隆冬興衆穿池。海春海春作宛春以諫曰：天寒，百姓凍餒，願公之罷役也。公曰：天寒乎哉。寒乎哉天寒乎哉云云七字，作天寒哉。我何不寒哉。海春曰：人之言曰：安者不能恤危，飽者不能食飢，故餘粱肉者，難為言隱約，處逸樂者，難為言勤苦，夫高堂邃宇，廣廈洞房者，不知專屋狹廬，上漏下濕者之痛也。繫馬百駟，貨財充內，儲陳納新者，不知有旦無暮稱貸者之急也。乘堅驅良，列騎成行者，不知負擔步行者之勞也。匡床薦席，侍御滿側者，不知服輅輓船，登高絕流者之難也。衣輕暖，處温室，載安車者，不知乘長城，眺胡代，向清風風者下有之字者危寒也。妻子好合，子孫保之者，不知老母之憔悴，匹婦之悲恨也。耳聽五音，目視弄優者，不知蒙流矢，推敵方外之死亡也。東向仗几振筆而調文者，不知木索之急，捶楚之痛也。昔商鞅之任秦也。刑人若刈菅茅，用師若彈丸，從軍旅者暴骨長城，戍漕者輜車相望，生而往，死而還，彼獨非人子耶，故君子仁以恕，義以度，所好惡與天下共之。

地廣而不德者國危，兵强而陵敵者身亡，虎兕相搏而螻蟻得志，兩敵相機而匹夫乘閑，是以聖王見利慮害，見遠存近。

道徑，衆民不知所由也。法令，衆人不知所避也。故王者之制法也。昭乎如日月，故民不迷，曠乎若大路，故民不惑，幽隱遠方，折乎知之，愚婦童婦，咸知所避，是故法令不犯，而獄犴不用也。昔秦法繁於秋荼，而網密於凝脂，然而上下相遁，奸僞萌生，有司治之，若救爛捌焦不能禁，非網疏而罪漏，禮義廢而刑罰任也。方今律令百有餘篇，文章繁，罪名重，羣國用之，疑惑或淺或深，自吏明習者不知所處，而况愚民乎。律令塵蠹於棧閣，吏不能遍睹，而况愚民乎。此斷獄所以滋衆而民犯禁滋多也。親服之屬甚衆，上附下附，而服不過五，五刑之屬三千，上殺下殺，而罪不過五，故治民之道，務篤於教也。

法能刑人而不能使人廉，能殺人而不能使人仁，所貴良醫者，貴其審消息而退邪氣也。非貴其下鍼石而鑽肌膚也。所貴良吏者，貴其絕惡於未萌，使之不為非，非貴其拘之囹圄而刑殺之也。今之所謂良吏者，文察則以禍其民，强力則以厲其下，不本法之所由生，而專己之殘心，文誅假法以陷不辜，累無罪，以子及父，以弟及兄，一人有罪，州里驚駭，十家奔亡，若癰疽之相漫，色淫之相連，一節動而百枝摇，詩云，舍彼有罪，既伏其辜，若此無罪，淪胥以鋪，傷無罪而累也。非患銚鋤之不利，患其舍草而芸苗也。非患無準平，患其舍枉而繩直也。故親近為過不必誅，是鋤不用也。疏遠有功不必賞，是苗不養也。故世不患無法，而患無必行之法也。

古者周其禮而明其教，禮周教明，不從者，然後等之以刑，刑罰中，民不怨矣。故舜施四罪而天下咸服，誅不仁也。輕重各伏其誅，刑必加而無赦，赦維疑者，若此，則世安得不軌之人而罪之乎。今廢其德教而責之禮義，是虐民也。春秋傳曰：子有罪，執其父，臣有罪，執其君，聽失之大者也。今以子誅父，以弟誅兄，親戚相坐，什伍相連，若引根本而及華葉，傷小指而累四體也。如此，則以有罪反誅無罪，反誅無罪，則天下之無罪者寡矣。故吏不以多斷為良，醫不以多刺為工，子産殺一人刑二人，道不拾遺，而民無誣心，故為民父母，似養疾子，長恩厚而已，自首匿，相坐之法立，骨肉之恩廢，而刑罪多矣。聞父母之於子，雖有罪猶匿之，其不欲服罪爾，子為父隱，父為子隱，未聞父子之相坐也。聞兄弟能緩追以免賊，未聞兄弟之相坐也。聞惡惡止其人，疾始而誅首惡，未聞什伍而相坐也。

紂為炮烙之刑，而秦有收孥之法，趙高以峻文决罪於內，百官以峭法斷割於外，死者相枕席，刑者相望，百姓側目重足，不寒而慄，方此之時，豈特冒火蹈刃哉。然父子相背，兄弟相嫚，至於骨肉相殘，上下相殺，非刑輕而罰不必，令太嚴而仁恩不施也。故政寬則下親其上，政嚴則臣謀其主，晉厲以幽，二世以弑，惡在峻法之不犯，嚴家之無挌虜也。聖人知之，是以務和和作恩而不務威，故高皇帝約秦苛法，以慰怨毒之人，而長和睦之心，唯恐刑之重而德之薄也。是以恩施無窮，澤流後世，商鞅，吳起以秦，楚之法為輕而累之，上危其主，下没其身，或非特慈母乎或以下六字本書同，疑有誤。

民之仰法，猶魚之仰水，水清則静，濁則擾，擾則不安其居，静則樂其業，樂其業則富，富則仁生，贍則争止，是以成，康之世，賞無所施，法無所加，非可刑而不刑，民莫犯禁也。非可賞而不賞，民莫不仁也。若斯，則吏何事而可理乎。今之治民者，若拙御之御馬也。行則頓之，止則擊之，身創於捶，吻傷於銜，而求其無失，何可得也。故疲馬不畏鞭捶，疲民不畏刑法，雖增而累之，其有益乎。

古者明其仁義之誓，使民不逾，不教而殺，是虐民也。與其刑不可逾，不若義之不可逾也。聞禮義行而刑罰中，未聞刑罰任任作行而孝悌興也。高墻狹基，不可立也。嚴刑峻法，不可久也。二世信趙高之計，深督責而任誅斷，刑者半道，死者日積，殺人多者為忠，斂民悉者為能，百姓不勝其求，黔首不勝其刑，海內同憂而俱不聊生，故過任之事，父不得於子，無已之求，君不得於臣，知死不再，窮鼠齧狸，匹夫奔萬乘，舍人折弓，陳勝，吳廣是也。聞不一朞而社稷為虛，惡在其能長制羣下而久守其國也。

楚恭王有疾。召令尹曰：常侍筦蘇與我處，常勸我以義，吾與處不安也。不見不思也。雖然，吾有得也。其功不細，必厚舊無厚字，補之爵之，申侯伯與我處，常縱恣吾，吾所樂者，勸吾為之，吾所好者，先吾服之，吾與處，歡樂之，不見則戚，雖然，吾終無得也。其過不細，必亟遣之。令尹曰：諾，明日王薨，令尹即拜筦蘇為上卿，而逐申侯伯出之境。曾子曰：人之將死，其言也善，恭王之謂也。孔子曰：朝聞道，夕死可矣。於是以開後嗣，覺來世，猶愈没身不寤者也。

趙簡子上羊腸之坂，羣臣皆偏袒推車，而虎會獨擔戟行歌，不推車。簡子曰：羣臣皆推車，會獨擔戟行歌，是會為人臣侮其主，為人臣侮其主者，其罪何若。對曰：為人臣而侮其主者，死而又死。簡子曰：何為死而又死。會曰：身死，妻子為徒原書為徒作又死，若是謂死而又死也。君既已聞為人臣而侮其主者之罪矣。君亦聞為人君而侮其臣者乎。簡子曰：何若。會曰：為人君而侮其臣者，智者不為謀，辨者不為使，勇者不為鬥，智者不為謀，則社稷危，辨者不為使，則使不通，勇者不為鬥，則邊境侵。簡子曰：善，乃以會為上客。

魏文侯與大夫坐。問曰：寡人何如君也。羣臣皆曰：君仁君也。次至翟黄。曰：君非仁君也。曰：子何以言之。對曰：君伐中山，不以封君之弟而以封君之長子，臣以此知君之非仁君也。文侯怒而出之，次至任座。文侯問曰：寡人何如君也。任座對曰：君仁君也。曰：子何以言之。對曰：臣聞之，其君仁者其臣直，向翟黄之言直，臣是以知君仁君也。文侯曰：善，復召翟黄。

中行寅將亡，乃召其大祝而欲加罪焉。曰：子為我祝，犧牲不肥澤耶，且齋戒不敬耶，使國亡，何也。祝簡對曰：昔者，吾先君中行穆子皮車十乘，不憂其薄也。憂德義之不足也。今主君有革車百乘，不憂德義之薄，唯患車之不足也。夫船車飾則賦斂厚，賦斂厚則民怨謗詛矣。且君苟以為祝有益於國乎。則詛亦將為損世亡矣。一人祝之，一國詛之，一祝不勝萬詛，國亡不亦宜乎。祝其何罪，中行子乃慚。

秦欲伐楚，使使者往觀楚之寶器，楚王聞之，召令尹子西而問焉。曰：秦欲觀楚之寶器，吾和氏之璧，隨侯之珠，可以示諸。令尹子西對曰：不知也。召昭奚恤而問焉。昭奚恤曰：此欲觀吾國得失而圖之，寶器在賢臣，珠玉玩好之物，非寶之重者也。王遂使昭奚恤應之，昭奚恤為東面之壇一，為南面之壇四，為西面之壇一，秦使者至。昭奚恤曰：君，客也。請就上位東面，令尹子西南面，太宗子敖次之，葉公子高次之，司馬子反次之，昭奚恤自居西面之壇。稱曰：客欲觀楚之寶器，楚國之寶者賢臣也。理百姓，實倉廩，使民各得其所，令尹子西在此，奉珪璧使諸侯，解忿悁之難，交兩國之歡，使無兵革之憂，太宗子敖在此，守封疆，謹境界，不侵鄰國，鄰國亦不見侵，葉公子高在此。

