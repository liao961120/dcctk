*說苑

*君道

河間獻王曰：堯存心於天下，加志於窮民，痛萬姓之罹罪，憂衆生之不遂也。有一民飢。則曰：此我飢之也。有一民寒。則曰：此我寒之也。一民有罪。則曰：此我陷之也。仁昭而義立，德博而化廣，故不賞而民勸，不罰而民治，先恕而後教，是堯道也。

河間獻王曰：禹稱民無食則我不能使也。功成而不利於民，則我不能勸也。故疏河而道之，鑿江通於九派，灑五湖而定東海，民亦勞矣。然而不怨苦者，利歸於民也。

禹出見罪人，下車問而泣之。左右曰：罪人不順道使然，君王何為痛之至於此也。禹曰：堯舜之民，皆以堯舜之心為心，今寡人為君也。百姓各自以其心為心，是以痛之也。

當堯之時，舜為司徒，契為司馬，禹為司空，后稷為田疇，夔為樂正，倕為工師，伯夷為秩宗，皋陶為大理，益掌驅禽，堯不能為一焉。堯為君而九子者為臣，其何故也。堯知九職之事，使九子各受其事，皆勝其任以成功，堯遂乘成功以王天下，是故知人者主道也。知事者臣道也。主道知人，臣道知事，毋亂舊法，而天下治矣。

明主者有三懼，一曰處尊位而恐不聞其過，二曰得意而恐驕，三曰聞天下之至言而恐不能行。

師經鼓琴，魏文侯起舞。賦曰：使我言而無見違，師經援琴而撞文侯，不中，中旒，潰之。文侯顧謂左右曰：為人臣而撞其君，其罪何如。左右曰：罪當烹，提師經下堂一等。師經曰：臣可得一言而死乎。文侯曰：可。師經曰：昔堯舜之為君也。唯恐言而人不違，桀紂之為君也。唯恐言而人違之，臣撞桀紂，非撞吾君也。文侯曰：釋之，是寡人之過也。懸琴於城門，以為寡人符，不補旒，以為寡人戒。

*臣術

人臣之行有本書有作行六正則榮，犯六邪則辱，何謂六正，一曰萌牙未動，形兆未見，昭然獨見，存亡之機，得失之要，豫禁乎未然前前上有之字，使主超然立乎顯榮之處，如此者，聖臣也。二曰虛心白意，進善通道，勉主以禮義，諭主以長策，將順其美，匡救其惡，如此者，大臣也。三曰夙興夜寐，進賢不懈，數稱於往古之行事，以厲主意，如此者，忠臣也。四曰明察極，見成敗，早防而救之，塞其間，絕其源，轉禍以為福，使君終以無憂，如此者，智臣也。五曰守文奉法，任官職事，不受贈遺，衣服端齊，食飲節儉，如此者，貞臣也。六曰國家昏亂，所為不諛諛作道，敢犯主之嚴顔，面言主之過失，如此者，直臣也。是謂六正也。

何謂六邪，一曰安官貪禄，不務公事，與世沉浮，左右觀望，如此者，具臣也。二曰主所言皆曰善，主所為皆曰可，隱而求主之所好而進之，以快主之耳目，偷合苟容，與主為樂，不顧其後害，如此者，諛臣也。三曰中實險詖，外貌小謹，巧言令色，又心疾賢，所欲進則明其美，隱其惡，所欲退則明其過，匿其美，使主賞罰不當，號令不行，如此者，奸臣也。四曰智足以飾非，辯足以行說，內離骨肉之親，外妒亂朝廷，如此者，讒臣也。五曰專權擅勢，以為輕重，私門成黨，以富其家，擅矯主命，以自顯貴，如此者，賊臣也。六曰諂主以邪，墜主於不義，朋黨比周，以蔽主明，使白黑無别，是非無聞，使主惡布於境內，聞於四鄰，如此者，亡國之臣也。是謂六邪，賢臣處六正之道，不行六邪之術，故上安而下治，生則見樂，死則見思，此人臣之術也。

湯問伊尹曰：三公九卿，大夫列士，其相去何如。對曰：智通於大道，應變而不窮，辨於萬物之情，其言足以調陰陽，正四時，節風雨，如是者，舉以為三公，故三公之事，常在於道也。不失四時，通於地理，能通不通，能利不利，如此者舉以為九卿，九卿之事，常在於德也。通於人事，行猷舉繩，通於關梁，實於府庫，如是者，舉以為大夫，大夫之事，常在於仁也。忠正强諫而無有奸詐，去私立公而言有法度，如是者，舉以為列士，列士之事，常在於義也。故道德仁義定而天下正，凡此四者，明王臣而不臣。湯曰：何謂臣而不臣。對曰：君之所不名臣者四，諸父，臣而不名，諸兄，臣而不名，先王之臣，臣而不名，盛德之士，臣而不名，是謂大順也。

*貴德

聖人之於天下也。譬猶一堂之上也。今有滿堂飲酒者，有一人獨索然向隅而泣，則一堂之人皆不樂矣。聖人之於天下也。譬猶一堂之上也。有一人不得其所者，則孝子不敢以其物薦進也。

*復恩

晉文公亡時，陶叔狐從，文公反國，三行賞而不及。見咎犯曰：吾從君而亡，十有三年，顔色黧黑，手足胼胝，今君反國三行賞而不及我，意者君忘我與，我有大故與，咎犯言之文公。文公曰：噫，我豈忘是子哉。夫耽我以道，說我以仁，昭明我名，使我為成人者，吾以為上賞，防我以禮，諫我以義，使不得為非者，吾以為次賞，勇壯强禦，難在前則居前，難在後則居後，免我於患難中者，吾復以為次賞，且子獨不聞乎。死人者不如存人之身，亡人者不如存人之國，三行賞之後，而勞苦之士次之，勞苦之士，子固為首矣。吾豈敢忘子哉。周內史叔興聞之曰：文公其霸乎。昔者，聖王先德後力，文公其當之矣。

楚莊王賜羣臣酒，日暮酒酣，華華作燈燭滅，乃有引美人衣者，美人援絕其冠纓。告王曰：今燭滅，有引妾衣者，援得其纓，待待作持之矣。促上火視絕纓者。王曰：賜人酒，使醉失禮，奈何欲顯婦人節而辱士乎。乃命左右，今與寡人飲，不絕冠纓者不歡，羣臣皆絕纓而上火，盡歡而罷，居二二作三年，晉與楚戰，有一臣常在前，五合五獲首而却敵，卒得勝之，莊王怪而問之。對曰：臣往者醉失禮，王隱忍不暴而誅，常願肝腦塗地，用頸血湔敵久久舊作人，改之矣。臣乃夜絕纓者也。

陽虎得罪。北見簡子曰：自今以來，不復樹人矣。簡子曰：何哉。對曰：夫堂上之人，臣所樹者過半矣。朝廷之吏，臣所立者亦過半矣。邊境之士，臣所立者亦過半矣。今夫堂上之人，親却臣於君，朝廷之吏，親危臣於法，邊境之士，親劫臣於兵。簡子曰：唯賢者為能復恩，不肖者不能，夫樹桃李者，夏得休息，秋得食焉。樹蒺藜者，夏不得休息，秋得其刺焉。今子之所種種作樹者蒺藜也。非桃李也。自今已來，擇人而樹之，毋已樹而擇之也。

*政理

政有三品，王者之政化之，霸者之政威之，强國之政脅之，夫此三者各有所施，而化之為貴矣。夫化之不變而後威之，威之不變而後脅之，脅之不變而後刑之，夫至於刑者，則非王者之所貴也。是以聖王先德教而後刑罰，立榮耻而明防禁，崇禮義之節以示之，賤貨利之弊以變之，則下莫不慕義節之榮，而惡貪亂之耻，其所由致之者，化使然也。

治國有二機，刑德是也。王者尚其德而稀其刑，霸者刑德并凑，强國先其刑而後其德，夫刑德者，化之所由興也。德者養善而進之進之作進闕者也。刑者懲惡而禁後者也。故德化之崇者至於賞，刑罰之甚者至於誅，夫誅賞者，所以别賢不肖而列有功與無功也。誅賞繆則善惡亂矣。夫有功而不賞，則善不勸矣。有過而不誅，則惡不懼矣。善不勸而能以行化乎天下者，未嘗聞也。

齊桓公逐鹿而遠，入山谷之中，見一老公。問之曰：是為何谷。對曰：為愚公之谷也。公曰：何故。對曰：以臣名之。公曰：何為以公名之。對曰：臣故畜牸牛，子大，賣之而買駒。少年曰：牛不能生馬，遂持駒去，傍鄰聞之，以臣為愚，故名此谷為愚公之谷。桓公曰：誠愚矣。夫何為而與之，桓公遂歸，以告管仲。管仲曰：此夷吾之過也。使堯在上，咎繇為理，安有取人之駒，見暴如此叟者也。是公知獄訟不正，故與之耳，請退而修政。孔子曰：弟子記之，桓公，霸君也。管仲，賢佐也。猶有以智為愚者，况不及桓公、管仲者乎。

宓子賤治單父，彈鳴琴，身不下堂，而單父治，巫馬期亦治單父，以星出以星入，日夜不處，以身親之，而單父亦治，巫馬期問其故於子賤。子賤曰：我之謂任人，子之謂任力，任力者固勞，任人者固舊無固字，補之逸也。人曰：宓子賤則君子矣。逸四支，全耳目，平心氣，而百官治，巫馬期則不然，弊性事情，勞煩教詔，雖治猶未至也。

孔子謂宓子賤曰：子治單父而衆悅，語丘所以為之者。曰：不齊父其父，子其子，恤諸孤而哀喪紀。孔子曰：善，小節也。小人附矣。猶未足也。曰：不齊所父事者三人，所兄事者五人，所友者十一人。孔子曰：父事三人，可以教孝矣。兄事五人，可以教悌矣。友十一人，可以教學矣。中節也。中民附矣。猶未足也。曰：民有賢於不齊者五人，不齊事之，皆教不齊所以治之術。孔子曰：欲其大者，乃於此在矣。昔者，堯舜清微其身，務來賢人，夫舉賢者，百福之宗也。而神明之主也。惜也不齊之所治者小，所治者大，其與堯舜繼矣。

齊桓公問於管仲曰：國何患。對曰：患夫社鼠。桓公曰：何謂也。對曰：夫社束木而塗之，鼠因往托焉。熏之則恐燒其木，灌之則恐壞其塗，此鼠所以不可得殺者，以社故也。夫國亦有社鼠，人主左右是也。內則蔽善惡於君上，外則賣權重於百姓，不誅之則為亂，誅之則為人主所案據腹有之，此亦國之社鼠也。人有酤酒者，為器甚潔清，置表甚長，而酒酸不售，問之里人其故。里人曰：公之狗猛，人挈器而入，且酤公酒，狗迎而噬之，此酒所以酸不售之故也。夫國亦有猛狗，用事者也。有道術之士，欲明萬乘之主，而用事者迎而齕之，此亦國之猛狗也。左右為社鼠，用事者為猛狗，則道術之士不得用矣。此治國之所患也。

齊侯問於晏子曰：為政何患。對曰：患善惡之不分。公曰：何以察之。對曰：審擇左右，左右善，則百僚各獲其所宜而善惡分矣。孔子聞之曰：此言信矣。善進，則不善無由入矣。不善進，則善亦無由入矣。

*尊賢

人君之欲平治天下而垂榮名者，必尊賢而下士。易曰：自上下下，其道大光。又曰：以貴下賤大得民，夫明王之施德而下下，將懷遠而致近也。朝無賢人，猶鴻鵠之無羽翼，雖有千里之望，猶不能致其意之所欲至矣。是故絕江海者托於船，致遠道者托於乘，欲霸王者托於賢，非其人而欲有功，若夏至之日而欲夜之長也。射魚指天而欲發之當也。雖舜禹猶亦困，而又况乎俗主哉。

禹以夏王，桀以夏亡，湯以殷王，紂以殷亡，闔廬以吳戰勝無敵於天下，而夫差以見禽於越，穆公以秦顯名尊號，而二世以劫於望夷，其所以君王者同，而功迹不等者，所任異也。是故成王處襁褓而朝諸侯，周公用事也。趙武靈王年五十而餓於沙丘，任李兑故也。桓公得管仲，九合諸侯，一匡天下，失管仲，任竪刁，易牙，而身死不葬，為天下笑，一人之身，榮辱俱施焉。在所任也。故魏有公子無忌，削地復得，趙任藺相如，秦兵不敢出，楚有申包胥，而昭王反位，齊有田單，襄王得國，由此觀之，國無賢佐俊士而能以成功立名，安危繼絕者，未嘗有也。故國不務大而務得民心，佐不務多而務得賢俊，得民心者民往之，有賢佐者士歸之，文王請除炮烙之刑而殷民從，湯去張網之三面而夏民從，以其所為順於民心也。故聲同則處異而相應，德合則未見而相親，賢者立於本朝，則天下之豪相率而趍之矣。故無常安之國，無恒治之民，得賢者則安昌，失之者則危亡，自古及今，未有不然者也。

周公攝天子位七年，布衣之士，執贄而所師見者十人，所友見者十二人，窮巷白屋所先見者四十九人，進善者百人，教士者千人，官朝者萬人，當此之時，誠使周公驕而且吝，則天下賢士至者寡矣。苟有至者，則心心作必，貪而尸禄者也。尸禄之臣，不能存君也。

齊桓公設庭燎，期年而士不至，於是有以九九之術見者。公曰：九九足以見乎。對曰：臣非以九九為足以見，臣聞主君待士期年而士不至，夫士之所以不至者，君天下之賢君也。四方之士，皆自以不及，故不至也。夫九九，薄能耳，而君猶禮之，况賢於九九者乎。公曰：善，乃因禮之，期月，四方之士相攜而并至。

齊宣王坐，淳于髡侍。王曰：先生論寡人何好。髡曰：古者所好四，王所好三焉。王曰：可得聞乎。髡曰：古者好馬，王亦好馬，古者好味，王亦好味，古者好色，王亦好色，古者好士，王獨不好士。王曰：國無士耳，有則寡人亦悅之矣。髡曰：古者有驊騮、騏驥，今無有，王選於衆，王好馬矣。古者有豹象之胎，今無有，王選於衆，王好味矣。古者有毛嬙、西施，今無有，王選於衆，王好色矣。王必將待堯、舜、禹、湯之士而後好之，則禹、湯之士亦不好王矣。宣王默然無以應。

衞君問於田讓曰：寡人封侯盡千里之地，賞賜盡御府繒帛，而士不至，何也。對曰：君之賞賜不可以功及，君之誅罰不可以理避，猶舉杖而呼狗，張弓而祝鷄矣。雖有香餌而不能致者，害之必也。

魏文侯從中山奔命安邑，田子方後，太子擊遇之，下車而趍，子方坐乘如故。告太子曰：為我請君，待我朝哥，太子不悅。謂子方曰：不識貧窮者驕人乎。富貴者驕人乎。子方曰：貧窮者驕人，富貴者安敢驕人，人主驕人而亡其國，大夫驕人而亡其家，貧窮者若不得意，納履而去，安往而不得貧窮乎。太子及文侯，道子方之語。文侯嘆曰：微吾子之故，吾安得聞賢人之言，吾下子方以仁仁作行，得而友之，自吾友子方也。君臣益親，百姓益附，吾是以得友士之功，我欲伐中山，吾以武下樂羊，三年而中山為獻於我，我是以得友武之功，吾所以不少進於此者，吾未見以智驕我者也。若得以智驕我者，豈不及古之人乎。

齊桓公使管仲治國。對曰：賤不能臨貴，桓公以為上卿而國不治。公曰：何故。對曰：貧不能使富，公賜之齊國之市租一年，而國不治。公曰：何故。對曰：疏不能制親，公立以為仲父，齊國大安，而遂霸天下。孔子曰：管仲之賢，不得此三權者，亦不能使其君南面而霸矣。

桓公問於管仲曰：吾欲使爵腐於酒，肉腐於俎，得毋害於霸乎。管仲對曰：此極非其貴者耳，然亦無害於霸也。桓公曰：何如而害霸乎。對曰：不知賢害霸也。知而不用害霸也。用而不任害霸也。任而不信害霸也。信而復使小人參之害霸也。桓公曰：善。

田忌去齊奔楚。楚王問曰：楚、齊常欲相并，為之奈何。對曰：齊使申孺將，則楚發五萬人，使上將軍將之，至，禽將軍首而反耳，齊使眄子將，則楚悉發四封之內，王自出將，僅存耳，於是齊使申孺將，楚發五萬人，使上將軍將，斬其首而反，於是齊王更使眄子將，楚悉發四境之內，王自出將，僅而得免，至舍。王曰：何先生知之早耶。忌曰：申孺為人侮賢者而輕不肖者，賢不肖俱不為用，是以亡也。眄子之為人也。尊賢者而愛不肖者，賢不肖俱負任，是以王僅得存耳。

*正諫

易曰：王臣謇謇，匪躬之故，人臣之所以謇謇為難而諫其君者，非為身也。將欲以匡君之過，矯君之失也。君有過失，危亡之萌也。見君之過失而不諫，是輕君之危亡也。夫輕君之危亡者，忠臣不忍為也。

*法誡

法誡作敬慎。

昔成王封伯禽於魯，將辭去。周公戒之曰：往矣。子其無以魯國驕士也。我文王之子，武王之弟，今王之叔父也。又相天子，吾於天下不輕矣。然嘗一沐而三捉髮，一食而三吐哺，猶恐失天下之士。吾聞之曰：德行廣大而守以恭者榮，土地博裕而守以儉者安，禄位尊盛而守以卑者貴，人衆兵强而守以畏者勝，聰明睿智而守以愚者益，博聞多記而守以淺者廣，此六守者，皆謙德也。貴為天子，富有四海，德不謙者失天下，亡其身，桀、紂是也。可不慎乎。故易曰無曰字，有一道，大足以守天下，中足以守國家，小足以守其身，謙之謂也。夫天道毁滿而益謙，地道變滿而流謙，鬼神害滿而福謙，人道惡滿而好謙。易曰：謙亨，君子有終，吉，子其無以魯國驕士矣。

孫叔敖為楚令尹，一國吏民皆來賀，有一老父後來吊。叔敖曰：楚王不知臣不肖，使臣受吏民之垢，人盡來賀，子獨後來吊，豈有說乎。父曰：有，身已貴而驕人者，民去之，位已高而擅權者，君惡之，禄已厚而不知足者，患處之。叔敖再拜曰：敬受命，願聞餘教。父曰：位已高而意益下，官益大而心益小，禄已厚而慎不敢取，君謹守此三者，足以治楚矣。

魏公子牟東行。穰侯送之曰：先生獨無一言以教冉乎。公子牟曰：夫官不與勢期而勢自至，勢不與富期而富自至，富不與貴期而貴自至，貴不與驕期而驕自至，驕不與罪期而罪自至，罪不與死期而死自至。穰侯曰：善。

*善說

齊宣王出獵於社山，父老相與勞王。王曰：父老苦矣。賜父老田不租，父老皆拜，閭邱先生獨不拜。王曰：父老以為少耶，賜父老無徭役，先生又不拜。王曰：父老皆拜，先生獨不拜，寡人得無有過乎。閭邱先生對曰：聞大王來游，所以為勞大王，望得壽於大王，望得富於大王，望得貴於大王。王曰：天殺生有時，非寡人所得與也。無以壽先生，倉廩雖實，以備灾害，無以富先生，大官無缺，小官卑賤，無以貴先生。先生對曰：此非人臣所敢望也。願大王選有修行者以為吏，平其法度，如此，臣少可以得壽焉。振之以時，無煩擾百姓，如是，臣可少得以富焉。願大王出令，令少者敬老，如是，臣可少得以貴焉。今大王幸賜臣田不租，然則倉廩將虛也。賜臣無徭役，然則官府無使焉。此固非臣之所敢望也。齊王曰：善。

*修文

成王將冠。周公使祝雍祝王曰：達而勿多。祝雍曰：使王近於仁，遠於佞，嗇於時，惠於財，任賢使能。

*反質

秦始皇帝既兼天下，侈靡奢泰。有方士韓客侯生、齊客盧生相與謀曰：當今時不可以居，上樂以刑殺為威，下畏罪持禄，莫敢盡忠，上不聞過而日驕，下懾服以慢欺而取容，諫者不用而失道滋甚，吾黨久居且為所害，乃亡去，始皇聞之。大怒曰：吾聞諸生多為妖言以亂黔首，乃使御史悉上諸生，諸生四百餘人皆坑之，侯生後得，始皇召而見之。侯生曰：陛下肯聽臣一言乎。始皇曰：若欲何言，生曰生曰之生上有侯字，今陛下奢侈失本，淫佚趣末，宮室臺閣，連屬增累，珠玉重寶，積襲成山，婦女倡優，數巨萬人，鍾鼓之樂，流漫無窮，輿馬文飾，所以自奉，麗靡爛漫，不可勝極，黔首匱竭，民力殫盡，尚不自知，又急誹謗，嚴威刻下，下喑上聾，臣等故去，臣等不惜臣之身，惜陛下國之亡耳，今陛下之淫，萬丹朱而千昆吾、桀、紂，臣恐陛下之十亡曾不一存，始皇默然久之。曰：汝何不早言。侯生曰：陛下自賢自健，上侮五帝，下凌三王，弃素樸，就末技，陛下亡徵久見矣。臣等恐言之無益而自為取死，故逃而不敢言，今臣以必死，故為陛下陳之，雖不能使陛下不亡，欲使陛下自知也。始皇曰：吾可以變乎。侯生曰：刑刑作形已成矣。陛下坐而待亡耳，若陛下欲更之，能若堯與禹乎。不然，無冀也。始皇喟然而嘆，遂釋不誅。

魏文侯問李克曰：刑罰之源安生。對曰：生於奸邪淫佚之行也。凡奸邪之心，飢寒而起，淫佚者，文飾之耗，雕文刻鏤，害農事者也。文繡纂組，傷女功者也。農事害則飢之本，女功傷則寒之源也。飢寒并至而能不為奸邪者，未之有也。男女飾美以相矜，而能無淫佚者，未嘗有也。故上不禁技功，則國貧民侈，國貧民侈，則貧窮者為奸邪，而富足者為淫佚，則驅民而為邪也。民已為邪，因以法隨而誅之，則是為民設陷也。刑罰之起有源，人主不塞其本而督其末，傷國之道也。文侯曰：善。

季文子相魯，妾不衣帛，馬不食粟。仲孫忌忌作它諫曰：子為魯上卿，妾不衣帛，馬不食粟，人其以子為愛，且不華國也。文子曰：然，吾觀人之父母，衣粗食蔬，吾是以不敢，且吾聞君子以德華國，不聞以妾與馬，夫德者，得於我，又得於彼，故可行，若淫於奢侈，沉於文章，不能自反，何以守國，仲孫忌慚而退。

