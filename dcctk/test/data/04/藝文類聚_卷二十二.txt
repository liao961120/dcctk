*人部六

*公平

《尚書》曰：無偏無黨，王道蕩蕩，無黨無偏，王道平平。

《左傳》曰：賈季奔狄，宣子使臾駢送其帑，夷之蒐，賈季戮臾駢，臾駢之人欲盡殺賈氏以報焉。臾駢曰：不可。吾聞前志有之曰：敵惠敵怨，不在後嗣，忠之道也。夫子禮於賈季，我以其寵報私怨，無乃不可乎。又曰：祁奚請老，晉侯問嗣焉。稱解狐，其讎也。將立之而卒，又問焉。對曰：午也可，於是羊舌職死矣。晉侯曰：孰可以代之。對曰：赤也可，於是使祁午為中軍尉，羊舌赤佐之，君子謂祁奚能舉善矣。稱其讎，不為諂，立其子，不為比，舉其偏，不為黨。

《禮記》曰：昔衛獻公出奔，反國，及郊，將頒邑於從者而後入。柳莊曰：如皆守社稷，則孰執羈靮而從，如皆從，則孰守社稷，君反國而有私也。無乃不可乎。於是弗果頒。又曰：天無私覆，地無私載，日月無私照，奉三無私，以勞天下。

《韓子》曰：解狐薦其讎以為相，其讎往拜謝，解狐引弓，迎而射之。又曰：解狐與荊伯柳為怨。趙簡王問於解狐曰：孰可以為上黨守。對曰：荊伯柳可。趙簡王曰：非子之讎乎。對曰：臣聞忠臣舉賢，不避仇讎。

《說苑》曰：晉文公問於舅犯，誰可使為西河守者。對曰：虛子羔。曰：子羔非汝之仇歟。曰：君問為守者，非問臣之仇也。子羔見舅犯謝之曰：君幸赦臣之過，薦之於君，得為西河守。舅犯曰：薦子者公也。吾不以私事害公義，子其去矣。顧，吾射子矣。

《家語》曰：澹臺滅明，為人公正無私。

《慎子》曰：夫投鉤分財，投策分馬，非以鉤策為均，使得美者不知所以德，得惡者不知所以怨，此所以塞怨望也。故蓍龜所以立公言也。權衡所以立公正也。書契所以立公信也。法制禮籍，所以立公義也。凡立公所以棄私也。

《呂氏春秋》曰：荊人有遺弓者，弗肯索。曰：荊人遺之，荊人得之，又何求焉。孔子聞之曰：去其荊而可矣。老聃聞之曰：去其人而可矣。故老聃則至公得矣。又曰：昔先聖王之治天下，必先公，公則天下平矣。有得天下者眾矣。其得之必以公，其失之必以偏。

《史記》曰：邑中人民俱出獵，任安常分麋鹿雉兔，眾人皆喜。曰：任少卿分則平。又曰：陳平為社宰，分肉甚均。里父老曰：善陳孺子之為宰。平曰：嗟乎。使平得宰天下，亦如肉矣。

《韓詩外傳》曰：楚白公之難，有社之善者，辭其母，將死君難。其母曰：棄母死君，可乎。社之善曰：聞事君者，內其祿而外其身，今之所養母者，君之祿也。請往死之，比至朝，三廢車中。其僕曰：子懼，何不反也。社之善曰：懼，吾私也。死君，吾公也。吾聞君子不以私害公，遂死之。

《漢書》曰：蕭何不與曹參相能，及何病，惠帝自臨視。因問曰：君即百歲後，誰可代君。對曰：知臣莫如主。帝曰：曹參何如。何頓首曰：帝得之矣。臣死不恨矣。又曰：義縱少時，與張次翁俱攻剽為群盜，縱姉以醫幸王太后，太后問，子有兄弟欲為官者乎。姉曰：有弟無行，不可，太后乃告上，拜縱為中郎。又曰：朱邑惇篤於故舊，然性公正，不可交以私，天子器之。

《東觀漢記》曰：耿嵩履清高之節，齓童介然特立，不隨於俗，鄉黨士大夫莫不敬異之，王莽敗，賊盜起，宗族在草中，穀食貴，人民相食，宗家數百，升合分糧，時嵩年十二三，宗人長少，咸共推令主廩給，莫不稱平。

《魏武令》曰：今壽春漢中長安，先欲使一兒各往詣領之，欲擇慈孝不違，吾今兒亦未知用誰也。雖兒小時見愛，而長大能善，必用之，吾非有二言也。不但不私臣吏，兒子亦不欲有所私。

《周生烈》曰：天下所以平者，政平也。政所以平者，人平也。人所以平者，心平也。燕書曰：梁琛使秦，琛從兄弈，先在秦為尚書郎，會罷，秦主欲令琛止弈舍。琛語有司曰：昔諸葛亮兄弟各處三國，及其聘集，公朝相見，退無私面，君子之志，余敢忘乎。竟不止，弈數就邸舍，因問東國起居。琛曰：今二方鼎據，兄弟並蒙附寵，論心各有所在，今欲以東國事語君，恐非西國之所欲聞，何以見問。

【論】《魏曹羲至公論》曰：夫世人所謂掩惡揚善者，君子之大義，保明同好，朋友之至交，斯言之作，蓋閭閻之日談，所以救愛憎之相謗，崇居厚之大分耳，非篤正文至理，折中之公議也。世士不斷其數，而係其言，故善惡不分，以覆過為弘，朋友忽義，以雷同為美，善惡不分，亂實由之，朋友雷同，敗必從焉。談論以當實為清，不以過難為貴，相知者以等分為交，不以雷同為固，是以達者，存其義，不察於交，識其心，不求於言，且在私論，猶行之有節，明處公議，則無所固之矣。凡智者之處世，咸欲興化致治者也。興化致治，不崇公抑割，情以順理，厲清議以督俗，明是非以宣教者，吾未見其功也。清議非臧否不顯，是非非賞罰不明，故臧否不可以遠實，賞罰不可以失中，若乃背清議，違是非，雖堯不能一日以治，審臧否，詳賞罰，故中主可以萬世安，是以君子知私情之難統，至公之易行，故季友鴆兄而不疑，叔向戮弟而不悔，斯二士者，皆前世之通士，晉魯之忠臣也。亦豈無慈愛骨肉之心，愍恤同生之仁哉。夫至公者，天之經也。地之義也。理之要也。人之用也。昔鯀者，親禹之父也。舜則殛鯀而興禹，禹知舜之殛其父無私，故受命而不辭，舜明禹知己之至公，故用之而無疑，無私者，雖父黜而子不言，況用之於他哉。

《晉嵇康釋私論》曰：不知冒陰之可以無景，而患景之不匿，不知無惜之可以無患，而恨惜之不巧，豈不哀哉。未有抱偽懷姦，而身立清世，匿非藏情，而信著明君者也。是以君子既有其質，又睹其鑒，貴夫亮達，希而存之，惡夫務愆，棄而遠之，言無苟諱，而行無苟德，不以愛之而苟善，不以惡之而苟非，心無所矜，而情無所繫，體清神正，而是非允當，忠感明於天子，而信篤乎萬民，寄胸懷於八荒，垂坦蕩以永日，斯非賢人君子高行之美異者乎。

*品藻

《家語》曰：子貢曰：陳靈公君臣宣淫於朝，泄冶諫而煞之，是與比干同也。可謂仁乎。子曰：比干於紂，親則叔父，官則少師，忠款之心，在於宗廟而已，固以必死爭之，冀身死之後，紂當悔悟，本其情志，在乎仁者也。泄冶位下大夫，無骨肉之親，懷寵不去，以區區之身，欲止一國之淫昏，死而益亡，可謂懷矣。詩曰：民之多僻，無自立辟，其泄冶之謂也。又曰：子路曰：澹臺子羽，有君子之容，而行不勝其貌，宰我有文雅之辭，而智不充其辯。孔子曰：相馬以輿，相士以居，弗可廢已，以容取人，則失之子羽，以言取人，則失之宰予。又曰：子夏三年喪畢，見於孔子，與之琴，使之弦，侃侃而樂。作而曰：先王制禮，不敢不及。子曰：君子也。閔子三年喪畢，見於孔子，與之琴，使之弦，切切而悲。作而曰：先王制禮，不敢過焉。子曰：君子也。子貢曰：二者殊情，而俱曰君子，賜也惑之，敢問。孔子曰：閔子哀未盡，能斷之以禮，子夏哀已盡，能引之及禮，雖鈞謂之君子，不亦可乎。

《孔藂子》曰：魏安釐王問子從曰：馬回梗梗亮直，有大丈夫之節，吾欲以為相，可乎。答曰：亮直之節，臣未明也。王曰：何故。答曰：長目而豕視者，必體方而心圓，每以其法相人，千百不失一，臣見回，非不偉其體幹也。然甚疑其目，王卒用之，三月，果以諂言得罪。

《漢書》曰：高帝置酒洛陽南宮。上曰：吾所以有天下者何，項氏之所以失天下者何。王陵對曰：陛下慢而侮人，項羽仁而敬人，然陛下使人攻城略地，所降者因以與之，與天下同其利也。項羽妒賢嫉能，有功者害之，賢者疑之，戰勝而不與人功，得地而不與人利，此其所以失天下也。上曰：公知其一，未知其二，夫運籌帷幄之中，決勝千里之外，吾不如子房，鎮國家，撫百姓，給餉饋，不絕糧道，吾不如蕭何，連百萬之眾，戰必勝，攻必取，吾不如韓信，此三者皆人傑也。吾能用之，此吾所以有天下也。項羽唯有一范增，不能用，此其所以為我擒也。群臣悅服。

《袁山松漢書》曰：王允，字子師，世仕州郡，為冠蓋，同郡郭林宗。見而奇之曰：王生一日千里，王佐才也。遂與之友善，允仕至司徒。

《青州先賢傳》曰：京師號曰：陳仲舉，昂昂如千里驥，周孟玉，瀏瀏如松下風。

范曄《後漢書》曰：許劭嘗到潁川，多長者之遊，唯不詣陳寔，又陳蕃喪妻還葬，鄉人畢至，而劭獨不往，或問其故。劭曰：太丘道廣，廣則難周，仲舉性峻，峻則少通，故不造也。其多所裁量若此，曹操微時，嘗卑辭厚禮，求為已助，劭鄙其人，而不肯對，操乃伺隙脅劭。劭不得已曰：君清平之奸賊，亂世之英雄，操大悅而去，初劭與從兄靖，俱有高名，好共覈論鄉黨人物，每月輒更其品題，故汝南俗有月旦評焉。

《郭泰別傳》曰：泰字林宗，少遊汝南，先過袁閬，不宿而退，遂往從黃憲，累日方還，或問林宗。林宗曰：奉高之器，譬諸汎濫，雖清而易挹，叔度汪汪君子，若千萬頃陂，澄之不清，混之不濁，不可量也。

《三輔決錄》曰：弭生字仲叔，其父賊。故張伯英與李幼才書曰：弭仲叔高德美名，命世之才也。非弭氏小族所當有，新豐瘠土所當出也。

《魏志》曰：盧欽著書。稱徐邈曰：或問欽，徐公當武帝之時，人以為通人，自在涼州，及還京都，人以為介，何也。欽答曰：往者毛孝先崔季珪用事，貴清素之志，徐公不改其常，故人以為通，比來天下奢靡，轉相放效，而徐公雅尚自若，不與俗同，故前日之通，乃今日之介也。

《典略》曰：禰衡，建安初，自荊州北遊許都，書一刺懷之，漫滅而無所遇。或問之曰：何不從陳長文司馬伯達乎。衡曰：卿欲使我從屠沽兒輩耶。又問曰：當今復誰可者。衡曰：大兒孔文舉，小兒楊德祖，又問荀令君趙盪寇，皆足蓋世乎。衡見荀有容儀，趙有腹。乃答曰：文若可借面弔喪，稚長可使監廚請客，其意以為荀但有貌，趙健啖肉也。又曰：趙戩遭三輔亂，客於荊州，荊州牧劉表，以為賓客，是時禰衡來遊京師，詆訾朝士，謂無直事，及南見戩。歎之曰：所謂劒則干將莫耶，木則椅桐梓漆，人則顏冉仲弓也。

《姚信士緯》曰：周勃之勳，不如霍光，此前史所載，較然可見，而以勃功大於光，意竊不安，何者，勃本高帝大臣，官尊勢顯，眾所歸向，居太尉位，擁兵百萬，既有陳平王陵之力，又有朱虛諸王之援，酈其遊說，以譎諸呂，因眾之心，易以濟事，若霍光者，以倉卒之際，受寄託之任，輔弼幼主，天下晏然，遇燕王上官之亂，誅除凶逆，以靖王室，廢昌邑，立宣帝，任漢家之重，隆中興之祚，參贊伊周，為漢賢相，推驗事效，優劣明矣。

《袁子》曰：或云，故少府楊阜，豈非忠臣哉。答曰：然可謂直士，忠則吾不知也。夫為人臣，見人主失道，指斥其非，而播揚其惡，可謂直士，未為忠臣，故司馬陳群則不然，其談論終日，未嘗言人主之非，書數十上，而外人不知，君子謂陳群於是乎長者。

《郭子》曰：庾道季云，藺相如雖千載死人，懍懍恆如有生氣，曹蜍李志雖見在，厭厭如在九泉下。

《世說》曰：王濬沖裴叔則二人，總角詣鍾士季，須臾去，後客問二童何如。鍾曰：裴楷清通，王戎簡要，後二十年，此二賢當為吏部尚書，冀爾時天下無復滯才。事具職官部吏部尚書篇。又曰：嵇中散語趙景真，卿瞳子白黑分明，有白起風，恨量小狹。趙答曰：尺表能審琁衡之度，寸管能測往復之晷，何必在大，但問識何如耳。又曰：諸葛瑾，其弟亮，及從弟誕，並有盛名，各在一國，于時以為蜀得其龍，吳得其虎，魏得其狗。又曰：王大將軍稱王夷甫，處眾人之中，如珠玉在瓦石閒。又曰：世中稱庾文康為豐年玉，庾稚恭為荒年穀。又曰：魏明帝世，使后弟毛曾，與夏侯太初共坐，時人謂蒹葭倚玉樹，時目夏侯太初，朗如日月入懷。

【書】《晉徐藻妻陳氏與妹劉氏書》：伏見偉方所作先君誄，其述詠勳德，則仁風靡墜，其言情訴哀，則孝心以敘，自非挺生之才，孰能克隆聿脩若斯者乎。執詠反覆，觸言流淚，感賴交集，悲慰並至，元方偉方，並年少而有盛才，文辭富豔，冠於此世，竊不自量，有疑一言，略陳所懷，庶備起予，先君既體弘仁義，又動則聖檢，奉視極孝，事君盡忠，行己也恭，養民也惠，可謂立德立功，示民軌儀者也。但道長祚短，時乏識真，榮位未登，高志不遂，本不標方外跡也。老莊者，絕聖棄智，渾齊萬物，等貴賤，忘哀樂，非經典所貴，非名教所取，何必輒引以為喻耶，可共詳之。

【論】《後漢孔融汝潁優劣論》曰：融以為汝南士勝潁川士，陳長文難。融答之曰：汝南戴子高，親止千乘萬騎，與光武皇帝共於道中，潁川士雖抗節，未有頡頏天子者也。汝南許子伯，與其友人，共說世俗將壞，因夜舉聲號哭，潁川雖憂時，未有能哭世者也。汝南府許掾，教太守鄧晨，圖開稻陂數萬頃，累世獲其功，夜有火光之瑞，韓元長雖好地理，未有成功見效，如許掾者也。汝南張元伯，身死之後，見夢范巨卿，潁川士雖有奇異，未有能神而靈者也。汝南應世叔，讀書五行俱下，潁川士雖多聰明，未有能離婁並照者也。汝南李洪，為太尉掾，弟煞人當死，洪自劾詣閤，乞代弟命，便飲酖而死，弟用得全，潁川雖尚節義，未有能煞身成仁如洪者也。汝南翟子威，為東郡太守，始舉義兵，以討王莽，潁川士雖疾惡，未有能破家為國者也。汝南袁公著，為甲科郎，上書欲治梁冀，潁川士雖慕忠讜，未有能投命直言者也。

《魏夏侯玄樂毅論》曰：夫求古賢之意，宜以大者遠者先之，必迂迴而難通，然後已焉可也。觀樂生報燕惠王之書，其殆庶乎知機，合道以終始者與。其喻昭王曰：伊尹放太甲而不疑，太甲受放而不怨，是以天下為心者也。夫欲極道德之至量，務以天下為心者，必致其主於盛隆，合其趣於先王，樂生之志，豈其局跡當時，止於兼并而已哉。舉齊之事，所以運其機而動四海也。圍城而害不加於百姓，此仁心著於遐邇矣。舉國不謀其功，除暴不以威力，此至德令於天下也。邁至德以率列國，則幾於湯武之事矣。樂生方恢大綱，以縱二城，收民明信，以待其弊，將使即墨莒人，顧仇其上，願釋干戈，賴我猶親，善守之智，無所施之，然求仁得仁，即墨大夫之義也。任窮則從，微子適周之道也。開彌廣之路，以待田單之徒，長容善之風，以申齊之志，我澤如春，下應如草，道光宇宙，智者宅心，然則鄰國傾慕，四海延頸，思戴燕主，仰望風聲，二城必從，則王業隆矣。雖淹留於兩邑，乃所以致速於天下也。不幸之變，勢所不圖，敗於垂成，時運固然，樂生豈不知拔二城之速了哉。顧城拔而業乖也。豈不慮不速之致變哉。顧業乖與變同也。由是觀之，樂生之不屠二城，其亦未可量也。

《晉張輔名士優劣論》曰：世人見魏武皇帝處有中土，莫不謂勝劉玄德也。余以玄德為勝，夫撥亂之主，先以能收相獲將為本，一身善戰，不足恃也。世人以玄德為呂布所襲，為武帝所走，舉軍東下，而為陸遜所覆，雖曰為呂布所襲，未若武帝為徐榮所敗，失馬被創之危也。玄德還據徐州，形勢未合，在荊州，景叔父子不能用其計，舉州降魏，手下步騎，不滿數千，為武帝大眾所走，未若武帝為呂布北騎所禽，突火之急也。為陸遜所覆，未若武帝為張繡所困，挺身逃遁，以喪二子也。然其忌克，安忍無親，董公仁賈文和，恆以佯愚自免，荀文若楊德祖之徒，多見賊害，行兵三十餘年，無不親征，功臣謀士，曾無列土之封，仁愛不加親戚，惠澤不流百姓，豈若玄德威而有思，勇而有義，寬弘而大略乎。諸葛孔明，達治知變，殆王佐之才，玄德無強盛之勢，而令委質，張飛關羽，皆人傑也。服而使之，夫明闇不相為用，能否不相為使，武帝雖處安強，不為之用也。況在危急之間，勢弱之地乎。若令玄德據有中州，將與周室比隆，豈徒三傑而已哉。又曰：世人論司馬遷班固，多以固為勝，余以為失，遷敘三千年事，五十萬言，固敘二百年事，八十萬言，固煩省不敵，不如一也。良史述事，善足以獎勸，惡足以鑒誡，人道之常，中流小事，無取皆書，不如二也。毀敗晁錯，傷忠臣之道，不如三也。遷既造創，固又因循，難易益不同矣。又遷為蘇秦張儀范睢蔡澤作傳，逞詞流離，亦足以明其大才，此真所以為良史也。又曰：樂毅諸葛孔明之優劣，互以毅相弱燕，合五國之兵，以破強齊，雪君王之恥，圍城而不急攻，將令道窮而義服，此則仁者之師，莫不謂毅為優，余以五國之兵，共伐一齊，不足為強，大戰濟西，伏尸流血，不足為仁，夫孔明包文武之德，劉玄德以知人之明，屢造其廬，咨以濟世，奇策泉涌，智謀從橫，遂東說孫權，北抗大魏，以乘勝之師，翼佐取蜀，及玄德臨終，禪其大位，在擾攘之際，立童蒙之主，設官分職，班敘眾才，文以寧內，武以折衝，然後布其恩澤於中國之民，其行軍也。路不拾遺，毫毛不犯，勳業垂濟而隕，觀其遺文，謀謨弘遠，雅規恢廓，己有功則讓於下，下有●則躬自咎，見善則遷，納諫則改，故聲烈震於遐邇也。孟子曰：聞伯夷之風，貪夫廉，余以為睹孔明之忠，姦臣立節矣。殆將與伊呂爭儔，豈徒樂毅為伍哉。

*質文

《禮記》曰：虞夏之質，殷周之文，至矣。虞夏之文，不勝其質，殷周之質，不勝其文。又曰：禮有以文為貴者，天子龍卷，諸侯黼，大夫黻，士玄衣纁裳，天子之冕，朱綠璪十有二旒，諸侯九，上大夫七，下大夫五，士三，此以文為貴也。禮有以素為貴者，至敬無文，父黨無容，大珪不瑑，大羹不和，大路素而越席，犧尊疏布幂，此以素為貴也。又曰：壹獻質，三獻文。

《左傳》曰：言以足志，文以足言，不言誰知其志，言之無文，行而不遠。又曰：昭公如楚，鄭伯勞于師之梁，孟僖子為介，不能相儀，及楚，不能答郊勞，公至自楚，僖子病不能禮，乃講學之。又曰：齊慶封來聘，叔孫與慶封食，不敬，為賦相鼠，亦不知也。

《論語》曰：周監於二代，郁郁乎文哉。吾從周。又曰：子貢問曰：孔文子何以謂之文也。子曰：敏而好學，不恥下問，是以謂之文也。又曰：質勝文則野，文勝質則史，文質彬彬，然後君子。又曰：棘子成曰：君子質而已矣。何以文為。子貢曰：惜乎。夫子之說君子也。駟不及舌，文猶質也。質猶文也。虎豹之鞹，猶犬羊之鞹。

《春秋元命包》曰：正朔三而改，文質再而復。

《莊子》曰：夫澹泊寂寞，虛無無為，此天地之本，道德之質。

《漢書》曰：周昌敢直言，高帝欲廢太子，而立戚姬子如意，昌廷爭之，上問其說，昌為人吃，又盛怒。曰：臣口不能言，然知其不可，陛下欲廢太子，臣期期不奉詔，上欣然而笑，即罷。又曰：陸賈少有口辯。高帝為賈曰：試為我著秦所以失天下，吾所以得之者，賈每奏一篇，帝未嘗不稱善，左右呼萬歲，稱其書曰新語。又曰：曹參代蕭何為相國，無所變更，壹遵何之約束，日夜飲酒，不事朝政，參子密諫參，參笞之二百，惠帝讓參。參免冠謝曰：高帝與蕭何定天下，法令既明具，陛下垂拱，參等守職，遵而勿失，不亦可乎。帝曰：善。百姓謌之曰：蕭何為法，講若畫一，曹參代之，守而勿失，載其清靜，民以寧一。又曰：張釋之為謁者僕射，文帝登虎圈，問上林尉禽獸簿，盡不能對，虎圈嗇夫從傍代尉對，悉響應無窮，帝詔釋之，拜嗇夫為上林令。釋之前曰：陛下以絳侯周勃何人也。上曰：長者，又問東陽侯張相如何人也。上復曰：長者。釋之曰：此兩人言事，曾不出口，豈效此嗇夫喋喋利口捷急哉。且秦以任刀筆之吏，以亟疾苛察相高，無惻隱之實，是故不聞其過，天下土崩，今陛下以嗇夫口辯而超遷之，臣恐天下隨而風靡，爭口辯，其實，不可不察也。帝乃止。

《晉書》曰：殷慶元質略有明規，文武可施用也。

【論】《魏阮瑀文質論》曰：蓋聞日月麗天，可瞻而難附，群物著地，可見而易制，夫遠不可識，文之觀也。近而得察，質之用也。文虛質實，遠疏近密，援之斯至，動之應疾，兩儀通數，固無攸失，若乃陽春敷華，遇衝風而隕落，素葉變秋，既究物而定體，麗物苦偽，醜器多牢，華璧易碎，金鐵難陶，故言多方者，中難處也。術饒津者，要難求也。意弘博者，情難足也。性明察者，下難事也。通士以四奇高人，必有四難之忌，且少言辭者，政不煩也。寡知見者，物不擾也。專一道者，思不散也。混濛薎者，民不備也。質士以四短違人，必有四安之報，故曹參相齊，寄託獄市，欲令姦人有所容立，及為宰相，飲酒而已，故夫安劉氏者周勃，正嫡位者周勃，大臣木強，不至華言，孝文上林苑欲拜嗇夫，釋之前諫，意崇敦朴，自是以降，其為宰相，皆取堅強一學之士，安用奇才，使變典法。

《魏應瑒文質論》曰：蓋皇穹肇載，陰陽初分，日月運其光，列宿曜其文，百穀麗於土，芳華茂於春，是以聖人合德天地，稟氣淳靈，仰觀象於玄表，俯察式於群形，窮神知化，萬國是經，故否泰易趍，道無攸一，二政代序，有文有質，若乃陶唐建國，成周革命，九官咸乂，濟濟休令，火龍黼黻，暐鞾於廊廟，袞冕旂旒，舄弈乎朝廷，冠德百王，莫參其政，是以仲尼嘆煥乎之文，從郁郁之盛也。夫質者端一玄靜，儉嗇潛化利用，承清泰，御平業，循軌量，守成法，至乎應天順民，撥亂夷世，摛藻奮權，赫弈丕烈，紀禪協律，禮儀煥別，覽墳丘於皇代，建不刊之洪制，顯宣尼之典教，探微言之所弊，若夫和氏之明璧，輕縠之褂裳，必將遊玩於左右，振飾於宮房，豈爭牢偽之勢，金布之剛乎。且少言辭者，孟僖所以不能答郊勞也。寡智見者，慶氏所以困相鼠也。今子棄五典之文，闇禮智之大，信管望之小，尋老氏之蔽，所謂循軌常趍，未能釋連環之結也。且高帝龍飛豐沛，虎據秦楚，唯德是建，唯賢是與，陸酈摛其文辯，良平奮其權諝，蕭何創其章律，叔孫定其庠序，周樊展其忠毅，韓彭列其威武，明建天下者，非一士之術，營宮廟者非一匠之矩也。逮至高后亂德，損我宗劉，朱虛軫其慮，辟強釋其憂，曲逆規其模，酈友詐其遊，襲據北軍，實賴其疇，冢嗣之不替，誠四老之由也。夫諫則無義以陳，問則服汗沾濡，豈若陳平敏對，叔孫據書，言辨國典，辭定皇居，然後知質者之不足，文者之有餘。

