*災異部

*旱

《春秋考異郵》曰：旱之言悍也。陽驕蹇所致也。

《山海經》曰：泰華之上，削成而四方，有蛇名曰肥遺，六足四翼，見則天下旱。又曰：東荒北隅有山，名土丘，應龍處南極，殺蚩尤夸父，不得復上，故下數旱，旱而作龍應之，乃得大雨。

《周官》曰：司巫，掌群巫之政令，若國大旱，則率巫而舞雩。

《禮記》曰：歲旱，穆公召縣子而問焉。曰：天久不雨，吾欲暴尪而奚若。曰：天則不雨，曝人之疾，子毋乃不可乎。然則吾欲曝巫而奚若。曰：天則不雨，而望愚婦人，於己求之，毋乃已疏乎。徙市則奚若。曰：天子崩，巷市七日，諸侯薨，市三日，為之徙市，不亦可乎。

《毛詩》曰：倬彼雲漢，昭回于天，王曰於乎。何辜今之人，天降喪亂，飢饉荐臻，靡神不舉，靡愛斯牲，圭璧既卒，寧莫我聽，旱既太甚，蘊隆蟲蟲，不殄禋祀，自郊俎宮，上下奠瘞，靡神不宗，旱既太甚，滌滌山川，旱魃為虐，如炎如焚，我心憚暑，憂心如燻。

韋曜《毛詩問》曰：雲漢之詩，旱魃為虐。傳曰：魃，天旱鬼也。箋云，旱氣生魃，天有常神，人死為鬼，不審旱氣生魃奈何。答曰：魃鬼人形，眼在頂上，天生此物，則將旱也。天欲為災，何所不生，而云有常神者耶。

《左傳》曰：鄭大旱，使屠擊有事於桑山，斬其木，不雨。子產曰：有事於山，藝山林也。而斬其木，其罪大矣。又曰：衛大旱，卜有事於山川，不吉。甯莊子曰：昔周飢，克殷而年豐，天其或者欲使衛討邢乎。從之，師興而雨。又曰：夏大旱，公欲焚巫尪。臧文仲曰：非旱備也。修城郭，貶食省用，務穡勸分，此其務也。巫尪何為，天欲殺之，則如勿生，若能為旱，焚之滋甚，公從之，是歲飢而不害。

《春秋繁露》曰：水干土則大旱。

《家語》曰：孔子在齊，齊大旱，春飢。哀公問於孔子曰：旱如之何。孔子曰：凶年則乘駑馬，力役不興，馳道不修，祈以敝涇，祭事不懸，祀以下牲，此則賢君自貶以救民之禮也。

《管子》曰：春不收枯骨於胔，伐枯木而去之，則夏旱至矣。

《晏子》曰：齊大旱。公召群臣問曰：天不雨久矣。民且飢色，吾使人卜之，崇在高山廣澤，寡人少賦斂以祠靈山，可乎。群臣皆莫有對者。晏子進曰：不可，祠此無益也。夫靈山固以石為身，以草木為毛髮，天久不雨，髮將燋，身將熱，彼獨不欲雨乎。祠之何益。

《莊子》曰：梁君出獵，見白鴈群，君欲射之，道有行者駭之，君怒，欲射行者，其御公孫龍。下車撫矢曰：昔先公時，大旱三年，卜之，以人祠乃雨。公下堂頓首曰：吾欲所以求雨，以為民也。當之，言未卒而天大雨，方千里者何，為於天而惠於民，今君主以白鴈而欲殺人乎。

《韓子》曰：晉公使師曠奏清徵。師曠曰：清徵不如清角。平公曰：清角可得聞乎。師曠曰：君德薄，不足以聽之，聽之將恐有敗。平公曰：寡人老矣。所好者音，願遂聽之，師曠不得已而鼓之，一奏之，有雲從西北方起，再奏之，大風至，大雨隨之，裂帷幕，破俎豆，墮廊瓦，坐者散走，平公恐懼，伏于廊室，晉國大旱，赤地三年，平公之身遂癃病。洪範五行傳曰：魯桓公五年，大雩，旱也。先是公弒君而立，有自危之心，而下有悲懟之氣，外結大國，娶於齊以為夫人，後比二年，天子使大夫來聘，桓上得天子意，憑大國之心，則有亢陽之意，以御臣下，興州丘之役，以勞百姓，則臣下離心而不從，故應是而秋大旱。又曰：旱所謂常陽，不謂常陽而謂旱者，以為災也。旱之為言乾，萬物傷而乾，不得水也。君持亢陽之節，暴虐於下，興師旅，動眾勞民，以起城邑，臣下悲怨而心不從，故陽氣盛而失度，故旱災應也。

《物理論》曰：陽盈而過，故致旱。

《神農求雨書》曰：春夏雨日而不雨，甲乙命為青龍，又為火龍東方，小童舞之，丙丁不雨，命為赤龍南方，壯者舞之，戊己不雨，命為黃龍，壯者舞之，庚辛不雨，命為白龍，又為火龍西方，老人舞之，壬癸不雨，命為黑龍北方，老人舞之，如此不雨，潛處，闔南門，置水其外，開北門，取人骨埋之，如此不雨，命巫祝而曝之，曝之不雨，神山積薪，擊鼓而焚之。

《黃帝占書》曰：日中三足烏見者，大旱赤地。

《師曠占》曰：歲欲旱，旱草先生，旱草者，蒺䔧。

《神異經》曰：南方有人，長二三尺，袒身，而目在頂上，走行如風，名曰魃，所見之國大旱，赤地千里，一名貉，遇者得之，投溷中乃死，旱災消也。

京氏《別對災異》曰：久旱何。曰：人君無施澤惠利於下，則致旱也。不救即蝗蟲害穀，其救也。省讁罰，行寬大，惠兆民，勞功吏，賜鰥寡，廩不足。

《孔叢子》曰：子豐拜高第御史，建初元年，歲大旱。乃上疏曰：臣聞為不善而災報，得其應也。為善而災至，遭時運也。陛下即位日新，視民如傷，而不幸耗旱，時運之會耳，非政教之所致也。昔成湯遭旱，因自責，減御損膳，而大有年，天意者陛下未為成湯之事焉。天子納其言而從之，三日雨即降，轉拜黃門侍郎，典東觀事。

《漢書》曰：東海有孝婦，少寡無子，養姑甚謹。姑告鄰人曰：孝婦養我勤苦，哀其無子守寡，我老，久累丁壯奈何，後姑自經死，姑女告吏，婦殺我母，吏捕孝婦，婦誣服，郡掾于公，以為此婦女不殺也。太守不聽，于公爭之弗得，乃抱具獄，哭於府上，因辭疾去，郡中枯旱三年，後太守至，殺牛自祭孝婦冢，因表墓，天立大雨，歲熟，郡中以此大敬重于公。

《東觀漢記》曰：和喜鄧后稱制，京師旱，至五月朔，太后幸雒陽寺，省庶獄，舉冤囚，杜泠不殺人，自誣，被掠羸困，使興見，畏吏，不敢自理，吏將去，微疾舉頸，若欲有言，太后察視，覺之，即呼還問狀，遂信，即時收令下獄，抵罪，尹左遷，行未還宮，澍雨大降。

《會稽典錄》曰：夏香，字曼卿，永興人也。為農夫，香挺然特立，明果獨斷，年十五，縣長葛君，出臨●星，會客飲宴，時郡遭大旱。香進諫曰：昔殷湯遭旱，以六事自責，而雨澤應澍，成王悔過，偃禾復起，自古先聖，畏懼天異，必思變復，以濟民命，今始罹天災，縣界獨甚，未聞明達崇殷周之德，臨祭獨歡，百姓枯瘁，神祇有●，必不享也。百姓不足，君孰與足，宜當還寺，長即罷會，身損俸祿，以贍飢民。

《汝南先賢傳》曰：袁安為楚相，會楚王英事，互相牽引，拘繫者千餘人，三年而獄不決，坐掠幽而死者百餘人，天用炎旱，赤地千里，安受拜，即控轡而行，既到，決獄事，人人具錄其辭狀，本非首謀，為王所引，應時理遣，一旬之中，延千人之命，其時甘雨滂霈，歲大豐稔。

【詩】《晉李顒經渦路作詩》曰：言歸越東足，逝將反上都，後洫慎中路，改轍修茲衢，旦發石亭境，夕宿桑首墟，勁焱不興潤，零雨莫能濡，亢陽彌十旬，涓適未蹔舒，泉流成平陸，結駟可迴車，肇允相忘鱗，翻為涸池魚，咫步不能移，白日奄桑榆。

《梁庾肩吾奉和武帝苦旱詩》曰：陽山蛇不蟄，如澤鳥猶攢，蹔息流膏雨，將似怨祁寒，文衣夜不臥，疏食晝忘餐，絜誠同望祀，惟馨等浴蘭，江蘋享上帝，荊璧奠高巒，繁雲興岳立，蒸穴動龍蟠，渭渠還積水，滮池更起瀾。

【頌】《漢東方朔旱頌》曰：維昊天之大旱，失精和之正理，遙望白雲之酆淳，滃曈曈而妄止，陽風吸習而熇熇，群生閔懣而愁憒，隴畝枯槁而允布，壤石相聚而為害，農夫垂拱而無為，釋其耰鉏而下涕，悲壇畔之遭禍，痛皇天之靡濟。

【啟】《梁簡文帝謝敕示苦旱詩啟》曰：伏以九年之水，不傷堯政，七載之旱，無類湯朝，歲弘則公田已修，農勤則我庾惟億，今者亢陽以來，為日未久，將恐督郵不黜，失在汝南之守，曝胔未收，無傷河南之尹，而載勞興居，仰發歌詠，無愛珪璧，有事山川，菲飲食矣。加之以撤膳焉。中夜不寐，加之以申旦焉。此唐虞之所闕如，軒頊之所不逮。

【書】《魏應璩與廣川長岑瑜書》曰：頃者炎旱，日更增甚，砂礫銷鑠，草木燋卷，處涼臺而有鬱蒸之煩，浴寒水而有爍爛之燥，宇宙雖廣，無陰以憩，雲漢之詩，何以過此，土龍矯首於玄寺，泥人鶴立於闕里，修之歷旬，靜無徵效，明勸教之術，非致雨之備也。知恤下民，躬自曝露，拜起靈壇，勤亦至矣。昔夏禹之解陽旱，殷湯之禱桑林，言未發而水旋流，辭未卒而澤滂霈，今者雲重散而復積，雨垂落而復收，無賢聖殊品，優劣異姿乎。

【文】《魏陳王曹植誥咎文》曰：五行致災，先史咸以為應政而作，天地之氣，自有變動，未必政治之所興致也。于時大風，發屋拔木，意有感焉。聊假天帝之命，以誥咎祈福。其辭曰：上帝有命，風伯雨師，夫風以動氣，雨以潤時，陰陽協和，庶物以滋，亢陽害苗，暴風傷條，伊周是過，在湯斯遭，桑林既禱，慶雲克舉，偃禾之復，姬公走楚，況我皇德，承天統民，禮敬川岳，祇肅百神，享茲元吉，釐福日新，至若炎旱赫羲，飆風扇發，嘉卉以萎，良木以拔，何谷宜填，何山應伐，何靈宜論，何神宜誥，於是五靈振竦，皇祇赫怒，招搖警法，攙搶奮斧，河伯典澤，屏翳司風，右呵飛廉，顧叱豐隆，息飆遏暴，元敕華嵩，慶雲是興，效厥年豐，遂乃沈陰坱圠，甘澤微微，雨我公田，爰暨予私，黍稷盈疇，芳草依依，靈禾重穗，生彼邦畿，年登歲豐，民無餒飢。

*祈雨

《呂氏春秋》曰：昔者殷湯，克夏而王天下，五年不雨，湯乃以身禱於桑林，於是翦其髮，割其爪，以為犧，用祈福於上帝。

《荀卿大略》曰：湯旱而禱曰：政不節與，使民疾與，宮室榮與，女謁盛與，苞苴行與，讒夫興與，何不雨至斯極也。

《說苑云》：湯之時，大旱七年，雒坼川竭，煎沙爛石，於是使人持三足鼎祝山川。教之祝曰：政不節耶，使民疾耶，蓋辭未已，而天下大雨。

《董仲舒》曰：廣陵女子諸巫，毋小大，皆相聚，其郭門外，為小壇，以脯酒祭，便移市，市使門者，無內丈夫，丈夫無得相從飲食，又令吏各往視其夫，皆言到即赴，雨澍而已。又曰：江都相仲舒，下內史承書從事，其都間吏家在百里內，皆令人故行書告縣，遣妻視夫，賜巫一月租，使巫求雨，復使巫相推擇絜淨易教者祭。跪祝曰：天生五穀以養人，今五穀病旱，恐不成，敬進清酒甘羞，再拜請雨。又曰：春旱求雨。令縣邑以水曰：今民禱社，家人祠戶，無斬山林，曝巫聚尪，以玄酒脯，再拜請雨，奉牲禱，以甲乙日為大蒼龍一，長八丈，居中，為小龍七，長各四丈，於東方嚮，其閒相去八尺，小童八人，皆齊三日，服青衣而舞之，諸里社取五蝦蟆，錯里社之中，池方八尺，深一尺，置水蝦蟆焉。其酒脯祝，齊三日，拜跪陳祝如初，取三歲雄雞，與三歲猳豬，皆燔之於四通神雩。又曰：夏求雨，令縣邑以水曰家人祀灶，無舉土功，更水浚井，曝釜甑杵臼于衢，七日，為四通之壇於邑南門之外，方七尺，植赤繒七，其神蚩尤，祭之以赤雄雞七，玄酒清酒祝，齋三日，服赤衣，跪陳祝，如春辭，以丙丁日為赤龍一，長各七尺，齋三日，服赤衣而舞之，司空嗇夫，亦齋三日，服赤衣而立之，鑿社而通之閭外之溝，取五蝦蟆置社之中池，方七尺，深一尺，酒脯祝，齊衣拜跪陳祝，如初，取三歲雄雞豭豬，燔之四通神雩，開陰陽如春。又曰：季春禱山陵以助之，令縣邑一徙市，於邑南門之外，五日，禁男女毋得行入市，家人祠中霤，毋舉土功，聚巫，市旁為四通之壇，於中央植黃幡五，其神后稷，祭之母肫五，玄脯祝，齋三日，衣黃衣，皆如春辭，以戊己日為大黃龍一，長五丈，居中央，又為小龍，長各三丈五尺，土姓五人，皆齋三日，服黃衣而舞之，老者五人，齋三日，衣黃衣而立之，亦通社中於閭外之溝，蝦蟆池方五尺，深一尺，皆如前。

《搜神記》曰：諒輔，字漢儒，廣漢新都人，少給佐史，漿水不交，為從事，大小畢舉，郡縣斂手，夏枯旱，時以五官掾出禱山川。曰：輔為郡股肱，不能進諫納忠，薦賢退惡，和調陰陽，至令天下否灄，萬物燋枯，百姓喁喁，無所告訴，咎盡在輔，太守內省責己，自曝中庭，使輔謝罪，為民祈福，曰無效，令敢自誓，至日中雨不降，請以身塞無狀，乃積薪柴，將自焚焉。至禺中時，山氣轉起，雷雨大作，一邵霑潤也。以稱其至誠。

【序】《晉傅咸喜雨賦序》曰：泰始九年，自春不雨，以涉夏節，草木共然，百姓以堯有九載之水，湯有七年之旱，恐遭斯運，並有懼心，聖皇勞慮，分使祈禱，遍于群臣，余以太子洗馬兼司徒請雨，百辟蒞事，三朝而大雨降，退作斯賦。

【文】《晉曹毗請雨文》曰：下邳內史曹毗，敬告山川諸靈，頃節運錯戾，旱亢陰消，川竭谷虛，石流山燋，天無纖雲，野有橫飆，盛夏應暑而或涼，草木無霜而自凋，遑遑農夫，輟耕田畔，悠悠舟人，頓楫川岸，雲根山積而中披，雨足垂零而復散，聖主當膳而減味，牧伯忘餐而過晏，民庶拊心而嚬蹙，搢紳不期而同歎，斯亦憂勤之極情，而明靈之達觀矣。

《梁陸倕請雨賽蔣王文》曰：陸周祚胤，鍾嶽降精，聰明正直，得一居貞，無方無體，不疾不行，化馳九縣，位冠百靈，東掩屢愆，西郊已戢，偶龍矯首，泥人鶴立，神聽孔殷，靈應揮霍，儵睹翻伊，俄聞倒洛，樂周神畢，恩洽酒闌，靈談抗袖，鬼笑投拌，惟茲具引，於萬斯懽。

《梁任孝恭賽鍾山蔣帝文》曰：嘗聞河南少雨，漢主避其正殿，許下輟潤，魏后討彼塵書，和氣乖違，陰陽舛互，風至若湯，雲生猶火，遂能制茲東井，告彼南箕，水滿畢星，氣衝卯地，使君子有舋舋之心，耕夫無慼慼之念。

《梁簡文帝祭灰人文》曰：積注奄旬，祭在灰人，消茲獸炭，焚此桂薪，積如玉屑，聚若遊塵，庶人之風不拂，獄吏之慢寧陳，當令金光小史，侍使玉童，奏雲師於執法，力水伯於天宮，鑕星誅於電女，貫索囚於雷公，廓重氛於八極，靜連絲於四空，既曈曈於車蓋，又赫赫於飛盤，且疑威於趙盾，實望近於□□。

*蝗

《爾雅》曰：食苗心曰螟，食葉曰螣，食根曰蟊，食節曰賊，四蝗蟲名也。

《說文》曰：蝗，螽也。

《廣雅》曰：螽，蝗也。

《毛詩》曰：去其螟螣，及其蟊賊。

《詩義疏》曰：赤螣，蝗也。許慎曰：使乞貸則生螣，舊說螟螣蛑賊，一種蟲也。如言寇賊姦宄，內外言之耳。故犍為文學曰：此四種蟲皆蝗也。實不同，故分別釋之。又曰：蝗也。今謂蝗子為螽，一名蠶螽，兗州人謂之螣。蔡伯喈曰：蝗，螣也。當為災則生，故水處澤中，數百或數十里，一朝蔽地，而食禾粟，苗盡復移，雖自有種，其為災，云是魚子在水中化為之。

《穀梁傳》曰：雨螽于宋，外災不書，此何書，災甚也。奈何，茅茨盡也。

《洪範五行傳》曰：春秋之螽者，蟲災也。以刑罰暴虐，貪叨無厭，興師動眾，蟲為害矣。雨螽于宋，是時宋公暴虐刑重，賦斂無已，故應是而雨螽。又曰：介蟲有甲，能蜚揚之類，陽氣所生，於春秋為螽，今謂之蝗，皆其類也。旱氣動象至矣。故曰有介蟲之孽也。

《春秋佐助期》曰：螽之為蟲，赤頭甲身，而翼飛行，陰中陽也。螽之為言眾，暴眾也。

《春秋□含孳》曰：蝗起於貪，螽者飛而甲為害，故天雨螽則刑法醜。

《呂氏春秋》曰：匡章，孟子弟子。謂惠子於魏王之前曰：蝗螟，農夫得而殺之奚故，為其害稼也蔽天，狀如嚴雪，是歲天下失瓜瓠。

《漢書》曰：武帝元光五年秋，蝗，四將征南越，元封六年秋，蝗，兩將征朝鮮，太初元年夏，蝗，從東方飛至燉煌，三年秋，復蝗，貳師征大宛，征和三年，蝗，四年夏，蝗，三將征匈奴，貳師七萬人沒不還。又。五行志曰：劉歆以為蜚，負螽也。性不食穀，食穀為災，介蟲之孽。又曰：嚴延年為河南太守，多殺害，時黃霸在潁川，鳳皇下，而河南界中又有蝗蟲。延年曰：此蝗豈鳳皇食耶。又曰：王莽地節三年夏，蝗，從東方來，飛蔽天，至長安，入未央宮，緣殿。

京房《易傳》曰：德無節，蟲食菜。

《東觀漢記》曰：馬稜為廣陵太守，郡連有蝗蟲，穀價貴，稜奏罷鹽官，振貧羸，薄賦稅，蝗蟲飛入海，化為魚蝦。又曰：永初七年，郡國蝗飛過。又曰：宋均為九江太守，建武中，山陽楚郡多蝗蜚，南到九江，輒東西別去，由是名稱。又曰：司部災蝗，臺召三府驅之。司空掾梁福曰：普天之下，莫非王土，不審使臣驅蝗何之，災蝗當以德消，不聞驅逐，時號福為直掾。

謝承《後漢書》曰：吳郡徐栩，為小黃令，時陳留遭蝗，過小黃，飛逝不集，刺史行部，責栩不治，栩棄官，蝗應聲而至，刺史謝，令還寺舍，蝗即皆去。又曰：謝夷吾為壽張令，是時蝗食五穀，野無生草，過壽張界，飛逝不集。又曰：許季長為湖令，州郡皆被蝗災，過湖縣，飛去不入。

《續漢書》曰：和帝永元四年，蝗，八年五月，河內陳留蝗，九月，京師蝗，九年，蝗，從夏至秋，先是西羌數反，遣將軍將北軍五挍征之，安帝永初四年夏，蝗，是時西羌寇亂，軍眾征距，連十餘年，五年夏，九州蝗，六年三月，去年蝗處，復蝗子生，七年二月，郡國蝗，順帝永建五年，郡國十二蝗，是時鮮卑寇朔方，用眾征之，永和七年，偃師蝗，去年冬，烏桓寇沙南，用眾征之，桓帝永興元年七月，郡國三十二蝗，是時梁冀執政，無謀慮，苟貪作虐，二年六月，京都蝗，永壽三年六月，京都蝗，延喜元年五月，京都蝗，靈帝嘉平六年夏，七州蝗，鮮卑前後三十餘犯塞，是歲，獲烏桓校尉夏育，破鮮卑，中郎將田晏使匈奴中郎將威旻，討鮮卑，大司農給用不足，畝斂郡國，以給軍糧，三將無功，還者少半，光和元年。詔策問曰：連年蝗蟲至，貪苟之所致也。是時百官遷徙，皆私上種西園，少帝興平元年，夏大蝗，是時天下大亂。

《論衡》曰：世稱南陽卓公為緱氏令，蝗蟲不入界，蓋以賢明至誠，災蟲不入其縣。

《典論》曰：議郎馬融，以永興中，帝獵廣城，融從，是時北州遭水潦蝗蟲，融撰上林頌以諷。

《魏志》曰：黃初三年七月，冀州大蝗，民飢，使尚書杜畿，持節，開倉廩以振之。

《吳書》曰：袁術在壽春，穀石百餘萬，載金錢之市求糴，市無米而棄錢去，百姓飢窮，以桑椹蝗蟲為乾飯。

《廣州先賢傳》曰：黃豪，交趾人，除外黃令，豪均己節儉，麤衣蔬食，所得俸秩，悉賜貧民，一縣稱平，當時鄰縣蝗蟲為災，而獨外黃無有，歲皆豐熟，民先流移者，悉歸附之。

《會稽典錄》曰：鄭弘為鄹令，永平十五年，蝗發太山，郡國被害，過鄹不集，郡以狀上，詔書以為不然，自朕治京師，尚不能攘蝗，鄹令何人，而令消弭，遣案驗之。

《陳留耆舊傳》曰：高慎，敦厚少華，子式，至孝，常盡力供養，永初中，蝝蝗為災，獨不食式麥，圉令周強，以表州郡。

《益部耆舊傳》曰：任防，蜀郡成都人，父修，字伯慶，為固始侯相，天下大蝗，獨不入界。又傳曰：楊琳為茂陵令，比縣連歲蝗災，曲折不入茂陵。

《先賢行狀》曰：公沙穆為魯相，時有蝗災，穆躬露坐界上，蝗積疆畔，不為害。

《晉令》曰：常以蝗向生時，各部吏案行境界，行其所由，勒生苗之內，皆令周遍。

《晉陽秋》曰：司冀青雍蝗，茅草皆盡，石勒與蝗競取民禾，百姓謂之胡蝗。

《搜神記》曰：何敞，吳郡人，少好道藝，隱居，重以大旱，民物憔悴，太守慶洪，遣戶曹掾致謁，奉印綬，煩守無錫，敞不受。退歎而言曰：郡界有災，安能得懷道，因跋涉之縣，駐明星屋中，蝗蝝消死，敞即遁去，後舉方正博士，皆不就，卒於家。

《趙書》曰：石勒十四年五月，飛蝗穿地而生，二十日，化如蠶，七八日作蟲，四日則飛，周遍河朔，百草無遺，唯不食三豆及麻。

《涼記》曰：涼王呂光麟嘉二年，以且渠羅仇為西寧太守，往年蝗蟲所到之處，產子地中，是月盡生，或一頃二頃，覆地跳躍，宿昔變異，王乃躬臨撲蟲，幸揚川潒水北，大駕所到，蟲尋除盡，是以麥苗損耗無幾。

師覺授《孝子傳》曰：魏連，事父至孝，和帝時，拜昌邑令，百姓不忍欺，大蝗連熟。

【牋】《何禎牋》曰：凡言蝗生，此謂見其始生，知其處所，可得言，初上蝗事云，縣及下部，各不旱見，至今生翅能飛，臣輒躬親撲滅，又云布在及下部各不旱見，至頃田中，往往十步五步一頭，按其言事，蝗之數枚數，可得而知也。

*螟

《爾雅》曰：食苗心曰螟。

《說文》曰：螟蟲食穀心，吏冥冥犯法，即生螟。

《禮記》曰：仲春行夏令，則蟲螟為害。

《左傳》曰：哀十二年螟，十三年螟。

《春秋□含孳》曰：螟應苛剋。

《呂氏春秋》曰：亂國之妖，有螟集其地，其音凶凶。

《漢書》曰：劉歆以為，蝝蜫●之有實，食穀為災，黑眚也。董仲舒劉向以為，蝝螟始生也。是時初稅畝，亂先王之制，故應是而蝝生，屬蠃蟲之孽。

京房《易傳》曰：嬖惡生孽，蟲食苗心。

《東觀漢記》曰：魯恭為中牟令，時郡國螟傷稼，犬牙緣界，不入中牟，河南尹袁安聞之，疑其不實，使仁恕掾肥親往察之，恭隨行阡陌，俱坐桑下，有雉過止其傍，傍有童兒。親曰：何不捕之，兒言雉方將鶵。親曰：所以來者，欲察君之治跡耳，今蟲不犯境，此一異也。化及鳥獸，此二異也。竪子有仁心，三異也。具以狀白安。

*蟊

《爾雅》曰：食苗根曰蟊。

《說文》曰：蟊，食苗根者也。吏抵冒取民財，則生蟊。

京房《易妖占》曰：害忠孝，蟲食苗根。

《毛詩義疏》：蟊長而細，或說云，蟊，螻蛄也。食苗根而為人患。

*賊

《爾雅》曰：食苗節曰賊。

京房《易傳》曰：王者與諸侯爭，蟲食苗節莖。

*蜮

《洪範五行傳》曰：蜮，射人者也。生於南越地，南方謂之短狐者也。毛詩曰：為鬼為蜮，則不可得，其物不可見，蓋氣精也。南越夷狄淫佚處也。其蜮生水澤，地多婦人，其淫色為主，故南越多蜮者，淫女惑亂之所生也。故聖人名之曰蜮，蜮者猶惑也。

【書】《魏應璩與西陽令孔德琰書》曰：嘉麥禎祥，惟日未久，不圖飛蝗，一旦至止，知恤蒸庶，念存良苗，親發赫斯，爰整其旅，鮐背之叟，皓首之釐，莫不負戈奔走于道路，旌表曜於白日，黿鼉震於雷動，以此掃敵，必將席卷，況於微蟲，能無驚駭，卓茂治密，恭在中牟，時雖有災，未若斯勤，亦猶子賤鳴琴，巫馬出入，勞逸有殊，立功惟一，重雲比興，不降靈雨，麗此二災，憂心忡惙，逐蝗之道，謹聞教矣。不審致禳，將以何物，文王修德，以厭地震，湯禱桑林，致克豐雨，宜脩善政，以慰民望。

