*晉書上

*紀

武皇帝諱炎，字安世，文帝太子也。泰始五年，廷尉上西平民麴路伐登聞鼓，言多妖妄譭謗。帝詔曰：狂狷怨誹，亦朕之愆，勿罪也。孫盛陽秋云，泰始八年，帝問右將軍皇甫陶論事，陶固執所論，與帝争言，散騎常侍鄭徽表求治罪。詔曰：讜言謇諤，直意盡辭，所望於左右也。人主常以阿媚為患，豈以争臣為損乎。陶所執不愆此義，而徽越職奏之，豈朕意乎。乃免徽官也。

咸寧四年，大醫司馬程據獻雉頭裘。詔曰：異服奇技，典制所禁也。其于殿前燒裘，甲申，敕內外敢有犯者，依禮治罪。

太康元年，吳主孫晧降，有司奏晉德隆茂，光被四表，吳會既平，六合為一，宜勒封東岳，以彰聖德。帝曰：此盛德之事，所未議也。羣臣固請，弗聽。于寶紀云，太康五年。侍御史郭欽上書曰：戎狄强横，自古為患，魏初民寡，西北諸邊郡，皆為戎居，今雖伏從，若百年之後，有風塵之警，胡騎自平陽上黨，不三日而至孟津，北地，西河失土，馮翊，太原，安定裁居數縣，其餘及上郡盡為狄庭，連接畿甸，宜及平吳之威，出北地，西河，安定，復上郡，實馮翊，平陽，北統河今書北統河作已北二字諸縣，募取死罪，徙三河三魏見士四萬家以充之，使裔不亂華，漸徙平陽，弘農，魏郡，京兆，上黨，太原雜胡，出於其表，峻四夷出入之防，明先王荒服之制，萬世之長策也。弗納，荀綽略記云，世祖自平吳之後，天下無事，不能復孜孜於事物，始寵用后黨，由此祖禰，采擇嬪媛，不拘拘華門，父兄以之罪亹，非正形之謂，扃禁以之攢聚，實耽穢之甚，昔武王伐紂，歸傾宮之女，助紂為虐，而世祖平晧，納吳姬五千，是同晧之弊也。

惠皇帝諱衷，字正度，武帝太子也。永平元年，遷皇太后於永寧宮，賈后諷羣臣奏廢皇太后為庶人，居於金墉城，九年，賈后誣奏皇太子有悖書，帝幸式乾殿，召公卿百官皆入，詔賜太子死，以所謗悖書及詔文遍示諸王公。司空張華曰：此國之大禍，自漢氏以來，每廢黜正嫡，恒至喪亂，且晉有天下日淺，願陛下詳之。尚書仆射裴頠曰：臣不識太子書，不審誰為通表，誰發此者，為是太子手書不，宜先檢校，而王公百官竟無言，免太子為庶人，幽於金墉城。

永康元年。前西夷校尉司馬閻纘輿棺詣闕上書曰：伏見赦文及牓下前太子遹手疏，以為驚愕，自古已來，臣子悖逆，未有如此之甚者也。幸賴天慈全其首領，臣伏念遹生於聖父而至此者，由於長養深宮，沉淪富貴，受饒先帝，父母驕之，每見選師傅，下至羣吏，率取膏粱擊鐘鼎食之家，稀有寒門儒素，如衛綰，周文，石舊，疏廣者也。洗馬舍人，亦無汲黯，鄭莊之比，遂使不見事父事君之道，臣案古典，太子居以士禮，與國人齒，以此明先王欲令知先賤然後乃貴，自頃東宮亦微太盛，所以致敗也。非但東宮，歷觀諸王，師友文學，亦取豪族，為能得者，率非龔遂，王陽，能以道訓友，無直亮三益之節，官以文學為名，實不讀書，但共鮮衣怒馬，縱酒高會，嬉游博奕，豈有切磋，能相長益，臣常恐公族凌遲，以此嘆息。

今遹可以為戒，恐其被斥，弃逐遠郊，始當悔過，無所復及，昔戾太子無狀，稱兵拒命，而壺關三老上書，猶曰子弄父兵，罪應笞，漢武感悟，築思子之臺，今遹無狀，言語逆悖，受罪之日，不敢失道，猶為輕於戾太子，尚可禁持檢著，目下重選師傅，為置文學，皆選以學行自立者，及取服勤更事，名行素聞者，使共與處，使嚴御史監護其家，絕貴戚子弟輕薄賓客，如此，左右前後，莫非正人，使共論議於前，但道古今孝子慈親，忠臣事君，及思愆改過之比，日聞善道，庶幾可全。

昔太甲有罪，放之三年，思庸克復，為殷明王，又魏明帝因母得罪，廢為平原侯，為置家臣，庶子文學，皆取正人，共相匡矯，事父以孝，事母以謹，聞於天下，於今稱之，李斯云，慈母多敗子，嚴家無格虜，由陛下驕遹使至於此，庶其受罪以來，足自思改，方今天下多虞，四夷未寧，將伺國隙，儲副大事，不宜空虛，宜為大計，少復停留，先加嚴誨，若不悛改，弃之未晚也。臣素寒門，不經東宮，情不私遹也。臣嘗備近職，情同閽寺，悾悾之誠，皆為國事，臣以死獻忠，輒具棺絮，伏須刑誅，書御不從，遣前將軍司馬送太子幽於許昌宮，賈后使黄門孫慮賊太子於許昌。

于寶紀云。史臣曰：世祖正位居體，重言慎法，仁以原下，寬而能斷，故民咏惟新，四海歡悅矣。聿修祖宗之志，獨納羊祜之策，役不二時，江湖湖作湘來同，夷吳，蜀之壘垣，通二方之險塞，掩唐，虞之舊城，城作域班正朔於八荒，餘糧委畝，外關不閉，民相遇者如親，其匱乏者，取資於道路，故於時有天下無窮人之言，雖太平未洽，亦足以明吏奉其法，民樂其生，百代之一時矣。武皇既崩，陵土未乾，而楊駿被誅，母后廢黜，朝士舊臣，夷滅者數十族，宗子無維城之助，而閼伯，實沈之隙歲構，師尹無具瞻之貴，而顛墜戮辱之禍日有，民不見德，唯亂是聞，內外混淆，名實反錯，國政迭移於亂人，禁兵外散於四方，方岳無鈞石之鎮，門關無結草之固，李辰，石冰傾之於荊，揚，劉淵，王彌撓之於青，冀，二十餘年，而河洛為墟，戎羯稱制，二帝失尊，山陵無所，何哉。樹立失權，托付非才，四維不張，而苟且之政多也。

夫作法於治，其弊猶亂，作法於亂，誰能救之，于時天下非蹔弱也。軍旅非無素也。彼劉淵者，離石之將兵都尉，王彌者，青州之散吏也。蓋皆弓馬之士，驅走之人，凡庸之才，非有吳先主，諸葛孔明之能也。新起之寇，烏合之衆，非吳，蜀之敵也。脱耒為兵，裂衣為旗，非戰國之器也。自下逆上，非鄰國之勢也。然而成敗異效，擾天下如驅羣羊，舉二都如拾遺，遺下有芥字將相侯王，連頸受戮，乞為奴僕而猶不獲，后嬪妃主，虜辱於戎卒，豈不哀哉。夫天下，大器也。羣生，重畜也。愛惡相攻，利害相奪，其勢若積水于防，燎火于原，未嘗蹔静也。器大者不可以小道治，勢重者不可以争競擾，古先哲王，知利百姓，是以感而應之，悅而歸之，如晨風之鬱北林，龍魚之趣淵澤也。然後設禮文以理之，斷刑罰以威之，謹好惡以示之，審禍福以喻之，求明察以官之，篤慈愛以固之，故皆樂其生而哀其死，悅其教而安其俗。

君子勤禮，小人盡力，廉耻篤於家閭，邪僻消於胸懷，故其民有見危以授命，而不求生以害義，又况奮臂大呼，聚之以干紀作亂之事乎。基廣則難傾，根深則難拔，理節則不亂，膠結則不遷，是以昔有天下者之所以長久也。夫豈無僻主，賴道德典刑以維持之也。故延陵季子聽樂以知諸侯存亡之數，短長之期者，蓋民情風教，國家安危之本也。晉之興也。其創基立本，異於先代，又加之以朝寡純德之士，鄉乏不二之老，風俗淫僻，耻尚失所，學者以莊，老為宗而黜六經，談者以虛蕩為辯而賤名檢，行身者以放蕩為通而狹節操，進仕者以苟得為貴而鄙居正，當官者以望空為高而笑勤恪，劉頌屢言治道，傅咸每糾邪正，皆謂之俗吏，其倚仗虛曠，依阿無心者，皆名重海內，由是毁譽亂於善惡之實，情慝奔於貨欲之塗，選者為人擇官，宦者為身擇利，而秉鈞當軸之士，身兼官以十數，大極其尊，小統其要，機事之失，十恒八九，而世族貴戚之子弟，凌邁超越，不拘資次，悠悠風塵，皆奔競之士，列官千百，無讓賢之舉。

子真著崇讓而莫之省，子雅制九班而不得用，長虞直筆而不能糾，其婦女莊飾織絍，皆取成於婢仆，未嘗知女功絲枲之業，中饋酒食之事也。先時而婚，任情而動，故不取取作耻淫逸之過，不拘妒忌之惡，有逆於舅姑，有反易剛柔，有殺戮妾媵，有瀆亂上下，父兄弗之罪也。天下莫之非也又况責之聞四教於古，修貞順佐於今，以輔佐君子者哉。禮法刑政，於是大壞，如水斯積，而决其堤防，如火斯蓄，而離其薪燎也。國之將亡，本必先顛，其此之謂乎。故觀阮籍之行，而覺禮教崩施之所由，察庾純，賈充之争，而見師尹之多僻，考平吳之功，而知將帥之不讓，思郭欽之謀，而寤戎狄之有亹，覽傅玄，劉毅之言，而得百官之邪，核傅咸之奏，錢神之論，而睹寵賂之彰，民風國勢如此，雖以中庸之才，守文之主治之，辛有必見之於祭祀，季札必得之於聲樂，范燮必為之請死，賈誼必為之痛哭，又况我惠帝以蕩上蕩作放蕩之德而臨之哉。故賈后肆虐於六宮，韓午助亂於內外，其所由來漸矣。豈特繫一婦人之惡乎。

成皇帝諱衍，字世根，明帝太子也。咸和七年，詔除諸養禽之屬無益者。集書令史夏侯盛表曰：伏聞明詔悉除養熊虎之費，舉朝增慶，咸稱聖主，伏惟陛下未觀古今成敗之戒，而卓爾玄覽，明發自然，遣除無益，務在嗇民，誠可謂性與天道，生而知之，孔子十五志學，四十不惑，陛下年在志學之後，而思洞不惑之前，三代之興，無不抑損情欲，三季之衰，無不肆其侈靡，陛下不學其興，而與興者同功，不覽其衰，已去衰者之弊，道侔上哲，德邁中古，吐絲髪之言，著如綸之美，臣聞將順其美，匡救其惡，故人主之言，則右史書之，陛下此詔，既當等之史籍，又宜宣布天下。

自喪亂已來，四十餘載，塗炭之餘，思治久矣。陛下智成當年，而運值百六，德音之詔，發自聖德，願復觸類而長之，廣求其比，無使朝有游食費禄之臣，野有逋竄不徭之民，使居官者必有供時之賦，則何患倉廩之不實，下土之不均，凡修此術，易於反掌耳，臣誠總猥，官自朝末，不足對揚盛化，裨廣大猷，然自睹聖美，心悅至教，自忘叢細，謹拜表以賀。

簡文皇帝諱昱，字道萬，元帝少子也。咸安二年。詔曰：夫敦本息末，抑絕華競，開忠信公坦之門，塞浮僞阿私之路，詢名檢實，致之以道，使清濁異流，能否殊貫，官無粃政，士無謗讟，不有懲勸，則德禮焉施，且强寇未殄，勞役未息，每念民疲力單，則中夜忘寢，若不弘政，以求民瘼，簡除游煩，以存儉約，將何以紓之耶，今自非軍國戎祀之要，其華飾煩費之用，可除者皆除之，宜省者皆省之，其鰥寡窮獨，癃殘六疾，不能自存，皆生民之至艱，先王之所愍，宜加隱卹，各賑賜之，若或孝子貞婦，殊行異操之人，皆以狀條列，當有以甄明其節。

夫肥遁窮谷之賢，汨泥揚波之士，雖抗志於玄霄之表，潜默於幽岫之裏，貪屈高尚之道，以隆協贊之美，使惠風流於天下，膏澤被於萬物，孰與獨足山水，棲遲丘壑，殉匹夫之潔，而忘兼濟之大，古人不借賢於曩代，朕所以虛想於今日，內外百官，剖符親民，各勤所司，使善無不達，惡無不聞，退食自公，平情以道，令詩人無素飡之刺，而吾獲虛心之求，豈不善哉。其各宣攝，知朕意焉。

*后妃傳

武元楊皇后，弘農華陰人也。初，賈充妻郭氏使言於后，求以女為太子妃，兼有遺賂，及議太子婚，世祖欲娶衛瓘女，后苦譽賈后有淑德，又密使太子太傅荀顗進言，上乃聽之，遂成婚。

惠賈庶人名南風，平陽人也。拜太子妃，性妒虐，嘗手殺數人，或以戟擲孕妾，子乃墜地，惠帝即位，為皇后，虐誅三楊，逆弑太后，矯害二公，荒淫放恣，與太醫程據等亂，彰於內外，詐有身為産，養妹夫韓壽兒，遂謀廢太子，以所養代立，專為奸誣，害太子，衆惡彰著，永康元年，為趙王倫所廢，賜死。

*傳

琅耶王伷字子將，宣帝第五子，受詔征吳，孫晧請降，進拜大將軍，伷既戚屬尊重，加有平吳之功，而克己恭儉，無矜滿之色，統御文武，各得其用，百姓悅仰，咸懷惠化。

扶風王駿字子臧，宣帝第七子也。年五六歲能書畫誦咏詩賦，秉德清貞，宗室之中，最為俊茂，茂作望封汝陰王舊無封汝陰王四字，補之遷鎮西大將軍，都督雍，梁粱作凉諸軍事，大興佃農，入朝，徙封扶風王，舊無徙封扶風王五字，補之薨，西土氓黎，思慕悲哭，涕泣岐路，更樹碑讃述德範，長老見碑者，無不拜之，其遺愛如此。

齊王攸字大猷，文帝第二子也。力行敦善，甚有名譽，為侍中數年，授太子太傅，獻箴於皇太子，每朝政大議，悉心陳之，且孝敬忠肅，至性過人，太康三年，為大司馬，都督青州諸軍事，薨。

子冏嗣，字景治，與趙王倫共廢賈后，倫篡，遷冏鎮東大將軍，開府，儀同三司，冏因民心怨望，移檄天下，破倫，帝反正，就拜大司馬，加九錫，輔政，大築第館，使大匠營制，與西宮等，後房施鐘懸，前庭儛八佾，沉於酒色，不入朝見，坐拜百官，符敕三臺，選舉不均，唯寵親昵，殿中御史桓豹奏事不先經冏府，即考竟之，於是朝廷側目，海內失望，冏驕亂日甚，終無悛志，長沙王發兵攻冏府，生禽冏，斬於閶闔門外，諸黨屬皆夷三族。

愍懷太子遹，字熙祖，惠帝長子也。謝才人所生，少而聰慧，惠帝即位，立為皇太子，年轉長大而不好學，喜與左右嬉戲，不能尊敬保傅，敬狎賓友，賈后素忌太子有佳譽。因此密敕諸黄門閹宦媚諛於太子曰：殿下誠可及壯時極意狡猾，狡猾作所欲何為恒自拘束，每見喜怒之際。輒嘆曰：殿下不知用威刑，天下那得畏服也。太子於是慢弛益彰，或廢朝侍，有過差之聲，洗馬江統等諫，太子不能用，賈后詐稱上不和，呼太子入朝，后不見，置别屋中，遣婢賜酒棗，逼使飲盡，仍齎謗書多未成字，稱詔令太子寫之，累續催促，醉不暇看，粗得迹，便足成悖辭，后以呈帝，帝即幸式乾殿，召公卿入。使黄門令薰薰作董猛以太子書及青紙詔曰：遹書如此，今賜死，遍示諸公王，而莫敢有言者，唯張華，裴頠證明太子，議至日西不决，后懼事變，乃表免太子為庶人，於是送幽于許昌宮，賈后矯詔害太子，趙王倫等廢后於金墉城，賜死，册復太子，謚為愍懷。

安平王舊無安平王三字，補之孚字叔達，宣帝弟也。魏甘露元年轉太傅，高貴鄉公卒，當時百官莫敢奔赴，孚往，枕尸於股，號慟盡哀，奏治主者，會太后有令，使以庶人禮葬，孚與羣公上表乞以王禮葬之，世祖受禪，陳留王就金墉城，孚拜辭，執王手涕泣歔欷，不能自勝。曰：臣死之日，固大魏之純臣也。臨終曰：有魏貞士河內司馬孚，不伊不周，不夷不惠，立身行道，始終若一，遺令素棺單椁，斂以時服，所給器物，一不施用。

高密王舊無高密王三字，補之泰字子舒，宣帝弟馗之子也。封為隴西王，遷太尉，為人廉静，不近聲色，身為宰輔，食大國之租，服餝粗素，肴饍疏儉，如布衣寒士，事親恭謹，居喪哀戚，謙虛下物，為宗室儀表。

劉寔字子真，平原人也。太祖引參相國軍事，寔以世俗進趣，廉謙道缺，乃著崇讓論。其辭曰：古之聖王之治天下，所以貴讓者，欲以出賢才，息争競也。夫人情莫不皆欲己之賢也。故勸令讓賢以自明也。賢豈假讓不賢哉。故讓道興，賢能之人，不求自出矣。至公之舉自立矣。百官百官下舊有具任為百官五字，删之之副，亦豫具矣。一官缺，擇衆官所讓最多者而用之，審之道也。在朝之士相讓於上，草廬之人咸皆化之，推能讓賢之風，從此生矣。為一國所讓，則一國士也。天下所共推，則天下士也。推讓之風行，則賢與不肖灼然殊矣。此道之行，在上者無所用其心，因成清議隨之而已。故曰：蕩蕩乎堯之為君，莫之能名。又曰：舜，禹之有天下，而不與焉。賢人相讓于朝，大才之人，恒在大官，小人不争於野，天下無事矣。以賢才治無事，至道興矣。已仰其成，復何與焉。故可以歌南風之詩，彈五弦之琴也。成此功者非有他，崇讓之所致耳，在朝之人，不務相讓久矣。天下化之，自魏代已來，登進辟命之士，及在職之吏，臨見受叙，雖自辭不能，終莫肯讓有勝己者，夫推讓之風息，争競之心生矣。孔子曰：上興讓則下不争，明讓不興下必争也。推讓之道興，賢能之人，日見推舉，争競之心生，賢能之人，日見謗毁，夫争者之欲自先，甚惡能者之先，不能無毁也。孔，墨不能免世之謗已，况不及孔，墨者乎。

議者僉言，世少高名之才，朝廷不有大才之人，可以為大官者，山澤人小，官吏亦復云，朝廷之士，雖有大官，名德皆不及往時人也。余以為此二言皆失之矣。非時獨乏賢也。時不貴讓，一人有先衆之譽，毁必隨之，名不得成，使之然也。雖令稷，契復存，亦不復能全其名矣。能否渾雜，優劣不分，士無素定之價，官職有缺，主選之吏，不知所用，但案官次而舉之，同才之人先用者，非勢家之子，則必為有勢者之所念也。因先用之資，而復遷之無已，遷之無已，不勝其任之病發矣。所以見用不息者，由讓道廢也。因資用人之有失久矣。故自漢，魏以來，時開大舉，令衆官各舉所知，唯才所任，不限階次，如此者甚數矣。其所舉必有當者，不聞時有擢用，不知何誰最賢故也。所舉必有不當，而罪不加，不知何誰最不肖故也。所以不可得知，由當時之人莫肯相推，賢愚之名不别，令其如此，舉者知在上者察不能審，故敢漫舉而進之，或舉所賢，因及所念，一頓而至，人數猥多，各言所舉者賢，加之高狀，相似如一，難得而分矣。雖舉者不能盡忠之罪，亦由上開聽察之路濫，令其爾也。

昔齊王好聽竽聲，必令三百人合吹而後聽之，廩以數人之俸，南郭先生不知吹竽者也。以三百人合吹可以容其不知，因請為王吹竽，虛食數人之俸，嗣王覺而改之，難彰先王之過。乃下令曰：吾之好聞竽聲，有甚於先王，欲一一列而聽之，先生于此逃矣。推賢之風不立，濫舉之法不改，則南郭先生之徒盈於朝矣。才高守道之士日退，馳走有勢之門日多矣。雖國有典刑，弗能禁矣。讓道不興之弊，非徒賢人在下位不得時進也。國之良臣荷重任者，亦將以漸受罪退矣。何以知其然也。孔子以為顏氏之子不貳過耳，明非聖人皆有過矣。寵貴之地，欲之者多，惡賢能者塞其路，其過而毁之者亦多矣。夫謗毁之生，非徒空設，必因人之微過而甚之者也。毁謗之言數聞，在上者雖欲弗納，不能不杖所聞，因事之來而微察之也。無以其驗至矣。得，其驗安得不治其罪，若知而縱之，主之威日衰，令之不行，自此始矣。知而皆治之，受罪退者稍多，大臣有不自固之心矣。夫賢才不進，貴臣日疏，此有國者之深憂也。竊以為改此俗甚易矣。何以知之，夫一時在官之人，雖雜有凡猥之才，其中賢明者亦多矣。豈可謂皆不知讓賢為貴耶，直以其時皆不讓，習以成俗，故遂不為耳。

人臣初除，皆通表上聞，名之謝章，所由來尚矣。原謝章之本意，欲進賢能以謝國恩也。昔舜以禹為司空，禹拜稽首讓於稷，契及咎繇，唐，虞之時，衆官初除，莫不皆讓也。謝章之義，蓋取於此也。書記之者，欲以示永世之則，季世所用不賢，不能讓賢，虛謝見用之恩而已，相承不變，習俗之失也。夫叙用之官，通章表者，其讓賢推能乃通，其不能有所讓，徒費簡紙者，皆絕不通，人臣初除，各思推賢能而讓之矣。讓之文，付主者掌之，三司有缺，擇三司所讓最多者而用之，此為一公缺，三公已豫選之矣。且主選之吏，不必任公，而選三公，不如令三公自共選一公為詳也。四征缺，擇四征所讓最多者而用之，此為一征缺，四征已豫選之矣。必詳於停缺而令主者選四征也。尚書缺，擇尚書所讓最多者而用之，此為令八尚書共選一尚書，詳於臨缺而令主者選八尚書也。郡守缺，擇衆郡所讓最多者而用之，詳於任主者令選者郡守也。夫以衆官百郡之讓，與主者共相比，不可同歲而論也。賢愚皆讓，百姓耳目，盡為國耳目。

夫人情争則欲毁己所不如，讓則競推於勝己，故世争則毁譽交錯，優劣不分，難得而讓也。時讓則賢智顯出，能否之美，歷歷相次，不可得而亂也。當此時也。能退身修己者讓之者多矣。雖欲守貧賤不可得也。馳鶩進趣而欲人見讓，猶却行而求前也。夫如是，愚智咸知進身求通，非修之於己則無由矣。游外求者，於此相隨而歸矣。浮聲虛論，不禁而自息矣。人人無所用其心，任衆人之議，而天下自治矣。元康中，遷司空。

閻纘字續伯，巴西人也。楊駿為太傅，以纘補舍人，出為安復令，駿既被誅，莫敢收者，纘聞之，弃官免歸，獨以家財人力修墓，終成葬事，遷殿中將軍，以疾不拜，愍懷太子之廢，纘輿棺詣闕上書理太子之冤，朝廷立太孫，纘復上疏陳，今相國雖已保傅東宮，至於旦夕訓誨，輔導出入，動静劬勞，宜選寒苦之士，忠貞清正，老而不衰，以為師傅，其侍臣以下，文武將吏，且勿復取盛戚豪門子弟，魏文帝之在東宮，徐幹，劉楨為友，文學相接之道，并如氣類，吳太子登，顧譚為友，諸葛恪為賓，臥同床帳，行則參乘，交如布衣，此則近代之明比也。天子之子，不患不富貴，不患人不敬畏，患於驕盈不聞其過，不知稼穡之艱難耳，至於甚者，乃不知名六畜，可不勉哉。今不忍小相維持，令至闕失，頓相罪責，不亦誤哉。太孫幼衝，選置兵衛，宜得柱石之士如周昌者，朝廷善其忠烈，擢為漢中太守。

段灼字休然，敦煌人也。為鄧艾鎮西司馬，徵拜議郎，世祖即位。灼上疏追理艾曰：故征西將軍鄧艾誅，以性剛急，矜功伐善，而不能協同朋類，輕犯雅俗，失君子之心，故莫肯理之者，臣敢昧死言艾不反之狀，艾本屯田掌犢人，宣皇帝拔之于農吏之中，顯之於宰府之職，先帝委艾以廟勝成圖，指授長策，艾受命忘身，前無堅敵，軍不逾時，而巴蜀蕩定，艾功名已成，亦當書之竹帛，傳祚萬世，七十老公，復何所求哉。艾以劉禪初降，遠郡未附，矯令承制，權安社稷，雖違常科，有合古義，原心定罪，事可詳論，鍾會有吞天下之心，恐艾威名，知必不同，因其疑似，構成其事，夫反非小事，若懷惡心，即當謀及豪桀，然後乃能興動大衆，不聞艾有腹心一人，臨死口無惡言，而獨受腹背之誅，豈不哀哉。故見之者垂涕，聞之者嘆息，此賈誼所以忼愾于漢文，天下之事，可為痛哭者，良有以也。昔秦民憐白起之無罪，吳人傷子胥之寃酷，皆為之立祠，天下之人，為艾悼心痛恨，亦由是也。謂可聽艾門生故吏，收艾尸柩，歸葬舊墓，以平蜀之功，繼封其後，使艾闔棺定謚，死無所恨，赦寃魂於黄泉，收信義於後世，則天下殉名之士，立功之臣，必投湯火，樂為陛下死矣。世祖得表省覽，甚嘉其意。

虞悝，長沙人也。弟望字子都，并有士操，閨門有孝悌之稱，鄉黨有廉信之譽，譙王承臨州，王敦作逆，遣使招承，承不應，與甘卓相結，起義赴都，承於是命悝為長史，望為司馬，敦遣魏乂等攻戰轉急，望臨陳授首，悝為魏乂所害，臨刑，鄉人送以百數，與相酬酢，意氣周洽，有如平日，子弟號泣。悝謂曰：人生有死，闔門為忠義鬼，亦何恨哉。及敦被誅，詔書追述悝，望忠勛，贈悝襄陽太守，望滎陽太守，遣謁者至墓吊祭。

刑法志刑法百官二志常在傳前，今從舊。

侍中臣顧言，夫殺生賞罰，治亂所由興也。人主所謂宜生，或不可生，則人臣當陳所以宜殺，人主所謂宜賞，或不應賞，則人臣當陳所以宜罰，然後治道治道上下，必有脱文耳，古之聖賢，欲上盡理務，下收損益，莫不深閉慎密，以延良謨，兆庶內外咸知主如此，然後乃展布服心，竭其忠誠耳。

廷尉劉頌表曰：臣昔上行肉刑，從來積年，遂寢不論，臣竊以為議者拘孝文之小仁，而輕違聖王之典刑，未詳之甚，莫過於此，今死刑重，故非命者衆，生刑輕，故罪不禁奸，所以然者，肉刑不用之所致也。今為徒者，類性元惡不軌之族也。去家懸遠，無衣食之資，飢寒切身，志不聊生，廉士介節者，則皆為盗賊，豈况本性奸凶無賴之徒乎。是以徒亡日屬，賊盗日繁，得輒加刑，日益一歲，此為終身之徒也。自顧反善無期而灾困逼身，其志亡思盗，勢不得息，事使之然也。

古者用刑以止刑，今反於此以刑生刑，以徒生徒，諸重犯亡者，髪過三寸，輒重髡之，此以刑生刑，加作一歲，此以徒生徒也。徒亡者積多，繫獄猥蓄。議者曰：囚不可不赦，復從而赦之，此為刑不勝罪，法不勝奸，民知法之不勝，相聚而謀為不軌，月異而歲不同，故自頃年以來，奸惡凌暴，所在充斥，漸以滋漫，議者不深思此故，曰肉刑於名忤聽，忤聽，孰與盗賊不禁，聖王之制肉刑，遠有深理，其事可得而言，非徒心原本無心字懲，其畏剥割之痛而不為也。去其為惡之具，使夫奸民無用復肆其志，止奸絕本，理之盡也。亡者刖其足，無所用復亡，盗者截其手，無所用復盗，淫者割其勢，理亦如之，除惡塞源，莫善於此，今宜取死刑之限重，生刑之限輕，及三犯逃亡，淫，盗，悉以肉刑代之，其應四五歲刑者，皆髡笞使各有差，悉不復居作，然後刑不復生刑，徒不復生徒，而殘體為戮，終身作誡，民見其痛，畏而不犯，必數倍於今，豈與全其為奸之手足，而蹴居必死之窮地同哉!而猶曰肉刑不可用，竊以為不識務之甚也。

衛展字道野，河東人也。遷大理。上書曰：今施行詔書，有考子正父死刑，或鞭父母，問子所在，近主者所稱庚寅詔書，舉家逃亡，家長斬，若長是逃亡之主，斬之，斬之雖重，猶可也。設子孫犯事，將考父祖逃亡，逃亡是子孫，而父祖嬰其酷，傷順破教，如此者衆，相隱之道離，則君臣之義廢，君臣之義廢，則犯上之奸生矣。秦網密文峻，漢興掃除煩苛，風移俗易，幾於刑厝，大人革命，不得不蕩其穢匿，通其圮滯，今詔書宜除者多，有便於當今，著為正條，則法差簡易。元帝令曰：自元康已來，事故荐臻，法禁滋漫，大理所上，宜朝堂會議，蠲除詔書不可用者，此孤所虛心者也。

轉廷尉，又上言古者肉刑，事經前聖，愚謂宜復古施行。中宗詔曰：可內外通共議之，於是驃騎將軍王導等議以肉刑之典，由來尚矣。肇自古先，以及三代，聖哲明王，所未曾改，班固深論其事，以為外有輕刑之名，內實殺人，輕重失當，故刑政不中也。且原先王之造刑名也。非以過怒也。非以殘民也。所以救奸，所以當罪也。今盗者竊人之財，淫者好人之色，亡者避叛之役，皆無殺害也。刖之以刑，刑之則止，而加之斬戮，戮過其罪，死不可生，縱虐於此，歲以巨計，此乃仁人君子所不忍聞，而况行之於政乎。若乃惑其名而不練其實，惡其生而趣其死，此畏水投舟，避坎陷井，愚夫之不若，何取於政哉。

*百官志

中書郎李重以為等級繁多，在職不得久，又外選輕而內官重，以使風俗大弊，宜厘改重外選，簡階級，使官人。議曰：古之聖王，建官垂制，所以體國經治，而功在簡易，自帝王而下，世有增損，舜命九官，周分六職，秦采古制，漢仍秦舊，倚丞相，任九卿，雖置五曹，尚書令僕射之職，始于掌封奏以宣外內，事任尚輕，而郡守牧民之官重，故漢宣稱所與為治，唯良二千石，其有殊政者，或賜爵進秩，諒為治大體，所以遠藝文類聚遠作追蹤三代也。及至東京，尚書雖漸優顯，然令僕出為郡守藝文類聚郡守下有鍾離意黄香胡廣是也郡守十一字，便無便字入為三公，虞延，第五倫，桓虞，鮑昱是也。近自魏朝，名守杜畿，滿寵，田豫，胡質等，居郡十餘二十年，或秩中二千石假節，猶不去郡，此亦古人苟善其事，雖没世不徙官之義也。

漢，魏以來，內官之貴，於今最隆，而百官等級，遂多遷補，轉徙如流，能不以著，黜陟不得彰，此為治之大弊也。夫階級繁多而望官久，官不久而望治功成，不可得也。虞書云，三考黜陟幽明，周官，三年大計羣吏之治，而行其誅賞，漢法，官人或不直秩，魏初用輕資，亦先試守，不稱，繼以左遷，然則雋才登進，無能降退，此則所謂有知必試，而使人以器者也。臣以為今宜大并羣官等級，使同班者不得復稍遷，又簡法外議罪之制，明試守左遷之例，則官人理書，書疑事士必量能而受爵矣。居職者自久，則政績可考，人心自定，務求諸己矣。

裴顧顧疑頠以萬機庶政，宜委宰輔，詔命不應數改。乃上疏曰：臣聞古之聖哲，深原治道，以為經理羣務，非一才之任，照練萬機，非一智所達，故設官建職，制其分局，分局既制，則軌體有斷，事務不積，則其任易處，選賢舉善，以守其位，委任責成，立相干之禁，侵官為曹，離局陷奸，猶懼此法未足制情，以義明防。曰：君子思不出位，夫然，故人知厥務，各守其所，下無越分之臣，然後治道可隆，頌聲能舉，故稱堯舜勞於求賢，逸於使能，分業既辨，居任得人，無為而治，豈不宜哉。及其失也。官非其才，人不守分，越位干曹，競達所懷，衆言紛錯，莅職者不得自治其事，非任者横干他分，主聽眩莫知所信，遂親細事，躬自聽斷，所綜遂密，所告彌衆，功無所歸，非無所責，羣下弃職，得辭宜罰，以此望治，固其難也。

昔杜蕢既數師曠，退而自酌，以罰干職之非，記稱其善，陳平不知簿書之目，漢史美其守職，政不可多門，多門則民擾，於今之宜，選士既得其人，但當委責，若有不稱，便加顯戮，誰敢不盡心竭力，不當便有干職之臣，適不守局，則所豫必廣，所豫適廣，則人心赴之，人心通赴，則得作威福，臣作威福，朝之蠹也。帷幄張子房之謀者，不宜使多，外委羣司，卑卑作單力所職，尊崇宰輔，動静咨度，保任其負，如此，詔書必不復數改，聽聞風言頗以詔命數移易為不安静，臣不勝狂瞽，敢陳愚懷，乞陛下少垂省察。

何曾字穎孝，陳國人也。為司隸校尉。言于太祖曰：公方以孝治天下，而聽阮籍以重哀飲酒食肉於公坐，宜擯四裔，無令污染華夏。大祖曰：此子羸病若此，君不能為吾忍耶，曾重引據，辭理甚切，朝廷憚焉。泰始九年，為司徒，以疲疾求退，孫綏位至侍中，潘滔譖之于太傅越，遂被殺，初，曾告老，時被召見，侍坐終日，世祖不論經國大事，但說平生常語。曾出每曰：將恐身不免亂，能及嗣乎。告其二子曰：汝等猶可得没。指諸孫曰：此輩必遇亂死也。及綏死。兄嵩曰：我祖其神乎。

羊祜字叔子，泰山人也。都督荊州諸軍事，征南大將軍，上疏平吳，世祖深納之，吳軍人前後至者，不可勝數，祜將入朝而有疾，至洛陽，遂薨，南州市會聞喪，舉市悲號而罷，於是傳哭接音，邑里相達，百姓乃樹碑峴峰，立廟祭祀，行人望碑，皆涕泗垂泣，杜預代鎮，名為墮泪碑，吳滅。詔曰：祜建平吳之規，其封祜夫人夏侯氏為萬歲鄉君，邑五千户，絹萬匹，吳平慶會，羣臣上壽。世祖流涕曰：此羊太傅之功，豈朕所能為也。

秦秀字玄良，新興人也。少以學行忠直知名，遷補博士，羣率伐吳，詔以賈充為大都督，秀性惡憎惡憎作忌讒佞，疾之如讎，輕鄙賈充，聞其為大統，心所不平，遂欲哭師，及充卒，議謚，秀請謚為荒公，初，何曾卒。秀議曰：曾事親有色養之名，在官奏科尹之模，此二者，實得臣子事上之概，然資性驕奢，不循軌則，朝野之論，不可具言，儉，德之恭也。侈，惡之大也。曾受寵二代，顯赫累世，荷保傅之貴，秉司徒之均，而乃驕奢之名，被於九域，有生之民，咸怪其行，穢皇代之美，弃羔羊之節，示後生之慠，莫大於此，若生極其情，死又無貶，是無正刑也。舊無無正刑也四字，補之王公貴人，復何畏哉。謹案謚法名與實爽曰繆，怙亂肆行曰醜，曾宜為繆醜公，古人闔棺之日，然後誄行，不以前善没後惡也。秀性悻直，與物多忤，為博士前後垂二十年，卒於官。

李憙字季和，上黨人也。累辟三府，不就，宣帝復辟為太傅屬，固辭，世宗輔政，命憙為大將軍從事中郎，憙到引見。謂憙曰：昔先公辟君而不應，今孤命君而至何也。對曰：先君以禮見待，憙得以禮進退，明公以法見繩，憙畏法而至，帝甚敬重焉。遷太常司隸校尉。

