*封爵部

*總載封爵

《周官》曰：王畿，其外方五百里，曰侯服，又其外方五百里，曰甸服，又其外方五百里，曰男服，又其外方五百里，曰采服，又其外方五百里，曰衛服，又其外方五百里，曰蠻服，又其外方五百里，曰夷服，又其外方五百里，曰鎮服，又其外方五百里，曰蕃服。

《呂氏春秋》曰：太公望封於齊，周公旦封於魯，二君者甚相善也。相謂曰：何以治國。太公望曰：尊賢上功。周公曰：親親上恩。太公曰：魯自此削矣。周公曰：魯雖削，有齊者亦必非呂氏也。其後齊日以大，至於霸，二十四世而田氏有齊國，魯日以削，至於僅，四十四世亡。

《史記》曰：殷以前尚矣。周封五等，公侯伯子男，然封伯禽康叔於魯衛，地各四百，親親之義，褒有德也。太公兼五侯地，尊勤勞也。武王成康，所封數百，而同姓五十，地土不過百里，下三十，以輔衛王室。又曰：騶忌見威王，王說之，三月而受相印。淳于髡見之曰：善說，既有愚志，願陳諸前，髡說畢，趨出。至門而面其僕曰：是人者，吾語之徵言五，其應我若響之應聲，是必封不久矣。

《漢書》曰：李廣與望氣王朔語曰：漢擊匈奴，廣未嘗不在其中，而諸妄校尉已下，材能不及中人，以軍功取侯者數十人，廣不為後人，然終無尺寸功以得封邑者，何也。豈吾相不當侯耶。朔曰：將軍自念，豈嘗有所恨者乎。廣曰：吾為隴西太守，羌嘗反，吾誘降八百餘人，詐而同日殺之，至今恨獨此爾。朔曰：禍莫大殺已降，此乃將軍所以不得侯也。

《漢雜事》曰：天子太社，以五色為壇，封諸侯者，取其土，苴以白茅，授之，各以所封方之色，以立社於其國，故謂之受茅土，漢興，唯皇子封為王者得茅土，其他臣，以戶賦租入為節，不受茅土，不立社。

《東觀漢記》曰：上封功臣，皆為列侯，大國四縣，餘各有差，博士丁恭等議，古帝王封諸侯，不過百里，故利以建侯，取法於雷。上曰：古之亡國，皆以無道，未嘗封功臣地多而滅者也。乃遣謁者，即授印綬。又曰：馮勤使典諸侯封事，勤差量功次輕重，國土遠近，地勢豐王，不相踰越，莫不猒服焉。自是封爵之制，非勤不定。

《白虎通》曰：受命之王，致太平之美，群臣上下之功，故盡封之，及中興征伐，大功皆封，盛德之士亦封之，以德封者，必試之為附庸，三年有功，因而封之五十里，元士有功者，亦為附庸也。其位大夫有功，成封五十里，卿成封七十里，公成封百里。又曰：王者即位，先封賢者，憂民之急也。故列土分疆，非為諸侯，張官設府，非為卿大夫，皆為民也。

《鹽鐵論》曰：昔太公封營丘之墟，辟草萊而居焉。地薄人少，於是通利末之道，極女工之功，是以鄰國交於齊，財畜貨殖，世為彊國，管仲相桓公，襲先君業，輕重之變，南服彊楚，而霸諸侯。袁子曰：今有卿相之才，居三公之位，修其治政，以寧國家，未必封侯也。今軍政之法，斬一牙門將者封侯，夫斬一將之功，孰與安寧天下者乎。夫斬一將之功者封侯，失封賞之意也。

《相書》曰：天中容半印，封侯。又曰：天中正舀如刀者，封侯。

《周易》曰：我有好爵，吾與爾靡之。

《左傳》曰：齊莊公為勇爵，殖倬郭最欲與焉。州綽曰：東閭之役，臣左驂迫，還於門中，識其枚數，其可以與乎。公曰：子為晉君也。對曰：臣為隸新。

《管子》曰：爵不尊，祿不重者，不與圖難犯危，以其道為未可以求之也。是故先王制軒冕，足以著貴賤，不求其美，設爵祿，足以守其服，不求其親，使君子食於道，小人食於力。

《孟子》曰：有天爵，有人爵，仁義忠信，樂善不倦，此天爵也。公卿大夫，此人爵也。古之人，脩其天爵，而人爵從之，脩其天爵，以要人爵，既得人爵，而棄其天爵，則惑之甚者也。

《商君書》曰：明主之所貴唯爵，爵賞不榮，其民不急，列爵不顯，則民不事，爵易得，則民不貴祿，賞不道，則民不以死爭位也。又曰：凡人主之所以勸民者，官爵也。國之所以興者，農戰也。今民求官爵，皆不農戰，而以功言虛道，此謂勞民者，其國必削。

《周官禮》曰：諸公之地，封疆方五百里，其食者半。又曰：公執桓圭。又曰：諸侯之地，封疆方四百里，其食者三之一。又曰：諸侯諸伯七命，其國家宮室，車旗衣服禮儀，皆以七為節。又曰：侯用信圭。又曰：諸伯之地，封疆方三百里，其食者四之一。又曰：伯用躬圭。又曰：諸子之地，封疆方二百里，其食者四之一。又曰：子男五命，其國家宮室，車旌衣服禮儀，皆以五為節。又曰：子執穀璧。又曰：諸男之地，封疆方百里，其食者四之一。又曰：男執蒲璧。

《百官表注》曰：五等諸公，周官，金章朱綬，朱質四采玄文，織百四十首，廣尺四寸，長一丈六尺，朝服，進賢三梁冠，官品第二，地方七十五里，位視三公班次，邑三千八百戶，國秩絹千八百匹，妾六人，車前司馬十四人，旅賁五十人。又曰：縣侯，漢官也。自縣侯而下，通號列侯，金章紫綬，朝服，進賢三梁冠，官品第三，光武中興論功，封大功臣吳漢鄧禹各四縣，賈復朱浮三縣，耿弇等二十九人。又：縣侯有家丞庶子之官，列侯皆亦如之。

《漢官解詁》曰：列侯，金印紫綬，以賞其有功，功大者食縣邑，小者食鄉亭，得臣其所食吏民，本為徹侯，避武帝諱曰通侯，舊時文書，或爵通侯是也。後更曰列侯，今俗人或都言諸侯，乃王爾，非此也。列侯歸國，不受茅土，不立宮室，各隨貧富。

《環濟要略》曰：爵有五等，公者無人也。故文比么為公。又曰：伯，把也。持政事也。又曰：子猶孳孳，恤下之稱也。又曰：男，任也。任治事，受王命為君也。

《周書》曰：能移於眾，與百姓同，謂之公。又曰：能樹名生物，與天道俱，謂之侯。

《謚法》曰：執應八方曰侯。

《孝經援神契》曰：侯候也。所以守蕃也。

【詔】《梁任昉初封諸功臣詔》曰：草昧權輿，事深締構，康俗成務，義在庇民，自非群才並軌，文武宣翼，將何以啟茲景祚，弘此帝圖，或運籌帷帳，經啟王業，或攻城略野，殉義忘生，或股心爪牙，折衝禦侮，忠勤茂德，夷險一致，並宜建國開宇，蕃屏王室，山河之誓，永永無窮。

【論】《後魏王粲爵論》曰：依律有奪爵之法，此謂古者爵行之時，民賜爵則喜，奪爵則懼，故可以奪賜而法也。今爵事廢矣。民不知爵者何也。奪之民亦不懼，賜之民亦不喜，是空設文書而無用也。今誠循爵，則上下不失實，而功勞者勸，得古之道，合漢之法，以貨財為賞者，不可供，以復除為賞者，租稅損減，以爵為賞者，民勸而費省者，故古人重爵也。

《晉陸機五等論》曰：五等之制，始於黃唐，郡縣之治，創自秦漢，得失成敗，備在典謨，是以其詳可得而言，夫先王知帝業至重，天下至廣，廣不可以偏制，重不可以獨任，任重必於借力，制廣終乎因人，於是乎立其封疆之典，財其親疏之宜，使萬國相維，以成盤石之固，宗庶雜居，而定維城之業，知其為人不如厚己，利物不如圖身，安上在於悅下，為己在乎利人，是以分天下以厚樂，而己得與之同憂，饗天下以豐利，而我得與之共害，故諸侯享食土之實，萬國受世及之祚，夫然，則南面之君，各務其治，世治足以敦風，道衰足以禦暴，故彊毅之國，不能擅一時之勢，雄俊之民，無所寄霸王之志，降及亡秦，棄道任術，懲周之失，自矜其得，尋斧始於所庇，制國昧於弱下，國慶獨饗其利，主憂莫與共害，雖速亡趣亂，不必一道，顛沛之釁，實由孤立，是蓋思五等之小怨，忘經國之大德，知陵夷之可患，闇土崩之為痛，漢矯秦枉，大啟侯王，境土逾溢，不遵舊典，是以諸侯阻其國家之富，憑其士民之力，勢足者反疾，土狹者逆遲，六臣犯其弱綱，七子衝其漏網，皇祖夷於黥徒，西京疾於東帝，是蓋過正之災，而非建侯之累也。

*親戚封

《左氏傳》曰：太上以德撫民，其次親親，以相及也。昔周公弔二叔之不咸，故封親戚，以蕃屏周，管蔡郕霍，魯衛毛聃，郜雍魯滕，畢原酆郇，文之昭也。邗晉應韓，武之穆也。凡將邢茅胙祭，周公之胤也。

《毛詩》曰：乃命魯公，俾侯于東，錫之山川，土田附庸。又曰：奄有龜蒙，遂荒大東，至于海邦，淮夷來同。

《史記》曰：成王與叔虞戲，削桐葉為珪，予虞。曰：以唐封汝，史佚因言，請擇日立叔虞。成王曰：吾與之戲耳。史佚曰：天子無戲言，言則史書之，禮成之，樂歌之，於是遂封叔虞於唐。

《漢書》曰：漢興之初，尊王子弟，大啟九國，京師內史，凡十五郡，公主列侯，頗邑其中，蕃國大者，跨州兼郡，連城數十，宮室百官，同制京師，諸呂之難，賴於諸侯也。

《孟子》曰：象至不仁，封諸有庳，仁人之於其弟也。不藏怒焉。不宿怒焉。親愛之而已矣。親之欲其貴，愛之欲其富也。封之有庳者，富貴之也。身為天子，弟為匹夫，可謂親愛之乎。

【詔】《魏明帝詔》曰：古之帝王，封建諸侯，所以蕃屏王室也。詩不云乎。懷德惟寧，宗子維城，秦漢繼周，或強或弱，俱失厥中，大魏創業，諸王開國，隨時之宜，未有定制，非所以永為後法也。其改封諸王，皆以郡為國。梁任昉武帝追封永陽王詔曰：亡兄德履泞粹，識業深通，徽聲善譽，風流籍甚，道長世短，清塵緬邈，感惟既往，永慕慟心，可追封永陽郡王。又《追封丞相長沙王詔》曰：夫褒崇名器，率由舊章，光昭德祀，永世作則，亡兄道被如仁，功深微管，懸諸日月，久而彌新，故能拯龜玉於已毀，導涸源於將塞，今理運惟新，賢戚並建，感惟永遠，觸目崩心，可追封長沙郡王。又《追封衡陽王桂陽王詔》曰：亡弟暢，風摽秀物，器體淹弘，朱方之役，盡勤王事，策出無方，物惟不賞，亡弟融，業行清簡，風度閑綽，蚤優名輩，夙廣令聞，朕應天紹命，君臨萬寓，祚啟郇滕，感興魯衛，事往運來，永懷傷切，暢可追封衡陽郡王，融可南陽郡王。又《封臨川安興建安等五王詔》曰：神州帝城，冠冕列岳，渚宮樊鄧，形勝是歸，居中作衛，翼宣戎重，隆茲寵號，寔允舊章，並非親勿居，惟賢斯授，宏朕之介弟，早富德譽，董一蕃政，緝是嘉庸，國禮家情，瞻寄隆重，季風穎俊邁，誠業摽簡，任居蕃翰，政以化成，偉體韻淹穆，神宇凝正，經綸夷險，參贊王業。

《陳徐陵始興王詔》曰：漢祖天倫，伯叔追封，晉元世系，琅邪傳國，仰惟二后重光，率由前典，朕昔因蕃次，蒙繼本宗，分在要荒，久離寒燠，天嘉紹祚，別命皇枝，歸自崤函，禮隔登獻，每至霜庭可履，矚垣寢而懷悲，風樹鳴條，望章陵而增感，今嗣王乖德，獲罪慈訓，永言主奠，宜自朕躬，但國步時艱，皇基務切，復奉家業，升纂帝圖，重違情禮，言深哽慟，可以第二皇子升陵為始興王。

【策】《漢武帝使御史大夫策諸子立閎為齊王》曰：於戲小子閎，受茲青社，朕承祖考，道惟稽古，建爾國家，封于東土，世為漢蕃輔，於戲念哉。共朕之詔，唯命不于常，人之好德，克明顯光，義之丕圖，俾為君子，無怠爾心，允執其中。又《立子旦為燕王》曰：小子旦，受茲玄社，建爾國家，封于北土。又《立子胥為廣陵王》曰：小子胥，受茲赤社，建爾國家，封于南土，戰戰兢兢，乃惠乃慎，無侗好佚，無邇小人。

【章】《魏陳王曹植改封陳王謝恩章》曰：臣既弊陋，守國無效，自分削黜，以彰眾誡，不意天恩滂霈，潤澤橫流，猥蒙加封，茅土既優，爵賞必重，非臣虛淺，所宜奉受，非臣灰身，所能報塞。又《封二子為公謝恩章》曰：詔書寺臣息男苗為高陽鄉公，志為穆鄉公，臣伏自惟，文無升堂廟勝之助，武無推鋒接刃之效，天時運幸，得生貴門，遇以親戚，少荷光寵，竊位列侯，榮曜當世，顧影慚形，流汗反側，洪恩罔極，雲雨增加，既榮本幹，枝葉并蒙，苗志小竪，既頑且稚，猥荷列爵，並佩金紫，施崇一門，惠及父子。

《齊謝朓為宣城公拜章》曰：惟天為大，日星度其象，謂地蓋厚，河岳宣其氣，斯冕旒所以貞觀，袞職所以代終，慚下穆而上尊，豈南征而北怨，何以克詠九歌，載宣七德，銘彼旗裳，勒斯鍾鼎。

【表】《陳思王曹植謝初封安鄉侯表》曰：臣抱罪即道，憂惶恐怖，不知刑罪，當所限齊，陛下哀愍臣身，不聽有司所執，待之過厚，即日於延津受安鄉侯印綬，奉詔之日，且懼且悲，懼於始違憲法，悲於不慎，速此貶退，上增陛下垂念，下遺大后見憂，臣自知罪深責重，受恩無量，精魂飛散，忘軀殞命，云云。又《謝朓封甄城王表》曰：臣愚駑垢穢，才質疪下，過受陛下日月之恩，不能摧身碎首，以答陛下厚德，而狂悸發露，始干天憲，自分放棄，抱罪終身，苟貪視息，無復睎幸，不悟聖恩，爵以非望，枯木生葉，白骨更肉，非臣罪戾，所當宜蒙，俯仰慚惶，五內戰悸，奉詔之日，悲喜參至，雖因拜章，陳答聖恩，下情未展。又《轉封東阿王謝表》曰：奉詔，太皇太后念雍丘下濕少桑，欲轉東阿，當合王意，可遣人按行，知可居否，奉詔之日，伏增悲喜，臣以無功，虛荷國恩，爵尊祿厚，用無益於時，脂車秣馬，志在黜放，不圖陛下，天父之恩，猥宣皇太后慈母之念遷之，陛下幸為久長計，聖旨惻隱，恩過天地，臣在雍丘，劬勞五年，左右罷怠，居業同定，園果萬株，枝條始茂，私情區區，實所重棄，然桑田無業，左右貧窮，食財餬口，形有躶露，臣聞古之仁君，必有棄國，以為百姓，況乃轉居沃土，人從蒙福，江海所流，無地不潤，雲雨所加，無物不茂，若陛下念臣入從五年之勤，少見佐助，此枯木生華，白骨更肉，非臣之敢望也。飢者易食，寒者易衣，臣之謂矣。

《吳胡綜請立諸王表》曰：受命之主，繫天而王，建化垂統，為一代制，雖禮有損益，事有質文，至於崇建懿親，列土封爵，內蕃國朝，外鎮天下，古今同契，其揆一也。周室之興，寵秩子第，姬姓之國，五十有五，諸王子受國者漸多，光武中興，四海擾攘，眾諸制度未遍，而九子受國，明章即位，男則封王，女為公主。故詩曰：既受帝祉，施于子孫，陛下踐阼以來，十有二載，皇后無號，公主無邑，臣下歎息，遠近失望，是以屢獻愚懷，依據典禮，庶請具陳，足寤聖心，深辭固拒，不蒙進納，恐天下有識之士，將謂吳臣闇於禮制，不知陛下謙以失之也。加今仰夏，盛德在上，大吳之慶，於是乎始，開國建號，吉莫大焉。唯陛下割謙謙之德，副兆民之望，留臣祐許，天下幸甚。

《晉孫毓賀封諸侯王表》曰：臣聞軒轅二十五宗，黃祚以繁，姬姓建國七十，周過其曆，故禦侮莫如同德，伏惟陛下，聖哲欽明，稽乾作則，超五越三，與靈協契，天祚明德，克昌祚胤，秦王楚王淮南王，光濟碩美，冠于群后，改建大國，分鎮方岳，皇太子皇孫，並啟土宇，培敦潼索，制弘往代，內翰皇畿，外蕃九服，群生仰德，向風懷義，率土臣妾，莫不稱慶。

《梁任昉為蕭侍中拜襲封表》曰：詔書拜臣襲封竟陵郡王，臣以凡庸，素乏才植，皇朝尚德，詔爵惟賢，遂復出脩職貢，人頒卿士，但有道之守，海外重扃，蕃籬近甸，無勞擊柝，仰閱舊章，俯增私感，報國承家，豈云萬一。

【奏】《宋傅亮尚書八座封諸皇弟皇子奏》曰：臣聞懿親廣樹，聖王所先，明德並建，古之休典，所以維城皇代，盤石帝基，內衛畿服，外綏四海者也。第某皇弟皇子等，神姿穎哲，大成俱茂，地均魯衛，德兼庸賢，顯進徽號，啟建疆宇，弘道作屏，光翰邦家，並可封郡王。

《宋謝莊為尚書八座封皇子郡王奏》曰：臣聞桐珪睦親，書河汾之策，賜帶懷賢，敬東平之祚，諒以訓經終始，義洽垣墉，第某皇弟等，器彩明敏，令識穎悟，並宜憲章前典，光啟祚宇，作屏王室，式雍帝載，臣等參議，可封郡王。

*功臣封

《周官》曰：司勳，掌六鄉賞地之法，以等其功，王功曰勳，國功曰功，事功曰勞，治功曰力，戰功曰多，凡有功者，銘書於王之太常。

《史記》曰：古之人臣，功有五品，以德立宗廟，定社稷，曰勳，以言勞用力曰功，明其等曰伐，積曰閱。又曰：武王克紂，太公之謀居多，於是武王封尚父於齊營丘，成王少時，管蔡作亂，淮夷叛周，乃使召康公命太公，東至海，西至河，南至穆陵，北至無棣，五侯九伯，實得征之，齊由此征伐，大于諸國。又曰：召公奭，與周同姓，武王之滅紂，封召公於燕，其在成王時，自陝以西，召公主之，自陝而東，周公主之。又曰：鬻熊事周文王，早卒，當成王之時，舉文武勤勞之嗣，乃封其後熊繹於楚。又曰：晉獻公伐霍耿魏，滅之，因以魏封畢萬為大夫。卜偃曰：畢萬之後必大，萬，盈數也。魏，大名也。以是始賞，天啟之也。又曰：陳完奔齊，懿仲欲妻之，卜之吉。曰：是謂鳳皇于飛，和鳴鏘鏘，有媯之後，將育于姜，五世其昌，並于正卿，八世之後，莫之與京，卒妻之，完卒，謚為敬仲，六世而至田常，田常弒簡公，立簡公弟為平公，乃割齊安平以東，為己封邑，始大於齊。

《漢書》曰：漢五年，剋項，天下乃平，始論功，侯者百四十有三人，時人民散亡，大侯不過萬戶。封爵之誓曰：使黃河如帶，太山如礪，於是申以丹書之信，重以白馬之盟，藏諸宗廟，副在有司。又曰：陳平凡六出奇計，輒益封，凡六益家。又曰：高祖封項伯等四人為列侯，賜姓劉氏。又曰：項羽曰：吾聞漢購我頭千金，邑萬戶，吾為公得之，乃自剄，王翳取其頭，揚喜呂馬童郎中呂勝楊武，各得一體，故分其地以封五人，皆列侯。

《東觀漢記》曰：上謂耿丹曰：今關東故王國，雖數，不過櫟陽萬戶邑，夫富貴不歸故鄉，如衣繡夜行，故以封卿爾。又《封竇融》曰：率厲五郡積兵，羌胡畢至，兵不血刃，而虜土崩瓦解，功既大矣。篤意分明，斷之不疑，吾甚嘉之，其以六安安豐陽泉蓼安風四縣，封融為安豐侯。又曰：三輔豪傑，入長安，攻未央宮，庚戌，殺莽於漸臺，東海公賓就得其首，傳詣宛，封滑侯。又曰：班超定西域五十餘國，乃封超為定遠侯。

《魏志》曰：夏侯惇，文帝追思惇功，欲使子孫畢侯，分邑千戶，賜惇七十二孫，皆關內侯，惇弟廉，及子楙，素列侯。又：曹真，字子丹，以功封邵陵侯，曹真少與宗人曹遵，鄉人朱讚，並事太祖，早亡，真愍之，乞分食邑，封遵等子。曰：大司馬有叔向撫孤之仁，晏平久要之分，聽分賜遵等子爵關內侯，及真薨，明帝悉封真五子皆列侯。又曰：太祖表封荀彧為萬歲亭侯。太祖又與彧書曰：君之相匡弼，君之相為舉人，君之相與建計，君之相密謀，亦已多矣。大功未必野戰也。十二年，復增邑，合二千戶。又曰：大祖表封荀攸曰：前後剋敵，皆攸之謀也。於是封攸陵樹亭侯。又曰：太祖自柳城還，過攸舍。稱攸前後謀曰：昔高祖使張子房，自擇齊三萬戶，今孤亦欲君自擇所封。又曰：郭嘉，字奉孝，冀州平，封洧陽亭侯，及薨。太祖表曰：良策未決，嘉軌成之，平定天下，謀功為高宜增邑，并前千戶。又曰：任峻，字伯遠，為典農中郎，大興屯田，軍國致饒，大祖以峻功高，表封都亭侯。又曰：朱靈，字文博，封鄃侯。文帝曰：將軍佐命先帝，威過方邵，平王所志，願勿難言。靈謝曰：高唐宿所願，乃更封高唐侯。

【詔】《後漢獻帝詔》：敕鎮東將軍領兗州牧費亭侯故特進，顯授上將，鈇鉞之任，復食舊土，雙金之寵，董統一州，委成之重，榮曜昭示，亦以優崇，投節效命，自百之秋也。又《詔書拜鎮東將軍襲費亭侯曹操》：業履忠貞，輔幹王室，頃遭凶暴，海內離析，操執義討截黃巾，為國出命，夫祿以賞恭，罰以絀否，今以操為鎮東將軍，領兗州牧，襲父費亭侯嵩爵，并印綬符策。

《魏文帝冊孫權太子登為東中郎封侯文》曰：蓋河洛寫天意，符讖述聖心，昭晰著明，與天談也。故易曰：河出圖，洛出書，聖人則之，孫將軍歸心國朝，忠亮之節，同功佐命，而其子當為魏將軍，著在圖讖，猶漢光武受命，李氏為輔，王梁孫咸，並見符緯也。斯乃皇天啟祐大魏，永令孫氏仍世為佐，其以登為東中郎將，封縣侯萬戶，昔周嘉公旦，祚流七胤，漢禮蕭何，一門十侯，今孫將軍亦當如斯，若夫長平之榮，安豐之寵，方斯蔑如。陳徐陵進武帝為長城公詔曰：德懋懋官，功懋懋賞，皇王盛則，所謂元龜，司空公南徐州刺史長城縣開國侯諱，志懷夤亮，風度弘遠，體文經武，明允篤誠，曩者率五嶺之彊兵，誅四海之讎敵，固以勒功彝鼎，書勳太常，克定京師，勤勞自重，自鎮撫枌榆，永寧豐沛，東涼既息，北蔡無歸，代馬燕犀，氣雄天下，裹糧坐甲，固敵是求，方欲大討於秦崤，敦脩於與睦，協謀上相，爰納朕躬，思所以敬答忠勳，用申朝典，可進爵為長城縣公。

【表】《宋謝靈運謝封康樂侯表》曰：昔強互暴虐，恃僭曆紀，既噬五都，志吞六合，遂陷沒西河，傾覆南漢，凌籍紀郢，跨越淮泗，于時策盡惟疑，地險已謝，咸懼君臣同泯，有生無餘，亡祖奉國威靈，董符戎重，盡心所事，剋黜禍亂，功參盤鼎，胙土南服，逮至臣身，值遭泰路，日月改暉，榮落代運，輸稅唐化，生幸無已，不悟天道下濟，鴻均曲成，乃眷遐績，式是興徵，分虎鈿龜，復顯茅土，鳴玉拖紱，班景元勳，澤洽往德，恩覃來胤，永惟先蹤，遠感崩結，豈臣尫弱，所當忝承，臣聞至公無私，甄善則一，皇恩遠被，殊代可侔，是以信陵之賢，簡在高祖之心，望諸之道，復獲隆漢之封，觀史歎古，欽茲盛美，豈謂榮渥，近霑微躬，傾宗殞元，心識其會，酬恩答厚，罔知所由。

《宋顏延之謝子竣封建城侯表》曰：伏見策書，降錫息竣開國建城縣侯，爵踰三等，戶越兼千，生邀洪禮，身茂盛世，闔宗革聽，盡室改觀，誠慚末品，誤參其泰，臣聞子之能仕，父教之忠，忠教善信，臣實負其前誥，能仕志政，竣固暗於明試，徒以數遇會昌，消憂啟聖，幸與靈祚福德，共從義勳分賞，執珪登朝，析金受邑，慶重慮愆，恩往懼積，非臣耄蔽，所任圖報，豈竣庸薄，所能奉服。

《梁沈約謝封建昌侯表》曰：陛下投袂萬里，拯厥塗炭，臣雖心不吠堯，而跡淪桀犬，此則王業始基，臣所不與，徒荷日月之私，竟無蒸燭之用，天命玄鳥，非止今日，受命作周，其來久矣。雖復備數樂推，與同謳頌，而誠微弱草，效闕纖塵，遂班山河之誓，叨佐命之賞，亦何以慰悅帷帳，酬報爪牙。

*遜讓封

《左氏傳》曰：會于戚，討曹成公也。諸侯將見子臧於王而立之。子臧曰：前志有之曰：聖達節，次守節，下失節，為君非吾節也。遂逃奔宋。又曰：吳諸樊既除喪，將立季札。季札辭曰：曹宣公之卒，諸侯不義曹君，將立子臧，子臧去之。君子曰：能守節也。誰敢姦君，有國非吾節也。棄其室而耕。

《韓子》曰：楚莊王既勝晉于河雍，歸而賞孫叔敖，叔敖請漢間之地，沙石之處，楚國之法，祿臣再世收，唯叔敖獨存九世，而祀不絕。

《漢書》曰：韋賢薨，子玄成當為嗣，心知非賢，即乃佯狂，妄語笑，既葬，當襲爵，玄成素有名，疑其欲讓兄，遂奏劾之，玄成不得已，乃受侯爵。

《東觀漢記》曰：竇融數辭爵位。又上疏曰：臣有一子，質性頑鈍何況乃當傳以連城廣土，享諸侯之國哉。他日會見，●詔曰：欲讓職還土，今相見，不宜論也。又曰：桓榮卒，子郁當襲爵，讓於兄子，顯宗不許，不得已受封，而悉以租入與之。又曰：丁綝從上渡河，及封功臣，上今各言所樂。謂綝曰：諸將皆欲縣，子獨求鄉，何也。綝曰：昔孫叔敖敕其子受封，必求磽确之地，今綝能薄功微，得鄉厚矣。上從之，封為定陵新安鄉侯，後徙封陵陽侯。又曰：張純臨終。謂家丞曰：吾無功於時，猥蒙爵土，身死之後，勿議傳國爵，子奮，上詔奮嗣爵，奮稱純遺旨，固不肯受，帝以奮違詔，收下獄，奮乃襲封。又曰：帝欲封樊興，置印綬於前。興固讓曰：臣未有先登陷陣之功，而一家數人，並蒙爵土，今天下觖望，上嘉興之讓，不奪其志。又曰：上欲封諸舅。馬太后輒斷絕曰：計之熟矣。有疑至孝之行，安親為上，今遭變異，穀價數倍，憂惶晝夜，不安坐臥，而欲封爵，違逆慈母之拳拳，吾素剛急，有胸中氣，不可不慎，穰歲之後，唯子之志，吾但當含飴弄孫，不能復知政。

《魏志》曰：田疇從太祖入盧龍塞，太祖獨欲侯之，疇素與夏侯惇善。太祖語惇曰：且往以情喻之。答曰：豈可賣盧龍塞以易賞祿哉。縱國私疇，疇獨不愧於心乎。涕泣橫流，惇具答太祖，太祖喟然，知不可屈，乃拜為議郎。

《晉起居注》曰：故南城侯羊祜，固辭歷年，志不可奪，身沒讓存，遺操益厲，此亦夷齊所稱賢也。今聽復本封，以彰厥美。

【表】《齊謝朓為齊明帝讓封宣城公表》曰：如其懸旌灞滻，刷馬伊穀，灑酒望屬車之塵，整笏侍升平之禮，陛下訏謨玄覽，欽若宏圖，鑒臣匪躬，共申彝訓，雖量能之請，近遂微躬，則弘長之風，足軌來世。

《梁簡文帝為子心讓當陽公表》曰：月蝕之餘，無黃童之對，荷戟入榛，異子烏之辯，遂復早建茅社，夙開井賦，爵列五等，綬參四色。又帝為子大款讓石城公表曰：詭對鶴書，俯羞鵜翼，臣生處深宮，未覿焦原之險，不出戶庭，豈觀砥柱之峻，臣聞坳塘汎水，豈議大瀆之流，覆匱為峰，終乖小魯之說。又《為長子大器讓宣城王表》曰：襄野之辯，尚對軒君，弘羊之計，猶干漢主，徒以結慶璿源，乘蔭霄極，一日千里，困騏驥之馳，高陰百尺，藉雲崖之遠，熙祖流聰慧之稱，方建臨淮之國，元仲表岐嶷之姿，乃啟平原之封，南郡奧部，春穀名區，民化仲翔之俗，山峻陵陽之嶺，而綠車赤綬，交映相暉，金壐銀券，炤灼光彩。

《梁江淹為齊高帝讓進爵為王表》曰：昔虞思勤夏，不別殊物之錫，晉叔臣周，豈頒上公之典，魯蕃懿親，裁蒙袞齊之榮，梁國戚屬，方忝旌旗之貴。

《梁任昉為齊明帝讓宣城郡公表》曰：臣本庸才，智力淺短，太祖高皇帝，篤猶子之愛，降家人之慈，世祖武皇帝，情等布衣，寄深同氣，武皇大漸，實奉話言，雖自見之明，庸近所蔽，愚夫至此，已實不忍，自固於綴衣之辰，推違於玉几之側，遂荷願託，道揚末命，雖嗣君棄常，獲罪宣德，王室不造，職臣之由，何者，親則東牟，任惟博陸，徒懷子孟社稷之對，何救昌邑爭臣之譏，四海之議，於何逃責，且陵土未乾，訓誓在耳，家國之事，一至於斯，非臣之尤，誰任其咎，將何以肅拜高寢，虔奉武園，悼心失圖，泣血待旦，寧容復徼榮於愧恥，晏安於國危，且虛飾寵章，委成禦侮，臣知不愜物，誰謂攸宜，命輕鴻毛，責重山岳，存沒同歸，毀譽一貫，辭一官不減身累，增一職已黷朝經，便當自同體國，不為飾讓，至於功均一匡，賞同千里，光宅近甸，奄有全邦，殞越為期，弗敢聞命，亦願曲留降鑒，即垂順許，乃君臣之道，綽有餘裕，苟曰易照，敢守難奪。

《梁沈約為柳世隆讓封公表》曰：臣聞懸旌玉塞，貳師尚黜其功，伐鼓炎州，伏波猶懼其賞，徒以兼委之施，或難固辭，抽心之情，必無雙奪，是故俛容青閣，願還慈於裂壤，竊步丹墀，希收寵於開賦，昔竄命窮雉，難迫勢孤，沈板未難，負戶非切，及顧溫青之館，懼結尊慈之懷，累葉喁喁，舉門惴惴，臣事逼君親，理非外獎，實賴朝謨謹肅，宰略遐震，奔鯨外剿，臣何力焉。幸得扶老攜弱，重出幽堵，還軸歸驂，再踐鄉路，豈可資國眚以邀其功，因豕功而饗其報，遂使甘霜受電之心，有同於飾請，皎日大河之志，匪殊於貌謁。

【書】《魏武帝上書讓增封》曰：無非常之功，而受非常之福，是用憂結比章，歸聞天慈無已，未即聽許，臣雖不敏，猶知讓不過三，所以仍布腹心，至于四五，上欲陛下爵不失實，下為臣身免於苟取。又《上書讓封》曰：臣誅除暴逆，克定二州，四方來貢，以為臣之功，蕭相國以關中之勞，一門受封，鄧禹以河北之勤，連城食邑，考功效實，非臣之勳，臣祖父中常侍侯，時但從輦，扶翼左右，既非首謀，又不奮戟，並受爵封，暨臣三葉。臣聞易豫卦曰：利建侯，行師有功，乃當進立以為諸侯也。又訟卦六三曰：食舊德，或從王事，謂先祖有大德，若從王事有功者，子孫乃得食其祿也。伏惟陛下，垂乾坤之仁，降雲雨之潤，遠錄先臣扶掖之節，採臣在戎犬馬之用，優策褒崇，光曜顯量，非臣尫頑，所能克堪。又《上書讓費亭侯》曰：臣伏讀前後策命，既錄臣庸才微功，乃復追述先臣，幽讚顯揚，見得思義，屏營怖懼，未知首領，所當所授，故古人忠臣或有連城而不辭，或有一邑而違命，所以然者，欲必正其名也。又禮制，諸侯國土以絕，子孫有功者，當更受封，不得增襲，其有所增者，謂國未絕也。或有所襲者，謂先祖功大也。數未極，無故斷絕，故追紹之也。臣自三省，先臣雖有扶輦微勞，不應受爵，豈逮臣三葉，若錄臣關東微功，皆祖宗之靈祐，陛下之聖德，豈臣愚陋，何能克堪。又《上書讓增封武平侯及費亭侯》曰：伏自三省，姿質頑素，材志鄙下，進無匡輔之功，退有拾遺之美，雖有犬馬微勞，非獨臣力，皆由部曲將校之助，陛下前追念先臣微功，使臣續襲爵土，祖考蒙光照之榮，臣受不貲之分，未有絲髮，以自報效，昔齊侯欲更晏嬰之宅。嬰曰：臣之先容焉。臣不足以繼之，卒違公命，以成私志，臣自顧省，不克負荷，食舊為幸，雖上德在弘，下有因割，臣三葉累寵，皆統極位，義在殞越，豈敢飾辭。

*外戚封

《史記》曰：武帝衛后弟青，封長平侯，四子皆封侯，貴震天下。天下歌曰：生男無喜，生女勿怒，獨不見衛青子夫霸天下。

《漢書》曰：漢興，外戚與定天下，侯者三人，后父據春秋褒紀之美，帝舅緣大雅申伯之恩，浸廣博矣。又曰：高祖封呂后父呂公為臨泗侯，兄澤為周呂侯。又曰：文帝封后弟薄昭為軹侯，又封齊淮南王舅駟鈞等二人為侯。又曰：景帝封太后弟姪竇廣國為章武侯，竇彭祖為南皮侯，竇嬰以破吳楚功，封魏其侯，后弟王信為益靜侯。又：河平二年，上悉封舅譚為平阿侯，商成都侯，根曲陽侯，逢時高平侯，立紅陽侯，五人同日封，故世謂之五侯。又曰：武帝封太后同母弟田蚡為武安侯，勝周陽侯，皇后姉子霍去病，伐匈奴，封冠軍侯。

《東觀漢記》曰：馬防兄弟三人，各六千戶，防為穎陽侯，特以前參醫藥勤勞，綏定西羌，以襄城羹亭一千二百戶增防，防身帶三綬，寵貴至盛。又：光武封新野王子鄧泛為吳侯，伯父皇皇考姉子周均為富波侯，追封外祖樊重為壽張侯，重子丹為射陽侯，孫茂為平望侯，彝鄉侯，從子沖更父侯，后父陰隆，宣陽侯，子識原鹿侯，就為信陽侯，皇考女弟子來歙征羌侯，弟由宜西侯，以寧平公主子李雄為新市侯，后父郭昌為陽安侯，子●綿曼侯，兄子竟新郪侯，匡發干侯，以姨子馮邯為鍾離侯。又曰：明帝封太后弟陰興為鮦陽侯，子傅隱強侯，陰盛為無錫侯，楚王舅子許昌龍舒侯。又曰：鄧訓自中興後，累世寵貴，凡侯者二十九人，東京莫比。魏志曰：文帝欲追封太后母父，尚書傅群議，自古無婦人分王命爵之制，秦違古法，漢氏因之，非先王之令典也。帝曰：此議是也。

【表】《晉庾亮讓封公表》曰：觀聖賢之於名爵，敬戒之甚重，豈先哲宜重之於古，而聖朝可輕之於今耶，譬猶迴太陽以消湛露，運滄海以灌燎火，其功易成，其事易立。

*婦人封

《左傳》曰：晉敗齊師，齊侯遂自徐關入。見保者曰：勉之，齊師敗矣。嬖子女子曰：君免乎。曰：免，銳司徒免乎。曰：免矣。苟君與吾父免矣。可若何，乃奔，齊侯以為有禮，既而問之，辟司徒之妻也。封之石窌。

《陳留風俗傳》曰：封丘者，高祖與項氏戰，厄於延鄉，有翟母者免其難，故以延鄉為封丘縣，以封翟母焉。

【表】《魏陳王曹植謝妻改封表》曰：璽書今以東阿王妃為陳王妃，并下印，綬因故，上前所假印，以其拜授書以即日到，臣輒奉詔拜，其才質底下，謬同受私，遇寵素餐，臣為其首，陛下體乾坤育物之德，東海含容之大，乃後隨例，顯封大國，光揚章灼，非臣負薪之才，所宜克當，非臣穢釁，所宜蒙獲，夙夜憂歎，念報罔極，洪施遂隆，既榮枝幹，猥復正臣妃為陳妃，熠燿宣朗，非妾婦惷愚，所當蒙被，葵藿草物，猶感恩養，況臣含氣，銜佩弘惠，沒而後已，誠非翰墨屢辭，所能報答。

《梁沈約謝母封建昌國太夫人表》曰：伏見詔書，以臣母封為建昌國太夫人，慶溢蓬門，榮流素族，恭荷屏營，罔識攸窴，臣稟訓私閨，志塗靡立，勉以為義，誠有由然，輸力致身，曾無萬一，天慈罔已，至德彌光，探其私志，降此洪澤，榮親之至，始自微臣，率斯道也。方流萬物，草卉輕命，固莫云酬。又《為長城公主謝表》曰：奉策書，封妾為長城縣公主，徽命降臨，慚腆妄窴，妾膺靈稟氣，育景璇閨，弱志易淪，柔德難樹，雖復式脩姆保，莫敢或遑，而肅雍不著，穠華蓋闕，不悟宸暉曲漸，彝章夙賁，籍此恩加，遽延典策，湯沐光啟，珩緄昭被。

《梁王僧孺為南平王妃拜改封表》曰：拜妾為南平王妃，奉命震慚，有灼丹寸，妾瞻絲望帨，且或多慚，鏡史觀圖，是焉知愧，以茲眇薄，有儷蕃儀，紃組不聞，饘𨠑蓋闕，不悟玄造曲被，徽渥愈臻，改服●名，事華品貴，恩深外邸，榮照下庭，豈期輶弱，所能勝荷。

【表】《宋謝莊為尚書八座改封郡長公主奏》曰：臣聞爵厚懿戚，國之恆典，景祚既新，禮與時渥，永興等七公主，可封郡長公主。

*尊賢繼絕封

《禮記》曰：天子存二代之後，猶尊賢，尊賢不過二代，武王克殷，未及下車，而封黃帝之後於薊，封帝堯之後於祝，封帝舜之後於陳，下車而封夏后氏之後於杞，殷之後於宋。

《左傳》曰：鄭子產曰：昔虞過父為陶正，以服事我先王，先王賴其利器用，與其神明之後也。庸以元女太姬配胡公，而封諸陳，以備三恪。

《史記》曰：高帝過趙，問樂毅有後乎。得樂臣叔，封之囂鄉，號華成君，成君毅之孫也。

《漢書》曰：自古受命及中興之君，必興滅繼絕，修廢舉逸，然後天下歸仁，四方之政行焉。傳稱武王克殷，追存賢聖，至乎不及下車，世代雖殊，其揆一也。高祖撥亂，日不暇給，然猶脩祀六國，求聘四皓，過魏則寵無忌之墓，適趙則封樂毅之後，孝武疇咨前代，初得周後，復知爵邑，元成之間，晚得殷世，以備賓位。又曰：武帝還過洛陽，二三代邈遠，以其三十里地，封周後為周子南君。又曰：高祖功臣侯者，子孫驕逸，多陷法禁，訖于孝武，靡有孑遺，於是成帝復紹蕭何，而哀平之世，曹參周勃之後。又曰：元康四年，立靳翕夏侯嬰陳平張良周勃等一百一十八人後，紹爵復家也。又：漢武元狩中，復以酇戶二千四百，封蕭何曾孫慶為酇侯，布告天下，令明知朕報以蕭相國德慶厚也。

《東觀漢記》曰：高祖功臣，蕭曹為首，有傳世不絕之誼，曹相國後容城侯無嗣，朕甚愍焉。望長陵東門，見二臣之墓，生既有節，終不遠身，誼臣受寵，古今所同，遣使者以中牢禱，大鴻臚悉求近親，宜為嗣者，頃景風紹封，以彰厥功。

《晉陽秋》曰：夏侯惇，魏之元功，勳書竹帛，昔庭堅不祀，猶或悼之，況朕受終于魏，而可忘其功臣哉。其擇惇近屬封之。

《晉中興書》曰：泰元二年，興滅繼絕後，故陳騫後浩之為高平公，裴秀後球為鉅鹿公，王沉後朴之為博陵公，荀勗後軌為濟北侯，何曾後闡為朗陵侯，羊祜後法興為鉅平侯。又曰：元帝紹封魏後曹勵為陳留王。

【表】《魏武帝謝襲費亭侯表》曰：不悟陛下，乃尋臣祖父廁豫功臣，克定寇逆，援立孝順皇帝，謂操不忘，獲封茅土，聖恩明發，遠念桑梓，日以臣為忠孝之苗，不復量臣材之豐否，既勉襲爵邑，忝厥祖考，復寵上將鈇鉞之任，兼領大州萬里之憲，內比鼎臣，外參二伯，身荷兼紱之榮，本枝賴無窮之祚也。昔大彭輔殷，昆吾翼夏，功成事就，乃備爵錫臣，束脩無稱，統御無績，比荷殊寵，策命褒績，未盈一時，三命交至，雙金重紫，顯以方任，雖不識義，庶知所尤。又《郭嘉有功早死宜追贈封表》曰：臣聞褒忠示寵，未必當身，念功惟績，恩隆後嗣，是以楚宗孫叔敖，顯封厥子，岑彭既沒，爵及枝庶，誠賢君殷勤於清良，聖祖敦篤於明勳也。故軍祭酒洧陽亭侯穎川郭嘉，立身著行，稱成鄉邦，與臣參事，盡節為國，臣今日所以免戾，嘉與其功，方將表顯，使賞足以報效，薄命天隕，不終美志，上為陛下悼借良臣，下自毒恨，喪失奇佐，昔霍去病蚤死，孝武為之咨嗟，祭遵不究功業，世祖望柩悲慟，仁恩降下，念發五內，今嘉隕命，誠足憐傷。

《梁任昉為褚蓁代兄襲封表》曰：一日被司徒符印，稱詔二日許臣兄賁所請，以臣紹封南康郡公，臣世屬啟聖，運偶時來，尚德疇庸，先錫土宇，臣賁載世承家，兄居長德，而量己夙退，內事園蔬，以臣行達幽明，早酷荼苦，賁天倫冥至，友愛淳深，非直引塉推溫，故能逃跡讓位，鞠育提養，以及人次，事死讓生，尚均脫屣，取信十室，本若錙銖，乃遠謬推恩，近霑庸薄，能以國讓，弘義有歸，匹夫難奪，守以勿二，昔武始迫家臣之策，陵陽感鮑子之言，張以誠請，丁為理屈，且大宗絕緒，命臣出纘傍統，稟承在昔，理絕終天，永懷情事，觸感崩裂，伏惟陛下，俯權孤門哀榮之重，爰奪臣賁一至之輕，察其丹款，特賜停絕，至公允穆，微臣剋幸。又表曰：近冒披款，庶蒙哀亮，奉被還詔，未垂矜允，伏讀周遑，罔寘心誠，臣本凡劣，身名不限，摽一善不足以驗風流，存小讓不足以弘進止，若乃富埒千駟，貴有邦家，二者之來，不期而至，中人猶其趑趄，凡近固宜勉勗，直以門緒有歸，長德無二，若使賁高延陵之風，臣忘子臧之節，是廢德舉，豈曰能賢，陛下留心孤門，特深追遠，故臣窮必呼天，憑威咫尺，賁嬰疾沉固，公私廢禮，逢不世之恩，遂良己之志，確然難奪，有理存焉。臣既承先旨，出纘傍統，受命有資，反身何奉，敘心感悼，免義迫躬，誠賁息霽，年將志學，禮及趨拜，且私門世適，二三攸序，若天眷無已，必降殊私，乞以臣霽奉膺珪社，伏願陛下聖慈，曲垂矜慎，如蒙哀允，施重含育。

《周庾信功臣不死王事請門襲封表》曰：臣聞以法施民，必傳祀典，以勞定國，必有承家，孫叔敖祭酹無聞，有傷良相，汝叔齊胤嗣絕沒，實貶賢臣，謹案大統十六年格，先有封爵，死於王事絕嗣者，聽以支子繼襲，非死王事，不許承封，前牒五等功臣，皆是勤勞王室，身當患難，扞禦災禍，翼贊大猷，一日遇疾，身捐館舍，不幸無胤，享祀便絕，於禮則不足，於義則有傷，未求上林之獵，已削其侯，不服襜褕之衣，先除其國，伏惟皇帝，崇德旌庸，興亡繼絕，聞鼓鼙而思將帥，畫雲臺而念舊臣，豈有功存社稷，而無後可守，事盡忠貞，而無祠可祭，周於蕃屏為約，事在世功，漢以山河為誓，義存長久，臣聞存人之國，大於救人之災，立人之後，重於封人之墓，竊以殷朝繼及，無廢小宗，周室興亡，貴存身後，紹高密者累葉，豈專鄧萬之正胤，嗣平陽者重世，何必曹參之嫡孫，愚謂生有其勞，死非王事，雖在支庶，並聽承襲，幸使伯有之魂，不能為厲，若敖之鬼，其無餒而，幽顯對揚，人神咫尺。

