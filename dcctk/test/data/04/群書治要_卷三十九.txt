*呂氏春秋

先聖王之治天下也。必先公，公則天下平，平，和。嘗觀於上志，上志古記。有得天下者衆矣。其得之必以公，其失之必以偏，偏私不正。凡主之立也生於公。故洪範曰：無偏無黨，王道蕩蕩，蕩蕩，平易。陰陽之和，不長一類，甘露時雨，不私一物，萬民之主，不阿一人，桓公行公去私惡，用管子而為五伯長，行私阿所愛，用竪刁，而蟲出於户，五子争立無主，喪六十日乃殯，至使蟲流出户也。人之少也愚，其長也智，故智而用私，不若愚而用公。用私以敗，用公則齊。

天無私覆也。地無私載也。日月無私燭也。四時無私為也。行其德而萬物得遂長焉。遂，成。庖人調和而不敢食，故可以為庖，若使庖人調和而食之，則不可以為庖矣。伯王原書伯王作王伯，下同之君亦然，誅暴而不私，以封天下之賢者，故可以為伯王，若使王伯之君誅暴而私之，則亦不可以為王伯矣。誅暴有所私枉，則不可以為王伯。

水泉深則魚鱉歸之，樹木盛則飛鳥歸之，庶草茂則禽獸歸之，人主賢則豪杰歸之，故聖王不務歸之者而務其所歸，務人使歸之末也。務其所行可歸本也。强令之笑不樂，强令之哭不悲，皆無其中心也。强令之為道也。可以成小而不可以成大，大寒既至，民暖是利，大熱在上，民清是走，故民無常處，見利之聚，無利之去，欲為天子，民之所走，不可不察。

凡論人，通則觀其所禮，通，達，貴則觀其所進，富則觀其所養，聽則觀其所行，養則養賢也。行則行仁也。近則觀其所好，習則觀其所言，好則好義也。言則言道也。窮則觀其所不受，賤則觀其所不為，喜之以驗其守，守，情守也。樂之以驗其僻，僻，邪。怒之以驗其節，節，性。懼之以驗其特，特，獨也。雖獨不恐也。哀之以驗其仁，仁人見可哀者則不忍之也。苦之以驗其志，八觀六驗，此賢主之所以論人也。論人必以六戚四隱，六戚，六親也。四隱相匿揚長蔽短也。何謂六戚，父母兄弟妻子，何謂四隱，交友故舊邑里門廊，內則用六戚四隱，外則以八觀六驗，人之情僞，貪鄙羨美羨美作美惡，無所失矣。言盡知之。此先聖王之所以知人也。

先王之教，莫榮於孝，莫顯於忠，忠孝，人君人親之所甚欲也。顯榮，人臣人子之所甚願也。然而人君人親不得所欲，人臣人子不得所願，此生於不知理義，不知理義，在君父則不仁不慈，在臣子則不忠不孝。不知理義生於不學，生猶出也。是故古之聖王，未有不尊師也。尊師則不論貴賤貧富矣。神農師悉諸，黄帝師大橈，悉姓，諸名也。大橈，作甲子者也。帝顓頊師伯夷父，帝嚳師伯招，帝堯師子州支父，帝舜師許由，禹師大成摯，湯師小臣，小臣謂伊尹。文王，武王師呂望，周公旦，齊桓公師管夷吾，晉文公師咎犯，隨會，秦穆公師百里奚，公孫枝，楚莊王師孫叔敖，沈尹筮，沈縣大夫。吳王闔閭師伍子胥，文之儀，文氏儀名。越王勾踐師范蠡，大夫種，此十聖六賢者，未有不尊師者也。今尊不至於帝，智不至於聖，而欲無尊師，奚由至哉。至於道也。此五帝之所以絕，三代之所以滅。言五帝三代之後，不復重道尊師，故以絕滅也。

音樂之所由來遠矣。天下太平，萬民安寧，皆化其上，化猶隨也。樂乃可成，故唯得道之人其可與言樂乎。言，說。亡國戮民，非無樂也。其樂不樂，不和於雅，故不樂也。溺者，非不笑也。溺人必笑，雖笑不歡。罪人非不歌也。當死者雖歌不樂也。狂者非不舞也。雖舞不能中節。亂世之樂，有似於此，君臣失位，父子失處，夫婦失宜，民人呻吟，其以為樂，若之何哉。以民人呻吟嘆戚不可為樂也。故曰若之何也。

亂世之樂，為木革之聲則若雷，為金石之聲則若霆，為絲竹歌舞之聲則若譟，譟，叫。以此駭心氣，動耳目，摇蕩生則可矣。生，性。以此為樂則不樂，不樂，不和。故樂愈侈而民愈鬱，侈，淫也。鬱，怨也。國愈亂，主愈卑，則亦失樂之情矣。凡古聖王之所為貴樂者，為其樂也。夏桀，殷紂作為侈樂大鼓，鐘磬管簫之音，以巨為美，巨，大。俶詭殊瑰，耳所未嘗聞，目所未嘗見，俶，始也。始作詭異瑰奇之樂，故耳未嘗聞，目未嘗見。務以相過，不用度量，不用樂之法制。侈則侈矣。失樂之情，失樂之情，其樂不樂，非正樂也。故曰不樂。樂不樂者，其民必怨，其主必傷，怨，悲也。傷，病也。此主主當作生乎不知樂之情而以侈為務故也。

耳之情欲聲，心不樂，五音在前弗聽，目之情欲色，心弗樂，五色在前弗視，鼻之情欲香，心弗樂，芬香在前弗臭，口之情欲味，心弗樂，五味在前弗味，欲之者耳目鼻口也。樂之者，不樂者，心也。心必和平然後樂，心樂然後耳目鼻口有以欲之，故樂之務在於和心，和心在於行適，適，中適也。夫樂有適，心亦有適，人之情欲壽而惡夭，欲安而惡危，欲榮而惡辱，欲逸而惡勞，四欲得，四惡除，則心適矣。四欲之得也。在於勝理，勝理以治身，則生全矣。生全則壽長矣。勝理以治國，則法立矣。法立，則天下服，服於理也。故適心之務在勝理，凡音樂通乎政而風乎俗者也。風猶化也。俗定而樂化之矣。故有道之世，觀其音而知其俗，觀其俗而知其政矣。觀其政而知其主矣。故先王必托於音樂以論其教，論，明。故先王之制樂也。非特以歡耳目，極口腹之欲也。特，止也。將以教民平好惡，行理義也。平，正也。行猶通。

黄鐘之月，土事毋作，慎毋發蓋，以固天閉地，十一月也。大呂之月，數將幾終，十二月也。幾，近也。終，盡也。歲且更起，而農民毋有所使，使，役。大蔟之月，陽氣始至，正月。草木繁動，動，生。令農發土，毋或失時，發土而耕。夾鐘之月，寬裕和平，行德去刑，夾鐘，二月。毋或作事，以害羣生，事兵戍事。姑洗之月，達通道路，溝瀆修利，三月也。時雨將降，故修利溝瀆。中呂之月，毋聚大衆，巡勸農事，四月也。大衆，謂軍旅，興功築宜。築宜恐有誤字，草木方長，毋攜民心，民當務農長育穀木，徭役聚則心攜離，逆上命也。蕤賓之月，陽氣在上，安壯養孩，五月也。壯，盛也。孩，少。本朝不静，草木早槁，静，安也。朝政不寧，故草木變動墮落，早枯槁也。林鐘之月，草木盛滿，陰氣將刑，六月也。立秋則行戮，故曰陰氣將始殺也。毋發大事，以將陽氣，發，起也。將猶養。夷則之月，修法飾刑，選士厲兵，七月也。飾，正也。詰誅不義，以懷遠方，懷，柔。南呂之月，八月。趣農收聚，毋敢懈怠，無射之月，疾斷有罪，當法勿赦，九月也。有罪當斷殺勿赦。應鐘之月，陰陽不通，閉而為冬，十月也。陽伏在下，陰閉於上，故不通。修辨喪紀，審民所終。審，慎也。終，卒也。修别喪服，親疏輕重服制之紀也。

周文王立國八年，寢疾五日，而地動東西南北，不出周郊。百吏皆請曰：臣聞地之動也。為人主也。今王寢疾，請移之。文王曰：若何其移之也。對曰：興事動衆，以增國城，其可以移之乎。文王曰：天之見妖，以罰有罪也。我必有罪，故天以此罰我也。今興事動衆以增國城，是重吾罪也。不可，重猶益也。移咎徵於他人，是益吾咎。昌也請改行重善以移之，其可以免乎。於是謹其禮秩，皮革，以交諸侯，飾其辭令，幣帛，以禮豪士，無幾何，疾乃止，止，除。立國五十一年而終。

宋景公之時，熒惑在心，公懼。召子韋而問之曰：熒惑在心何也。子韋，宋之太史。子韋曰：熒惑者，天罰也。心者，宋分野也。禍當君，雖然，可移於宰相。公曰：宰相所與治國家也。而移死焉。不祥。曰：可移於民。公曰：民死，寡人將誰為君乎。曰：可移於歲。公曰：歲飢，民必餓死，為人君而殺其民，以自活，其誰以我為君乎。是寡人之命固盡已已下舊有乎字，删之，子無復言矣。子韋再拜曰：臣敢賀君，天之處高而聽卑，君有至德之言三，天必三賞君命，今昔熒惑必徙三舍，君延年二十一歲，是昔也熒惑果徙三舍。

兵之所自來者上矣。自，從也。上，久也。家無怒笞，則竪子嬰兒之有過也立見，國無刑罰，則百姓之相侵也立見，天下無誅伐，則諸侯之相暴也立見，故怒笞不可偃於家，刑罰不可偃於國，誅伐不可偃於天下，有巧有拙而已矣。巧者以治，拙者以亂。故古之聖王，有義兵而無偃兵，夫有以食食作饐死者，欲禁天下之食，悖矣。有以乘舟死者，欲禁天下之船，悖矣。有以用兵喪其國者，欲偃天下之兵，悖矣。兵之不可偃也。譬之若水火然，水以療渴，火以熟食，不可乏也。兵以除亂，亦不可偃。善用之則為福，不能用之則為禍，能者養之取福，不能者敗以取禍也。善用藥者亦然，得良藥則活人，得惡藥則殺人，義兵之為天下良藥也亦大矣。義兵除天下之凶殘，解百姓之倒懸，故方之於良藥。故兵誠義以誅暴君而振苦民，民之悅之也。若孝子之見慈親也。若飢者之見美食也。民之號呼而走之，走，歸。若强弩之射於深谿也。義兵至，鄰國之民，歸之若流水，誅國之民望之若父母，行地滋遠，得民滋衆，兵不接刃，而民服若化。若，順。

義也者，萬事之紀也。君臣上下親疏之所由起也。治亂安危之所在也。勿求於他，必反人情人情作於己，人情欲生而惡死，欲榮而惡辱，死生榮辱之道壹，則三軍之士，可使一心矣。

衣人以其寒，食人以其飢，飢寒，人之大害也。救之，大義也。人之困窮，多如飢寒，故賢主必憐人之困也。必哀人之窮也。如此，則名號顯矣。國土得矣。得國土也。人主其胡可以無務行德愛人乎。行德愛人，則民親其上，民親其上，則皆樂為其君死矣。趙簡子有兩白驘而甚愛之，陽城胥渠，陽城，姓，胥渠，名也。廣門之宦。夜款門而謁曰：主君之臣胥渠有疾，廣門，邑名也。宦，小臣也。款，叩也。醫教之曰：得白驘之肝，病則止，不得則死，謁者通。簡子曰：夫殺畜以活人，不亦仁乎。於是召庖人殺白驘取肝以與之，無幾何，趙興兵而攻翟，廣門之宦，左七百人，右七百人，皆先登而獲甲首，獲衣甲者之首也。人主其胡可以不好士也。

孝子之重其親，慈親之愛其子也。痛於肌骨，性也。所重所愛，死而弃之溝壑，人之情不忍為，故有葬死舊無死字，補之之義，葬者藏也。慈親孝子之所慎也。慎，重。慎之者，以生人之心慮也。慮，計。以生人之心為死者慮，莫如無動，莫如無發，無發無動，莫如無有可利，無有可利，此之謂重閉，人不發掘，不見動摇，謂之重閉。葬不可不藏也。葬淺則狐狸掘之，深則及於水泉，故凡葬必於高陵之上，以避狐狸之患，水泉之濕，此則善矣。而忘奸邪盗賊寇亂之難，豈不惑哉。厚葬人利之，必有此難，故謂之惑也。慈親孝子備之者，得葬之情矣。今世俗大亂，人主愈侈，非葬之心也。非為死者慮也。生者以相矜也。侈靡者以為榮，儉節者以為辱，不以便死為故，故，事。而徒以生者之誹譽為務，此非慈親孝子之心也。父雖死，孝子之重之不怠，重，尊也。怠，懈也。子雖死，慈親之愛之不懈，夫葬所愛重，而以生者之所甚欲，其以安之，若之何哉。厚葬必發掘，故曰其以安之也。若之何，言不安。

世之為丘壠也。其高大若山，其樹之若林，其設闕庭為宮室若都邑，以此觀世，示富，則可矣。以此為死者則不可，夫死者，其視萬歲猶一瞚也。人之壽久不過百，中壽不過六十，以百與六十為無窮者慮，其情必不相當矣。以無窮為死者慮，則得之矣。今有人於此，為石銘。置之壠上曰：此其中珠玉玩好，財物寶器甚多，不可不掘，掘之必大富，人必相與笑之，以為大惑，惑，悖。世之厚葬也。有似於此，自古及今，未有不亡之國也。無不亡之國者，是無不掘之墓也。以耳目所聞見，齊，荊，燕嘗亡矣。宋，中山已亡矣。趙，魏，韓皆失其故國矣。自此以上者，亡國不可勝數，上猶前也。是故古大墓無不掘者也。而皆争為之，豈不悲哉。堯葬於穀林，通樹之，通林以為樹也。舜葬於紀，市不變其肆，市肆如故，言不煩民。禹葬於會稽，不變人徒，變，動也。言無所興造，不擾民也。是故先王以儉節葬死也。非愛其費，非惡其勞，以為死者慮也。為猶便也。先王之所惡，唯死者之辱也。發則必辱，儉則不發，故先王之葬必儉也。謂愛人者衆，知愛人者寡，謂凡愛死人者衆，多厚葬之也。知所以愛之者寡，能儉葬者少也。故宋未亡而東冢掘，文公冢也。齊未亡而莊公冢掘，以葬厚，冢見發。國安寧而猶若此，又况百世之後，而國已亡乎。故孝子忠臣，親父佼友，不可不察也。夫愛之而反害之，安之而反危之，其此之謂乎。

至忠逆於舊無於字，補之耳，倒於心，倒，亦逆也。非賢主其孰能聽之，聽，受。故賢主之所說，不肖主之所誅也。賢主悅忠言，不肖主反之。今有樹於此，而欲其美也。人時灌之，則惡之，惡其灌之者也。而日伐其根，則必無活樹矣。夫惡聞忠言，自伐之精者也。精，猶甚，甚於自伐其根也。

賢主必自知士，故士盡力竭智，直言交争，而不辭其患，士為知己者死，故盡力竭智，何患之辭也。豫讓，公孫弘是已，當是時也。智伯，孟嘗君知之矣。智伯知豫讓，故為之報仇，孟嘗君知公孫弘，故為之不受折於秦也。世之人主，得地百里則喜，四境皆賀，得士則不喜，不知相賀，不通乎輕重也。湯，武，千乘也。而士皆歸之，桀，紂天子也。而士皆去之，孔，墨，布衣之士也。萬乘之主，千乘之君，不能與之争士也。士不歸之而歸孔墨，故曰不能與之争士。自此觀之，尊貴富大，不足以來士矣。來，猶致也。必自知之然後可，可者，可至。豫讓之友謂豫讓曰：子嘗事范氏，中行氏，諸侯盡滅之，而子不為報，至於智氏，而子必為之報，何故。豫讓曰：范氏，中行氏，我寒而不我衣，我飢而不我食，而時使我與千人共其養，是衆人畜我也。夫衆人畜我者，我亦衆人事之，至於智氏則不然，出則乘我以車，入則足我以養，衆人廣朝而必加禮於吾，所是所是作所謂國士畜我也。夫國士畜我者，我亦國士事之，豫讓，國士也。而猶以人於己也。於猶厚也。又况於中人乎。孟嘗君為從，關東曰從。公孫弘謂孟嘗君曰：不若使人西觀秦，意者秦王帝王之主也。君恐不得為臣，何暇從以難之，言不能成從以難秦。意者秦王不肖主也。君從以難之未晚也。孟嘗君曰：善，願因請公往矣。公孫弘見昭王。昭王曰：薛之地小大幾何。公孫弘對曰：百里。昭王笑而曰：寡人之國，地數千里，猶未敢以有難也。今孟嘗君之地方百里，而欲以難寡人，猶可乎。公孫弘對曰：孟嘗君好士，大王不好士也。昭王曰：孟嘗君之好人人作士何如。對曰：義不臣乎天子，不友乎諸侯，得意暫暫作慚為人君，不得意不肯為人臣，如此者三人，能治可為管商之師，管，管仲，商，商鞅。能致其主霸王，如此者五人，萬乘之嚴主辱其使者，退而自刎，必以其血污其衣，與與作有如臣者七人，昭王笑而謝焉。

世之聽者，多有所尤，多有所尤，即聽必悖矣。尤，過。人有亡鈇者，意其鄰之子，視其色言語，動作態度，無為而不竊鈇，竊，盗。掘其谷得其鈇，谷，坑。他日復見其鄰之子，動作態度，無似竊鈇者，其鄰之子非變也。己則變之，變之者無他，有所尤也。邾之故法，為甲裳以帛，以帛綴甲。公息忌謂邾君曰：不若以組。邾君曰：將何所得組。公息忌對曰：上用之，則民為之矣。邾君曰：善，下令令官為甲必以組，公息忌因令其家皆為組。人有傷之者曰：公息忌之所以欲用組者，其家多為組也。傷，敗。邾君不悅，於是乎止無以組，以，用。邾君有所尤也。為甲以組而便，公息忌雖多為組何傷，以組不便，公息忌雖無為組亦何益，為組與不為組，不足以累公息忌之說，累猶辱也。凡聽言不可不察，察者詳也。不察則善不善不分，善不善不分，亂莫大焉。

昔禹一沐而三捉髮，一食而三起，以禮有道之士，通乎己之不足，欲以聞所不聞，知所不知故也。通乎己之不足，則不與物争矣。情欲之物不争。愉易平静以待之，使夫自以之，以，用。因然而然之，使夫自言之，亡國之主反此，自賢而少人，少人，則說者持容而不極，極，至。聽者自多而不得，自多，自賢。三王之佐，皆能以公及其私矣。俗主之佐，其欲名實也。與三王之佐同，其名無不辱者，其實無不危者，無功故也。皆患其身之不貴於國也。而不患其主之不貴於天下也。皆患其家之不富也。而不患其國之不大也。此所以欲榮而愈辱，欲安而愈危，故榮富非自至，緣功伐也。今功伐甚薄，而所望厚，誣也。以薄獲厚為誣。無功伐而求榮富，詐也。以虛取之為詐。詐誣之道，君子不由。由，用。

凡為天下治國家，必務其本也。務本莫貴於孝，人主孝則名章榮，天下譽，譽，樂。人臣孝則事君忠，處官廉，臨難死，士民孝，則耕芸疾，守戰固，不疲北，夫執一術而百喜至，百邪去，天下從者其唯孝乎。故論人必以所親，而後及所疏，必以所重，而後及所輕。曾子曰：先王之所以治天下者五，貴貴，貴德，貴老，敬長，慈幼，此五者先王之所以定天下也。定，安。所為貴貴，為其近於君也。所為貴德，為其近於聖也。所為貴老，為其近於親也。所為敬長，為其近於兄也。所為慈幼，為其近於弟也。

昔晉文公，將與楚人戰於城濮。召咎犯而問曰：楚衆我寡，奈何而可。咎犯對曰：臣聞繁禮之君，不足於文，繁戰之君，不足於詐，足猶厭也。君亦詐之而已，文公以咎犯言告雍季。雍季曰：竭澤而漁，豈不獲得，而明年無魚，焚藪而田，豈不獲得，而明年無獸，言盡其類。詐僞之為道，雖今偷可，後將無復，不可復行。非長術也。文公用咎犯之言而敗楚人於城濮，反而為賞，雍季在上。左右諫曰：城濮之功，咎犯之謀也。君用其言，而後其身，或者不可乎。公曰：雍季之言，百世之利也。咎犯之言，一時之務也。務猶事也。焉有以一時之務，先百世之利者乎。孔子聞之曰：臨難用詐，足以却敵，返而尊賢，足以報德，文公雖不終始焉。足以霸矣。

賢主愈大愈懼，愈强愈恐，愈，益，凡大者，小鄰國也。强者，勝其敵也。大者，侵削鄰國使小。勝其敵則多怨，小鄰國則多患，多怨，國雖大，惡得不懼，惡得不恐，惡，安。故賢主於安思危，安不忘危。於達思窮，顯不忘約。於得思喪。喪，亡也。有得必有失，故思之也。

惠盎見宋康王。康王曰：寡人之所悅者，勇有力也。不悅為仁義者，客將何以教寡人。惠盎對曰：臣有道於此，有道於此，勇有力也。使人雖勇，刺之不入，雖有力，擊之弗中，夫刺之不入，擊之不中，此猶辱也。臣有道於此，使人雖有勇弗敢刺，雖有力弗敢擊，夫弗敢，非無其志也。臣有道於此，使人本無其志，本無有擊刺之志也。夫無其志，未有愛利之心也。臣有道於此，使天下丈夫女子，莫不歡然皆欲愛利之，此其賢於勇有力也。言以仁義之德，使民皆欲愛利之，故賢於勇有力也。大王獨無意耶。宋王曰：此寡人之所欲得也。曰：孔，墨是也。言當為孔丘，墨翟之德，則得所欲也。孔丘，墨翟無地為君，以德見尊也。無官為長，以道見敬。天下丈夫女子，莫不延頸舉踵而願安利之，願其尊高而利己也。今大王萬乘之主也。誠有其志，孔，墨之志。則四境之內，皆得其利矣。其賢於孔，墨也遠矣。得賢名過於孔，墨。

武王使人候殷。反報曰：殷亂矣。武王曰：其亂焉至。對曰：讒匿勝忠良。武王曰：尚未也。又往。反報曰：賢者出走矣。武王曰：尚未也。又往。反報曰：其亂甚矣。百姓不敢誹怨矣。武王遽告太公。太公曰：其亂至矣。不可以駕矣。駕，加也。

凡國之亡也。有道者必先去，古今一也。君子見機而作，不待終日，故必先去。天下雖有有道之士，固猶少，千里而有一士，比肩也。累世而有一聖人，繼踵也。士與聖人之所自來，若此其難也。而治必待之，治奚由至乎。雖幸而有，未必知也。不知，則與無同，不知其賢而用之，故不治，不治則與無賢同。此治世之所以短，而亂世之所以長也。短，少也。長，多也。故亡國相望，言不絕也。賢主知其若此也。故日慎一日，以終其世，譬之若登山者，處已高矣。左右視，尚魏魏焉。山在其上矣。聖者之所與處，有似於此，身已賢矣。行已高矣。左右視，尚盡賢於己也。故周公曰：與我齊者，吾不與處，無益我者也。齊，等也。等則不能勝己，故曰無益我者也。以為賢者必與賢於己者處，賢賢原作聖者之得可與處也禮之，諸衆齊民，不待知而使，不待禮而令，令亦使也。若夫有道之士，必禮必知，然後其智能可盡也。可盡得而用也。

凡人主必審分，然後治可以至，分，謂仁義，禮律，殺生與奪之分，至，至於治也。凡為善難，任善易，奚以知之，今與驥俱走，則人不勝驥矣。居於車上而任驥，則驥不勝人矣。人主好人官，好為臣之官事。則是與驥俱走也。必多所不及矣。言力不贍也。夫人主亦有車，無去其車，則衆善皆盡力竭能矣。人主之車，所以乘物也。不知乘物，而自怙恃，奮其智能，多其教詔，而好自以，詔亦教也。以，用。則百官恫擾，恫，動，擾，亂。少長相越，萬邪并起，權威分移，政在家門。此亡國之風，風，化，王良之所以使馬者約，審握其轡，而四馬莫敢不盡力，有道之主，其所以使羣臣者亦有轡，正名審分，是治之轡也。故案其實，審其名，以求其情，聽其言，察其類，毋使放悖，放，紛也。悖，亂也。堯，舜之民不獨義，禹，湯之臣不獨忠，得其數也。御之得其術也。桀、紂之民不獨鄙，幽、厲之臣不獨僻，失其理也。今有人於此，求牛則名馬，求馬則名牛，所求必不得矣。失其名，故不得。而因用威怒，有司必誹怨矣。牛馬必擾亂矣。百官，衆有司也。萬物，羣牛馬也。不正其名，不分其職，而數用刑罰，亂莫大焉。

昊天無形而萬物以成，天無所製作物形，而物自成也。大聖無事，而千官盡能，官得其人，其人任其職，故盡能也。此之謂不教之教，無言之詔，故有以知君之狂，以其言之當，君狂言，臣下不敢諫止，而喜輕言，自以其言為當，是以知其言之當。有以知君之惑，以其言之得，狂言而得，所以知其惑也。君也者，以無當為當，以無得為得者也。當得不在於君而在臣，待臣匡之。今之為車者，數官然後成，輪輿轅軸，各自有材，故曰數官然後成也。夫國豈特為車哉。衆智衆能之所持也。不可以一物一方安也。方，道也。思慮自傷也。思慮勞精神也。智差自亡也。用智過差，極其情欲以自消亡。奮能自殃也。奮，强。凡奸邪險詖之人也必有因，何因，因主之為，因猶隨也。人主好以己為，己所好，情欲則為也。則守職者舍職而阿主之為，有過則主無以責之，則人主日侵而人臣日得，得其阿主之心。是宜動者静，宜静者動，尊之為卑，卑之為尊，從此生矣。此國之所以衰，而敵之所以攻也。

凡官者以治為任，以亂為罪，今亂而無責，則亂愈長矣。人主以好為示能，以能示衆。以好唱自奮，奮，强。人臣以不争持位，以聽從取容，是君代有司為有司也。大臣匡君，進思盡忠，退思補過，此以德從取容，無有正君者舊無君字，補之君當自正耳，是為代有司為有司。是臣得後隨以進其業也。後隨，隨後也。其業，不争取容之業也。君臣不定。君不君，臣不臣，故不定也。

人主自智而愚人，自巧而拙人，若此，則愚拙者請矣。君自謂智而巧，故愚拙者從之請也。巧智者詔矣。詔多則請者愈多矣。請者愈多，且無不請也。主雖巧智，未無不知也。未能盡無所不知也。以未無不知，應無不請，其道固窮，固，必。窮而不知其窮，其患又將反以自多，是之謂重重塞塞重重塞塞作重塞之主，無存國矣。故有道之主，因而不為，因循舊法，不改為也。責而不詔，責臣成功，不妄有所教詔。不伐之言，不奪之事，督名審實，官使自司，以不知為道，以奈何為實，以不知為道，道尚因循長養，不違戾自然之性，故以不可奈何為實也。絕江者托於船，致遠者托於驥，霸王者托於賢，伊尹，呂尚，管夷吾，百里奚，此霸王之船驥也。釋父兄與子弟，非疏之也。任庖人釣者，與仇人僕虜，非阿之也。用持社稷，立功名之道，不得不然也。庖人則伊尹，釣者即呂尚，仇人則管夷吾，僕虜即百里奚也。非阿私近之也。用其以持社稷立功名之道也。故曰不得不然。

三代之道無二，以信為管，管，准法也。宋人有取道者，其馬不進，剄而投之溪水，剄，殺也。投，弃。又後取道，其馬不進，又剄而投之溪水，如此者三，雖造父之所以威馬，不過此矣。不得造父之道而徒得其威，無益於御，人主之不肖者，有似於此，不得其道，而徒多其威，威愈多，民愈不用，民不為之用也。亡國之主，多以威使其民矣。故威不可無有，而不足專恃，譬之若鹽之於味，凡鹽之用，有所托也。不適則敗所托而不可食，威亦然矣。惡乎托，托於愛利，愛則利民。愛利之心息，而徒疾行威，身必咎矣。

古之君民者，仁義以治之，愛利以安之，忠信以導之，務除其灾，致其福，故民之於上也。若璽之於塗，此五帝三王之所以無敵也。東野稷以御見莊公，莊公以為造父不過也。顔闔曰：其馬將敗，少頃，東野稷之馬放放作敗而至。莊公召顔闔而問之曰：子何以知其放放作敗也。對曰：夫進退中繩，左右旋中規，造父之御，無以過焉。猶求其馬，臣是以知其放放作敗也。故亂國之使其民，不論人之性，不反人之情，煩為教而過不識，過，責也。識，知也。重為任而罪不勝，不能勝其所任者而罰。民進則欲其賞，退則畏其罪，知其能力之不足也。則以僞繼矣。知則上又從而罪之，罪其僞也。是以罪召罪也。召，致。故禮煩則不莊，業衆則無功，令苛則不聽，禁多則不行，桀紂之禁，不可勝數，故民不用而身為戮。

凡使賢不肖異，使不肖以賞罰，不肖者喜生惡死，則可使也矣。使賢以義，唯義所在，死生一也。故賢主之使其下也。必以義，必審賞罰，然後賢不肖盡為用也。

凡人筋骨欲其固也。心志欲其和也。精氣欲其行也。若此，則病無所居而惡無由生矣。病之留，惡之生，精氣鬱也。鬱滯不通。故水鬱則為污，水淺不流曰污。樹鬱則為蠹，蠹，蠍。草鬱則為菑，菑，穢。國亦有鬱，主德不通，民欲不達，此國之鬱也。國之鬱處久，則百惡并起而萬灾叢生矣。叢，聚。故聖人貴豪士與忠臣也。為其敢直言而决鬱塞也。趙簡子曰：厥也愛我，鐸也不我愛也。厥，簡子家臣也。鐸，尹鐸，亦家臣。厥之諫我也我也下舊無必字，補之，必於無人之所，鐸之諫我也。喜質我於人中，質，正。必使我醜。尹鐸對曰：厥也愛君之醜，愛，惜。而不愛君之過也。鐸也愛君之過，而不愛君之醜也。不質君於人中，恐君之不變也。變，改。此簡子之賢也。人主賢，則人臣之言刻，刻，盡。人主執民之命，執名之命，重任也。不得以快志。

亡國之主必驕，必自智，必輕物，自謂有過人智，故輕物，物，人也。驕則簡士，簡，賤。自智則專獨，不諮忠良。輕物則無備。傳曰：無備而官辯，猶拾瀋。無備召禍，專獨位危，簡士雍塞，士不盡規，故雍塞無聞知。欲無雍塞必禮士，欲位無危必得衆，欲無召禍必完備，三者君人之大經也。經，道。

趙簡子沉欒徼於河曰：吾嘗好聲色矣。而欒徼致之，吾嘗好宮室臺榭矣。而欒徼為之，吾嘗好良馬善御矣。而欒徼來之，今吾好士六年矣。而欒徼未嘗進一人，是長吾過而絀吾善也。所得者皆過也。所不進乃善，故曰長吾過而絀吾善也。故若簡子能以理督責於其臣矣。以理督責於其臣，則人主可與為善，而不可與為非，可與為直，而不可與為枉，此三代之盛教也。

吳起行。魏武侯自送之曰：先生將何以治西河。對曰：以忠以信，以勇以敢。武侯曰：安忠。曰：忠君，盡忠於君。安信。曰：信民，施信於民。安勇。曰：勇去不肖，勇於去不肖也。安敢。曰：敢用賢，用賢無疑。武侯曰：四者足矣。

使人大迷惑者，必物之相似者也。玉人之所患，患石之似玉者，賢主之所患，患人博聞辯言而似通者，通，達。亡國之主似智，亡國之臣似忠，似之物，此愚者之所大惑，而聖人之所加慮也。思則知之。

賢主所貴莫如士，所以貴士，直言也。言直則枉者見矣。人主之患，欲聞枉而惡直言，是障其原而欲其水也。水奚自至，自，從。是賤其所欲，而貴其所惡也。所欲奚自來，所欲，欲聞己枉，所惡，惡聞直言也。直言何從來至。能意見齊宣王。宣王曰：寡人聞子好直，有之乎。能，姓也。意，名也。對曰：意惡能直，意聞好直之士，家不處亂國，身不見污君，今身得見王而家宅乎齊，意惡能直，宅，居也。惡，安也。若能意者，使謹乎論主之側，亦必不阿主，阿，曲。不阿主，主之所得豈少哉。此賢主之所求，而不肖主之所惡也。

荊文王得茹黄之狗，宛路之矰，矰，弋射短矢也。以田於雲夢，田，獵也。雲夢，楚澤也。三月不反，得丹之姬淫，朞年不聽朝，淫，惑。保申曰：先王卜以臣為保吉，保，大保，官，申，名。今王之罪當笞。王曰：願請變更，而無笞。保申曰：臣承先王之令，不敢廢也。王不受笞，是廢先王之令也。臣寧抵罪於王，毋抵罪於先王。王曰：諾，引席王伏，保申束細荊五十，跪而加之於背，如此者再，謂王起矣。王曰：有笞之名一也。遂致之，遂痛致之。保申曰：臣聞君子耻之，小人痛之，耻之不變，痛之何益，保申起出請死。文王曰：此不穀之過也。保申何罪，王乃變，更召保申，殺茹黄之狗，折宛路之矰，放丹之姬，務治荊國，兼國三十九，令荊國廣大，至於此者，保申之力也。極言之功也。

齊宣王好射，悅人之謂己能用强弓，示有力也。其嘗所用不過三石，以示左右，左右皆試引之，中開而止，開，開弓弦至半而止。皆曰：此不下九石，非王其孰能用是，宣王終身自以為用九石，豈不悲哉。傷其自誣而不知實。非直士其孰不阿主，故亂國之主，患在乎用三石為九石。力不足而自以為有餘也。其功德，其治理皆亦如之。

欲知平直，則必準繩，欲知方圓，則必規矩，人主欲自知，則必直士，唯直士能正言。故天子立輔弼，設師保，所以舉過也。舉猶正也。務在自知，堯有欲諫之鼓，舜有誹謗之木，湯有司過之士，武有戒慎之鞀，欲戒者，摇其鞀鼓也。猶恐不能自知，今賢非堯，舜，湯，武也。而有揜蔽之道，奚由自知哉。荊成，齊莊，不自知而殺，吳王，智伯，不自知而亡，故敗莫大於不自知，范氏之亡也。范氏，晉卿。百姓有得其鐘者，欲負而走，則鐘大不可負，以椎毁之，鐘况然有音，恐人之聞之而奪己也。遽揜其耳，惡人之聞之，可也。惡己自聞之，悖矣。為人主而惡聞其過，亦由此。此自揜其耳之類也。

荊有善相人者，所言無遺策，遺，失，莊王見而問焉。對曰：臣非能相人也。能視視作觀人之友也。布衣也。其友皆孝悌，純謹畏令，如此者，家必日益，身必日安，此所謂吉人也。事君也。其友皆誠信，有行好善，如此者，事君日益，官職日進，此所謂吉臣也。人主也。朝臣多賢，左右多忠，主有失，敢交争正諫，交，俱。如此者，國日安，主日尊，天下日服，此所謂吉主也。臣非能相人也。能觀人之友也。莊王善之，於是疾收士，日夜不懈，遂霸天下。

先王用非其有如己有之，通乎君道者也。為宮室必任巧匠，奚故，奚，何。曰：匠不巧則宮室不善也。夫國，重物也。其不善也。豈特宮室哉。特，猶直也。巧匠為宮室，為圓必以規，為方必以矩，為平直必以準繩，功已就，就，成。不知規矩準繩，而賞巧匠，宮室已成，不知巧匠。而皆曰：此某君某王之宮室也。人主之不通乎主道者則不然，自為之，則不能，任賢者惡之，與不肖者議之，此功名之所以傷，傷，敗。國家之所以危，危，亡。湯武一日而盡有夏，商之民，盡有夏，商之地，盡有夏，商之財，以其民安而天下莫敢危之，以其地封，而天下莫不悅，以其財賞，而天下皆競勸，勸，進。通乎用非其有也。

衞靈公天寒鑿池。宛春諫曰：天寒起役，恐傷民，傷，病。公曰：天寒乎哉。宛春曰：公衣狐裘坐熊席，是以不寒，今民衣弊不補，履决不組，君則不寒，民則寒矣。公曰：善，令罷役。左右以諫曰：公鑿池，不知天之寒也。而春也知之，以春之知也。而令罷之，福將歸於春也。而怨將歸於君。公曰：不然，夫春也。魯國之匹夫也。而我舉之，舉，用。夫民未有見焉。未見其德。今將令人以此見之，且春也有善，如寡人有春之善，非寡人之善歟，靈公之論宛春也。可謂知君道矣。

