*晉書下

*傳

劉毅字仲雄，東萊人也。治身清高，厲志方直，為司隸校尉，皇太子鼓吹入東掖門，毅奏劾保傅以下，詔赦之，然後得入。世祖問毅曰：卿以吾可方漢何帝。對曰：可方桓靈。世祖曰：吾雖德不及古人，猶克己為治，又平吳會，混一天下，方之桓靈，其已甚乎。對曰：桓靈賣官錢入官庫，陛下賣官錢入私門，以此言之，乃殆不如桓靈也。

習鑿齒陽秋曰：毅答已。帝大笑曰：桓靈之朝，不聞此言，今有直臣，故不同乎。散騎常侍鄒湛進曰：世說以陛下比漢文帝，人心猶多不同，昔馮唐答文帝曰不能用頗牧而文帝怒，今劉毅言犯順而陛下樂，以此相校，聖德乃過之也。帝曰：我平天下而不封禪，焚雉頭裘，行布衣禮，今於小事何見褒之甚耶。湛曰：聖詔所及，皆可豫先算計，以長短相推，慕名者能力行為之，至如向詔，非明恕內充，苞之德度，不可為也。臣聞猛獸在田，荷戈而出，凡人能之，蜂蠆起於懷袖，勇夫為之驚駭，非虎弱蜂蠆强也。倉卒出於意外故也。夫君臣有自然之尊卑，辭語有自然之逆順，向劉毅始言，臣等莫不變色易容而仰視陛下者，陛下發不世之詔，出思慮之外，臣之喜慶，不亦宜乎。

遷尚書左僕射，龍見武庫井中，車駕親觀，有喜色，於是外內議當賀。毅獨表曰：昔龍降鄭時門之外，子産不賀，龍降夏廷，卜藏其漦，至周幽王，禍舋乃發，證據舊典，無賀龍之禮。詔報曰：政德未修，誠未有以膺受嘉祥，省來示以為瞿然，賀慶之事，宜詳依典義，動静數示。

上疏陳九品之弊曰：臣聞立政者以官才為本，官才有三難，而興替之所由也。人物難知，一也。愛憎難防，二也。情僞難明，三也。三者雖聖哲在上，嚴刑督之，猶不可治，故堯求俊乂而得四凶，三載考績而饕餮得成，使世主雖有上聖之明，而無考察之法，授凡庸之才，而去賞罰之勸，則為開奸，豈徒四族，側陋何望於時哉。今立中正，定九品，高下任意，榮辱在手，操人主之威福，奪天朝之權勢，愛憎决於心，情僞由於己，公無考校之負，私無告訴訴作訐之忌，榮黨横越，威福擅行，用心百態，求者萬端，廉讓之風滅，苟且之俗成，天下訩訩，但争品位，不聞推讓，流俗之過，一至於此，竊為聖世耻之，愚心之所非者，不可以一槩論，輒條列其事，夫名狀以當才為清，品輩以得實為平，治亂之要，不可不允，清平者治化之美，枉濫者亂敗之惡也。不可不察，然人才異能，備體者寡，器有大小，達有早晚，是以三仁殊塗而同歸，四子異行而鈞義，陳平，韓信，笑侮於邑里，而收功於帝王，屈原，伍胥，不容於人主，而顯名於竹帛，是篤論之所明也。

今之中正，不精才實，務依黨利，不鈞稱尺，務隨愛憎，所欲舉者，獲虛以成譽，所欲下者，吹毛以求疵，前鄙後修者，則引古以病今，古賢今病者，則考虛以覆過，質直者罪以違時，阿容者善其得和，度遠者責以小檢，才近者美其合俗，齊量者以己為限，高下逐强弱，是非隨愛憎，憑權附黨，毁平從親，隨世興衰，不顧才實，衰則削下，興則扶上，一人之身，旬日異狀，或以貨賂自通，或以計協登進，附托必達，守道困悴，無報於身，必見割奪，有私於己，必得其欲，凌弱黨强，以植後利，是以上品無寒門，下品無勢族，暨時有之，皆曲有故，慢主罔時，實為亂源，昔在前聖之世，欲敦風俗，鎮静百姓，隆鄉黨之義，崇六親之行，人道賢否，於是見矣。然鄉老書其善以獻天子，司馬論其能以官於職，有司考績，以明黜陟，故天下之人，退而修本，州黨有德義，朝廷有公正，天下大治，浮華邪佞，所無容厝，今舊無今字，補之一國之士，多者千數，或流徙異邦，或給役殊方，面猶不識，况盡其才力，而中正知與不知，其當品狀，采譽於臺府，納毁於流言，任己則有不識之蔽，聽受則有彼此之偏，所知者以愛憎奪其平，所不知者以人事亂其度，既無鄉老紀行之譽，又非朝廷考績之課，遂使進官之人，弃近求遠，背本逐末，位以求成，不由行立，故狀無實事，諧文浮飾，品不校功，黨譽虛妄，上奪天朝考績之分，下長浮華朋黨之事，凡官不同事，人不同能，得其能則成，失其能則敗，今品不狀才能之所宜，而以九等為例，以品取人，則非才能之所長，以狀取人，則為本品之所限，若狀得其實，猶品狀相妨，所疏則削其長，所親則飾其短，徒結白論，以為虛譽，以治風俗，則狀無實行，以宰官職，則品不料能，百揆何以得理，萬機何以得修，職名中正，實為奸府，事名九品，而有八損，自魏立以來，未見其得人之功，而生讎薄之累，愚臣以為宜罷中正，除九品，弃魏氏之弊法，更立一代之美制，愚臣以為便也。

張華字茂先，范陽人也。領中書令，名重一世，朝野擬為臺輔，而荀勖，馮紞等深忌疾之，會世祖問華誰可付以後事者。對曰：明德至親，莫如齊王攸，既非上意所在，微為忤旨，間言得行，以華為都督幽州諸軍事，領護烏桓校尉，於是遠夷賓服，四境無虞，朝議欲徵華入相，馮紞乾没苦陷，以華有震主之名，不可保必，遂徵為太常，以小事免官。

世祖崩，遷中書監，加侍中，遂盡忠救匡，彌縫補闕，雖當暗主虐后之朝，猶使海內晏然，遷司空，卓爾獨立，無所阿比，趙王倫及孫秀等疾華如讎，倫、秀舋起，遂與裴頠俱被害，朝野之士，莫不悲酸。

裴頠字逸民，河東人也。遷尚書左僕射、侍中，元康七年，以陳准子匡、韓蔚子嵩并侍東宮。頠諫曰：東宮之建，以儲皇極，其所與游接，必簡英俊，宜用成德賢邵之才，匡、嵩幼弱，未識人理立身之節，東宮實體夙成之表，而今有童子侍從之聲，未是光闡遐風之弘理也。

頠深患時俗放蕩，不尊儒術，魏末以來，轉更增甚，何晏，阮籍素有高名於世，口談浮虛，不遵禮法，尸禄耽寵，仕不事事，至王衍之徒，聲譽太盛，位高勢重，不以物務自嬰，遂相放效，風教陵遲，頠著崇有之論以釋其蔽，世雖知其言之益治，而莫能革也。朝廷之士，皆以遺事為高，四海尚寧，而有識者知其將亂矣。而夷狄遂淪中州者，其禮久亡故也。倫秀之興舋興舋疑倒，頠，張華俱見害，朝綱傾弛，遠近悼之。

傅玄字休奕，北地人也。性剛直果勁，不能容人之非，世祖受禪，加駙馬都尉，與皇甫陶俱掌諫職，玄志在拾遺，多所獻替。上疏曰：前皇甫陶上事為政之要，計民而置官，分民而授事，陶之所上，義合古制，前春樂平太守胄志上欲為博士置史卒，此尊儒之一隅也。主者奏寢之，今志典千里，臣等并受殊寵，雖言辭不足以自申，意在有益，主者請寢，多不施用，臣恐草萊之士，雖懷一善，莫敢獻之矣。

詔曰：凡關言於人主，人臣之所至難，而人主苦不能虛心聽納，自古忠臣直士所忼慨也。其甚者至使杜口結舌，每念於此，未嘗不嘆息也。故前詔敢有直言勿有所拒，庶幾得以發蒙補過，獲保高位，喉舌納言諸賢，當深解此心，務使下情必盡，苟言有偏善，情在忠益，不可責備於一人，雖文辭有謬誤，言語有得失，皆當曠然恕之，古人猶不拒誹謗，况皆善意，在可采録乎。近者，孔晁，綦母和，皆案以輕慢之罪，所以皆原，欲使四海知區區之朝，無諱言之忌也。又每有陳事，輒出付主者，主者衆事之本，故身而所處當，多從深刻，至乃云恩貸當由上出，出村村字可疑外者，寧縱刻峻，是信耶，故復因此喻意，玄遷侍中。

任愷字元裒，樂安人也。為侍中，愷性忠直，以社稷為己任，帝器而昵之，政事多諮焉。愷惡賈充之為人，不欲令久執政，每裁抑之，充病之，後承間稱愷忠公局正，宜在東宮使保護太子，外假稱揚，內斥遠之，帝以為太子少傅，而侍中如故，充計畫不行，會吏部尚書缺。好事者為充謀曰：愷今總門下樞要，得與上親接，宜啓令典選，便得漸疏，此一都令史事耳，且九流難精，間隙易乘，充即啓稱愷才能宜在官人之職，世祖不疑充挾邪，而以選官勢望，唯賢是任，即日用愷，愷既在尚書，侍覲轉希，充與荀勖、馮紞承間譖潤免官，愷受黜在家，充毁間得行，世祖情遂漸薄，然衆論明愷為人，羣共舉愷為河南尹，甚得朝野稱譽，而賈充朋黨日夜求愷小過，又諷有司奏愷免官，後起為太常，不得志，遂以憂卒。

裴楷字叔則，河東人也。為侍中。世祖嘗問曰：朕應天順民，海內更始，天下風聲，何得何失。對曰：陛下受命，四海承風，所以未比德於堯，舜者，賈充之徒猶在朝也。夫逆取而順守，湯，武是也。今宜引天下賢人，與弘政道，不宜示之以私也。

和嶠字長輿，汝南人也。遷侍中，嶠見東宮不令。因侍坐曰：皇太子有淳古之風，而季世多僞，恐不了陛下家事，世祖默然，後與荀顗，荀勖同侍。世祖曰：太子近入朝差長進，卿可俱詣，粗及世事，既奉詔而還，顗，勖并稱皇太子明識弘雅，誠如明詔。嶠曰：聖質如初耳，帝不悅而起。

嶠以為國雖休明，終必喪亂，言及社稷，未嘗不以儲君為憂，或以告賈妃，妃銜之，愍懷建宮，官嶠為太子少傅，太子朝西宮，嶠從入。賈后使惠帝問嶠曰：卿昔謂我不了家事，今日定云何。嶠曰：臣昔事先帝有斯言，言之不效，國之福也。臣敢逃其罪乎。

卻詵字廣基，濟陰人也。舉賢良對策曰：臣竊觀乎古今而考其美惡，古人相與求賢，今人相與求爵，此風俗所以異流也。古之官人，君責之於上，臣舉之於下，得其人有賞，失其人有罰，安得不求賢乎。今之官者，父兄營之，親戚助之，有人事則通，無人事則塞，安得不求爵乎。賢苟求達，達在修道，窮在失義，故静以待之也。爵苟可求，得在進取，失在後時，故動以要之也。天地不能頓為寒暑，人主亦不能頓為治亂，故寒暑漸於春秋，治亂起於得失，當今之世，官者無關梁，邪門啓矣。朝廷不責賢，正路塞矣。所謂責賢，使之相舉也。所謂關梁，使之相保也。賢不舉則有咎，保不信亦有罰，有罰則有司莫不悚也。以求其才焉。今則不然，貪鄙竊位，不知誰升之者，虎兕出檻，不知誰可咎者，網漏吞舟，何以過此，雖聖思勞於夙夜，所使為政，恆得此屬，欲化美俗平，亦俟河之清耳。

為左丞，劾奏吏部尚書崔洪。洪曰：我舉卻丞而還奏我，此為挽弩自射。詵聞曰：昔趙宣子任韓厥為司馬，厥以軍法戮宣子之僕，宣子謂諸大夫，可賀我矣。吾選厥也。任其事，崔侯為國舉才，我以才見舉，惟官是視，各明在在作至公，何故私言乃至於此，洪聞之慚服。

荀勖字公曾，潁陰人也。為中書監，加侍中，勖才學博覽，有可觀採，而性邪佞，與賈充，馮紞共相朋黨，朝廷賢臣心不能悅，任愷因機舉充鎮關中，世祖即詔遣之。勖謂紞曰：賈公遠放，吾等失勢，太子婚尚未定，若使充女為妃，則不營留而自停矣。勖與紞伺世祖間，并稱充女淑令，風姿絕世，若納東宮，必能輔佐君子，有關雎后妃之德，遂成婚焉。

馮紞字少胄，安平人也。稍遷左衞將軍，承顏悅色，寵愛日隆，賈充，荀勖，并與之親善，世祖詔治金墉，廢賈妃，已定，紞與勖乾没救請，故得不廢，轉侍中，世祖篤病得愈。紞與勖乃言於世祖曰：陛下前者病若不差，太子其廢矣。齊王為百姓所歸，公卿所仰，雖欲高讓，其得免乎。宜遣還藩，以安社稷，世祖納之。

初謀伐吳，紞與充，勖共苦諫，世祖不納，斷從張華，吳平，紞內懷慚懼，疾華如讎，及華外鎮，威德大著，朝論當徵為尚書令，紞從容侍帝論晉，魏晉魏作魏晉故事。因曰：臣常謂鍾會之反，頗由太祖。帝勃然曰：何言邪。紞曰：臣以為夫善御者，必識六轡盈縮之勢，善治者必審官方控帶之宜，是故漢高八王，以寵過夷滅，光武諸將，以抑損克終，非上之人有仁暴之異，在下者有愚智之殊，蓋抑揚與奪使之然耳，鍾會才具有限，而太祖奬誘太過，喜其謀猷，盛其名位，授以重勢，故會自謂算無遺策，功在不賞，張利害張利害作輈張跋扈，遂構凶逆耳，向令太祖録其小能，節以大禮，抑之權權上有以字勢，納之以軌度，則逆心無由而生，亂事無階而成。世祖曰：然。紞稽首曰：愚臣之言，宜鎮鎮作思堅冰之道，無令如會之徒，復致覆喪。世祖曰：當今豈有會乎。紞曰：陛下謀謨之臣，著大功於天下，四海莫不聞知，據方鎮，總戎馬之任者，皆在陛下聖慮矣。世祖默然，徵張華為太常，尋免華官。

劉頌字子雅，廣陵人也。除淮南相。上疏曰：臣竊惟萬載之事，理在二端，天下大器，一安難傾，一傾難正，故慮經後世者，必精目下之治，治安遺業，使數世賴之，若乃兼建諸侯而樹藩屏，深根固蔕，則祚延無窮，可以比迹三代，如或當身之治，遺風餘烈，不及後嗣，雖樹親戚，而成國之制不建，使夫後世獨任智力，以安大業，若未盡其理，雖經異時，憂責猶追在陛下，將如之何，願陛下善當今之治，樹不拔勢，則天下無遺憂矣。

夫聖明不世及，後嗣不必賢，此天理之常也。故善為天下者，任勢而不任人，任勢者，諸侯是也。任人者，郡縣是也。郡縣之治，小察察作政理而大勢危，諸侯牧民，近多違而遠慮固，聖王惟終始之弊，權輕重之理，苞彼小違，以據大安，然後足以藩固內外，維鎮九服。

夫武王，聖主也。成王，賢嗣也。然武王不恃成王之賢而廣封建者，慮經無窮也。且善言今者，必有以驗之於古，唐虞以前，書文殘缺，其事難詳，至於三代，則并建明德及舉王之顯親，開國承家，以藩屏帝室，延祚久長，近者五六百歲，遠者延將千載。

逮至秦氏，罷侯置守，子弟不分尺土，孤立無輔，二世而亡，漢承周秦之後，雜而用之，前後二代，各二百餘年，揆其封建，雖制度舛錯，不盡事中，然迹其衰亡，恆在同姓失職，諸侯微時，不在强盛也。昔呂氏作亂，幸賴齊，代之援，以寧社稷，七國叛逆，梁王捍之，卒弭其難，自是之後，威權削奪，諸侯止食祖祖作租俸，甚者至乘牛車，是以王莽得擅本朝，遂其奸謀，傾蕩天下，毒流生靈。

光武紹起，雖封樹子弟，而不建成國之制，祚亦不延，魏氏承之，圈閉親戚，幽囚子弟，是以神器速傾，天命移在陛下，長短之應，禍福之徵，可見於此矣。然則建邦苟盡其理，則無向不可。故曰：為社稷計，莫若建國，夫邪正逆順者，人心之所繋服也。今之建置，審量事勢，使君樂其國，臣榮其朝，各流福祚，傳之無窮，上下一心，愛國如家，視人如子，然後能保荷天禄，兼翼王室，今諸王裂土，皆兼於古之諸侯，而君賤其爵，臣耻其位，莫有安志，其故何也。法同郡縣，無成國之制故也。今之建置，宜使率由舊章，一如古典，然人心繫常，不累十年，好惡未改，情願未移，臣之愚慮，以為宜早創大制，遲回衆望，猶在十年之外，然後能令君臣各安其位，榮其所蒙，上下相持，用成藩輔，如今之為，適足以虧天府之藏，徒弃穀帛之資，無補鎮國衞土之勢也。

古者，封建既定，各有其國，後雖王之子孫，無復尺土，此今事之必不行者也。若推親疏，轉有所廢，以有所樹，則是郡縣之職，非建國之制也。今宜豫開此地，使親疏遠近，不錯其制，然後可以永安，然於古典所應有者，悉立其制，然非急所須，漸而備之，不得頓設也。須車甲器械既具，其羣臣乃服綵章，倉廩已實，乃營宮室，百姓已足，乃備官司，境內充實，乃作禮樂，唯宗廟社稷，則先建之，至境內之政，官人用才，自非內史國相，命於天子，其餘衆職，及死生之斷，穀帛資實，慶賞刑威，非封爵者，悉得專之。

周之建侯，長享其國，與王者并，遠者延將千載，近者猶數百年，漢之諸王傳祚，暨至曾玄，人性不甚相遠，古今一揆，而短長甚違，其故何邪，立意本殊，而制不同故也。周之封建，使國重於君，公侯之身，輕於社稷，故無道之君，不免誅放，敦興滅繼絕之義，故國祚不泯，不免誅放，則羣后思懼，胤嗣必繼，是無亡國也。諸侯思懼，然後軌道，下無亡國，天子乘之，理勢自安，此周室所以長存也。

漢之樹置君國，輕重不殊，故諸王失度，陷於罪戮，國遂以亡，不崇興滅繼絕之序，故下無固國，天子居上，勢孤無輔，故奸臣擅朝，易傾大業，今宜反漢之弊，修周舊迹，國君雖或失道，陷於誅絕，又無子應除，苟有始封支胤，不問遠近，必紹其祚，若無遺類，則虛建之，須皇子生，以繼其統，然後建國無滅，又班固稱諸侯失國，亦由網密，今又宜都寬其檢，且建侯之理，本經盛衰，慮關强弱，則天下同忿，并力誅之，大制都邑，班之羣后，著誓丹青，書之玉板，藏之金匱，置諸宗廟，副在有司，寡弱小國，猶不可危，豈况萬乘之主，承難傾之邦，而加其上，則自然永久，故臣願陛下置天下於自安之地，寄大業於固成之勢，則可以無遺憂矣。

今閻閭少名士，官司無高能，其故何也。清議不肅，人不立德，行在取容，故無名士，下不專局，又無考課，吏不竭節，故無高能，無高能則有疾世事，少名士則後進無准，故臣思立吏課而肅清議也。天下至大，萬事至衆，人君至少，同於天日，故非垂聽所得周覽，是以聖王之治執要而已，委務於下，而不以事自嬰也。分職既定，無所與焉。非憚日側之勤，而牽於逸豫之虞，誠以治體宜然，事勢致之也。何則，夫造創謀始，逆睹是非以别能否，甚難察也。既以施行，因其成敗以分功罪，甚易識也。易識在考終，難察在造始，故人君恆居其易則治，人臣不處其難則亂，今人主恆能居易執要以御其下，然後人臣功罪，形於成敗之徵，無所逃其誅賞，故罪不可蔽，功不可誣，功不可誣，則能者勸，罪不可蔽，則違慢日肅，此為治之大略也。

天下至大，非垂聽所周，又精始難校，考終易明，今人主不委事仰成，而與諸下共造事始，則功罪難分，能否不别，陛下縱未得盡仰成之理，都委務於下，至如今事應奏御者，蠲除不急，使要事得精，可三分之二，今親掌者受成於上，上之所失，不得復以罪下，歲終，事功不建舊無不建二字，補之，不知所責也。

夫監司以法舉罪，獄官案劾盡實，法吏據辭守文，大較雖同，然至於施用監司，與夫法獄，體宜小異，獄官唯實，法吏唯文，監司則欲舉大而略小，何則，夫細過微闕謬妄之失，此人情之所必有舊有字下有固所不犯之地六字，删之，而悉糾以法，則朝野無全人，此所謂欲治而反亂者也。是以善為治者，綱舉而網疏，綱舉則所羅者廣，網疏則小罪必漏，所羅者廣，則大罪不縱，則甚泰必刑，微過必漏，則為政不苛，甚泰必刑，然後犯治必塞，此為治之要也。

而自近世以來，為監司者，類大綱不振，而網甚密，網甚密，則微過必舉，微過，人情所必有，而不足以害治，舉之，則微而益亂大綱，不振，則豪强横肆，豪强横肆，則平民失職，此錯所急而倒所務之由也。非徒無益於治體，清議乃由此益傷，古人有言曰舊無曰字，補之，君子之過，如日之蝕焉。又曰：過而能改。又曰：不貳過，凡此數者，是賢人君子不能無過之言也。苟不至於害治，則皆天網之所漏也。所犯在甚泰，然後王誅所必加，此舉罪淺深之大例也。故君子得全美以善事，不善者必夷戮警衆，此為治誅赦之準式也。凡舉過彈違，將以肅風論而整世教，今舉小過，清議益頹，是以聖王深識人情而達治體。故其稱曰：不以一眚掩大德。又曰：赦小過，舉賢才。又曰：無求備於一人，故冕而前旒，充纊塞耳，意在去苛察，舉甚泰，善惡之報，必取其尤，然後簡而不漏，大罪必誅，法禁易全也。今則當小罪甚察而時不加治者，明小罪非亂治之奸也。害治在犯尤，而謹搜微過，何異放兕豹於公路，而禁鼠盗於隅隙，時政所失，少有此類，陛下宜反而求之，乃得所務也。

江統字應元，陳留人也。除華華作山陰令，時關隴屢為氐，羌所擾，牧守淪没，黎庶塗炭，孟觀西討生禽齊萬年，羣氐死散，統深惟四夷亂華，宜杜其萌，乃作徙戎論。其辭曰：夫蠻夷戎狄，謂之四海，九服之制，地在要荒，春秋之義，內諸夏而外夷狄，以其言語不通，法俗詭異，或居絕域之外，山河之表，與中國壤斷土隔，不相侵涉，賦役不及，正朔不加，其性氣貪婪，凶悍不仁，四夷之中，戎狄為甚，弱則畏服，强則侵叛，雖有賢聖之世，大德之君，咸未能以道化率導，而以恩德柔懷也。當其强也。以殷之高宗而憊於鬼方，有周文王而患昆夷，獫狁，高祖困於白登，孝文軍於霸上，及其弱也。周公來九譯之貢，中宗納單于之朝，以元，成之微，而猶四夷賓服，此其已然之效也。故匈奴求守邊塞，而侯應陳其不可，單于屈膝未央，望之議以不臣，是以有道之君牧夷狄也。唯以待之有備，禦之有常，雖稽顙執贄，而邊城不弛固守，為寇賊强暴，而兵甲不加遠征，期令境內獲安，疆場不侵而已，及至周室失統，諸侯專征，以大兼小，轉相殘滅，封疆不固，而利害異心，戎狄乘間，得入中國，或招誘安撫，以為己用，故申繒之禍，顛覆宗周，襄公要秦，遽興姜戎，義渠大荔，居秦，晉之域，陸渾，陰戎，據伊，洛之間，搜瞞之屬，侵入齊，宋，陵虐邢，衞，南夷與北夷交侵，中國不絕若綫，始皇之并天下也。南兼百越，北走匈奴，當時中國無復四夷矣。

漢興而都長安，宗周豐鎬之舊也。及至莽之敗，西都荒毁，百姓流亡，建武中，以馬援領隴西太守，討叛羌，徙其餘種於關中，居馮翊，河東空地，而與齊民雜處，數歲之後，族類繁息，既恃其肥强，且苦漢民侵之，永初之元，騎都尉王弘使西域，發調羌，氐，以為行衞，於是羣羌奔駭，互相扇動，二州之戎，一時俱發，覆没將守，屠破城邑，諸戎遂熾，至於南入蜀，漢，東掠趙，魏，唐突軹關，侵及河內，十年之中，夷夏俱弊，此所以為害深重，累年不定者，雖由御者之無方，將非其才，亦豈不以寇發心腹，害起肘腋，疾篤難療，瘡大遲愈之故哉。自此之後，餘燼不盡，小有際會，輒復侵叛，雍州之戎，常為國患，中世之寇，唯此為大，漢末之亂，關中殘滅，魏興之初，與蜀分隔，疆場之戎，一彼一此，魏武皇帝遂徙武都之種於秦川，欲以弱寇疆國，捍禦蜀虜，此蓋權宜之計，一時之勢，非所以保境安民，為萬世之利也。今者當之，已受其弊矣。

夫關中土沃物豐，厥田上上，帝王之都，未聞戎狄宜在此土也。非我族類，其心必異，戎狄志體，不與華同，而因其衰弊，遷之畿服，吏民玩習，侮其輕弱，使其怨恨之氣，毒於骨髓，至於蕃育衆盛，則坐生其心，以貪捍捍作悍之性，挾憤怒之情，候隙乘便，輒為横逆，而居封域之內，無障塞之隔，掩不備之民，收散野之積，故能為禍滋蔓，暴害不測，此必然之勢，已驗之事也。當今之宜，宜及兵威方盛，衆事未罷，徙馮翊，北地，新平，安定界內諸羌，著先零，罕汧汧作開，析支之地，徙扶風，始平，京兆之氐，出還隴右，著陰平，武都之界，各附本種，反其舊土，使屬國撫夷就安集之，戎，晉不雜，并得其所，上合往古即叙之義，下為盛世永久之規，縱有猾夏之心，風塵之警，則絕遠中國，隔閡山河，雖為寇暴，所害不廣，是以充國，子明，能以數萬之衆，制羣羌之命，有征無戰，全軍獨克，雖有謀謨深計，廟勝遠圖，亦豈不以華夷異處，戎夏區别，要塞易守之故，得成其功哉。

難者曰：方今關中之禍，暴兵二載，征戍之勞，老師十萬，水旱之害，薦飢累荒，凶逆既戮，悔惡初附，且款且畏，咸懷危懼，百姓愁苦，異人同慮，望寧息之有期，若枯旱之思雨露，誠宜鎮之以静默，而綏之以安豫，而子方欲作役起徒，興功造事，使疲悴之衆，徙自猜之寇，以無穀之民，遷乏食之虜，恐勢盡力屈，緒業不卒，羌戎離散，心不可一，前害未及弭，而後變復横出矣。答曰：羌戎狡猾，傷害牧守，連兵聚衆，載離寒暑，而今異類瓦解，同種土崩，老幼繋虜，丁壯降散，子以此等為尚挾餘資，悔惡反善，懷我德惠，而來柔附乎。將勢窮道盡，智力俱困，懼我兵誅，以至於此乎。曰：無有餘力，勢窮道盡故也。然則我能制其短長之命，而令其進退由己矣。夫樂其業者不易事，安其居者無遷志，方其自疑危懼，畏怖促遽，可制以兵威，使之左右無違也。迨其死亡散流，故可遐遷遠處，令其心不懷土也。夫聖賢之謀事，為之於未有，治之於未亂，道不著而平，德不顯而成，其次則能轉禍為福，因敗為功，值困必濟，遇否能通，今子遭弊事之終，而不圖更制之始，愛易轍之勤，而得覆車之軌，何哉。且關中之民，百餘萬口，率其少多，戎狄居半，處之與遷，必須口實，若有窮乏，故當傾關中之穀以全其生生之計，必無擠於溝壑而不為侵掠之害也。今我遷之，傳食而至，附其種族，自使相贍，而秦地之民，得其半穀，此為濟行者以廩糧，遺居者以積倉，寬關中之逼，去盗賊之原，除旦夕之損，建終年之益，若憚暫舉之小勞，而遺累世之寇敵，非所謂能開物成務，創業垂統，崇基拓迹，謀及子孫者也。

并州之胡，本實匈奴，桀惡之寇也。漢宣之世，凍餒殘破，國內五裂，後合為二，呼韓邪遂衰弱孤危，不能自存，依阻塞下，委質柔服，建武中，南單于復求降附，於彌扶羅值世喪亂，遂乘舋而作，虜掠趙，魏，寇至河南，建安中，又使右賢王去卑誘質呼厨泉，聽其部落散居六郡，咸熙之際，分為三率，泰始之初，又增為四，今五部之衆，户至數萬，人口之盛，過於西戎，然其天性驍勇，弓馬便利，倍於氐羌，若有不虞風塵之慮，則并州之域，可為寒心，今晉民失職，猶或亡叛，犬馬肥充，則有噬齧，况於夷狄，能不為變，但顧其微弱，勢力不陳耳，夫為邦者，患不在貧而在不均，憂不在寡而在不安，以四海之廣，士民之富，豈須夷虜在內，然後取足哉。此等皆可申喻發遣，還其本域，慰彼羈旅懷土之思，釋我華夏纖介之憂，惠此中國，以綏四方，德施永世，於計為長。

陸機字士衡，吳郡人也。為著作郞。孫盛陽秋載機五等論曰：夫體國經野，先王所慎，創制垂基，思隆後業，然而經略不同，長短異術，五等之制，始於黄，唐，郡縣之治，創於秦漢，得失成敗，備在典謨，是以其詳可得而言。

夫王者知帝業至重，天下至廣，廣不可以偏制，重不可以獨任，任重必於借力，制廣終乎因人，故設官分職，所以輕其任也。并建伍長，所以弘其制也。於是乎立其封疆之典，裁其親疏之宜，使萬國相維，以成盤石之固，宗庶雜居，以定維城之業。

又有以見綏世之長御，識人情之大方，知其為人不如厚己，利物不如圖身，安上在於悅下，為己在乎利人。

是以分天下以厚樂，而己得與之同憂，饗天下以豐利，而己得與之共害，利博則恩篤，樂遠則憂深，故諸侯享食土之實，萬國受傳世之祚，夫然，則南面之君，各務其治，九服之民，知有定主，上之子愛於是乎生，下之禮信於是乎結，世治足以敦風，道衰足以禦暴，故强毅之國，不能擅一時之勢，雄俊之民，無所寄霸王之志，然後國安由萬邦之思治，主尊賴羣后之圖身，蓋三代所以直道，四王所以垂業也。

故世及之制，弊禍終乎七雄，昔者，成湯親照夏后之鑒，公旦目涉商人之式，文質相濟，損益有物，然五等之禮，不革于時，封畛之制，有隆焉爾者，豈玩二王之禍，而暗經世之算乎。固知百世非可懸禦禦作御，善制不能無弊，而侵弱之辱，愈於殄祀，土崩之困，痛於陵夷也。是以經始穫其多福，慮終取其小小作少禍。

非謂侯伯無可亂之符，郡縣非致治之基基作具。也。故國憂賴其釋位，主弱憑於其翼戴，及其承微積弊，王室遂卑，猶保名位，祚遺後嗣，皇統幽而不輟，神器否而必存者，豈非事勢使之然與。

降及亡秦，弃道任術，懲周之失，自矜其得，尋斧始於所庇，制國昧於弱下，國慶獨享其利，主憂莫與共害，雖速亡趍亂，不必一道，顛沛之舋，實由孤立。

是蓋思五等之小怨，忘萬國之大德，知陵夷之可患，暗土崩之為痛也。周之不競，有自來矣。國乏令主，十有餘世，然片言片言舊作行宮，改之勤王，諸侯必應，一朝震矜，遠國先叛，故强晉收其請隧之圖，暴楚頓其觀鼎之志，豈劉，項之能窺關，勝，廣之敢號澤澤舊作乎。改之哉。借使秦人因循周制，雖則無道，有共興共興作與共亡，其覆滅之禍，豈在曩日。

漢矯秦枉，大啓王侯，境土逾溢，不遵舊典，故賈生憂其危，晁錯痛其亂，是以諸侯阻其國家之富，憑其土民之力，勢足者反疾，土狹者逆遲，六臣犯其弱綱，七子衝其漏網，皇祖夷於黥徒，西京病於東帝，是蓋過正之灾，而非建侯之累也。

逮至中葉，忌其失節，割削宗子，有名無實，天下曠然，復襲亡秦之軌矣。是以五侯作威，不忌萬邦，新都襲漢，易於拾遺也。

光武中興，纂隆皇統，而猶遵覆車之遺轍，養喪家之宿疾，僅及數世，奸宄充斥，卒有强臣專朝，則天下風靡，一夫縱横，而城地自夷，豈不危哉。

在周之衰，難興王室，放命者七臣，干位者三子，嗣王委其九鼎，凶族據其天邑，鉦鼙震於閫宇，鋒鏑流乎絳闕，然禍止畿甸，害不覃及，天下晏然，以治待亂，是以宣王興於共和，襄，惠振於晉鄭，豈若二漢陛闥暫擾，而四海已沸，孽臣朝入，而九服夕亂哉。

遠惟王莽篡逆之事，近覽董卓擅權之際，億兆悼心，愚智同痛，然周以之存，漢以之亡，夫何故哉。豈世乏曩時之臣，士無匡合之志歟，蓋遠績屈於時異，雄心挫於卑勢耳，故烈士扼腕，終委寇讎之手，忠臣變節，以助虐國之桀，雖復時有鳩合同志，以謀王室，然上非奥主，下皆市人，師旅無先定之班，君臣無相保之志，是以義兵雲合，無救劫殺之禍，衆望未改，而已見大漢之滅矣。

或以諸侯世位，不必常全，昏主暴君，有時比迹，故五等所以多亂，今之牧守，皆官方庸能，雖或失之，其得固多，故郡縣易以為政治，夫德之休明，黜陟日用，長率連屬，咸述其職，而淫昏之君，無所容過，何則不治哉。故先代有以之興矣。苟或衰陵，百度自悖，鬻官之吏，以貨准才，則貪殘之萌，皆羣后也。安在其不亂哉。故後王有以之廢矣。

且要而言之，五等之君，為己思治，郡縣之長，為利圖物，何以徵之，蓋企及進取，仕子之常志，修己安民，良士之所希，及夫進取之情鋭，安民之譽遲，是故侵百姓以利己者，在位所不憚，損實事以養名者，官長所夙夜夜作慕也。

君無卒歲之圖，臣挾一時之志，五等則不然，知國為己土，衆皆我民，民安，己受其利，國傷，家嬰其病，故前人欲以垂後，後嗣思其堂構，為上無苟且之心，羣下知膠固之義，使其并賢居政，則功有厚薄，而兩愚處亂，則過有深淺，然則八代之制，幾可以一理貫，秦漢之典，殆可以一言蔽也。

胡威字伯武，淮南人也。父質字文德，清廉潔白，質之為荊州刺史也。威自京都定省，家貧，每至客舍，自放驢取樵，既至見父，停廄中十餘日，告歸，臨辭，賜絹一匹為道中資。威跪曰：大人清高，不審於何得此絹。質曰：是吾奉禄之餘，故以為汝糧耳，威受之，辭歸，荊州帳下都督聞威將去，請假還家，持資糧於路要威，因與為伴，每事佐助，又進飯食，威疑而誘問之，既知，乃取所賜絹與都督，謝而遣之，後因他信以白質，質杖都督一百，除吏名，父子清慎如此，於是名譽著聞。

為安豐太守，徐州刺史，政化大行，後入朝。世祖因言次謂威曰：卿清孰如父清。對曰：臣不如也。世祖曰：以何為勝邪。對曰：臣父清恐人知，臣清恐人不知，是臣不及遠也。世祖以威言直而婉，謙而順，累遷豫州刺史，入為尚書。

周顗字伯仁，汝南人也。為尚書左僕射，王敦作逆石頭，既王師敗績，顗奉詔往詣敦。敦曰：伯仁卿負我。顗曰：公戎車犯順，下官親率六軍，不能其事，使王旅奔敗，以此負公，敦憚其辭正舊無正字，補之，不知所答，左右文武勸顗避敦。曰：吾備位大臣，朝廷喪破，寧可復草間求活，外投胡越者邪，俄而被收，於石頭害之。

陶侃字士行，廬江人也。為荊州刺史，政刑清明，惠施均治，故楚郢士女，莫不相慶，引接疏遠，門無停客。常語人曰：大禹聖者，乃惜寸陰，至於衆人，當惜分陰，豈可逸游荒醉，生無益於時，死無聞於後，是自弃也。諸參佐或以談戲廢事者，乃命取蒱博之具悉投之于江，吏將則加鞭朴。曰：樗蒱者，牧牧下有猪字奴戲耳，老莊浮華，非先王之法言，不可行也。君子當正其衣冠，攝其威儀，何有亂頭養望，自謂宏達邪，於是朝野用命，移風易俗。

高崧字茂琰，廣陵人也。累轉侍中，哀帝雅好服食，崧諫以為非萬乘所宜，陛下此事，實是日月之一蝕也。帝欲修鴻寶禮，崧反覆表諫，事遂不行。

何充字次道，廬江人也。為護軍中書令，顯宗初崩。充建議曰：父子相傳，先王舊典，忽妄改易，懼非長計，庾冰等不從，故康帝遂立，帝臨軒，冰，充侍坐。帝曰：朕嗣洪業，二君之力也。對曰：陛下龍飛，臣冰之力也。若如臣議，不睹升平之世，康帝崩，充奉遺旨便立孝宗，加録尚書事，侍中，臨朝正色，以社稷為己任，凡所選用，皆以功臣為先，不以私恩樹用親戚，談者以此重之。

吳隱之字處默，濮陽人也。早孤，事母孝謹，愛敬著於色養，幾滅鄣鄣恐性於執喪，居近韓康伯家，康伯母賢明婦人，每聞隱之哭，臨饌輟飡，當織投杼，為之悲泣，如此終其喪。謂伯曰：汝若得在官人之任，當舉如此之徒，及伯為吏部，超選隱之，遂階清級，為龍驤將軍，廣州刺史，州之北界有水，名曰貪泉，父老云，飲此水者，使廉士變節，隱之始踐境，先至水所，酌而飲之。因賦詩曰：古人云此水，一歃懷千金，試使夷齊飲，終當不易心，在州清操愈厲，化被幽荒。詔曰：廣州刺史吳隱之，孝友過人，禄均九族，處可欲之地，而能不改其操，饗惟錯之富，而家人不易其服，革奢務嗇，南域改觀，朕有嘉焉。可進號前將軍，賜錢五十萬，穀千斛。

