*人部三

*言語

《釋名》曰：言，宣也。宣彼此之意也。語，敘也。敘己所欲說述也。

《說文》曰：直言曰言，論議曰語。

《易》曰：君子出其言善，則千里之外應之，出其言不善，則千里之外違之。又曰：言行君子之樞機。

《毛詩》曰：哿矣能言，巧言如流。又曰：無易由言。又曰：斯言之玷，不可為也。又曰：于時言言，于時語語。

《左傳》曰：晉叔向適鄭，鬷篾惡，從收器者立於堂下，一言而善。叔向聞之曰：必鬷明也。又曰：鄭子大叔卒，趙簡子為之臨，甚哀。曰：黃父之會，夫子語我九言。曰：無始亂，無怙富，無恃寵，無違同，無傲禮，無驕能，無復怒，無謀非德，無犯非義。

《禮記》曰：事君，大言入則望大利，小言入則望小利，故君子不以小言受大祿，不以大言受小祿。又曰：王言如絲，其出如綸，王言如綸，其出如綍。又曰：言不危行，行不危言。又曰：五方之人，言語不通。

《大戴禮》曰：黃帝弱而能言。事具帝王部。

《孝經》曰：言滿天下無口過，行滿天下無怨惡。

《論語》曰：定公問，一言可以興邦，有諸。子曰：言不可以若是其幾也。一言可以喪邦，有諸。子曰：言不可以若是其幾也。又曰：君子欲訥於言而敏於行。又曰：法語之言，能無從乎。繹之為貴。

《鄧析書》曰：一言而非，駟馬不能追，一言不急，駟馬不能及，故惡言不出口，苛聲不入耳。

《尸子》曰：言美則響美，言惡則響惡。

《申子》曰：一言正，天下定，一言倚，天下靡。

《莊子》曰：言者所以在意，得意而忘言，吾安得忘言之人，與之言哉。又曰：凡交近則必相靡以信，遠則必忠之以言。

《鶡冠子》曰：趙武靈王問龐煖曰：寡人聞飛語流傳曰：戰百勝，非善之善者也。

《淮南子》曰：得萬人之兵，不若聞一言之當。

《漢書》曰：漢王與項羽臨廣武閒而語。又曰：太尉周勃迎代王，請閒。宋昌曰：所言公，公之，所言私，王者無私。又曰：韓信當斬。視滕公曰：不欲就天下乎。而斬壯士，滕公奇其言，壯其貌，弗斬，與語大悅之。

《孫卿子》曰：贈人以言，重於珠玉，傷人以言，甚於劍戟。

《吳志》曰：張尚，孫皓時為侍郎，以言語辯捷見知。括地圖曰：太極山采華之草，服之通萬里之語。

《衛玠別傳》曰：太尉王君。見阮千里而問曰：老莊與聖教異，阮曰：將無同，太尉善其言，辟之為掾，世號阮瞻三語掾。王君見而嘲之曰：一言可以辟，何假於三。阮曰：苟是天下民望，亦可無言而辟，復何假於一。

《神仙傳》曰：老子生而能言。

【詩】《梁昭明太子大言詩》曰：觀修鯤其若●鮒，視滄海之如濫觴，經二儀而跼蹐，跨六合以翱翔。又《細言詩》曰：坐臥鄰空塵，憑附蟭螟翼，越咫尺而三秋，度毫釐而九息。

《梁殷鈞大言應令詩》曰：噫氣為風，揮汗成雨，聊灼戴山龜，欲持探遂古。又《細言應令詩》曰：汎舟毛滴海，為政蝸牛國，逍遙輕塵上，指辰問南北。

《梁王規大言應令詩》曰：俯身望日入，下視見星羅，噓八風而為氣，吹四海而揚波。又《細言應令詩》曰：針鋒於焉止息，髮杪可以翱翔，蚊眉深而易阻，蟻目曠而難航。

《梁王錫大言應令詩》曰：欲遊五岳，迫不得申，杖千里之木，鱠橫海之鱗。又《細言應令詩》曰：冥冥藹藹，離朱不辯其實，步蝸角而三伏，經針孔而千日。

《梁張纘大言應令詩》曰：河流既渴，日月俱騰，罝羅微物，動落雲鵬。又《細言應令詩》曰：遨遊蟻目辯輕塵，蚊睫成宇蝨如輪。

《梁沈約大言應令詩》曰：隘此大汎庭，方知九陔局，窮天豈彌指，盡地不容足。又《細言應令詩》曰：開館尺捶餘，築榭微塵裹，蝸角列州縣，毫端建朝市。

【賦】《楚宋玉大言賦》曰：楚襄王與唐勒景差宋玉，遊於陽雲之臺。王曰：能為寡人大言者上座。王因稱曰：操是太阿戮一世，流血沖天，車不可以厲。至唐勒曰：壯士難兮絕天維，北斗戾兮太山夷。至宋玉曰：方地為車，圓天為蓋，長劍耿介倚天外。王曰：未可也。玉曰：并吞四夷，飲枯河海，跂越九州，無所容止。又小言賦曰：楚襄王既登陽雲之觀，命諸大夫景差唐勒宋玉等，並進大言賦，賦卒而宋玉受賞。又曰：有能為小言賦者，賜之雲夢之田。景差曰：戴氛埃兮垂𣿖塵，體輕蚊翼，形微蚤鱗，經由鍼孔，出入羅巾。唐勒曰：折飛糠以為輿，剖粃糟以為舟，憑蜽眥以顧盼，附蠛蠓而遐遊。又曰：館于蠅鬚，宴于毫端，亨虱腦，切蟣肝，會九族而同嚌，猶委餘而不殫。宋玉曰：無內之中，微物潛生，比之無象，言之無名，蒙蒙景滅，昧昧遺形，纖於毳末之微篾，陋於茸毛之方生，視之則眇眇，望之則冥冥，離朱為之歎悶，神明不能察其情，二子之言，磊磊皆不小，何如此之為精，王曰善，賜雲夢之田。

《晉傅咸小語賦》曰：楚襄王登陽雲之臺，景差唐勒宋玉侍。王曰：能為小語者處上位。景差曰：蔑之子，形難為象，晨登蟻埃，薄暮不上，朝炊半粒，晝復得釀，亨一小虱，飽於鄉黨。唐勒曰：攀蚊髯，附蚋翼，我自謂重彼不極，邂逅有急相切逼，竄於針孔以自匿。宋玉曰：折薜足以為擢，舫粒糠而為舟，將遠遊以遐覽，越蟬溺以橫浮，若涉海之無涯，懼湮沒於洪流，彌數旬而汔濟，陟蟣蟻之崇丘，未升半而九息，何時達乎杪頭。

《魏陳暄應詔語賦》曰：覈生民之要技，實言語以為前，樞機誠為急務，筆札乃是次焉。擬金人於右階，稱石人於左邊，鄭僑戎服而無媿，張儀舌存而理痊，唯諾唯辯，何者是與，故知于時言言，于時語語，若乃遼城嶮峻，齊陣交加，燕將恐懼，漢帝咄嗟，魯連纔吐數句，酈子直御單車，息十重之縈帶，賢百萬之諠譁，至於蘭臺靜祕，華燭高明，徐斟桂醑，緩奏秦聲，二三朋好，數四才英，既說前言之往行，重睹生死之交情，扼腕抵掌，攘袂盱衡，當斯時也。何者為榮，欲同吃如鄧士載，欲作辯似婁君卿，為守為相並如此，少意少事不成名。

【贊】《魏王粲反金人贊》曰：君子亮直，不柔辟，友賤不恥，誨焉是益，我能發蹤，彼用遠跡，一言之賜，過乎璵璧，末世不敦，義與茲易，而言匪忠，退有其讁。

【箴】《晉蘇彥語箴》曰：孔子曰：余欲無言。又曰：天何言哉。赫胥之世，大庭之治，玄風陶鼓，率直放志，熙熙群動，無欲無事，逮于三季，奔競茲彰，雷動風駭，飛辯雲翔，戰國紛擾，爭霸稱彊，爾乃遊說縱橫，騁技時王，銜刃懷毒，吐膏示芳，利動春露，害重冬霜，四紀若馳，七都翦亡，爰茲末俗，扇風簸颺，先意承旨，原情察鄉，擯爾籩豆，和樂且康。

【銘】《周太廟金人銘》曰：孔子觀周，入后稷廟，廟堂右階之前，有金人焉。三緘其口。而銘其背曰：我古之慎言人也。戒之哉。戒之哉。無多言，無多事，多言多敗，多事多患，安樂必戒，無行所悔，勿謂何傷，其禍將長，勿謂何害，其禍將大，勿謂不聞，神將伺人，燄燄弗滅，炎炎若何，涓涓不壅，終為江河，綿綿不絕，或成網羅，毫末不札，將尋斧柯。

《晉孫楚反金人銘》曰：晉太廟有石人焉。大張其口。而書其胸曰：我古之多言人也。無少言，無少事，少言少事，則後生何述焉。夫唯立言，名乃長久，胡為塊然，生鉗其口，凡夫貪財，烈士殉名，盜跖為濁，夷柳為清，鮑肆為臭，蘭圃為馨，莫貴澄清，莫賤滓穢，二者言異，歸於一會，堯懸諫鼓，舜立謗木，聽采風謠，惟日不足，道潤群生，化隆比屋，末葉陵遲，禮教彌衰，承旨則順，忤意則違，時好細腰，宮中皆飢，時悅廣額，下作細眉，逆龍之鱗，必陷斯機，括囊無咎，乃免誅夷，顛覆厥德，可為傷悲，斯可用戒，無妄之時，假說周廟，於言為蚩，是以君子，追而正之。

【論】《晉歐陽建言盡意論》曰：有雷同君子。問於違眾先生曰：世之論者，以為言不盡意，由來尚矣。至乎通才達識，咸以為然，若夫蔣公之論眸子，鍾傅之言才性，莫不引此為談證，而先生以為不然，何哉。先生曰：夫天不言，而四時行焉。聖人不言，而鑒識存焉。形不待名，而方圓已著，色不俟稱，而黑白以彰，然則名之於物無施者也。言之於理無為者也。而古今務於正名，聖賢不能去言，其故何也。誠以理得於心，非言不暢，物定於彼，非言不辯，言不暢志，則無以相接，名不辯物，則鑒識不顯，鑒識顯而名品殊，言稱接而情志暢，原其所以，本其所由，非物有自然之名，理有必定之稱也。欲辯其實，則殊其名，欲宣其志，則立其稱，名逐物而遷，言因理而變，此猶聲發響應，形存影附，不得相與為二，苟其不二，則無不盡，吾故以為盡矣。

*謳謠

《爾雅》曰：徒歌謂之謠。

《毛詩》曰：心之憂矣。我歌且謠。

《左傳》曰：宋城，華元為植，巡功。城者謳曰：睅其目，皤其腹，棄甲而復，于思于思，棄甲復來。

《家語》曰：孔子相魯，齊人歸女樂，魯君淫荒，孔子遂行，師乙送孔子曰：吾欲歌，可乎。歌曰：彼婦人之口，可以出走，彼婦人之謁可以死敗，優哉游哉。聊以卒歲。

《列子》曰：堯微服遊康衢。童兒謠曰：立我蒸民，莫匪爾極，不識不知，順帝之則。事具雜文部詩篇。

《韓子》曰：齊桓公飲酒醉，遺其冠，恥之。管仲曰：公不雪之以政。公曰：善，因發倉，賜貧窮。三日而民歌之曰：公胡不復遺其冠乎。

《呂氏春秋》曰：魏襄王使史起為鄴令，引漳水灌田，民大得利。相與歌曰：鄴有聖令為史公，決漳水，灌鄴旁，終古斥鹵生稻粱。

《史記》曰：曹參為漢相國。百姓歌之曰：蕭何為法，講若畫一，曹參代之，守而勿失，載其清靜，民以寧一。又曰：衛子夫為皇后，弟青貴震天下。天下歌之曰：生男無喜，生女無怒，獨不見衛子夫霸天下。

《漢書》曰：趙中大夫白公奏川渠引涇水，民得其饒。歌之曰：田於何所，池陽谷口，鄭國在前，白渠起後，舉鍤為雲，決渠為雨，涇水一石，其泥數斗。事具產業部田篇。又曰：馮立為西河上郡，在職公廉，與野王相代，治行相似而多恩。吏民乃歌曰：大馮君，小馮君，兄弟繼踵相因循，聰明聖智惠吏民，政如魯衛德化均，周公康叔猶二君。

《東觀漢記》曰：張湛為漁陽太守，開田八千餘頃，勸民耕種，以致殷富。百姓歌曰：桑無附枝，麥秀兩歧，張君為政，樂不可欺。事具職官部刺史篇。又曰：廉範，字叔度，為蜀郡太守，舊制禁民夜作，以防火，範乃毀削先令，但嚴儲水而已。百姓歌之曰：廉叔度，來何暮，不禁火，民安堵，昔無一襦，今有五蔥。事具職官部刺史篇。

《新序》曰：延陵季子，以劍帶徐君墓樹。徐人歌之曰：延陵季子兮，不忘舊故，脫千金之劍，以帶丘墓。事具懷舊篇。

謝承《後漢書》曰：岑胵遷魏郡大守。人歌之曰：我有枳棘，岑君伐之，我有蟊賊，岑君遏之，狗犬不驚，足下生𣯛，含哺鼓腹，焉知凶災，我嘉我生，獨丁斯時，美哉岑君，於戲在茲。又曰：皇甫嵩，請冀州一年田租，以贍飢民。百姓歌曰：天下亂兮市為墟，母不保子妻失夫，賴得皇甫復汝居。事具職官部刺史篇。又曰：劉騊駼除摐陽長，以病免。吏民思而歌之曰：悒然不樂，思我劉君，何時復來，安此下民。事具職官部縣令篇。又曰：郭賀，字喬卿，為荊州刺史，到官有殊政。百姓歌曰：厥德仁明郭喬卿，忠正朝廷上下平。事具職官部刺史篇。

《續漢書》曰：張霸為會稽郡，越賊歸附。童謠曰：棄我戟，捐我矛，盜賊盡，吏皆休。又曰：李燮拜京兆，詔發西園錢，君上封事，遂上不發，吏民愛敬。乃謠曰：我府君，道教舉，恩如春，威如虎，剛不吐，弱不茹，愛如母，訓如父。

《吳志》曰：周瑜少精意於音樂，三爵之後，其有闕誤，瑜必知之，知之必顧。時人謠曰：曲復誤，周郎顧。

《吳錄》曰：王譚，字世容，為成武令，民服德化，宿惡奔迸。父老歌曰：王世容，治無雙，省徭役，盜賊空。

王隱《晉書》曰：王祥為本州別駕。時人歌曰：海沂之康，實賴王祥，邦國不空，別駕之功。又曰：裴秀年十歲餘。時人謠曰：後進領袖有裴秀。又曰：諸葛恢，字道明，荀闓，字道明，蔡謨，字道明，有名譽，號曰中興三明。時人歌之曰：京師三明各有名，蔡氏儒雅荀葛清。

《續安帝紀》曰：司馬休之兄尚，為桓玄所敗，休之奔淮泗，頗得彼之人心。從者為之歌曰：可憐司馬公，作性甚溫良，憶昔水邊戲，使我不能忘。

《會稽典錄》曰：徐弘，字聖通，為汝陰令，誅鋤姦桀，道不拾遺。民歌之曰：徐聖通，政無雙，平刑罰，姦宄空。

《文士傳》曰：束晢，太康中大旱，晢乃令邑人躬共請雨，三日水三尺。百姓為之歌曰：束先生，通神明，請天三日甘雨零，我黍以育，我稷以生，何以酬之，報束長生。

《殷氏世傳》曰：殷褒為滎陽令，廣築學館，會集朋徒，民知禮讓。乃歌曰：滎陽令，有異政，脩立學校人易性，令我子弟恥訟爭。

車頻《秦書》曰：符堅時，關隴百姓豐樂。民歌之曰：長安大街，兩邊種槐，下走朱輪，上有鸞栖。

《趙書》曰：劉曜討陳安於隴域，安死。乃謠曰：隴城健兒曰陳安，體幹雖小腹中寬，愛養將士同心肝。事具軍器槊篇。

《趙書》曰：汲桑，六月盛暑，重裘累茵，使人扇，患不清涼，斬扇者。時軍中為之謠曰：士為將軍何可羞，六月重茵被豹裘，不識寒暑斬他頭。

《襄陽耆舊記》曰：山季倫每臨習池，未曾不大醉而還。恆曰：我高陽池中也。襄陽城中小兒歌之曰：山公何所去，往至高陽池，日夕倒載歸，酩酊無所知，時時能騎馬，倒著白接離，舉鞭向葛強，何如并州兒。

《世說》曰：郤超王珣，並以俊才，為桓大司馬所眷，珣為主簿，超為記室參軍，超為人多鬚，珣形狀短小。時人為之歌曰：髯參軍，短主簿，能令公喜，能令公怒。

《晉夏侯湛長夜謠》曰：日暮兮初晴，天灼灼兮遐清，披雲兮歸山，垂景兮照庭，列宿兮皎皎，星稀兮月明，亭檐隅以逍遙兮，盻大虛以仰觀，望閶闔之昭晰兮，麗紫微之暉煥。

《晉湛方生懷歸謠》曰：辭衡門兮至歡，懷生離兮苦辛，豈羈旅兮一慨，亦代謝兮感人，四運兮道盡，化新兮歲故，氣慘慘兮凝晨，風悽悽兮薄暮，雨雪兮交紛，重雲兮四布，天地兮一色，六合兮同素，山木兮摧披，津壑兮凝冱，感羈旅兮苦心，懷桑梓兮增慕，胡馬兮戀北，越鳥兮依陽，彼禽獸兮尚然，況君子兮去故鄉，望歸塗兮漫漫，盻江流兮洋洋，思涉路兮莫由，欲越津兮無梁。

《陳沈炯獨酌謠》曰：獨酌謠，獨酌獨長謠，智者不我顧，愚夫余未要，不愚復不智，誰當余見招，所以成獨酌，一酌傾一瓢，生涯本漫漫，神理暫超超，一酌矜許史，再酌傲松喬，頻煩四五酌，不覺凌丹霄，倏忽厭五鼎，俄然賤九韶，彭殤無異葬，夷跖可同朝，龍蠖非不屈，鵬鷃但逍遙，寄語號呶侶，無乃大塵囂。

*吟

《說文》曰：吟，歎也。

《釋名》曰：吟，嚴也。其聲本出於憂愁，故聲嚴肅，使聽之悽歎也。

《毛詩序》曰：吟詠情性，以風其上。

《鹽鐵論》曰：曾子傍山而吟，山鳥下翔。

《東觀漢記》曰：梁鴻常●戶吟詠書記。

《魏志》曰：管輅隨軍西行，過毌丘儉墓下，倚松樹哀吟，精神不樂，人問其故。輅曰：林木雖茂，無形可久，碑誄雖美，無後可守。

《陳武別傳》曰：陳武，字國本，休屠胡人，常騎驢牧羊，諸家牧豎十數人，或有知歌謠者，武遂學太山梁父吟，幽州馬客吟及行路難之屬。

《文士傳》曰：李康，清廉有志節，不能和俗，為鄉里豪右所共害，故宦塗不進，作遊山九吟。

《蜀志諸葛亮梁父吟》曰：步出齊城門，遙望蕩陰里，里中有三墳，纍纍正相似，問是誰家冢，田強古冶子，力能排南山，文能絕地理，一朝被讒言，二桃殺三士，誰能為此謀，國相齊晏子。

《晉潘尼逸民吟》曰：我顧傲，世自遺，舒志六合，由巢是追，沐浴池洪迅羽衣，陟彼名山，採此芝薇，朝雲靉靆，行露未晞，遊魚群戲，翔鳥雙飛，逍遙博觀，日晏忘歸，嗟哉世士，從我者誰。

*嘯

《雜字解詁》曰：嘯，吹聲。

《毛詩》曰：有女仳離，條其嘯矣遇人之不淑矣。

《列女傳》曰：魯漆室邑之女，過時未適人，倚柱而嘯，傍人聞之，心莫不為之慘者。鄰婦從之遊曰：何嘯之悲也。子欲嫁乎。吾為子求偶。漆室女曰：吾豈為不嫁之故而悲哉。憂吾君老太子少也。

《莊子》曰：童子夜嘯，鬼數若齒。

《吳越春秋》曰：吳王闔閭，將欲伐楚，登臺向南風而嘯，有頃而歎，群臣莫有曉王意者，伍子胥深知王憂，乃薦孫武，善為兵法，人莫知其能。

《魏略》曰：諸葛亮在荊州遊學，每晨夜，常抱膝長嘯。

《竹林七賢論》曰：阮籍，性樂酒，善嘯，聲聞數百步。又曰：籍常箕踞嘯歌，酣放自若，時蘇門山中，忽有真人在焉。籍親往尋，其人擁膝巖巔，遂登嶺從之，箕坐相對，籍乃商略終古以問之，仡然不應，籍因對之長嘯，有間。彼乃齗然笑曰：可更作，籍乃為嘯，意盡，退還半嶺，嶺巔●然有聲，若數部鼓吹，顧瞻乃向人之嘯也。

《孫登別傳》曰：孫登，魏末處卭北山中，以石室為宇，編草自覆，阮嗣宗聞登而往造焉。適見苫蓋被髮，端坐巖下鼓琴，嗣宗自下趍之，既坐，莫得與言，嗣宗乃嘲嘈長嘯，與鼓琴音諧會雍雍然，登乃逌爾而笑，因嘯和之，妙響動林壑。事具樂府部琴篇。

《晉陽秋》曰：嵇康見孫登，登對之嘯，時不言。

《郭子》曰：劉道真少時，善歌嘯，有一老姥，識其非常之人，甚樂其歌嘯，乃殺豚進之，道真食豚不謝。

《潯陽記》曰：桓宣穆使人尋廬山。見一人謂之曰：君過前嶺，必逢二年少，相隨長嘯，試要問之，若不與言者，可速去，此人過嶺，果見二年少，以袂掩鼻長嘯，狀如惡鼻，呼不與言。

《世說》曰：晉文王德盛功大，坐席嚴敬，擬於王者，唯阮籍箕踞嘯歌，酣放自若。又曰：劉越石為胡騎所圍，城中窘迫，劉乘月登樓清嘯，胡賊聞之，皆悽然長歎。

《搜神記》曰：趙炳嘗臨水，從船人乞渡，船人不許，炳乃張蓋坐其中，長嘯呼風，亂流而濟。

《漢晉春秋》曰：桓帝幸樊城，百姓莫不觀之，有一老父，獨耕不輟，議郎張溫使問焉。父嘯而不答。

《王廙別傳》曰：王導與庾亮遊于石頭，會遇廙至，爾日迅風飛帆，廙倚樓而長嘯，神氣甚逸。

《神境記》曰：滎陽郡西有靈源山，有石髓紫芝，昔者有採藥此山，聞林谷閒有長嘯者，今樵人往往猶聞焉。

《異苑》曰：尋陽姑石，在江之坻，初桓玄至西下，令人登之，中嶺便聞長嘯，聲甚清澈，至峰，見一人箕踞石上。

《夢書》曰：夢吹嘯者，欲有求。

【詩】《晉陸雲詩》曰：逍遙近南畔，長嘯作悲歎。

《晉郭璞詩》曰：綠羅結高林，蒙籠蓋一山，中有冥寂士，靜嘯撫清絃。

【賦】晉成公綏《嘯賦》曰：逸群公子，體奇好異，傲世忘榮，絕棄人事，於是延友生，集同好，精性命之至機，研道德之玄奧，邈跨俗而遺身，乃慷慨而長嘯，發妙聲於丹脣，激哀音於皓齒，響抑揚而潛轉，氣衝鬱而熛起，協黃宮於清角，雜商羽於流徵，飄遊雲於泰清，集長風乎萬里，諒自然之至音，非絲竹之所擬，是故聲不假器，用不借物，近取諸身，役心御氣，動脣有曲，發口成音，觸類感物，因歌隨吟，清激切於竽笙，優潤和於瑟琴，列列飆揚，啾啾響作，奏胡馬之長思，向寒風乎北朔，又似鴻鴈之揚鶵，群鳴號乎沙漠，故能因形創聲，隨事造曲，應物無窮，機發響速，乃吟詠而發散，聲繹繹而響連，心滌蕩而無累，志離俗而飄然。

《晉殷仲堪將離詠》曰：爾乃理轡杖策，或乘或步，行悲歌以諧歡，朗長嘯以啟路。

【書】《晉桓玄與袁宜都書論嘯》曰：讀卿歌賦，序詠音聲，皆有清味，然以嘯為髣彿有限，不足以致幽旨，將未至耶，夫契神之音，既不俟多贍，而通其致，苟一音足以究清和之極，阮公之言，不動蘇門之聽，而微嘯一鼓，玄默為之解顏，若人之興逸響，惟深也哉。

《袁山松答桓南郡書》曰：嘯有清浮之美，而無控引之深，歌窮測根之致，用之彌覺其遠，至乎吐辭送意，曲究其奧，豈脣吻之切發，一往之清泠而已哉。若夫阮公之嘯，蘇門之和，蓋感其一奇，何為徵此一至，大疑嘯歌所拘耶。

*笑

《說文》曰：欣，笑喜也。

《易》曰：同人，先號咷而後笑。又曰：旅人，先笑而後號咷。又曰：笑言啞啞。

《毛詩》曰：終風且暴，顧我則笑，謔浪笑傲，中心是悼。又曰：兄弟不知，咥其笑矣。又曰：載笑載言。又曰：宴笑語兮。

《左傳》曰：晉侯使郤克徵會于齊，齊頃公帷婦人，使觀之，郤子登，婦人笑於房。又曰：晉士彌牟送叔孫于箕，叔孫使梁其跮待于門內。曰：余左顧而欬，乃殺之，右顧而笑，乃止。

《穀梁傳》曰：季孫行父禿，晉郤克跛，衛孫良夫眇，曹公子首僂，同聘於齊，齊使禿者御禿者，跛者御跛者，僂者御僂者，蕭同叔子處臺而笑之，客不悅。事具治政部。

《論語》曰：子問公叔文子於公明賈曰：信乎夫子不言不笑不取乎。公明賈對曰：夫子時然後言，人不厭其言，樂然後笑，人不厭其笑，義然後取，人不厭其取。又曰：子游為武城宰，子之武城，聞弦歌之聲。夫子莞爾而笑曰：割雞焉用牛刀。

《禮斗威儀》曰：君桑土而王，其民人好大笑。

《樂聲儀》曰：人情喜則笑矣。

《老子》曰：下士聞道，大笑之，不笑，不足以為道。

《晏子》曰：齊景公置酒泰山，公四望喟然歎，泣數行。曰：寡人將去此堂國者而死耶，左右泣者三人。晏子搏髀仰天大笑曰：樂哉今之飲也。公怒曰：子笑何也。對曰：臣見怯君一，諛臣三，是以大笑，公慚。

《瑣語》曰：師曠御晉平公鼓瑟。輟而笑曰：齊君與其嬖人戲，墜於床而傷其臂。平公命人書之曰：某月某日，齊君戲而傷，問之於齊侯。笑曰：然，有之。

《楚辭》曰：若有人兮山之阿，被薜荔兮帶女蘿，既含睇兮又宜笑，子慕予兮善窈窕。又曰：行不群以顛越兮，又眾兆之所咍。

《呂氏春秋》曰：戎常寇周，幽王擊鼓，諸侯皆至，褒姒大悅而笑，王欲褒姒之笑，數擊鼓而諸侯至，無寇，及真寇至，擊鼓而諸侯不來，遂為戎所滅。

《史記》曰：孫子試兵，以王寵姬二人，以為軍隊長，三鼓，宮女皆掩口而笑。又曰：孟嘗君過趙平原君客之，趙人聞孟嘗君賢，出觀之。皆大笑曰：始以薛公為魁梧也。然今視之，乃眇小丈夫耳。又曰：高祖奉玉卮為太上皇壽。曰：始大人常以臣無賴，不能治產業，不如仲力，今某之業所就，孰與仲多，殿上群臣皆呼萬歲，大笑為樂。

《漢書》曰：匡衡能解詩。諸儒為之語曰：無說詩，匡鼎來，匡說詩，解人頤。事具雜部詩篇。

《蜀志》曰：馬忠為人寬濟，有度量，但大笑而已，忿怒不形於色。

《晉中興書》曰：石勒與李陽相近，陽性剛愎，每爭漚麻池，共相撲打，互有勝負，勒既貴，召陽至，引入，言及平生，酒酣。宣陽肘曰：卿年老，臂中故有力不，頗復與人鬥耶，孤往數得卿拳，卿亦快得孤毒手，因大笑。又曰：勒治門閤至峻，有醉胡乘馬，徑入府門，勒問門吏馮翥，向走馬入門，為是何人，翥惶遽，誤對忘諱，向有醉胡，乘馬馳來，即已訶問，胡人難與語，非小吏所制。勒笑曰：胡正自難可與言。

《蜀記》曰：譙周，字允南，體貌素朴，無造次辯論之才，諸葛亮領益州牧，州為勸學從事，初見，左右皆笑，既出，有司請推笑者。亮曰：孤欲不能忍，況左右乎。

《世說》曰：張華問陸機曰：雲何以不來。機曰：雲有笑疾，恐公未悉，故未敢，俄而雲詣華，華為人多姿制，又好帛纏鬚，雲見而大笑，不能自已。又曰：陸雲好笑，嘗著縗幘上舡，水中自見其影，便大笑不已，幾落水。又曰：桓南郡與道曜講老子，王侍中為主簿，在坐。桓公曰：王主簿可顧名思義，王未有答，且大笑。桓公曰：王思道故能作大家兒笑。

【賦】《晉孫楚笑賦》曰：有度俗之公子，總萬物之細故，心髣彿乎巢由，以得意為至樂，不拘戀乎凡流，會親戚於高宇，結宗盟於綢繆，所以交頸偃仰，推匈指掌，冗洪聲於通谷，順長風以流響，氣參譚以相屬，若將頹而復往，或嚬蹙俛首，狀似悲愁，怫鬱唯轉，呻吟郁伊，或攜手悲嘯，噓天長叫，遲重則如陸沉，輕疾則如水漂，徐疾任其口頰，員合得乎機要，或中路背叛，更相毀賤，傾倚叵我，彫聲迄乎日晏，信天下之笑林，調謔之巨觀也。

