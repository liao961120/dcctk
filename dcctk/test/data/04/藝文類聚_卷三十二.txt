*人部十六

*閨情

《毛詩》曰：自伯之東，首如飛蓬，豈無膏沐，誰適為容。又：角枕粲兮，錦衾爛兮，予美忘此，誰與獨旦。又：我徂東山，滔滔不歸，我來自東，零雨其濛，鸛鳴于垤，婦歎于室。又：采綠，刺怨曠也。幽王之時，多怨曠者，終朝采綠，不盈一匊，予髮曲局，薄言歸沐，終朝采藍，不盈一襜，五日為期，六日不詹。又：靜女其姝，俟我於城隅，愛而不見，搔首踟躕。又：燕爾新婚，如兄如弟。又曰：未見君子，憂心忡忡，亦既見止，亦既覯止，我心則降。又：未見君子，憂心惙惙，亦既見止，亦既覯止，我心則悅。

《左傳》：晉叔向曰：昔賈大夫惡，娶妻而美，三年不言不笑，御以如皋，射雉獲之，其妻始笑而言。又。晉文公謂季隗曰：待我二十五年不來而後嫁。季隗曰：我二十五年矣。又如是而嫁，則就木焉。

《說苑》曰：齊王起九重之臺，募國中能畫者，賜之錢，有敬君，居常飢寒，其妻妙色，敬君工畫臺，貪賜畫臺去家日久，思憶其妻，像向之而笑，傍人見以白王，王召問之。對曰：有妻如此，去家日久，心常念之，竊畫其像，以慰離心，不悟上聞。

《漢張敞為婦畫眉》：帝知問之。敞曰：閨房之內，夫婦之私，有過此者。又：李夫人得幸武帝而卒，上憐憫焉。圖畫其像於甘泉宮，初李夫人病篤，上自臨候之。夫人蒙被謝曰：妾久寢病，形貌毀壞，不可以見帝。上曰：夫人病亦甚，殆將不起，一見我，屬託王及兄弟，豈不快哉。夫人曰：尊官在帝，不在一見，上復言，欲必見之，夫人遂轉面向壁歔欷，上不悅而起。夫人姉妹讓之曰：獨不可一見上，屬託兄弟耶。夫人曰：不見帝者，乃欲深託兄弟也。夫以色事人者，色衰則愛弛，上所戀戀念我，以平生容貌也。今見我毀壞，顏色非昔，必且畏惡我，尚肯思復錄其兄弟哉。

《風俗通》曰：有張伯偕仲偕兄弟，形貌絕相類，仲偕妻新粧竟，忽見伯偕。乃戲問曰：今日粧飾好不。伯偕應之曰：我伯偕也。妻乃趍避之，須臾，又見伯偕，猶以為仲偕，告云，向大錯誤。伯偕曰：我故伯偕也。

《世說》曰：王渾妻鍾夫人，每嘗卿渾。渾曰：詎可爾。妻曰：憐愛卿，是以卿卿，我不卿卿，誰當卿卿。又曰：荀奉蒨妻曹氏，有豔色，妻常病熱，奉蒨乃出中庭取冷，還，以家熨之，妻亡人弔，不哭而神傷，無幾，奉蒨亦卒。又曰：孫楚妻亡，至祥，仍為詩以悼之。王武子見其文曰：未知文生於情，情生於文，見此使人增伉儷之重。

《湘川記》曰：舜巡狩蒼梧而崩，三妃不從，思憶舜，以淚染竹，竹盡為班。

【詩】《古詩》曰：青青河畔草，鬱鬱園中柳，盈盈樓上女，皎皎當窗牖，峨峨紅粉粧，纖纖出素手，昔為娼家女，今為蕩子婦，蕩子行不歸，空床難獨守。又曰：上山採蘪蕪，下山逢故夫，長跪問故夫，新人復何如，新人雖云好，未若故人姝，其色似相類，手爪不相如，新人從門入，故人從閤去，新人工織縑，故人工織素，織縑日一匹，織素五丈餘，持縑將比素，新人不如故。又曰：蘭若生春陽，涉冬猶盛滋，願言追昔愛，情款感四時，美人在雲端，天路隔無期。

《後漢焦仲卿妻劉氏》：為姑所遣，時人傷之。作詩曰：孔雀東南飛，五里一徘徊，十三能織綺，十四學裁衣，十五彈箜篌，十六誦書詩，十七嫁為婦，心中常苦悲，君既為府史，守節情不移，雞鳴入機織，夜夜不得息，三日斷五疋，大人故言遲，非為織作遲，君家婦難為，妾有繡腰襦，葳蕤金縷光，紅羅複斗帳，四角垂香囊，交文象牙簟，宛轉素絲繩，鄙賤雖可薄，猶中迎後人。

《魏陳王曹植詩》曰：攬衣出中閨，逍遙步兩楹，閑房何寂寥，綠草被階庭，空穴自生風，百鳥翩南征，春思安可忘，憂戚與君并，佳人在遠道，妾身單且煢，歡會難再遇，蘭芝不重榮，人皆棄舊愛，君豈若平生，寄松為女蘿，依水如浮萍，身奉衿帶，朝夕不墮傾，儻終顧眄恩，永副我中情。又曰：明月照高樓，流光正徘徊，上有愁思婦，悲歎有餘哀，借問歎者誰，云是客子妻，君行踰十年，孤妾常獨栖，君若清路塵，妾若濁水泥，浮沉各異勢，會合何時諧，願為西南風，長遊入君懷，君懷時不開，妾心將何依。又曰：西北有織婦，綺縞何繽紛，明晨秉機杼，日晏不成文，太息終長夜，悲嘯入青雲，妾身守空房，良人從行軍，自期三年歸，今已歷九春，孤鳥繞樹翔，噭噭鳴索群，願為南流景，馳光見我君。

《魏徐幹室思詩》曰：浮雲何洋洋，願因通我辭，一逝不可歸，嘯歌久踟躕，人離皆復會，我獨無反期，自君之出矣。明鏡開不治，思君如流水，何有窮已時。

《晉潘岳內顧詩》曰：靜居懷所歡，登城望四澤，春草鬱青青，桑者何弈弈，芳林振丹榮，淥水激素石，初征冰未泮，忽焉振絺綌，漫漫三千里，迢迢遠行客，馳情戀朱顏，寸陰過盈尺，夜愁極清晨，朝悲終日夕，山川自悠永，願言良不獲，別嶺訴歸期，雲沉不可釋。

《晉陸機為陸思遠婦作詩》曰：二合兆嘉偶，女子禮有行，潔己入德門，終遠母與兄，如何躭時寵，遊宦忘歸寧，雖為三載婦，顧景媿虛名，歲暮饒悲風，洞房涼且清，拊枕循薄質，非君誰見榮，離君多悲心，寤寐勞人情，敢忘桃李陋，側想瑤與瓊。又擬青青河畔草詩曰：靡靡江離草，熠爍生河側，皎皎彼姝女，婀娜當軒織，粲粲嬌容姿，灼灼美顏色，良人遊不歸，偏栖獨隻翼，空房來悲風，中夜起歎息。又《擬蘭若生春陽詩》曰：嘉樹生朝陽，凝想封其條，執心守時信，歲寒終不凋，美人何其曠，的的在雲霄。

《晉張華情詩》曰：北方有佳人，端坐鼓鳴琴，終晨撫管絃，日夕不成音，憂來結不解，我思存所欽。又《情詩》曰：君居北海陽，妾在江南陰，懸貌極脩途，山川阻且深，承懽注隆愛，結分投所欽，銜恩守篤義，萬里託微心。又詩曰：遊目四野外，逍遙獨延佇，蘭蕙緣清渠，繁華陰淥渚，佳人不在茲，取之欲誰與，巢居知寒風，穴處知陰雨，不曾遠別離，安知慕儔侶。

《宋孝武帝擬室思詩》曰：自君之出矣。金翠闇無精，思君如日月，迴還晝夜生。宋江夏劉義恭擬詩曰：自君之出矣。笥錦廢不開，思君如清風，曉夜嘗徘徊。

《宋顏師伯擬詩》曰：自君之出矣。芳帷低不舉，思君如迴雪，流亂無端緒。

《齊王融秋胡詩》曰：日月共為照，松筠俱以貞，佩紛甘自遠，結鏡待君明，且協金蘭好，方愉琴瑟情，佳人忽千里，空閨積思生。

《梁簡文帝詠人棄妾詩》曰：昔時嬌玉步，含羞花燭邊，豈言心愛斷，銜啼私自憐，但覺歡成愁，非關醜易妍，獨鵠罷中路，孤鸞死鏡前。又《春宵詩》曰：花樹含春藂，羅帳夜長空，風聲隨篠韻，月色與池同，綵牋徒自襞，無信往雲中。又《曉思詩》曰：晨禽爭學囀，朝花亂欲開，鑪煙入斗帳，屏風隱鏡臺，紅粧幾盡淚，蕩子何當來。又《冬曉詩》曰：冬朝日照梁，含愁下前床，帷褰竹葉帶，鏡轉菱花光，會是無人覺，何用早紅粧。又《秋閨夜思詩》曰：非關長信別，詎是良人征，九重忽不見，萬恨滿心生，夕門掩魚鑰，宵床悲畫屏，迴月臨階度，吟蟲繞砌鳴，初霜實細葉，秋風吹亂螢，故粧猶累日，新衣裂未成，欲知妾不寐，城外搗砧聲。又《倡樓怨節詩》曰：朝日斜來照戶，春鳥爭飛出林，片光片影皆麗，一聲一囀煎心，上林紛紛花落，淇水漠漠苔浮，年馳節流易盡，何為忍意含羞。又《春別詩》曰：別觀蒲萄帶實垂，江南荳蔻生連枝，無情無意又如此，有心有恨徒別離。又詩曰：可憐淮水去來潮，春隄楊柳覆河橋，淚痕未燥詎終朝，行聞玉佩已相要。又詩曰：桃紅李白若朝粧，羞持憔悴比新芳，不惜暫住君前死，愁無西國更生香。

《梁元帝寒閨詩》曰：烏鵲夜南飛，良人行未歸，池水浮明月，寒風送搗衣，願織迴文錦，因君寄武威。又《閨怨詩》曰：蕩子從遊宦，思妾守房櫳，塵鏡朝朝掩，寒床夜夜空，若非有懽悅，何事久西東，知人相望否，淚盡夢啼中。又《代舊姬有怨詩》曰：寧為萬里隔，乍作死生離，那堪眼前見，故愛逐新移，未展春花落，遽被涼風吹，怨黛舒還斂，啼紅拭復垂，誰能巧為賦，黃金妾不貲。又《別詩》曰：昆明夜月光如練，上林朝花色如霰，花朝月夜動春心，誰忍相思今不見。又詩曰：試看機上蛟龍錦，還瞻庭裏合歡枝，映日通風影珠幔，飄花拂葉度金池，不聞離人當重合，唯悲合罷會成離。又詩曰：門前楊柳亂如絲，直置佳人不自持，適言新作裂紈詩，誰悟今成織素辭。又詩曰：日暮徙倚渭橋西，正見流月與雲齊，若使月光無近遠，應照離人今暝啼。又詩曰：別罷花枝不共攀，別後書信不相關，欲覔行人寄消息，衣常潮水暝應還。又詩曰：三月桃花合面脂，五月新油好煎澤，莫復臨時不寄人，漫道江中無估客。

《梁武陵王蕭妃夜夢詩》曰：昨夜夢君歸，賤妾下鳴機，極知意氣薄，不著去時衣，故言如夢裏，賴得鴈書飛。

《梁范雲擬古詩》曰：自君之出矣。羅帳咽秋風，思君如蔓草，連延不可窮。

《梁王僧孺為何遜舊姬擬上山采蘼蕪詩》曰：出戶望蘭薰，褰簾正逢君，斂容裁一訪，新人詎可聞，新人含笑近，故人含笑隱，妾意在寒松，君心逐朝槿。又《為姬人怨詩》曰：自知心裏恨，還向影中羞，迴持昔慊慊，變作今悠悠，還君與妾扇，歸妾與君裘，絃斷猶可續，心去最難留。又《為人傷近而不見詩》曰：嬴女鳳皇樓，漢姬柏梁殿，詎過仙將死，音容不可見，獨我一心人，同鄉不異縣，異縣不成隔，同鄉更脈脈，脈脈如牛女，□由寄一語。又《作寵姬詩》曰：及君高堂還，值妾妍粧罷，曲房褰錦帳，迴廊步珠屣，玉釵時可挂，羅襦詎難解，再顧連城易，一眄千金買。又《詠姬人詩》曰：窈窕守容華，但歌有情曲，轉眄非無以，斜眉幸相屬，不減許飛瓊，多勝劉璧玉，何因送款款，半飲杯中醁。

《梁蕭子顯春別詩》曰：翻鸚度鷰雙比翼，楊柳千條共一色，但看陌上攜手歸，誰能對此空中憶。又詩曰：幽宮積草自芳菲，黃鳥芳樹情相依，爭風競日常聞響，重花疊葉不通飛，當知此時動妾思，蹔使罷袂拂臣衣。又詩曰：銜悲攬涕別心知，桃花李色任風吹，本如人心不似樹，何意人別似花離。梁劉緩閨怨詩曰：別後春池異，荷盡欲生冰，箱中翦刀冷，臺上面脂凝，纖腰轉無力，寒衣怨不勝。又《秋閨詩》曰：樓上起秋風，絕望秋閨中，燭溜花行滿，香然奩欲空，徒交兩行淚，俱浮粧上紅。

《梁吳筠閨怨詩》曰：胡笳屢悽斷，征蓬未肯還，妾坐江之介，君戍小長安，相去三千里，參差書信難，四時無人見，誰復重羅紈。又《閨怨詩》曰：春草可攬結，妾心正斷絕，綠鬢愁中改，紅顏啼裏滅，非獨淚如珠，亦見珠成血，願為飛鵲鏡，翩翩照離別。又《古意詩》曰：賤妾思不堪，採桑渭城南，帶減連枝繡，髮亂鳳皇簪，花舞依長薄，鵝飛愛淥潭，無由報君此，流涕向春蠶。

《梁庾肩吾春宵詩》曰：征人別來久，年芳復臨牖，燭下夜縫衣，春寒偏著手，願及歸飛鴈，因書向高柳。又《冬曉詩》曰：鄰雞聲已傳，愁人競不眠，月光侵曙後，霜明落曉前，縈鬟起照鏡，誰忍槧花鈿。

《梁劉孝綽春宵詩》曰：春宵猶自長，春心非一傷，月帶園樓影，風飄花樹香，誰能對雙鷰，暝暝守空床。又《冬曉詩》曰：冬曉風正寒，偏念客衣單，臨粧罷鉛黛，含淚翦綾紈，寄語龍城下，詎知書信難。又《古意詩》曰：燕趙多佳麗，白日照紅粧，蕩子十年別，羅衣雙帶長，春樓怨難守，玉階悲自傷，對此歸飛鷰，銜泥繞曲房，差池入綺幕，上下傍雕梁，故居猶尚爾，故人安可忘，徒然枕枕席，誰與同衣裳，空使蘭膏夜，炯炯對繁霜。

《梁何遜閨怨詩》曰：曉河沒高棟，斜月半空庭，窗中度落葉，簾外隔飛螢，含情下翠帳，掩涕閉金屏，旨期今未反，春草寒復青，思君無轉易，何異北辰星。又《詠倡婦詩》曰：曖曖高樓暮，華燭帳前明，羅帷雀釵影，寶瑟鳳鶵聲，夜花枝上發，新月霧中生，誰念當窗牖，相望獨盈盈。

《梁費昶長門怨詩》曰：向夕千悲起，百恨何嗟及，愁思且歸床，羅襦方掩泣，絳樹搖風軟，黃鳥弄聲急，金屋貯嬌時，不言君不入。

《梁劉孝儀閨怨詩》曰：本無金屋寵，長作玉階悲，一乖西北麗，寧復城南期，永巷愁無歇，應門●有時，空勞織素巧，徒為團扇詞，匡床終不共，何由橫自私。

《梁劉孝威春宵詩》曰：花開人不歸，節暖衣須變，迴釵挂反鐶，拭淚繩春線，今夜月輪圓，胡兵必應戰。又《冬曉詩》曰：妾家邊洛城，慣識曉鍾聲，鍾聲猶未盡，漢使報應行，天寒硯水凍，心悲書不成。

《梁劉孝先春宵詩》曰：夜樓明月弦，露下百花鮮，情多意不設，啼罷未歸眠，燉煌定若遠，一信動經年。又《冬曉詩》曰：晨霞影翠帷，思婦織霜絲，經寒牽杼澁，釧冷調梭遲，乍廢倡樓粉，貪赴遠人期。梁王筠閨情詩曰：月出宵將半，星流曉未央，空閨易成響，虛室自生光，嬌羞悅人夢，猶言君在傍。又《向曉閨情詩》曰：北斗行欲沒，東方稍已晞，晨雞初下棲，曉露上霑衣，衾裯徒有設，信誓果相違，詎忍開朝鏡，羞恨掩空扉。又《春遊詩》曰：藂蘭已飛蝶，楊柳半藏鵶，物色相煎蕩，微步出東家，既同翡翠翼，復如桃李花，欲以千金笑，迴君流水車。

《梁陸罩詩》曰：自憐斷帶日，偏恨分釵時，留步惜餘影，含意結愁眉，徒知今異昔，空使怨成思，欲以別離意，獨向蘼蕪悲。

《梁鮑泉寒閨詩》曰：行人消息斷，空閨靜復寒，風急朝機燥，鏡暗晚粧難，從來腰自小，衣帶就中寬。

《梁鄧鏗閨怨詩》曰：暫別猶添恨，何忍別經時，藂桂頻銷葉，庭樹幾攀枝，君言妾貌改，妾畏君心移，終須一相見，併得兩心知。又《月夜閨中詩》曰：閨中日已暮，樓上月初華，樹陰緣砌上，窗影向床斜，開屏寫密書，卷帳照垂花，誰能當此夕，獨處類倡家。梁蕭子暉春宵詩曰：夜夜妾偏栖，百花含露低，蟲聲繞春岸，月色思空閨，倩語長安驛，辛苦寄遼西。又冬曉詩曰：步欄光欲通，曙鳥向西東，燭滅傳餘氣，帷香開曉風，繁花無處盡，還銷寒鏡中。

《梁劉邈秋閨詩》曰：螢飛綺窗外，妾思霍將軍，燈前量獸錦，簷下織花紋，墜露如輕雨，長河似薄雲，秋還百種事，衣成不暇熏。

《梁蕭子雲春思詩》曰：春風蕩羅帳，餘花落鏡奩，池荷正卷葉，庭柳復垂簷，竹柏君自改，團扇妾方嫌，詎能憐故素，終為泣新縑。

《梁何思澄古意詩》曰：故交不可忘，猶如蘭桂芳，新知雖可悅，不異茱萸香，妾有鳳皇曲，非無陌上桑，薦君君不御，抱瑟自悲涼。

《梁朱越賦得蕩子行未歸詩》曰：坐樓愁出望，息意不思春，無奈園中柳，寒時已報人，捉梳羞理鬢，挑朱懶向唇，何當上路晚，風吹還騎塵。

《陳陰鏗南征閨怨詩》曰：湘水舊言深，征客理難尋，獨愁無處道，長啼不自禁，作人憎解佩，從來懶聽音，唯當有夜鵲，南飛似妾心。又《秋閨怨詩》曰：獨眠雖已慣，秋來只自愁，火籠恆暖腳，行障鎮床頭，眉含黛俱斂，啼將粉共流，誰能無限別，唯守一空樓。

《陳李爽山家閨怨詩》曰：山中多早梅，荊扉達曙開，竹巾君自折，荷衣誰為裁，行雲無處所，人住在陽臺。

《陳張正見山家閨怨詩》曰：王孫春好遊，雲鬢不勝愁，離鴻暫罷曲，別路已經秋，山中桂花晚，勿為俗人留。又《賦得佳期競不歸詩》曰：良人萬里向河源，倡婦三秋思柳園，路遠寄詩空織錦，宵長夢反欲驚魂，飛蛾屢繞帷前燭，衰草還侵階上玉，銜啼拂鏡不成粧，促柱繁絃還亂曲，時忿年移競不歸，偏憎信急夜縫衣，流螢映月明空帳，疏葉從風入斷機，自對孤鸞向影絕，終無一鴈帶書飛。

《陳徐湛賦得班去趙姬升詩》曰：班姬與飛燕，俱侍漢王宮，不意恩情歇，偏將衰草同，香飛金輦外，苔上玉階中，今日悲團扇，非是為秋風。

《隋江總賦得空閨怨詩》曰：蕩妻怨獨守，盧姬傷獨居，瑟上調絃落，機中織素餘，自羞淚無燥，翻覺夢成虛，復嗟長信閤，寂寂往來疏。又《為姬人怨服散詩》曰：天寒海水慣相知，空床明月不相宜，庭中芳桂憔悴葉，井上疏桐零落枝，寒燈作花羞夜短，霜鴈多情恆結伴，非為隴水望秦川，直置思君腸自斷，薄命夫婿好神仙，逆愁高飛向紫煙，金丹欲成猶百鍊，玉酒新熟幾千年，妾家邯鄲好輕薄，特忿仙童一丸藥，自悲行處綠苔生，何悟啼多紅粉落，莫輕小婦狎春風，羅襪也得步河宮，雲車欲駕應相待，羽衣未去幸須同，不學蕭史還樓上，會逐姮娥戲月中。又《閨怨詩》曰：寂寂青樓大道邊，紛紛白雪綺窗前，池上鴛鴦不獨自，帳中蘇合還空然，屏風有意障明月，鐙火無情照獨眠，遼西水凍春應少，薊北鴻來路幾千，願君關山及早度，念妾桃李片時妍。又詩曰：蜘蛛作絲滿帳中，芳草結葉當行路，紅臉脈脈一生啼，黃鳥飛飛有時度，故人雖故昔經新，新人雖新復應故。

【賦】《梁元帝蕩婦秋思賦》曰：蕩子之別十年，倡婦之居自憐，登樓一望，唯見遠樹含煙，平原如此，不知道路幾千，天與水兮相逼，山與雲兮共色，山則蒼蒼入漢，水則涓涓不測，誰復堪見鳥飛，悲鳴隻翼，秋何月而不清，月何秋而不明，況乃倡樓蕩婦，對此傷情，於時露萎庭蕙，霜封階砌，坐視帶長，轉看腰細，重以秋水文波，秋雲似羅，日黯黯而將暮，風騷騷而渡河，妾怨迴文之錦，君思出塞之歌，相思相望，路遠如何，鬢飄蓬而漸亂，心懷愁而轉歎，愁縈翠眉斂，啼多紅粉漫，已矣哉。秋風起兮秋葉飛，春花落兮春日暉，春日遲遲猶可至，客子行行終不歸。

《梁江淹倡婦自悲賦》曰：日自趙東，來舞漢宮，瑤席金陳，桂枝嬌春，素壁翠樓，明月使秋，歌聲忽散，倡人復愁，君王更衣，露色未晞，侍青鑾以雲徙，夾丹輦以霞飛，願南山之無隙，指壽陵以同歸，俄而綠衣坐奮，白華臥進，屑骨不憐，抵金誰恡，九重以●，高門自蕪，青苔積兮銀閤澁，網羅生兮玉梯虛，度九冬而廓處，經十秋而分居，傷營魄之已盡，畏松柏之無餘，去柏梁以掩袂，出桂柱而斂眉，視朱殿以再暮，撫嬪華而一疑。

《周庾信蕩子賦》曰：蕩子辛苦逐征行，直守長城千里城，隴水恆冰合，關山唯明月，況復空床起怨，倡婦生離，紗窗獨掩，羅帳長垂，新箏不弄，長笛羞吹，常年桂苑，昔日蘭閨，羅敷總髮，弄玉初笄，新歌子夜，舊舞前溪，別後關情無復情，離前明鏡不須明，合歡無信寄，迴紋織未成，遊塵滿床不用拂，細草橫階隨意生，前日漢使著章臺，聞道夫婿定應迴，手巾還欲燥，愁眉即剩開，逆想行人至，迎前含笑來。

【書】《後漢秦嘉與妻書》曰：不能養志，當給郡使，隨俗順時，僶俛當去，知所苦故爾，未有瘳損，想念悒悒，勞心無已，當涉遠路，趨走風塵，非志所慕，慘慘少樂，又計往還，將彌時節，念發同怨，意有遲遲，欲暫相見，有所屬託，今遣車往，想必自力。

《秦嘉妻徐淑答書》曰：知屈珪璋，應奉歲使，策名王府，觀國之光，雖失高素皓然之業，亦是仲尼執鞭之操也。自初承問，心願東還，迫疾惟宜抱歎而已，日月已盡，行有伴例，想嚴莊已辦，發邁在近，誰謂宋遠，企予望之，室邇人遐，我勞如何，深谷逶迤，而君是涉，高山巖巖，而君是越，斯亦難矣。長路悠悠，而君是踐，冰霜慘烈，而君是履，身非形影，何得動而輒俱，體非比目，何得同而不離，於是詠萱草之喻，以消兩家之恩，割今者之恨，以待將來之歡，今適樂土，優遊京邑，觀王都之壯麗，察天下之珍妙，得無目玩意移，往而不能出耶。

《嘉重報妻書》曰：車還空反，甚失所望，兼涼遠別，恨恨之情，顧有恨然，閒得此鏡，既明且好，形觀文彩，世所希有，意甚愛之，故以相與，并寶釵一雙，好香四種，素琴一張，常所自彈也。明鏡可以鑒形，寶釵可以耀首，芳香可以馥身，素琴可以娛耳。

妻又報嘉書曰：既惠音令，兼賜諸物，厚顧慇懃，出於非望，鏡有文彩之麗，釵有殊異之觀，芳香既珍，素琴益好，惠異物於鄙陋，割所珍以相賜，非豐恩之厚，孰肯若斯，覽鏡執釵，情想髣彿，操琴詠詩，思心成結，敕以芳香馥身，喻以明鏡鑒形，此言過矣。未獲我心也。昔詩人有飛蓬之感，班婕妤有誰榮之歎，素琴之作，當須君歸，明鏡之鑒，當待君還，未奉光儀，則寶釵不列也。未侍帷帳，則芳香不發也。

《梁何遜為衡山侯與婦書》曰：昔人遨遊洛汭，會遇陽臺，神仙髣彿，有如今別離，帳前微笑，涉想猶存，而幄裏餘香，從風且歇，掩屏為疾，引領成勞，鏡想分鸞，琴悲別鶴，心如膏火，獨夜自煎，思等流波，終朝不息，始知萋萋萱草，忘憂之言不實，團團輕扇，合歡之用為虛，路邇人遐，音塵寂絕，一日三秋，不足為喻，聊陳往翰，寧寫款懷，遲枉瓊瑤，慰其杼軸。

《周庾信為上黃侯世子與婦書》曰：昔仙人道引，尚刻三秋，神女將梳，猶期九日，未有龍飛劍匣，鶴別琴臺，莫不銜怨而心悲，聞猿而下淚，人非新市，何處尋家，別異邯鄲，那應知路，想鏡中看影，當不含啼，欄外將花，居然俱笑，分杯帳裏，卻扇床前，故是不思，何時能憶，當學海神，逐潮風而來往，勿如織女，待填河而相見。

《陳伏知道為王寬與婦義安主書》：昔魚嶺逢車，芝田息駕，雖見妖婬，終成揮忽，遂使家勝陽臺，為歡非夢，人慚蕭史，相偶成仙，輕扇初開，欣看笑靨，長眉始畫，愁對離粧，猶聞徙佩，顧長廊之未盡，尚分行幰，冀迥陌之難迴，廣攝金屏，莫令愁擁，恆開錦幔，速望人歸，鏡臺新去，應餘落粉，燻爐未徙，定有餘煙，淚滴芳衾，錦花長濕，愁隨玉軫，琴鶴恆驚，已覺錦水丹鱗，素書稀遠，玉山青鳥，仙使難通，綵筆試操，香牋遂滿，行雲可託，夢想還勞，九重千日，詎想倡家，單枕一宵，便如蕩子，當令照影雙來，一鸞羞鏡，勿使窺窻獨坐，恒娥笑人。

