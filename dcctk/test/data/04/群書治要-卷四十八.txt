人主之大患，莫大乎好名，人主好名，則羣臣知所要矣。夫名所以名善者也。善修而名自隨之，非好之之所能得也。苟好之甚，則必僞行要名，而奸臣以僞事應之，一人而受其慶，則舉天下應之矣。君以僞化天下，欲貞信敦樸，誠難矣。雖有至聰至達之主，由無緣見其非，而知其僞，况庸主乎。人主之高而處隩，譬猶游雲夢而迷惑，當借左右以正東西者也。左曰功巍巍矣。右曰名赫赫乎。今日聞斯論，明日聞斯論，苟不校之以事類，則人主囂然自以為名齊乎堯、舜，而化洽乎泰平也。羣臣璅璅皆不足任也。堯、舜之臣，宜獨斷者也。不足任之臣，當受成者也。以獨斷之君，與受成之臣，帥訛僞之俗，而天下治者，未之有也。

夫聖人之修其身，所以御羣臣也。御羣臣也。所以化萬民也。其法輕而易守，其禮簡而易持，其求諸己也誠，其化諸人也深，苟非其人，道不虛行，苟非其道，治不虛應，是以古之聖君之於其臣也。疾則視之無數，死則臨其大斂小斂，為徹膳不舉樂，豈徒色取仁而實違之者哉。乃慘怛之心，出於自然，形於顔色，世未有不自然而能得人自然者也。色取仁而實違之者，謂之虛，不以誠待其臣，而望其臣以誠事己、謂之愚，虛愚之君，未有能得人之死力者也。故書稱君為元首，臣為股肱，期其一體相須而成也。而儉僞淺薄之士，有商鞅、韓非、申不害者，專飾巧辯邪僞之術，以熒惑諸侯，著法術之書，其言云，尊君而卑臣，上以尊君取容於人主，下以卑臣得售其奸說，此聽受之端，參言之要，不可不慎，元首已尊矣。而復云尊之，是以君過乎頭也。股肱已卑矣。而復曰卑之，是使其臣不及乎手足也。君過乎頭而臣不及乎手足，是離其體也。君臣體離，而望治化之洽，未之前聞也。

且夫術家說又云，明主之道，當外御羣臣，內疑妻子，其引證連類，非不辯且悅也。然不免於利口之覆國家也。何以言之，夫善進，不善無由入，不善進，善亦無由入，故湯舉伊尹而不仁者遠，何畏乎驩兜，何遷乎有苗，夫奸臣賊子，下愚不移之人，自古及今，未嘗不有也。百歲一人，是為繼踵，千里一人，是為比肩，而舉以為戒，是猶一噎而禁食也。噎者雖少，餓者必多，未知奸臣賊子處之云何，且令人主魁然獨立，是無臣子也。又誰為君父乎。是猶髠其枝而欲根之蔭，揜其目而欲視之明，襲獨立之迹，而願其扶疏也。

夫徇名好術之主，又有惑焉。皆曰為君之道，凡事當密，人主苟密，則羣臣無所容其巧，而不敢怠於職，此即趙高之教二世不當聽朝之類也。是好乘高履危，而笑先僵者也。易曰：機事不密則害成，易稱機事，不謂凡事也。不謂宜共而獨之也。不謂釋公而行私也。人主欲以之匿病飾非，而人臣反以之竊寵擅權，疑似之間，可不察歟，夫設官分職，君之體也。委任責成，君之體也。好謀無倦，君之體也。寬以得衆，君之體也。含垢藏疾，君之體也。不動如山，君之體也。難知如淵，君之體也。君有君人之體，其臣畏而愛之，此文王所以戒百辟也。夫何法術之有哉。

故善為政者，務在於擇人而已，及其求人也。總其大略，不具其小善，則不失賢矣。故曰：記人之功，忘人之過，宜為君者也。人有厚德，無問其小節，人有大譽，無訾其小故，自古及今，未有能全其行者也。和氏之璧，不能無瑕，隋侯之珠，不能無纇，然天下寶之者，不以小故妨大美也。不以小故妨大美，故能成大功，夫成大功在己而已，何具之於人也。今之從政者，稱聖賢則先乎商韓，言治道則師乎法術，法術之御世，有似鐵轡之御馬，非必能制馬也。適所以梏其手也。

人君之數至少，而人臣之數至衆，以至少御至衆，其勢不勝也。人主任術而欲御其臣無術，其勢不禁也。俱任術則至少者不便也。故君使臣以禮，則臣事君以忠，晏平仲對齊景公，君若弃禮，則齊國五尺之童皆能勝嬰，又能勝君，所以服者，以有禮也。今末世弃禮任術之君之於其身也。得無所不能勝五尺之童子乎。三代之亡，非其法亡也。御法者非其人也。苟得其人，王良、造父能以腐索御奔駟，伊尹、太公能以敗法御捍民，苟非其人，不由其道，索雖堅，馬必敗，法雖明，民必叛。

奈何乎萬乘之主釋人而任法哉。且世未嘗無賢也。求賢之務，非其道、故常不遇之也。除去湯、武聖人之君任賢之功，近觀齊桓，中才之主耳，猶知勞於索人，逸於任之，不疑子糾之親，不忘射鉤之怨，蕩然而委政焉。不已明乎。九合諸侯，壹匡天下，不已榮乎。一曰仲父，二曰仲父，不已優乎。孰與秦二世懸石程書，愈密愈亂，為之愈勤，而天下愈叛，至於弑死，以斯二者觀之，優劣之相懸，存亡之相背，不亦昭昭乎。夫人生莫不欲安存而惡危亡，莫不欲榮樂而惡勞辱也。終恒不得其所欲，而不免乎所惡者何，誠失道也。欲宮室之崇麗也。必懸重賞而求良匠，內不以阿親戚，外不以遺疏遠，必得其人，然後授之，故宮室崇麗，而處之逸樂，至於求其輔佐，獨不若是之公也。唯便辟親近者之用，故圖國不如圖舍，是人主之大患也。

使賢者為之，與不肖者議之，使智者慮之，與愚者斷之，使修士履之，與邪人疑之，此又人主之所患也。夫賞賢使能，則民知其方，賞罰明必，則民不偷，兼聰齊明，則天下歸之，然後明分職，序事業，公道開而私門塞矣。如此，則忠公者進而佞悅者止，虛僞者退而貞實者起，自羣臣以下至乎庶人，莫不修己，而後敢安其職業，變心易慮，反其端慤，此之謂政化之極，審斯論者，明君之體畢矣。

凡人臣之於其君也。猶四支之戴元首，耳目之為心使也。皆相須而成為體，相得而後為治者也。故虞書曰：臣作股肱耳目，而屠蒯亦云，汝為君目，將司明也。汝為君耳，將司聰也。然則君人者、安可以斯須無臣，臣人者，安可以斯須無君，斯須無君，斯須無臣，是斯須無身也。故臣之事君，猶子之事父而加敬焉。父子至親矣。然其相須尚不及乎身之與手足也。身之於手足，可謂無間矣。然而聖人猶復督而致之，故其化益淳，其恩益密，自然不覺教化之移也。奸人離而間之，故使其臣自疑於下，而令其君孤立乎上，君臣相疑，上下離心，乃奸人之所以為劫殺之資也。然夫中才之主，明不及乎治化之原，而感於僞術似是之說，故備之愈密，而奸人愈甚，譬猶登高者，愈懼愈危，愈危愈墜，孰如早去邪徑而就夫大道乎。

凡士之結髮束修，立志於家門，欲以事君也。宗族稱孝焉。鄉黨稱悌焉。及志乎學，自托於師友，師貴其義而友安其信，孝悌以篤，信義又著，以此立身，以此事君，何待乎法，然後為安，及其為人臣也。稱才居位，稱能受禄，不面譽以求親，不偷悅以苟合，公家之利，知無不為也。上足以尊主安國，下足以豐財阜民，謀事不忘其君，圖身不忘其國，內匡其過，外揚其義，不下比以暗上，不上同以病下，見善行之如不及，見賢舉之如不容，內舉不避親戚，外舉不避仇讎，程功積事而不望其報，進賢達能而不求其賞，道塗不争，險易之利，見難而無苟免之心，其身可殺而其守不可奪，此直道之臣所以佐賢明之主，致治平之功者也。

若夫主明而臣暗，主暗而臣僞，有盡忠不見信，有見信而不盡忠，溷淆於臣主之分，出入於治亂之間，或被褐懷玉以待時，或巧言令色以容身，又可勝盡哉。是以古之全其道者，進則正，退則曲，正則與世樂其業，曲則全身歸於道，不傲世以華衆，不立高以為名，不為苟得以偷安，不為苟免而無耻，夫修之於鄉閭，壞之於朝廷，可惜也。修之於己立，壞之於闔棺，可惜也。君子惜茲二者，是以有殺身以成仁，無求生以害仁，况害仁以求寵乎。故孔子曰：不義而富且貴，於我如浮雲，若夫智慮足以圖國，忠貞足以悟主，公平足以懷衆，温柔足以服人，不排毁以取進，不刻人以自入，不苟容以隱忠，不耽禄以傷高，通則使上恤其下，窮則教下順其上，故用於上則民安，行於下則君尊，可謂進不失忠，退不失行，此正士之義，為臣之體也。

凡趣舍之患，在於見可欲而不慮其敗，見可利而不慮其害，故動近於危辱，昔孫叔敖三相楚國而其心愈卑，每益禄而其施愈博，位滋高而其禮愈恭，正考父傴僂而走，晏平仲辭其賜邑，此皆守滿以衝，為臣之體也。夫不憂主之不尊於天下，而唯憂己之不富貴，此古之所謂庸人，而今之所謂顯士，小人之所榮慕，而君子之所以為耻也。

凡人臣之論，所以事君者有四，有賢主之臣，有明主之臣，有中主之臣，有庸主之臣，上能尊主，下能壹民，物至能應，事起能辨，教化流於下，如影響之應形聲，此賢主之臣也。內足以壹民，外足以拒難，民親而士信之，身之所長，不以怫君，身之所短，不取功，此明主之臣也。君有過事，能壹心同力相與諫而正之，以解國之大患，成君之大榮，此中主之臣也。端殼而守法，壹心以事君，君有過事雖不能正諫，其憂見於顔色，此庸主之臣也。以庸主之臣也事賢主則從，以賢主之臣事庸主則凶，古之所以成其名者，皆度主而行者也。修之在己，而遭遇有時，是以古人抱麟而泣也。

夫名不可以虛僞取也。不可以比周争也。故君子務修諸內而讓之於外，務積於身而處之以不足，夫為人臣，其猶土乎。萬物載焉而不辭其重，水瀆污焉而不辭其下，草木殖焉而不有其功，此成功而不處，為臣之體也。若夫處大位，任大事，荷重權於萬乘之國，必無後患者，其上莫如推賢讓能而安隨其後，不為管仲，即為鮑叔耳，其次莫如廣樹而并進之，不為魏成子即為翟黄耳，安有壅君蔽主專權之害哉。此事君之道，為臣之體也。

夫行也者，舉趾所由之徑路也。東西南北之趣舍也。君子小人之分界也。吉凶榮辱之皂白也。由南則失北也。由東則失西矣。由乎利則失為君子，由乎義則失為小人，吉凶榮辱之所由生，義利為之本母也。是以君子慎趣舍焉。

夫君子直道以耦世，小人枉行以取容，君子揜人之過以長善，小人毁人之善以為功，君子寬賢容衆以為道，小人徼訐懷詐以為智，君子下學而無常師，小人耻學而羞不能，此又君子小人之分界也。君子心有所定，計有所守，智不務多，務行其所知，行不務多，務審其所由，安之若性，行之如不及，小人則不然，心不在乎道義之經，口不吐乎訓誥之言，不擇賢以托身，不力行以自定，隨轉如流，不知所執，此又君子小人之分界也。

君子之養其心，莫善於誠，夫誠，君子所以懷萬物也。天不言而人推高焉。地不言而人推厚焉。四時不言而人期焉。此以至誠者也。誠者，天地之大定，而君子之所守也。天地有紀矣。不誠則不能化育，君臣有義矣。不誠則不能相臨，父子有禮矣。不誠則疏，夫婦有恩矣。不誠則離，交接有分矣。不誠則絕，以義應當，曲得其情，其唯誠乎。

孔子曰：為政以德。又曰：導之以德，齊之以禮，有耻且格，然則德之為政大矣。而禮次之也。夫德禮也者，其導民之具歟，太上養化，使民日遷善而不知其所以然，此治之上也。其次使民交讓處勞而不怨，此治之次也。其下正法，使民利賞而歡善，畏刑而不敢為非，此治之下也。夫善御民者，其猶御馬乎。正其銜勒，齊其轡策，均馬力，和馬心，故能不勞而極千里，善御民者，壹其德禮，正其百官，齊民力，和民心，是故令不再而民從，刑不用而天下化治，所貴聖人者，非貴其隨罪而作刑也。貴其隨亂之所生也。是以至人之為治也。民有小罪，必求其善，以赦其過，民有大罪，必原其故，以仁輔化，是故上下親而不離，道化流而不蕰。

夫君子欲政之速行，莫如以道御之也。皋繇瘖而為大理，有不貴乎言也。師曠盲而為太宰，有不貴乎見也。唯神化之為貴，是故聖王冕而前旒，所以蔽明，黈纊充耳，所以揜聰也。觀夫弊俗偷薄之政，耳目以效聰明，設倚伏以探民情，是為以軍政虜其民也。而望民之信向之，可謂不識乎分者矣。難哉。為君也。

夫君尊嚴而威，高遠而危，民者卑賤而恭，愚弱而神，惡之則國亡，愛之則國存，御民者必明此要，故南面而臨官，不敢以其富貴驕人，有諸中而能圖外，取諸身而能暢遠，觀一物而貫乎萬者，以身為本也。夫欲知天之終始也。今日是也。欲知千萬之情，一人情是也。故為政者不可以不知民之情，知民然然上恐脱情字後民乃從令，己所不欲，不施之於人，令安得不從乎。故善政者簡而易行，則民不變，法存身而民象之，則民不怨，近臣便嬖，百官因之而後達，則羣臣自污也。是以為政者必慎擇其左右，左右正則人主正矣。人主正則夫號令安得曲耶。

天下大惡有五，而盗竊不豫焉。一曰心達而性險，二曰行僻而志堅，三曰言僞而辭辯，四曰記醜而喻博，五曰循非而言澤，此五者，有一於人則不可以不誅，况兼而有之，置之左右，訪之以事，而人主能立其身者，未之有也。

夫淫逸盗竊，百姓之所惡也。我從而刑之殘之刻剥之，雖過乎當，百姓不以為暴者，公也。怨曠飢寒，亦百姓之所惡也。遁而陷於法，我從而寬宥之，雖及於刑，必加隱惻焉。百姓不以我為偏者，公也。我之所重，百姓之所憎也。我之所輕，百姓之所憐也。是故賞約而勸善，刑省而禁奸，由此言之，公之於法，無不可也。過輕亦可，過重亦可，私之於法，無可也。過輕則縱奸，過重則傷善，今之為法者，不平公私之分，而辯輕重之文，不本百姓之心，而謹奏當之書，是治化在身而走求之也。

聖人之於法也。已公矣。然猶身懼其未也。故曰：與其害善，寧其利淫，知刑當之難必也。從而救之以化，此上古之所務也。後之治獄者則不然，末訊罪人，則驅而致之，意謂之能，下不探獄之所由生為之分，而上求人主之微旨以為制，謂之忠，其當官也能，其事上也忠，則名利隨而與之，驅世而陷，此以望道化之隆，亦不幾矣。

凡聽訟决獄，必原父子之親，立君臣之義，權輕重之叙，測淺深之量，悉其聰明，致其忠愛，然後察之，疑則與衆共之，衆疑則從輕者，所以重之也。非為法不具也。以為法不獨立，當須賢明共聽斷之也。故舜命皋繇曰：汝作士，惟刑之恤，又復加之以三誶，衆所謂善，然後斷之，是以為法參之人情也。故春秋傳曰：小大之獄，雖不能察，必以情，而世俗拘愚苛刻之吏，以為情也者，取貨賂者也。立愛憎者也。祐親戚者也。陷怨讎者也。何世俗小吏之情與夫古人之懸遠乎。無乃風化使之然邪，有司以此情疑之羣吏，人主以此情疑之有司，是君臣上下不通相疑也。不通相疑，欲其盡忠立節、亦難矣。苟非忠節，免而無耻，免而無耻，以民安所厝其手足乎。

春秋之時，王道浸壞，教化不行，子産相鄭而鑄刑書，偷薄之政，自此始矣。逮至戰國，韓任申子，秦用商鞅，連相坐之法，造參夷之誅，至於始皇兼吞六國，遂滅禮義之官，專任刑罰，而奸邪并生，天下叛之，高祖約法三章，而天下大悅，及孝文即位，躬修玄默，議論務在寬厚，天下化之，有刑厝之風，至於孝武，徵發煩數，百姓虛耗，窮民犯法，酷吏擊斷，奸宄不勝，於是張湯趙禹之屬，條定法令，轉相比况，禁固固疑罔積密，文書盈於机格，典者不能遍睹，奸吏因緣為市，議者咸怨傷之。

凡治獄之情，必本所犯之事以為之主，不放訊，不旁求，不貴多端，以見聰明也。故律正其舉效效疑劾之法，參伍其辭，以求實也。非所以飾實也。但當參伍聰明之耳目，不使獄吏斷練飾治成辭於手也。孔子曰：古之聽獄，求所以生之也。今之聽獄，求所以殺之也。故斥言以破律，詆案以成法，執左道以亂政，皆王誅之所必加也。

夫聽察者，乃存亡之門户，安危之機要也。若人主聽察不博，偏受所信，則謀有所漏，不盡良策，若博其觀聽，納受無方，考察不精，則數有所亂矣。人主以獨聽之聰，考察成敗之數，利害之說，雜而并至，以干窺聽，如此，誠至精之難，在於人主耳，不在竭誠納謀，盡己之策者也。若人主聽察不差，納受不謬則計濟事全，利倍功大，治隆而國富，民强而敵滅矣。若過聽不精，納受不審，則計困事敗，利喪功虧，國貧而兵弱，治亂而勢危矣。聽察之所考，不可不精，不可不審者，如此急也。

凡有國之主，不可謂舉國無深謀之臣，闔朝無智策之士也。在聽策所考精與不精，審與不審耳，何以驗其然乎。在昔漢祖者，聰聽之主也。納陳恢之謀則下南陽，不用婁敬之計則困平城，廣武君者，策謀之士也。韓信納其計則燕、齊舉，陳餘不用其謀則泜水敗，由此觀之，漢祖之聽，未必一暗一聰也。在於精與不精耳，廣武之謀，非為一拙一工也。在用與不用耳，不可謂事濟者有計策之士，覆敗者無深謀之臣也。吳王夫差拒子胥之謀，納宰嚭之說，國滅身亡者，不可謂無深謀之臣也。楚懷王拒屈原之計，納靳尚之策，没秦而不反者，不可謂無計畫之士也。虞公不用宮奇之謀滅於晉，仇由不聽赤章之言亡於智氏，蹇叔之哭，不能濟崤澠之覆，趙括之母，不能救長平之敗，此皆人主之聽不精不審耳，由此觀之，天下之國，莫不皆有忠臣謀士也。或喪師敗軍，危身亡國者，誠在人主之聽，不精不審。

取忠臣，謀博士，將何國無之乎。臣以為忠良慮治益國之臣，必竭誠納謀，懇惻而不隱者，欲以究盡治亂之數，舒展安危之策耳，故準聖主明君，莫不皆有獻可退否納忠之臣也。昔者，帝舜大聖之君也。猶有咎繇獻謨，夏禹納戒，曁至殷之成湯，周之文、武，皆亦至聖之君也。然必俟伊尹為輔，呂尚為師，然後乃能興功濟業，混一天下者，誠視聽之聰察，須忠良為耳目也。由此觀之，忠良慮治益國之臣者，得不師蹤往古，襲迹前聖，投命自盡，以輔佐視聽乎。

夫人君者，以至尊之聰聽，總萬機而賢賢當作監之，以至貴之明察，料治亂而考焉。將當能皆窮究其孔要，料盡其門户乎。其數必用有所遺漏，不有忠臣良謀輔佐視聽者，則凡百機微有所不聞矣。何以論其然乎。夫人君所以尊異於人者，順志養真也。歡康之虞，則嚴樂盈耳，玩好足目，美色充欲，麗服適體，遠眺迥望，則登雲表之崇臺，逍遥容豫，則歷飛閣之高觀，嬉乎緑水之清池，游乎桂林之芳園，弋鳧與鴈，從禽逐獸，行與毛嬙俱，入與西施處，將當何從體覺窮愁之戚悴，識鰥獨之難堪乎。食則膳鼎几爼，庶羞兼品，酸甘盈備，珍饌充庭，奏樂而進，鳴鐘而徹，閑饋代至，口不絕味，將當何從覺覺上疑脱體字饑餒之厄艱，識困餓之難堪乎。暑則被霧谷，襲纖絺，處華屋之大廈，居重蔭之玄堂，褰羅帷以來清風，烈烈當作裂凝冰以遏微暑，侍者御粉扇，典衣易輕裳，飄飄焉有秋日之凉，將當何從體覺炎夏之鬱赫，識毒熱之難堪乎。寒則服綿袍，襲輕裘，綿绵疑錦衾貂蓐，叠茵累席，居隩密之深室，處復帟之重幄，熾猛炭於室隅以起温，御玉卮之旨酒以禦寒，燄燄焉有夏日之熱，將當何從體覺隆冬之慘烈，識毒寒之難堪乎。此數者，誠無從得而知之者也。凡百機。

爵禄賞罰，人主之威柄，帝王之所以為尊者也。故爵禄不可不重，重之則居之者貴，輕之則處之者賤，居之者貴則君子慕義，取之者賤則小人覬覦，君子慕義，治道之兆，小人覬覦，亂政之漸也。易曰聖人之大寶曰位，何以守位曰人人作仁，故先王重於爵位，慎於官人，制爵必俟有德，班禄必施有功，是以見其爵者昭其德，聞其禄者知其功，然猶誡以威罰，勸以黜陟，顯以錫命，耀以車服，故朝無曠官之譏，士無尸禄之責矣。

夫無功而受禄，君子猶不可，况小人乎。孔子所以耻禀丘之封，而惡季氏之富也。故曰：富與貴是人之所欲，不以其道得之，不處，苟得其志，執鞭可為，苟非其道，卿相猶避，明君不可以虛授，人臣亦不可以苟受也。書曰：天工人其代之，是以聖帝明王，重器與名，尤慎官人，故周褒申伯，吉甫著誦，祈父失職，詩人作刺，王商為宰，單于震畏，千秋登相，匈奴輕漢，推此言之，官人封爵，不可不慎也。官得其人，方類相求，雖在下位，士以為榮也。俗以貨成，位失其守，雖則三公，士以為辱也。故王陽在位，貢公彈冠，王許并立，班伯耻之。

天子據率土之資，總三才之任，以制御六合，統理羣生，固未易為也。是以聖帝明王，憂勞待旦，勤於日昃，未有不汲汲於求賢，勤勤於遠惡者也。故大舜招二八於唐朝，投四凶於荒裔，殛鯀不嫌登禹，親仁也。舉子不為宥父，遠惡也。以能昭德立化，為百王之命也。

夫世之治亂，國之安危，非由他也。俊乂在官，則治道清，奸佞干政，則禍亂作，故王者任人，不可不慎也。得人之道，蓋在於敬賢而誅惡也。敬一賢則衆賢悅，誅一惡則衆惡懼，昔魯誅少正，佞人變行，燕禮郭隗，羣士嚮至，此非其效與，然人主處於深宮之中，生於禁闥之內，眼不親見臣下之得失，耳不親聞賢愚之否臧，焉知臣下誰忠誰否，誰是誰非，須當留意隱括，聽言觀行，驗之以實，效之以事，能推事效實，則賢愚明而治道清矣。

王者所以稱天子者，以其號令政治法天而行，故也夫天之育萬物也。耀之以日月，紀之以星辰，運之以陰陽，成之以寒暑，震之以雷霆，潤之以雲雨，天不親事而萬事歸功者，以所任者得其宜也。然握璿璣，御七辰，調四時，制五行，此蓋天子之所為任者也。孔子曰：唯天為大，唯堯則之，帝王之盛莫過虞，昔帝堯之末，洪水有滔天之灾，烝民有昏墊之憂，於是咨嗟四岳，舉及側陋，虞舜既登，百揆時叙，二八龍騰，并幹唐朝，故能揚嚴億載，冠德百王，舜既受終，并簡俊德，咸列庶官，從容垂拱，身無一勞，而庶事歸功，光炎百世者，所任得其人也。

天子所以立公卿大夫列士之官者，非但欲備員數，設虛位而已也。以天下至廣，庶事總猥，非一人之身所能周理，故分官别職，各守其位，事有大小，故官有尊卑，人有優劣，故爵有等級，三公者，帝王之所杖也。自非天下之俊德，當世之良材，即不得而處其任，處其任者，必荷其責，在其任者，必知所職，夫匡輔社稷，佐日揚光，協齊七政，宣化四方，此三公之職，籩豆之事，則有司存，大臣不親細事，猶周鼎不調小味也。故書曰：元首叢莝哉。股肱惰哉。庶事墮哉。此之謂也。陳平曰：宰相者，上佐天子，下理陰陽，外無四夷諸侯，內親附百姓，使卿大夫各得其其字疑衍任其職也。可謂知其任者也。

天下至廣，萬機至繁，人主以一人之身，處重仞之內，而御至廣之士，聽至繁之政，安知萬國之聲息，民俗之動静乎。故古之聖帝，立輔弼之臣，列官司之守，勸之以爵賞，誡之以刑罰，故明誡以效其功，考績以核其能，德高者位尊，才優者位重，人主總君謨以觀衆智，杖忠賢而布政化，明耳目以來風聲，進直言以求得失，夫如是，雖廣必周，雖繁必理，何則，御之有此具也。夫君稱元首，臣云股肱，明大臣與人主一體者也。堯明俊德，守位以人，所以强四支而輔體也。其為己用，豈細也哉。苟非其選，器不虛假，苟得其人，委之無疑，君之任臣，如身之信手，臣之事君，亦宜如手之繫身，安則共樂，痛則同憂，其上下協心，以治世事，不俟命而自勤，不求容而自親，何則，相信之忠著也。

是以天子改容於大臣，所以重之也。人臣盡命於君上，所以報德也。寵之以爵級，而天下莫不尊其位，任之以重器，天下莫不敬其人，顯之以車服，天下莫不瞻其榮者，以其荷光景於辰耀，登階登階之間，恐有脱字於天路也。若此之人，進退必足以動天地而應列宿也。故選不可以不精，任之不可以不信，進不可以不禮，退之不可以權辱，昔賈生常陳階級，而文帝加重大臣，每賢其遺言，博引古今，文辭雅偉，真君人之至道，王，臣之碩謨也。

夫料才覈能，治世之要也。凡人之才，用有所周，能有偏達，自非聖人，誰兼資百行，備貫衆理乎。故明君聖主，裁而用焉。昔舜命羣司，隨才守位，漢述功臣，三杰異稱，况非此儔，而可備責乎。且造父善御，師曠知音，皆古之至奇也。使其探探疑换事易伎，則彼此俱屈，何則，纔有偏達也。人之才能，率皆此類，不可不料也。若任得其才，才堪其任，而國不治者，未之有也。或有用士而不能以治者，既任之不盡其才，不覈其能，故功難成而世不治也。馬無輦重之任，牛無千里之迹，違其本性，責其效事，豈可得哉。使韓信下帷，仲舒當戎，于公馳說，陸賈聽訟，必無無下恐有脱字曩時之勛，而顯今日之名也。何則，素非才之所長也。推此論之，何可不料哉。

政有宜於古而不利於今，有長於彼而不行於此者，風移俗易，每世則變，故結繩之治，五帝不行，三代損益，政法不同，隨時改制，所以救弊也。易曰：隨時之義大矣哉。孔子曰：不教民戰，是謂弃之。司馬法曰：國雖大，好戰必亡，天下雖安，忘戰必危，明用武有時，昔秦杖威用武，卒成王業，吞滅六國，帝有天下，而不斟酌唐、虞，以美其治，損益三代，以御其世，爾乃廢先聖之教，任殘酷之政，阻兵行威，暴虐海內，故百姓怨毒，雄桀奮起，至於二世，社稷湮滅，非武不能取而所守之者非也。傳曰：夫兵猶火也。不戢將自焚，秦無戢兵之慮，故有自焚之禍，好戰必亡，此之謂也。徐偃王好行仁義，不修武備，楚人伐之，身死國滅，天下雖安，武不可廢，况以區區之徐，處争奪之世乎。忘戰必危，此之謂也。漢高帝發迹泗水，龍起豐、沛，仁以懷遠，武以弭難，任奇納策，遂掃秦、項，被以惠澤，飾以文德，文武并作，祚流世長，此高帝之舉也。

秦漢俱杖兵用武以取天下，漢何以昌，秦何以亡，秦知取而不知守，漢取守之具備矣乎。中世孝武以成功恢帝綱，元、成以儒術失皇綱，德不堪也。王莽之世，內尚文章，外繕師旅，立明堂之制，修辟廱之禮，招集儒學，思遵古道，文武之事備矣。然而命絕於漸臺，支解於漢刃者，豈文、武之不能治世哉。而用之者拙也。班輸騁功於利器，拙夫操刀而傷手，非利器有害於工匠，而夫膏梁旨饌，時或生疾，針艾藥石，時或瘳疾，故體病則攻之以針艾，疾瘳則養之以膏梁，文武之道，亦猶是矣。世亂則威之以師旅，道治則被之以文德。

天生烝民，授之以君，所以綜理四海，收養品庶也。王者據天位，御萬國，臨兆民之衆，有率土之資，此所以尊者也。然宮室壯觀，出於民力，器服珍玩，生於民財，千乘萬騎，由於民衆，無此三者，則天子魁然獨在，無所為尊者也。明主智君，階民以為尊，國須政而後治，其恤民也。憂勞待旦，日側忘飡，恕己及下，務在博愛，臨御華殿，軒檻華美，則欲民皆有容身之宅，廬室之居，窈窕盈堂，美女侍側，則欲民皆有配匹之偶，室家之好，肥肉淳酒，珠膳玉食，則欲民皆有餘糧之資，充饑之飴，輕裘累暖，衣裳重繭，則欲民皆有温身之服，禦寒之備，凡四者，生民之本性，人情所共有，故明主樂之於上，亦欲士女歡之於下，是以仁惠廣洽，家安厥所，臨軍則士忘其死，御政則民戴其化，此先王之所以豐動祚享長期者也。若居無庇首之廬，家無配匹之偶，口無充饑之食，身無蔽形之衣，婚姻無以致娉，死葬無以相卹，飢寒入於腸骨，悲愁出於肝心，雖百舜不能杜其怨聲，千堯不能成其治迹，是以明主御世，恤民養士，恕下以身，自近及遠，化通宇宙，丕懼民之不安，故能康厥世治，播其德教焉。

