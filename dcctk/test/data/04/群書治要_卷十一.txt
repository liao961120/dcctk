*史記上

*本紀

黄帝者，少典之子，姓公孫，有熊國君，少典之子也。名曰軒轅，生而神靈，弱而能言，幼而徇齊，徇，疾也。齊，速也。言聖德幼而疾速也。長而敦敏，成而聰明，神農氏世衰，諸侯相侵伐，而神農氏弗能徵，於是軒轅乃習用干戈，修德振兵，以與炎帝戰於阪泉之野，阪泉，地名。三戰然後得其志，蚩尤作亂，乃殺蚩尤而代神農氏，是為黄帝，東至于海，西至於空桐，山名也。在隴右。南至于江，北逐葷粥，獫狁也。邑于涿鹿之阿，遷徙往來無常處，以師兵為營衞，置左右大監，監于萬國，舉風后，力牧，常先，大鴻以治民，順天地之紀，時播百穀，勞勤心力耳目，節用水火材物，有土德之瑞，故號黄帝。

帝王世紀曰：神農氏衰，蚩尤氏叛，不用帝命，黄帝於是修德撫民，始垂衣裳以班上下，刳木為舟，剡木為檝，舟檝之利，以濟不通，服牛乘馬，以引重致遠，重門擊柝，以待暴客，斷木為杵，掘地為臼，杵臼之用，以利萬人，弦木為弧，剡木為矢，弧矢之利，以威天下，諸侯咸叛神農而歸之，討蚩尤氏，禽之于涿鹿之野，諸侯有不服者，從而徵之，凡五十二戰，而天下大服，俯仰天地，置衆官，故以風后配上台，天老配中台，五聖配下台，謂之三公，其餘地典，力牧，常先，大鴻等，或以為師，或以為將，分掌四方，各如己視，故號曰黄帝四目，又使岐伯嘗味草木，典醫疾，今經方本草之書咸出焉。其史倉頡，又象鳥迹，始作文字，自黄帝以上，穴居而野處，死則厚衣以薪，葬之中野，結繩以治，及至黄帝，為築宮室，上棟下宇，以待風雨，而易以棺槨，制以書契，百官以序，萬民以察，神而化之，使民不倦，後作雲門咸池之樂，周禮所謂大咸者也。於是人事畢具，黄帝在位百年而崩，年百一十歲矣。或傳以為仙，或言壽三百年，故宰我疑以問孔子。孔子曰：民賴其利，百年而崩，民畏其神，百年而亡，民用其教，百年而移，故曰三百年。

帝顓頊高陽者，黄帝之孫，昌意之子也。養材以任地，載時以象天，依鬼神以制義，治氣以教化，潔誠以祭祀，北至於幽陵，南至於交趾，西濟于流沙，東至于蟠木，東海中有山焉。名度索，上有大桃樹，屈蟠三千里也。動静之物，大小之神，日月所照，莫不砥屬。砥，平也。四遠皆平而來服屬也。帝王世紀曰：帝顓頊平九黎之亂，使南正重司天以屬神，火正黎司地以屬民，於是民神不雜，萬物有序。

帝嚳高辛者，高陽，高辛，皆所興地名也。顓頊與嚳，以字為號，上古質故也。黄帝之曾孫也。生而神靈，聰以知遠，明以察微，仁而威，惠而信，修身而天下服，取地之財而節用之，撫教萬民而利誨之，歷日月而迎送之，明鬼神而敬事之，其色郁郁，其德嶷嶷，其動也時，其服也士，日月所照，風雨所至，莫弗從服。帝王世紀曰：帝嚳以人事紀官，故以句芒為木正，祝融為火正，蓐收為金正，玄冥為水正，后土為土正，是五行之官，分職而治。

帝堯放勛，其仁如天，其智如神，就之如日，望之如雲，富而不驕，貴而不舒。帝王世紀曰：帝堯置欲諫之鼓，命羲和四子羲仲，羲叔，和仲，和叔，分掌四時方岳之職，故名徵，天下大和，百姓無事，有五老人，擊壤於道。觀者嘆曰：大哉堯之德也。老人曰：日出而作，日入而息，鑿井而飲，耕田而食，帝力何有於我哉。墨子以為堯堂高三尺，土堦三等，茅茨不翦，採椽不斫，夏服葛衣，冬服鹿裘。

虞舜名曰重華，父瞽叟頑，母嚚，弟象傲，皆與殺舜，舜順適不失子道舊無子道二字，補之以孝聞，於是堯乃以二女妻舜，以觀其內，使九男與處，以觀其外，二女不敢以貴驕，九男皆益篤，舜耕歷山，歷山之人皆讓畔，漁雷澤，雷澤上人皆讓居，陶河濱，河濱器皆不苦窳，窳，病也。一年而所居成聚，二年成邑，三年成都，於是堯乃試舜五典，百官皆治，以揆百事，莫不時序，流四凶族，以禦螭魅，堯乃使舜攝行天子政，堯崩，天下歸舜。

帝王世紀曰：舜立誹謗之木。論曰：孔子稱古者三皇五帝設防而不犯，故無陷刑之民，是以或結繩而治，或象畫而化，自庖犧至於堯，舜，神道設教，可謂至政，無所用刑矣。夫三載考績，黜陟幽明，善無微不著，惡無隱不章，任自然以誅賞，委羣心以就制，故能造御乎無為，運道於至和，百姓日用而不知，含德若自有者也。詩云，上天之載，無聲無臭，其斯之謂乎。

夏禹名曰文命，當堯之時，洪水滔天，舜登用，乃命禹平水土，勞身焦思，居外十三年，過家門不敢入，薄衣食，致孝于鬼神，卑宮室，致費於溝洫，以開九州，通九道，陂九澤，度九山，行相地宜所有以貢，東漸于海，西被于流沙，朔南曁，朔，北方也。聲教訖于四海，於是帝錫禹玄圭，以告成功於天下，於是大平治，帝舜薦禹於天，舜崩，遂即天子位，國號曰夏后，十七世，帝履癸立，是為桀，不務德而武傷百姓，百姓弗堪，湯修德，諸侯皆歸湯，湯遂伐桀，桀走鳴條，南夷地名。遂放而死。

湯始居亳，征諸侯，為夏方伯，得專征伐。葛伯不祀，湯始伐之。湯曰：予有言，人視水視形，視民知治不。伊尹曰：明哉言，能聽，道迺進，君國子民，為善者在王官，勉哉勉哉。湯出，見野張網四面。祝曰：自天下四方，皆入吾網。湯曰：嘻，盡之矣。乃去其三面。祝曰：欲左，左，欲右，右，不用命，乃入吾網。諸侯聞之曰：湯德至矣。及禽獸，當是時，夏桀為虐政淫荒，湯乃伐桀，踐天子位。

帝太戊立，伊陟為相，伊陟，伊尹子也。亳有祥，桑穀共生於朝，一暮大拱，祥，妖怪也。二木合生，不恭之罰。太戊懼，問伊陟。曰：臣聞妖不勝德，帝之政，其有闕與，帝其修德，太戊從之，而祥桑枯死，殷復興，故稱中宗。

帝辛立，天下謂之紂，帝紂資辨捷疾，聞見甚敏，材力過人，手格猛獸，智足以拒諫，飾是非之端，矜人臣以聲，以為皆出已之下，好酒淫樂，嬖於婦人，愛妲己，有蘇氏美女也。妲己之言是從，於是使師涓作新淫聲，北里之舞，靡靡之樂，厚賦税，以實鹿臺之錢，鹿臺，在朝歌城中也。而盈鉅橋之粟，鉅橋，鹿水之大橋也。有漕粟。益收狗馬奇物，充仞宮室，益廣沙丘苑臺，沙丘，在巨鹿東北。多取野獸飛鳥置其中，慢於鬼神，以酒為池，懸肉為林，使男女倮，相逐其間，為長夜之飲，百姓怨望，而諸侯有叛者，於是紂迺重辟刑，有炮烙之法。膏銅柱，加之炭上，令有罪者行焉。輒墮炭中，妲己笑，名曰炮烙之刑也。

以西伯昌，九侯，鄴縣有九侯城。鄂侯為三公，九侯有好女，入之紂，九侯女不憙淫，紂怒，殺之，而醢九侯，鄂侯争之强，并脯鄂侯，西伯昌聞之竊嘆，紂囚西伯羑里，河內湯陰有羑里城。西伯之臣閎夭之徒，求美女，奇物，善馬以獻紂，紂迺赦西伯，用費中為政，費中善諛，好利，殷人弗親，又用惡來，善毁讒，諸侯以此益疏，多叛紂，微子數諫不聽，迺遂去，比干强諫，紂怒，剖比干，觀其心，箕子懼，迺佯佯原作詳狂為奴，紂又囚之，周武王於是遂率諸侯伐紂，紂走，衣其寶玉衣，赴火而死，武王遂斬紂頭，懸之白旗，殺妲己，殷民大悅。

周后稷名弃，好耕農，天下得其利，有功，封於邰，曾孫公劉修后稷之業，民賴其慶，古公復修后稷，公劉之業，積德行義，國人皆戴之，古公卒，季歷立，季歷卒，舊脱古公卒至季歷卒九字，補之子昌立，是為西伯，西伯遵后稷，公劉之業，則古公之法，敬老慈少，禮下賢者，日中不暇食以待士，士以此多歸之，諸侯皆來决平，於是虞，芮之人有獄不能决，乃如周，入界，耕者皆讓畔，民俗皆讓長，虞，芮皆慚，俱讓而去，諸侯聞之。曰：西伯蓋受命之君也。

武王即位，太公望為師，周公旦為輔，召公，畢公之徒，左右王師，修文王緒業，聞紂昏亂暴虐滋甚，於是伐紂，紂師皆倒兵以戰，武王遂入斬紂，散鹿臺之錢，發巨橋之粟，以振貧弱，封諸侯，班賜殷之器物，縱馬於華山之陽，放牛於桃林之墟，偃干戈，振兵釋旅，入曰振旅也。示天下不復用。

成，康之際，天下安寧，刑措四十餘年不用，措者，置也。民不犯法，無所置刑也。穆王即位，將征犬戎，祭公謀父諫，祭，畿內之國，為王卿士，謀父字也。曰：不可，先王耀德不觀兵，戢而時動，動則威，觀則玩，玩則無震，震，懼也。先王之於民也。茂正其德，而厚其性，阜其財求，而利其舊無財求而利其五字，補之器用，明利害之鄕，鄕，方也。以文修之，使務利而避害，懷德而畏威，故能保世以滋大。

昔我先王世后稷，以服事虞，夏，奕世載德，不忝前人，至於文王，武王，昭前之光明，而加之以慈和，事神保民，無不欣喜，商王帝辛大惡於民，庶民不忍，欣戴武王，以致戎于商牧，非務武也。勤恤民隱而除其害也。夫先王之制，邦內甸服，邦外侯服，侯衞賓服，此總言之也。侯，侯圻，衞，衞圻。夷蠻要服，戎狄荒服，甸服者祭，供日祭也。侯服者祀，供月祀也。賓服者享，供時享也。要服者貢，供歲貢也。荒服者王，詩云，莫敢不來王也。日祭，月祀，時享，歲貢，終王，先王之順祀，外傳云，先王之訓也。有不祭則修意，先修志意，以自責也。有不祀則修言，有不祀則修言六字，補之言，號令也舊無注言號令也四字，補之，有不享則修文，文，典法也。有不貢則修名，名，謂尊卑職貢之名號也。有不王則修德，遠人不服，則修文德以來之也。序成而有不至則修刑，序成，謂上五者次序已成，不至，則有刑罰也。於是有刑不祭，伐不祀，征不享，讓不貢，告不王，於是有刑罰之辟，有攻伐之兵，有征討之備，有威讓之命，有文告之辭，布令陳辭，而有不至，則增修於德，無勤民於遠，是以近無不聽，遠無不服，今犬戎氏以其職來王，天子曰予必以不享征之，且觀之兵，無乃廢先王之訓而幾頓乎。王遂征之，得四白狼，四白鹿以歸，自是荒服者不至，諸侯有不睦者。

厲王即位，好利，近榮夷公。芮良夫諫曰：王室其將卑乎。夫榮公好專利，而不知大難，夫利，百物之所生也。天地之所載也。而有專之，其害多矣。天地百物皆將取焉。何可專也。所怒甚多，而不備大難，以是教王，王其能久乎。夫王人者，將道利而布之上下者也。使神人百物無不得極，極，中也。猶日怵惕，懼怨之來，今王學專利，其可乎。匹夫專利，猶謂之盗，王而行之，其歸鮮矣。榮公有有作若，用，周必敗，王不聽，卒以榮公為卿士，用事。

王行暴虐侈傲，國人謗王，召公諫召穆公也。曰：民不堪命矣。王怒，得衞巫，衞國之巫。使監謗者，以告則殺之，其謗鮮矣。諸侯不朝，王益嚴，國人莫敢言，道路以目，以目相眄而巳。王喜。告召公曰：吾能弭謗矣。乃不敢言。召公曰：是鄣之也。防民之口，甚於防水，水壅而潰，傷人必多，民亦如之，是故為水者，决之使導，為民者，宣之使言，故民之有口，猶土之有山川也。財用於是乎出，猶其有原隰衍沃也。衣食於是乎舊無出猶至是乎十四字，補之生，口之宣言也。善敗於是乎興，夫民慮之心，而宣之口，成而行之，若壅其口，其與能幾何，王不聽，於是國莫敢出言，三年，乃相與叛，襲王，王出奔于彘，宣王即位，修政，法文，武，成，康遺風，諸侯復宗周。

幽王嬖愛裦姒，欲廢后，并去太子，用裦姒為后，以其子伯服為太子，裦姒不好笑，幽王欲其笑，萬方，故不笑，幽王為舉烽火，諸侯悉至，至而無寇，裦姒乃大笑，幽王欲悅之，為數舉烽火，其後不信，益不至，王之廢后去太子也。申侯怒，乃與繪，西夷犬戎共攻王，王舉烽火徵兵，兵莫至，遂殺幽王驪山下。

秦繆公與晉惠公合戰，為晉軍所圍，於是岐下食善馬者三百人，馳冒晉軍解圍，遂脱繆公，而反生得晉君，初，繆公亡善馬，岐下野人共得而食之者三百餘人，吏逐得，欲法之。繆公曰：君子不以畜産害人，吾聞食善馬肉不飲酒，傷人，乃皆賜酒而赦之，三百人者，聞秦擊晉，皆求從，從而見繆公窘，亦皆推鋒争死，以報食馬之德，於是繆公虜晉君以歸。

戎王使由余於秦，繆公示以宮室，積聚。由余曰：使鬼為之，則勞神矣。使人為之，則苦民矣。繆公怪之。問曰：中國以詩書禮樂法度為政，然尚時亂，今戎夷無此，何以為治，不亦難乎。由余笑曰：此乃中國所以亂也。夫自上聖黄帝，作為禮樂法度，身以先之，僅以小治，及其後世，日以驕淫，阻法度之威，以責督於下，下疲極，則以仁義怨望於上，上下交争怨，而相篡弑，至於滅宗，皆以此類也。夫戎夷不然，上含淳德以遇其下，下懷忠信以事其上，一國之政，猶一身之治，不知所以治，此真聖人之治也。於是繆公退而問內史廖曰：孤聞鄰國有聖人，敵國之憂也。今由余賢，寡人之害，將奈何。廖曰：戎王處僻匿，未聞中國之聲，君試遺其女樂，以奪其志，為由余請，以疏其間，君臣有間，乃可虜也。繆公曰：善，因以女樂二八遺戎王，戎王受而悅之，於是秦乃歸由余，由余數諫不聽，遂去降秦，繆公以客禮禮之，用由余謀伐戎王，益國十二，開地千里，遂霸西戎。

秦始皇帝，莊襄王子也。名政，二十六年，初并天下，自號曰皇帝，事皆决於法，刻削無仁恩，收天下兵，聚之咸陽，銷以為鐘鐻，金人十二，置廷宮中，每破諸侯，寫放其宮室，作之咸陽北坂上，在長安西北，别名渭城。南臨渭，自雍門在高陵縣以東至涇，渭，殿屋，複道，周閣相屬，所得諸侯美人，鐘鼓，以充入之，三十二年，燕人盧生奏録圖書。曰：亡秦者胡也。胡，胡亥，秦二世名也。秦見圖書，不知此為人名，反備北胡。始皇乃使將軍蒙恬發兵三十萬人，北擊胡。

三十四年，始皇置酒咸陽宮。僕射周青臣曰：他時秦地不過千里，賴陛下神靈明聖，平定海內，日月所照，莫不賓服，以諸侯為郡縣，人人自安樂，無戰争之患，傳之萬世，自上古不及陛下威德，始皇悅。博士齊人淳于越進曰：臣聞殷，周王千餘歲，封子弟功臣，自為枝輔，今陛下有海內，而子弟為匹夫，卒有田常，六卿之臣，無輔弼，何以相救哉。事不師古，而能長久者，非所聞也。今青臣又面諛，以重陛下之過，非忠臣也。始皇下其議。丞相斯曰：五帝不相復，三代不相襲，各以治，非其相反，時變異也。今陛下創大業，建萬世之功，固非愚儒所知也。且越言，乃三代之事，何足法也。今諸生不師今而學古，以非當世，惑亂黔首，聞令下，則各以其學議之，入則心非，出則巷議，率羣下以造謗，如此弗禁，則主勢降於上，黨與成乎下，禁之便，臣請史官非秦記皆燒之，天下敢有藏詩書，百家語者，悉詣守，尉雜燒之，有敢偶語詩書，弃市，禁民聚語，畏其謗也。以古非今者，族，吏見知不舉，與同罪，令下三十日不燒，黥為城旦，若欲有學法令，以吏為師。

三十五年，作前殿阿房，東西五百步，南北五十丈，上可以坐萬人，下可以建五丈旗，周馳為閣道，自殿下直抵南山，表南山之顛以為闕，為複道，自阿房渡渭，屬之咸陽，以象天極閣道絕漢抵營室也。隱宮徒刑者七十餘萬人，分作阿房宮，或作驪山，發北山石椁，乃寫蜀，荊地材，皆至關中，計宮三百，關外四百餘，於是立石東海上，以為秦東門，因徙三萬家驪邑，五萬家雲陽，皆復不事十歲。

盧生說始皇曰：臣等求芝，奇藥，仙者，常弗遇，類物有害之者，人主所居，而人臣知之，則害於神，願上所居宮，無令人知，然後不死之藥，殆可得也。於是始皇乃令咸陽之旁二百里內宮觀二百七十，復道，甬道相連，帷帳鐘鼓美人充之，案署不移徙，行所幸，有言其處者罪死，自是後，莫知行所在，侯生。盧生相與謀曰：始皇為人，天性剛戾，以為自古莫及己，專任獄吏，獄吏得親幸，博士雖七十人，特備員弗用，樂以刑殺為威，天下畏罪持禄，莫敢盡忠，上不聞過而日驕，下懾伏謾欺以取容，天下之事，無小大，皆决於上，貪於權勢至如此，未可為求仙藥，於是乃亡去，始皇聞亡。乃大怒曰：盧生等，吾尊賜之甚厚，今乃誹謗我也。諸生在咸陽者，或為訞言，以亂黔首，於是使御史悉案問諸生，諸生傳相告引，犯禁者四百六十餘人，皆坑之咸陽，使天下知之，以懲後，長子扶蘇諫，始皇怒，使扶蘇北監蒙恬於上郡。

三十六年，熒惑守心，有墜星下東郡，至地為石。黔首或刻其石曰：始皇帝死而地分，始皇聞之，遣御史逐問，莫服，盡取石旁居人誅之，三十七年，始皇出游，丞相斯，少子胡亥從，至平原津而病，病益甚，乃為璽書。賜公子扶蘇曰：與喪會咸陽而葬，始皇崩，趙高乃與胡亥，李斯陰謀，更詐為始皇遺詔，立子胡亥為太子，賜扶蘇，蒙恬死。

二世皇帝元年，趙高為郎中令，掌宮殿門户。任用事。二世與高謀曰：先帝巡行郡縣以示强，威服海內，今晏然不巡行，即見弱，無以臣畜天下，二世東行郡縣，遵用趙高。乃陰與高謀曰：大臣不服，官吏尚强，及諸公子必與我争，為之奈何。高曰：臣固願言，而未敢也。先帝之大臣，皆天下累世名貴人也。積功勞，世以相傳久矣。今高素小賤，陛下幸稱舉，令在上位，管中事，大臣鞅鞅，特以貌從臣，其心實不服也。今上出，不因此時案郡縣守尉有罪者誅之，上以振威天下，下以除上生平所不可者，今時不師文，而决於武力，願陛下遂從時無疑，即羣臣不及謀矣。明主收舉餘民，賤者貴之，貧者富之，遠者近之，則上下集而國安矣。二世曰：善，乃行誅大臣，及諸公子，以罪過連逮，無得立者，而六公子戮死於杜，羣臣諫者，以為誹謗，大吏持禄取容，黔首振恐。

戍卒陳勝等反，山東郡縣，皆殺其守尉令丞，反以應陳涉，不可勝數也。謁者使東方來，以反者聞，二世怒，下吏，後使者至，上問。對曰：羣盗，郡守尉方逐捕，今盡得，不足憂，上悅。

三年。章邯等圍巨鹿，邯等數却，二世使人讓邯，邯使長史欣請事，趙高弗見，又弗信，欣恐，亡去。欣見邯曰：趙高用事於中，將軍有功亦誅，無功亦誅，舊無無功亦誅四字，補之邯等遂以兵降諸侯。

趙高欲為亂，恐羣臣不聽，乃先設驗。持鹿獻於二世曰：馬也。二世笑曰：丞相誤耶，謂鹿為馬，問左右，左右或言馬，以阿順趙高，或言鹿，高因陰中以法，後羣臣畏高。

高前數言關東盗無能為，及項羽虜將王離等，自關以東，大氐盡叛，高恐二世怒，誅及其身，乃謝病不朝見，二世夢白虎齧其驂馬殺之，心不樂，怪問占夢，卜涇水為祟，二世乃齋望夷宮，欲祠涇，沈四白馬，使使責讓高以盗賊事，高懼，乃陰與其壻咸陽令閻樂，其弟趙成謀，使郎中令為內應，詐為有大賊，令樂召發吏卒追，樂將吏卒千餘人至望夷宮，前即二世。數曰：足下驕恣，誅殺無道，天下叛足下，足下其自為計。二世曰：丞相可得見否。樂曰：不可。二世曰：吾願得一郡為王，弗許。又曰：願為萬户侯，弗許。曰：願與妻子為黔首，比諸公子。閻樂曰：臣受命於丞相，為天下誅足下，足下雖多言，臣不敢報，二世自殺。

趙高乃立二世之兄子公子嬰為秦王，令子嬰齋，當廟見，受玉璽。齋五曰：子嬰稱病不行。高自往曰：宗廟重事，王奈何不行，子嬰遂刺殺高於齋宮，三族高家，以徇咸陽。

子嬰為秦王四十六日，沛公破秦軍至霸上，子嬰奉天子璽符降軹道旁，諸侯兵至，項籍殺子嬰及秦諸公子宗族，遂屠咸陽，燒其宮室，虜其子女，收其珍寶貨財，諸侯共分之。

太史公曰：秦自穆公以來，稍蠶食諸侯，竟成始皇，始皇自以為功過五帝，地廣三王，而羞與之侔，足已不問，遂過而不變，二世受之，因而不改，暴虐以重禍，子嬰孤立無親，危弱無輔，三主惑，而終身不悟，亡不亦宜乎。當此時也。世非無深慮知化之士也。然所以不敢盡忠拂過者，秦俗多忌諱之禁，忠言未卒於口，而身為戮没矣。故使天下之士，傾耳而聽，重足而立，鉗口而不言，是以三主失道，忠臣不敢諫，智士不敢謀，天下已亂，奸不上聞，豈不哀哉。先王知雍蔽之傷國也。故置公，卿，大夫，士，以飭法設刑，而天下治，其强也。禁暴誅亂，而天下服，其弱也。五伯徵而諸侯從，其削也。內守外附，而社稷存，故秦之盛也。繁法嚴刑而天下振，及其衰也。百姓怨而海內叛矣。故周得其道，千餘歲不絕，秦本末并失，故不長久，由此觀之，安危之統，相去遠矣。野諺曰：前事之不忘，後事之師，是以君子為國，觀之上古，驗之當世，參以人事，察盛衰之理，審權勢之宜，去就有序，變化應時，故曠日長久，而社稷安矣。

秦孝公據殽，函之固，擁雍州之地，君臣固守，而窺周室，有席卷天下，包舉宇內，囊括四海之意，并吞八荒之心，當是時，商君佐之，內立法度，務耕織，修守戰之備，外連衡而鬬諸侯，於是秦人拱手而取西河之外，惠王，武王蒙故業，因遺册，南兼漢中，西舉巴蜀，東割膏腴之地，收要害之郡，諸侯恐懼，會盟而謀弱秦，不愛珍器重寶肥美之地，以致天下之士，合從締交，締，結也。相與為一。

當是時，齊有孟嘗，趙有平原，楚有春申，魏有信陵，此四君者，皆明智而忠信，寬厚而愛人，尊賢而重士，約從離衡，并韓，魏，燕，趙，宋，衞，中山之衆，於是六國之士，有寧越，徐尚，蘇秦，杜赫之屬為之謀，陳軫，樓緩，蘇厲，樂毅之徒通其意，吳起，孫臏，田忌，廉頗之朋制其兵，常以十倍之地，百萬之衆，叩關而攻秦，秦人開關延敵，九國之師逡巡而不敢進，秦無亡矢遺鏃之費，而天下諸侯已困矣。於是從散約解，争割地而奉秦，秦有餘力，而制其弊，因利乘便，宰割天下，分裂河山，强國請服，弱國入朝。

及至秦王，續六世之餘烈，孝公，惠文王，武王，昭王，孝文王，莊襄王。振長策而御宇內，吞二周而亡諸侯，履至尊而制六合，執棰拊，拊，拍也。一作槁朴。以鞭笞天下，威振四海，南取百越之地，北築長城，胡人不敢南下而牧馬，士不敢彎弓而報怨，於是廢先王之道，焚百家之言，以愚百姓，隳名城，殺豪俊，收天下之兵，聚之咸陽，銷鋒鑄鐻，以為金人十二，以弱黔首之民，然後斬華為城，斷華山為城也。因河為津，據億丈之城，臨不測之谿，以為固，良將勁弩守要害之處，信臣精卒，陳利兵而誰何，何，猶問也。秦王之心，自以為關中之固，金城千里，子孫帝王萬世之業也。秦王既没，餘威振殊俗。

陳涉，罋牖繩樞之子，以繩繫户樞，瓦罋為窗也。甿隸之人，甿，民，才能不及中人，非有仲尼，墨翟之賢，陶朱，猗頓之富，躡足行伍之間，而倔起什佰之中，首出十長，佰長中也。率疲散之卒，將數百之衆，斬木為兵，揭竿為旗，天下雲集響應，贏糧而景從，山東豪俊遂并起，而亡秦族矣。

且夫天下非小弱也。雍州之地，殽函之固自若，陳涉之位，非尊於齊，楚，韓，魏之君，鉏耰棘矜，以鉏柄及棘作矛矜也。耰，椎塊椎也。非錟於長鎩矛戟，長刃矛也。適戍之衆，非抗於九國之師，深謀遠慮，行軍用兵之道，非及向時之士也。然而成敗異變，功業相反，試使山東之國與陳涉度長潔大，潔束之潔。比權量力，則不可同年而語矣。然秦以區區之地，千乘之權，招八州而朝同列，百有餘年矣。然後以六合為家，殽函為宮，一夫作難，而七廟墮，身死人手，為天下笑者，仁義不施，而攻守之勢異也。

秦兼諸侯，南面稱帝，天下之士，斐然向風，元元之民，冀得安其性命，莫不虛心而仰上，當此之時，守威定功，安危之本，在於此矣。秦王懷貪鄙之心，行自奮之智，不信功臣，不親士民，廢王道，立私權，禁文書而酷刑法，先詐力而後仁義，以暴虐為天下始，孤獨而有之，故其亡可立而待，借使秦王計上世之事，并殷周之迹，以制御其政，後雖有淫驕之主，而末有傾危之患也。故三王之建天下，名號顯美，功業長久。

今秦二世立，天下莫不引領而觀其政，夫寒者利短褐，小襦也。而飢者甘糟糠，天下之嗷嗷，斯新主之資也。此言勞民之易為仁也。向使二世有庸主之行，而任忠賢，臣主一心，而憂海內之患，縞素而正先帝之過，裂地分民以封功臣之後，建國立君以禮天下，虛囹圄而免刑戮，除去收帑污穢之罪，使各反其鄕里，發倉廩，散財幣，以振孤獨窮困之士，輕賦少事，以佐百姓之急，約法省刑，以持其後，使天下之人皆得自新，更節修行，各慎其身，塞萬民之望，而以威德與天下，天下集矣。即四海之內，皆歡然各自安樂其處，唯恐有變，雖有狡猾之民，無離上之心，則不軌之臣，無以飾其智，而暴亂之奸止矣。二世不行此術，而重之以無道，更始作阿房之宮，繁刑嚴誅，賦斂無度，天下多事，百姓困窮，然後奸僞并起，而上下相遁，蒙罪者衆，而天下苦之，自君卿以下，至於衆庶，人懷自危之心，咸不安其位，故易動也。是以陳涉不用湯武之賢，不藉公侯之尊，奮臂於大澤，而天下響應者，其民危也。故先王見始終之變，知存亡之機，是以牧民之道，務在安之而已，天下雖有逆行之臣，必無響應之助矣。故曰：安民可與行義，而危民易與為非，此之謂也。貴為天子，富有天下，身不免於戮殺者，正傾非也。是二世之過也。

齊舊無齊字，補之厘公同母弟夷仲年死，其子曰公孫無知，厘公愛之，令其秩服奉養比太子，襄公立，絀無知秩服，無知怨，數欺大臣羣弟，子糾奔魯，管仲，召忽傅之，小白奔莒，鮑叔傅之，及雍林人殺無知，高，國先陰召小白於莒，魯亦發兵送子糾，而使管仲將兵遮莒道，射中小白帶鉤，小白已立，欲殺管仲。鮑叔曰：君將治齊，則高傒與叔牙足矣。君且欲霸王，非管夷吾不可，於是桓公厚禮以為大夫，任政，齊人皆悅，於是始霸焉。

管仲病。桓公問曰：羣臣誰可相者。管仲曰：知臣莫如君。公曰：易牙何如。對曰：殺其子以適君，非人情也。不可。公曰：開方何如。對曰：背親以適君，非人情也。難近，衞公子開方也。公曰：竪刁何如。對曰：自宮以適君，非人情也。難親，管仲死，而桓公不用管仲言，卒近用三子，三子專權，桓公卒，舊無桓公卒三字，補之易牙與竪刁，因內寵殺羣吏，羣吏，諸大夫也。內寵，內官之有權寵者。而立公子無詭為君，太子昭奔宋，桓公病，五公子各樹黨争立，及桓公卒，宮中空，莫敢棺，桓公尸在床上六十七日，尸蟲出于户。

周公旦者，周武王弟也。封於魯，成王使其子伯禽代就封於魯。周公戒伯禽曰：我文王之子，武王之弟，成王之叔父，我於天下亦不賤矣。然我一沐三捉髮，一飯三吐哺，起以待士，猶恐失天下之賢人，子之魯，慎無以國驕人。

武公與長子括，少子戲朝宣王，宣王愛戲，欲立為魯大子。仲山父諫曰：廢長立少，不順，不順，必犯王命，犯王命，必誅之，故出令不可不順也。令之不行，政之不立，令不行，則政不立也。今天子建諸侯，立其少，是教民逆也。若魯從之，諸侯效之，王命將有所壅，言先王立長之命，將壅塞不行也。若弗從而誅之，是自誅王命也。先王之命立長，今魯亦立長，若誅之，是自誅王命也。誅之亦失，不誅亦失，誅之誅王命，不誅則王命廢也。王其圖之，弗聽，卒立戲為太子，是為懿公，括之子伯御，攻弑懿公，宣王伐魯，殺伯御，自是後，諸侯多叛王命。

燕昭王於破燕之後即位，卑身厚幣，以招賢者。謂郭隗曰：齊因孤之國亂，而襲破燕，孤極知燕小力少，不足報，然得賢士與共國，以雪先王之耻，孤之願也。先生視可者，得身事之。郭隗曰：王必欲致士，先從隗始，况賢於隗者，豈遠千里哉。於是昭王為隗改築宮而師事之，樂毅自魏往，鄒衍自齊往，劇辛自趙往，士争趨燕，燕王遂以樂毅為上將軍，與秦，楚，三晉合謀以伐齊，齊兵敗，湣王出亡於外，燕兵獨追北，入至臨淄，盡取齊寶，燒其宮室宗廟，齊城之不下者，唯獨聊，莒，即墨，其餘皆屬燕，昭王卒，惠王為太子時，與樂毅有陳，及即位，疑毅，使騎劫代將，樂毅亡走趙，齊田單以即墨擊敗燕軍，騎劫死，燕兵引歸，齊悉復得其故城。

微子開者，紂之庶兄也。紂既立，不明，淫亂於政，微子數諫，箕子者，紂親戚也。紂為象箸。箕子嘆曰：彼為象箸，必為玉杯，為玉杯，則必思遠方珍怪之物而御之矣。輿馬宮室之漸自此始，不可振也。紂為淫泆，箕子諫，不聽，乃被髮詳狂，王子比干見箕子諫不聽，乃直言諫紂。紂怒曰：吾聞聖人之心有七竅，信有諸乎。乃遂殺王子比干，刳視其心。微子曰：人臣三諫不聽，則其義可以去矣。於是遂行，周公誅武庚，乃命微子代殷後，奉其先祀曰宋。

唐叔虞者，周成王弟也。成王與叔虞戲，削桐葉為珪以與叔虞。曰：以此封若，史佚因請擇日立叔虞。成王曰：吾與之戲耳。史佚曰：天子無戲言，言則史書之，禮成之，樂歌之，於是遂封叔虞於唐。

趙舊無趙字，補之烈侯好音。謂相國公仲連曰：寡人有愛，可以貴之乎。公仲曰：富之可，貴之則否。烈侯曰：然，夫鄭歌者槍，石二人，吾賜之田，人萬畝。公仲曰：諾，不與，居一月，烈侯從代來，問歌者田。公仲曰：求未有可者，有頃，烈侯復問，公仲終不與，乃稱疾不朝，番吾君常山有番吾縣。自代來。謂公仲曰：君實好善，未知所持，今公仲相趙，於今四年，亦有進士乎。公仲曰：未也。番吾君曰：牛畜，荀欣，徐越皆可，公仲乃進三人，及朝，烈侯復問，歌者田何如。公仲曰：方使擇其善者，牛畜侍烈侯以仁義，約以王道，明日，荀欣侍以選練舉賢，任官使能，明日，徐越侍以節財儉用，察度功德，所與無不充，君悅。烈侯使使謂相國曰：歌者之田且止，官牛畜為師，荀欣為中尉，徐越為內史，賜相國衣二襲。單複具為一襲也。

魏文侯受子夏經藝，客段干木，過其閭，未嘗不軾也。秦嘗欲伐魏。或曰：魏君賢人是禮，國人稱仁，上下和合，未可圖也。文侯由此得譽於諸侯。文侯謂李克曰：先生嘗教寡人曰：家貧則思良妻，國亂則思良相，今所置非成則璜，文侯弟名成也。二子何如。對曰：君不察故也。居視其所親，富視其所與，達視其所舉，窮視其所不為，貧視其所不取，五者足以定之矣。何待克哉。文侯曰：寡人相定矣。李克曰：魏成子為相矣。翟璜忿然作色曰：以耳目之所睹記，臣何負於魏成子，西河之守，臣之所進也。君內以鄴為憂，臣進西門豹，君謀欲伐中山，臣進樂羊，中山已拔，無使守之，臣進先生，君之子無傅，臣進屈侯鮒，臣何以負於魏成子。李克曰：且子之言克於子之君者，豈將比周以求大官哉。且子安得與魏成子比乎。魏成子以食録千鍾，什九在外，什一在內，是以東得卜子夏，田子方，段干木，此三人者，君皆師之，子所進五人者，君皆臣之，子惡得與魏成子比也。翟璜逡巡再拜曰：璜，鄙人也。失對，願卒為弟子矣。

齊威王初即位，九年之間，諸侯并伐，國人不治，於是威王召即墨大夫。語之曰：自子之居即墨也。毁言日至，然吾使人視即墨，田野開，民人給，官無留事，東方以寧，是子不事吾左右以求譽也。封之萬家，召阿大夫。語之曰：自子之守阿，譽言日聞，然使使視阿，田野不開，民貧苦，昔日趙攻甄，子弗能救，衞取薛陵，而子弗知，是子以幣厚吾左右以求譽也。是日，烹阿大夫，及左右嘗譽者，皆并烹之，遂起兵西擊趙，衞，敗魏於濁澤，於是齊國震懼，人人不敢飾非，務盡其誠，齊國大治，諸侯聞之，莫敢致兵於齊。

二十四年，與魏王會田於郊。魏王問曰：王亦有寶乎。威王曰：無有。梁王曰：若寡人國小也。尚有徑寸之珠，照車前後各十二乘者十枚，奈何以萬乘之國而無寶乎。威王曰：寡人之所以為寶與王異，吾臣有檀子者，使守南城，則楚人不敢為寇東取，泗上十二諸侯皆來朝，吾臣有盼子者，使守高唐，則趙人不敢東漁於河，吾吏有黔夫者，使守徐州，則燕人祭北門，趙人祭西門，齊之北門，西門也。言燕，趙之人，畏見侵伐，故祭以求福也。徙而從者七千餘家，吾臣有種首者，使備盗賊，則道不拾遺，將以照千里，豈特十二乘哉。梁惠王慚，不懌而去。

