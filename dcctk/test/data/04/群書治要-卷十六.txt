*漢書四

*傳

酈食其，陳留人也。好讀書，身長八尺，人皆謂之狂生，自謂我非狂，沛公至高陽傳舍，使人召食其至，入謁，沛公方踞床，令兩女子洗，而見食其，食其入，即長揖不拜。曰：足下欲助秦攻諸侯乎。欲率諸侯破秦乎。沛公罵曰：竪儒，夫天下同苦秦久矣。故諸侯相率攻秦，何謂助秦。食其曰：必欲聚徒合義兵誅無道秦，不宜踞見長者，於是沛公輟洗起衣，延食其上坐謝之。

漢王據守敖倉。而使食其說齊王曰：王知天下之所歸乎。曰：不知也。天下何歸。曰：歸漢。齊王曰：先生何以言之。曰：漢王與項王約，先入咸陽者王之，項王背約不與，而遷殺義帝，漢王起蜀漢之兵擊三秦，出關而責義帝之負處，收天下之兵，立諸侯之後，降城即以侯其將，得賂則以分其士，與天下同其利，豪英賢才，皆樂為之用，諸侯之兵，四面而至，蜀漢之粟，方船而下，項王有背約之名，殺義帝之負，於人之功無所記，於人之罪無所忘，戰勝而不得其賞，拔城而不得其封，非項氏莫得用事，為人刻印，刓而不能授，刓斷，無復廉鍔也。攻城得賂，積財而不能賞，天下叛之，賢材怨之，而莫為之用，故天下之士歸於漢王，可坐而策也。

夫漢王發蜀漢，定三秦，涉西河之水，援上黨之兵，下井陘，破北魏，此黄帝之兵，非人之力，天之福也。今已據敖倉之粟，塞成皋之險，守白馬之津，杜太行之厄，拒飛狐之口，天下後服者，先亡矣。王疾下漢王，齊國社稷可得而保也。不下漢王，危亡可立而待也。田廣迺聽食其，罷歷下兵守戰備。

陸賈，楚人也。有口辯，常居左右，時時前說稱詩書。高帝罵之曰：乃公居馬上得之，安事詩書。賈曰：馬上得之，寧可以馬上治乎。且文武并用，長久之術也。昔者，吳王夫差，智伯極武而亡，秦任刑法不變，卒滅趙氏，秦之先造父封於趙城，其後曰趙氏。向使秦已并天下，行仁義，法先聖，陛下安得而有之，高帝不懌，有慚色。謂賈曰：試為我著秦所以失天下，吾所以得之者，及古成敗之國事，賈凡著十二篇，每奏一篇，高帝未嘗不稱善，稱其書曰新語。

呂大后時，王諸呂，諸呂擅權，欲劫少主，危劉氏，右丞相陳平患之。賈曰：天下安，注意相，天下危，注意將，將相和，則士豫附，士豫附，天下雖有變則權不分，權不分，為社稷計，在兩君掌握耳，平因結謀於大尉勃，卒誅諸呂，安劉氏，立文帝，賈之謀也。

婁敬，齊人也。漢五年，戍隴西，過洛陽，高帝在焉。敬脱輓輅，輅，以木當胸挽重輦車也。見齊人虞將軍曰：臣願見上言便宜，虞將軍入言上，上召見問。敬說曰：陛下都洛陽，豈欲與周室比隆哉。上曰：然。敬曰：陞下取天下與周異，周之先自后稷積德累善十餘世，及武王伐紂，不期會孟津上八百諸侯，遂滅殷，成王即位，周公之屬傅相焉。迺營成周，都雒，以為此天下中，諸侯四方納貢職，道里鈞矣。有德則易以王，無德則易以亡，凡居此者，欲令周無周字，務以德致人，不欲阻險令後世驕奢以虐民也。及周之衰，分而為二，天下莫朝，周不能制，非德薄，形勢弱也。

今陛下起豐，沛，收卒三千人，捲蜀，漢，定三秦，與項籍大戰七十，小戰四十，使天下之民，肝腦塗地，父子暴骸中野，不可勝數，哭泣之聲不絕，傷痍者未起，而欲比隆成，康之時，臣竊以為不侔矣。且夫秦地被山帶河，四塞以為固，卒然有急，百萬之衆可具，因秦之故，資甚美膏腴之地，此所謂天府，陛下入關而都之，山東雖亂，秦故地可全而有也。夫與人鬥，不扼其亢，亢，喉嚨也。拊其背，未能全勝，今陛下入關而都，按秦之故，此亦扼天下之亢而拊其背也。高帝即日駕西都關中，於是賜姓劉氏，拜為郞中，號曰奉春君。

漢七年，韓王信反，高帝自往擊，至晉陽，聞信與匈奴欲擊漢，上使人使匈奴，匈奴匿其壯士肥牛馬，徒見其老弱及羸畜，使者十輩來，皆言匈奴易擊，上使敬復往。還報曰：兩國相擊，此宜夸矜見所長，今臣往，徒見羸胔老弱，此必欲見短，伏奇兵以争利，愚以為匈奴不可擊也。是時，漢兵三十餘萬衆，兵已業行。上怒罵敬曰：齊虜，以舌得官，迺今妄言沮吾軍，械繫敬廣武，遂往，至平城，匈奴果出奇兵圍高帝白登，七日，然後得解，高帝至廣武赦敬。曰：吾不用公言，以困平城，迺封敬二千户，號建信侯。

叔孫通，薛人也。為太子太傅，高帝欲以趙王如意易太子。通諫曰：昔者，晉獻公以驪姬故，廢太子，立奚齊，晉國亂者數十年，為天下笑，秦以不早定扶蘇，胡亥詐立，自使滅祀，此陛下所親見，今太子仁孝，天下皆聞之，呂后與陛下攻苦食啖，食無菜茹為啖。其可背哉。陛下必欲廢嫡而立少，臣願先伏誅，以頸血污地。高帝曰：公罷矣。吾特戲耳。通曰：太子，天下本，本壹搖，天下震動，奈何以天下戲。高帝曰：吾聽公。

蒯通，范陽人也。韓信定齊地，自立為齊假王，通知天下權在於信。說信曰：今劉項分争，使人肝腦塗地，流離中野，不可勝數，非天下賢聖，其勢固不能息天下之禍，當今之時，兩主懸命於足下，足下為漢則漢勝，與楚則楚勝，方今為足下計，莫若兩利而俱存之，參分天下，鼎足而立，其勢莫敢先動，蓋聞天與弗取，反受其咎，時至弗行，反受其殃，願足下孰圖之。信曰：漢王遇我厚，吾豈可見利而背恩乎。遂謝通，通說不聽，惶恐，乃陽狂為巫。

天下既定，後信以罪廢，為淮陰侯，謀反，誅，臨死。嘆曰：悔不用蒯通之言，高帝聞之，召通，通至，上欲亨之。曰：若教韓信反何也。通曰：狗各吠非其主，當彼時，臣獨知齊王韓信，非知陛下也。且秦失其鹿，以鹿喻帝位也。天下共逐之，高材者先得，天下匈匈，争欲為陛下所為，顧力不能，可殫誅邪，上迺赦之。

至齊悼惠王時，曹參為相，禮下賢人，請通為客，初，齊處士東郭先生梁石君入深山隱居。通迺見相國曰：婦人有夫死三日而嫁者，有幽居守寡不出門者，足下即欲求婦，何取。曰：取不嫁者。通曰：然則求臣亦猶是也。彼東郭先生梁石君，齊之俊士也。隱居不嫁，未嘗卑節下意以求仕也。願足下使人禮之。曹相國曰：敬受命，皆以為上賓。

賈誼，洛陽人也。孝文時，為梁懷王太傅，是時，匈奴强，侵邊，天下初定，制度疏闊，諸侯王僭擬，地過古制，淮南濟北王皆為逆誅，誼數上疏陳政事，多所欲匡建。其大略曰：臣竊惟事勢，可為痛哭者一，可為流涕者二，可為長太息者六，若其他背理而傷道者，難遍以疏舉。進言者皆曰：天下已安已治矣。臣獨以為未也。曰安且治者，非愚則諛，皆非事實，知治亂之體者也。夫抱火厝之積薪之下，而寢其上，火未及然，因謂之安，方今之勢，何以異此，陛下何不壹令臣得孰數之於前，因陳治安之策，試詳擇焉。

夫使為治勞智慮，苦身體，乏鐘鼓之樂，勿為可也。樂與今同，而加之以諸侯軌道，兵革不動，民保首領，匈奴賓服，四荒向風，百姓素朴，獄訟衰息，天下順治，生為明帝，没為明神，名譽之美，垂於無窮，建久安之勢，成長治之業，以承祖廟，以奉六親，至孝也。以幸天下，以育羣生，至仁也。立經陳紀，輕重同得，後可以為萬世法程，雖有愚幼不肖之嗣，猶得蒙業而安，至明也。以陛下之明達，因使少知治體者得佐下風，致此非難也。臣謹稽之天地，驗之往古，案之當今之務，日夜念之，至孰也。雖使禹，舜復生，為陛下計，無以易此。

夫樹國固必相疑之勢也。樹國於險固，諸侯强大，則必與天子有相疑之勢也。下數被其殃，上數爽其憂，甚非所以安上而全下，今或親弟謀為東帝，淮南厲王長也。親兄之子西向而擊，謂齊悼惠王子興居為濟北王反，欲擊取滎陽。天子春秋鼎盛，鼎，方。行義未過，德澤有加焉。猶尚如是，况莫大諸侯權力且十此者乎。然而天下少安，何也。大國之王，幼弱未壯，漢之所置傅相方握其事，數年之後，諸侯之王，大抵皆冠，血氣方剛，漢之傅相，稱病而賜罷，彼自丞尉以上，遍置私人，如此，有異淮南，濟北之為邪，此時而欲為治安，雖堯，舜不治也。

今令此道順而全安，甚易，不肯早為，已迺墮骨肉之屬而抗剄之，抗其頭而剄之也。豈有異秦之季世乎。夫以天子之位，乘今之時，因天之助，尚憚以危為安，以亂為治，假設天下如曩時，淮陰侯尚王楚，黥布王淮南，彭越王梁，韓信王韓，張敖王趙，盧綰王燕，陳豨在代，令此六七公者皆亡恙，當是時而陛下即天子位，能自安乎。臣有以知陛下之不能也。天下殽亂，高皇帝與諸公并起，諸公幸者迺為中涓，其次僅得舍人，材之不逮至遠也。高皇帝以明聖威武，即天子位，割膏腴之地，以王諸公，多者百餘城，少者三四十縣，德至渥也。然其後十年之間，反者九起，陛下之與諸公，非親角材而臣之也。又非身封王之也。自高皇帝不能以是一歲為安，故臣知陛下之不能也。

臣請試言其親者，假令悼惠王王齊，元王王楚，中子王趙，幽王王淮陽，恭王王梁，靈王王燕，厲王王淮南，六七貴人皆無恙，當是時陛下即位，能為治乎。臣又知陛下之不能也。若此諸王，雖名為臣，實皆有布衣昆弟之心，慮無不帝制而天子自為者，擅爵人，赦死辠，甚者或戴黄屋，令令下有之字不肯聽，召之安可致乎。幸而來至，法安可得加，動一親戚，天下圜視而起，陛下之臣雖有悍如馮敬者，為御史大夫奏淮南厲王誅也。適啓其口，匕首已陷其匈矣。陛下雖賢，誰與領此，故疏者必危，親者必亂，已然之效也。其異姓負强而動者，漢已幸而勝之矣。又不易其所以然，同姓襲是迹而動，既有徵矣。殃禍之變，未知所移，明帝處之，尚不能以安，後世將如之何。

屠牛坦一朝解十二年而芒刃不頓者，所排擊剥割，皆衆理解也。至於髖髀之所，非斤則斧，夫仁義恩厚，人主之芒刃也。權勢法制，人主之斤斧也。今諸侯王，皆衆髖髀也。釋斤斧之用，而欲嬰以芒刃，臣以為不缺則折，胡不用之淮南，濟北，勢不可也。二國皆反誅，何不施之仁恩，勢不可故也。

臣竊迹前事，大抵强者先反，淮陰王楚最强，則最先反，韓王信倚胡，則又反，貫高因趙資，則又反，陳豨兵精，則又反，彭越用梁，則又反，黥布用淮南，則又反，盧綰最弱，最後反，長沙迺在二萬五千户耳，功少而最完，勢疏而最忠，非獨性異人，亦形勢然也。曩令樊，酈，絳，灌據數十城而王，今雖已殘亡可也。令信，越之倫列為徹侯而居，雖至今存可可下有也字，然則天下之大計可知也。欲諸王之皆忠附，則莫若令如長沙王，欲臣子之勿葅醢，則莫若令如樊，酈等，欲天下之治安，莫若衆建諸侯而少其力，力少則易使以義，國小則無邪心。

令海內之勢，如身之使臂，臂之使指，莫不制從，諸侯之君，不敢有異心，雖在細民，且知其安，故天下咸知陛下之明，割地定制，令齊，趙，楚各為若干國，使其子孫各受祖之分地，地盡而止，及燕，梁他國皆然，其分地衆而子孫少者，建以為國，空而置之，須其子孫生者舉使君之，天子無所利焉。誠以定治而已，故天下咸知陛下之廉，地制壹定，宗室子孫，莫慮不王，下無背叛之心，上無誅伐之志，天下咸知陛下之仁，法立而不犯，令行而不逆，細民向善，大臣致順，故天下咸知陛下之義，當時大治，後世誦聖，陛下誰憚而久不為此。

天下之勢，方病大瘇，腫足曰瘇。一脛之大幾如要，一指之大幾如股，平居不可屈伸，失今不治，必為錮疾，後雖有扁鵲，不能為已，可痛哭者此病是也。天下之勢方倒懸，凡天子者，天下之首也。蠻夷者，天下之足也。今匈奴嫚娒侵掠，至不敬也。為天下患，至無已也。而漢歲致金絮采繒以奉之，足反居上，首顧居下，倒懸如此，莫之能解，猶為國有人乎。可為流涕者此也。

今民賣僮者，僮謂隸妾。為之繡衣絲履，偏諸緣，內之閑中，閑，賣奴婢闌也。是古天子后服，所以廟而不宴者也。而庶人得以衣婢妾，白榖之表，薄紈之裏，緁以偏諸，是古天子之服也。今富人大賈，嘉會召客者，以被墻，古者以奉一帝一后而節適，今庶人屋壁得為帝服，倡優下賤，得為后飾，然而天下不屈者，殆未有也。夫俗至大不敬也。至無等也。至冒上也。進計者猶曰無為，可為長太息者此也。

商君遺禮義，弃仁恩，并心於進取，秦俗日敗，故秦人家富子壯則出分，家貧子壯則出贅，出作贅壻。借父耰鋤，慮有德色，假其父鋤而惠之。母取箕箒，立而誶語，誶猶責也。抱哺其子，與公倂倨，其慈子嗜利，不同禽獸者無幾耳，然并心而赴時者，猶曰蹷六國，兼天下，功成求得矣。終不知反廉愧之節，仁義之厚，衆掩寡，知欺愚，勇威怯，壯陵衰，其亂至矣。是以大賢起之，威震海內，德從天下，曩之為秦者，今轉而為漢矣。然其遺風餘俗，猶尚未改。

今世以侈靡相競，而上無制度，弃禮誼，捐廉耻，日甚，殺父兄，盗者剟寢户之簾，剟，取也。搴兩廟之器，搴，取也。兩廟，高祖，惠帝廟也。白晝大都之中，剽吏而奪之金，矯僞者出幾十萬石粟，吏矯僞徵發，盈出十萬石粟。賦六百餘萬錢，乘傳而行郡國，此其無行義之尤至者也。而大臣特以簿書不報，期會之間，以為大故，至於俗流失，世壞敗，因恬而不知怪，夫移風易俗，使天下回心而向道，類非俗吏之所能為也。俗吏之所務，在於刀筆筐篋而不知大體，陛下又不自憂，竊為陛下惜之。

夫立君臣，等上下，使父子有禮，六親有紀，父母兄弟妻子。此非天之所為，人之所設也。人之所設，不為不立，不植則僵，不修則壞。管子曰：禮義廉耻，是謂四維，四維不張，國乃滅亡，使管子愚人也。則可，管子而少知治體，則是豈可不為寒心哉。秦滅四維而不張，故君臣乖亂，六親殃戮，奸人并起，萬民離叛，凡十三歲而社稷為墟，今四維猶未備也。故奸人幾幸而衆心疑惑，豈如今定經制，令君臣上下有差，父子六親，各得其宜，奸人無所幾幸，此業壹定，世世常安，若夫經制不定，是猶渡江河無維檝，中流而遇風波，船必覆矣。可為長大息者此也。

夏為天子十有餘世，殷為天子二十餘世，周為天子三十餘世，秦為天子二世而亡，人性不甚相遠也。何三代之君，有道之長，而秦無道之暴也。其故可知也。古之王者，太子迺生，固舉以禮，使士負之，有司齊肅端冕，見於天也。過闕則下，過廟則趨，孝子之道也。故自為赤子而教固已行矣。昔者，成王幼，在繈褓之中，召公為太保，周公為太傅，太公為太師，保，保其身體，傅，傅之德義，師，導之教訓，此三公職也。

於是為置三少，少保，少傅，少師，是與太子宴者也。故迺孩提有識，三公三少明孝仁禮義以導習之，逐去邪人，不使見惡行，於是皆選天下之端士孝悌博聞有道術者，以衞翼之，使與太子居處出入，故太子迺生而見正事，聞正言，行正道，左右前後皆正人，夫習與正人居之不能無正，猶生長楚之鄕不能不楚言也。孔子曰：少成若天性，習貫如自然。

太子既冠成人，免於保傅之嚴，則有記過之史，徹膳之宰，進善之旌，誹謗之木，敢諫之鼓，瞽史誦詩，工誦箴諫，大夫進謀，士傳民語，習與智長，故切而不媿，化與心成，故中道若性，春秋入學，坐國老，執醬而親餽之，所以明有孝也。行以鸞和，鸞在衡，和在軾。步中采齊，趨中肆夏，樂詩也。步則歌之以中節。所以明有度也。其於禽獸，見其生不食其死，聞其聲不食其肉，故遠庖厨，所以長恩，且明有仁也。

夫三代之所以長久者，以其輔翼太子有此具也。至秦而不然，其俗固非貴辭讓也。所上者告訐也。固非貴禮義也。所上者刑罰也。使趙高傅胡亥而教之獄，所習者非斬劓人，則夷人之三族也。故舊無故字，補之胡亥今日即位而明日射人，忠諫者謂之誹謗，深計者謂之妖言，其視殺人若刈草菅，然豈唯胡亥之性惡哉。彼其所以導之者非其理故也。

鄙諺曰：不習為吏，視已成事。又曰：前車覆，後車誡，夫三代之所以長久者，其已事可知也。夫存亡之變，治亂之機，其要在是矣。夫天下之命，懸於太子，太子之善，在於早諭教與選左右，夫心未濫而先諭教，則化易成也。開於道術智誼之指，則教之力也。若其服習積貫，貫習也。則左右而已。臣故曰：選左右早諭教最急，夫教得而左右正，則太子正矣。太子正，而天下定矣。

若夫慶賞以勸善，刑罰以懲惡，先王執此之政，堅如金石，行此之令，信如四時，據此之公無私，如天地，豈顧不用哉。孔子曰：聼訟吾猶人也。必也使無訟乎。為人主計者，莫如先審取舍，取舍之極定於內，而安危之萌應於外矣。安者非一日而安也。危者非一日而危也。皆以積漸，然不可不察也。人主之所積，在其取舍，以禮義治之者積禮義，以刑罰治之者積刑罰，刑罰積而民怨背，禮義積而民和親，故世主欲民之善同，而所以使民善者或異，或導之以德教，或敺之以法令，導之以德教，德教洽而民氣樂，敺之以法令者，法令極而民風哀，哀樂之感，禍福之應也。

秦王之欲尊宗廟而安子孫，與湯，武同，然而湯，武廣大其德行，六七百歲而弗失，秦王持天下十餘歲則大敗，此無他故矣。湯，武之定取舍審，而秦王之定取舍不審也。夫天下大器，今人之置器，置諸安處則安，置諸危處則危，天下之情，與器無以異，在天子之所置之，湯，武置天下於仁義禮樂，而德澤洽禽獸，草木廣裕，德被子孫數十世，此天下所共聞也。秦王置天下於法令刑罰，德澤無一有，而怨毒盈於世，人憎惡之如仇讎，禍幾及身，子孫誅絕，此天下之所共見也。是非其明效大驗邪。人之言曰：聽言之道，必以其事觀之，則言者莫敢妄言，今或言禮誼之不如法令，教化之不如刑罰，人主胡不引殷，周，秦事以觀之也。

人主之尊譬如堂，羣臣如陛，衆庶如地，古者聖王制為等列，內有公卿大夫士，外有公侯伯子男，等級分明，而天子加焉。故其尊不可及也。鄙諺曰：欲投鼠，忌器，尚憚不投，恐傷其器，况貴臣之近主乎。廉耻禮節，以治君子，故有賜死而無戮辱，是以黥劓之辠，不及大夫，顧其離主上不遠也。君之寵臣，雖或有過，刑戮之罪，不加其身者，尊君故也。所以體貌大臣而厲其節也。今自王侯三公之貴，皆天子之所改容而禮之，古天子之所謂伯父伯舅也。而今與衆庶同黥劓髡刖笞傌弃市之法，然則堂不無陛乎。被戮辱者，不泰迫乎。廉耻不行大臣，無迺握重權大官而有徒隸無耻之心乎。

今而有過，帝令廢之可也。退之可也。賜之死可也。滅之可也。若夫束縛之，繫緤之，輸之司寇，編之徒官，司寇小吏詈罵而榜笞之，殆非所以令衆庶見也。夫天子之所嘗敬，衆庶之所嘗寵，死而死耳，賤人安得如此而頓辱之哉。故主上遇其大臣，如遇犬馬，彼將犬馬自為也。如遇官徒，彼將官徒自為也。故古者禮不及庶人，刑不至大夫，所以厲寵臣之節也。其有大罪者，聞命則北面再拜，跪而自裁，上不使人捽抑而刑之也。曰：子大夫自有過耳，吾遇子有禮矣。

遇之有禮，故羣臣自熹，嬰以廉耻，故人矜以節行，上設廉耻禮義以遇其臣，而臣不以節行報其上者，則非人類也。故為人臣者，利不苟就，害不苟去，唯義所在，上之化也。故父兄之臣誠死宗廟，法度之臣誠死社稷，輔翼之臣誠死君上，守圄捍敵之臣誠死城郭封疆，故曰聖人有金城者，比物此志也。比謂比方，使忠臣以死社稷之志比於金城。彼且為我死，故吾得與之俱生，彼且為我亡，故吾得與之俱存，為我危，故吾得與之皆安，顧行而忘利，守節而仗義，故可以托不御之權，可以寄六尺之孤，此厲廉耻，行禮誼之所致也。主上何喪焉。此之不為，而顧彼之久行，彼，亡國也。故曰：可為長太息者此也。

爰盎字絲，楚人也。孝文時為中郞將，從霸陵，上欲西馳下峻阪，盎攬轡。上曰：將軍怯邪。盎曰：臣聞千金子不垂堂，百金子不騎衡，騎，倚也。聖主不乘危，不徼幸，今陛下騁六飛，六馬之疾若飛也。馳不測山，有如馬驚車敗，陛下縱自輕，柰高廟太后何，上乃止。

上幸上林，皇后慎夫人從，其在禁中常同坐，及坐郞署，盎却慎夫人坐，慎夫人怒，不肯坐，上亦怒起。盎因前說曰：臣聞尊卑有序，則上下和，今陛下既已立后，慎夫人迺妾，妾主豈可以同坐哉。且陛下幸之，則厚賜之，陛下所以為慎夫人，適所以禍之，獨不見人豕乎。戚夫人也。於是上迺悅，入語慎夫人，夫人賜盎金五十斤，然盎亦以數直諫不得久居中，調為隴西都尉，調，選也。仁愛士卒，皆争為死。

晁錯，潁川人也。以文學為太子家令，是時，匈奴强，數寇邊，上發兵以禦之。錯上言兵事曰：臣聞兵法有必勝之將，由此觀之，安邊境，立功名，在於良將，不可不擇也。臣又聞用兵臨戰合刃之急者三，一曰得地形，二曰卒服習，三曰器用利。兵法曰：丈五之溝，漸車之水，山林積石，經川丘阜，草木所在，此步兵之地也。車騎二不當一，土山丘陵，曼衍相屬，平原廣野，此車騎之地也。步兵十不當一，平陵相遠，川谷居間，仰高臨下，此弓弩之地也。短兵百不當一，兩陣相近，平地淺草，可前可後，此長戟之地也。劍楯三不當一。

萑葦竹蕭，草木蒙蘢，支葉茂接，此矛鋌之地也。長戟二不當一，曲道相伏，險厄相薄，此劍楯之地也。弓弩三不當一，士不選練，卒不服習，起居不精，動静不集，趨利弗及，避難不畢，前擊後解，與金鼓之音相失，此不習勒卒之過也。百不當十，兵不完利，與空手同，甲不堅密，與袒裼同，袒禓，肉袒。弩不可以及遠，與短兵同，射不能中，與無矢同，中不能入，與無鏃同，此將不省兵之禍也。五不當一。故兵法曰：器械不利，以其卒予敵也。卒不可用，以其將與敵也。君不擇將，以其國與敵也。四者兵之至要也。

臣又聞小大異形，强弱異勢，險易異備，夫卑身以事强，小國之形也。合小以攻大，敵國之形也。以蠻夷攻蠻夷，中國之形也。今匈奴地形伎藝，與中國異，上下山阪，出入谿澗，中國之馬弗與也。險道傾側，且馳且射，中國之騎弗與也。風雨罷勞，飢渴不困，中國之人弗與也。此匈奴之長技也。

若夫平原易地，輕車突騎，則匈奴之衆易撓亂也。勁弩長戟，射疏及遠，則匈奴之弓弗能格也。堅甲利刃，長短相雜，游弩往來，什伍俱前，則匈奴之兵弗能當也。材官騶發，矢道同的，材官，騎射之官也。射者騶發，其用矢者同中一的，言其工妙。則匈奴之革笥木薦，革笥，以皮作如鎧也。木薦，以木板作如楯。弗能支也。下馬地鬥，劍戟相接，去就相薄，則匈奴之足弗能給也。此中國之長技也。以此觀之，匈奴之長技三，中國之長技五，陛下又興數十萬之衆，以誅數萬之匈奴，衆寡之計，以一擊十之術也。

雖然，兵，凶器，戰，危事也。以大為小，以强為弱，在俯仰之間耳，夫以人死争勝，跌而不振，蹉跌不可復起。則悔之無及也。帝王之道，出於萬全，今降胡義渠蠻夷之屬，來歸誼者，其衆數千，飲食長技，與匈奴同，可賜之堅甲絮衣，勁弓利矢，益以邊郡之良騎，令明將能知者習俗，和輯其心者，將之，即有險阻，以此當之，平地通道，則以輕車材官制之，兩軍相表裏，各用其長技，衡加之以衆，此萬全之術也。

文帝嘉之，乃賜錯璽書寵荅焉。錯復言守邊備塞，勸農力本，當世急務二事。曰：臣竊聞秦時北攻胡貉，築塞河上，南攻揚粵，揚州之南越也。置戍卒焉。其起兵而攻胡粵者，非以衞邊地而救民死也。貪戾而欲廣大也。故功未立而天下亂，且夫起兵而不知其勢，戰則為人禽，屯則卒積死，夫胡貉之地，積陰之處也。其性能寒，揚粵之地，少陰多陽，其性能暑，秦之戍卒，不能其水土，戍者死於邊，輸者僨於道，僨，仆也。秦民見行，如往弃市，因以謫發之，名曰謫戍，發之不順，行者深怨，有背叛之心。

凡民守戰至死而不降北者，以計為之也。故戰勝守固，則有拜爵之賞，攻城屠邑，則得其財鹵以富家室，故能使其衆蒙矢石，赴湯火，視死如生，今秦之發卒也。有萬死之害，而無銖兩之報，死事之後，不得一算之復，天下明知其禍烈及己也。陳勝行戍至於大澤，為天下先唱，天下從之如流水者，秦以威劫而行之敝也。

胡人衣食之業，不著於地，其勢易擾亂邊境，如飛鳥走獸，放於廣野，美草甘水則止，草盡水竭則移，以是觀之，往來轉徙，時至時去，此胡人生業，而中國之所以離南畝也。今使胡人數處轉牧行獵於塞下，或當燕，代，或當上郡，北地，隴西，以候備塞之卒，卒少則入，陛下不救，則邊民絕望而有降敵之心，少發則不足，多發，遠縣纔至，胡又已去，聚不罷，為費甚大，罷之，則胡復入，如此連年，則中國貧苦而民不安矣。

陛下幸憂邊境，遣將吏發卒以治塞，甚大惠也。然令遠方之卒守塞，一歲而更，不知胡人之能，不如選常居者，家室田作，且以備之，以便為之高城深塹，先為室屋，具田器，迺募罪人令居之，不足，募以丁奴婢贖罪，及輸奴婢欲以拜爵者，不足，迺募民之欲往者，皆賜高爵，復其家，與冬夏衣，禀食，能自給而止，其無夫若妻者縣官買與之，人情非有匹敵不能久安其處，塞下之民，禄利不厚，不可使久居危難之地，胡人入驅而能止其所驅者，以其半與之，謂胡人驅收，中國能奪得之者，以半與之也。縣官為贖，得漢人，官為贖也。其民如是，則邑里相救助，赴胡不避死，非以德上也。欲全親戚而利其財也。此與東方之戍卒，東方諸郡次當戍邊。不習地勢而心畏胡者，功相萬也。以陛下之時，徙民實邊，使遠方無屯戍之事，塞下之民，父子相保，無繫虜之患，利施後世，名稱聖明，其與秦之行怨民，相去遠矣。

上從其言，募民徙塞下，錯復言陛下幸募民相徙，以實塞下，使屯戍之事益省，甚大惠也。使先至者安樂而不思故鄕，則貧民相募而勸往矣。臣聞古之徙遠方，以實廣虛也。相其陰陽之和，嘗其水泉之味，審其上地之宜，觀其草木之饒，然後營邑立城，制里割宅，通田作之道，正阡陌之界，先為築室，家置器物焉。民至有所居，作有所用，此民所以輕去故鄕而勸之新邑也。為置醫巫以救疾病，生死相卹，墳墓相從，此所以使民樂其處而有長居之心也。

擇其邑之賢材習地形，知民心者，居則習民於射法，出則教民於應敵，故卒伍成於內，則軍正定於外，服習以成，勿令遷徙，幼則同游，長則共事，夜戰聲相知，則足以相救，晝戰目相見，則足以相識，歡愛之心，足以相死，如此而勸以厚賞，威以重罰，則前死不還踵矣。

文帝詔舉賢良文學之士，錯在選中。上親策詔之曰：昔者，大禹勤求賢士，施及方外，近者獻其明，遠者通厥聰，比善戮力，以翼天子，是以大禹能無失德，故詔有司，選賢良明於國家之大體，通於人事之終始，及能直言極諫者，將以匡朕之不逮，永惟朕之不德，吏之不平，政之不宣，民之不寧，四者之闕，悉陳其志，無有所隱。

錯對。詔策曰：通於人事終始，愚臣竊以古之三王，臣主俱賢，故合謀相輔，計安天下，莫不本於人情，人情莫不欲壽，三王生而不傷也。人情莫不欲富，三王厚而不困也。人情莫不欲安，三王扶而不危也。人情莫不欲逸，三王節其力不盡也。其為法令也。合於人情而後行之，其動衆使民也。本於人事然後為之，取人以己，內恕及人，情之所惡，不以强人，情之所欲，不以禁民，是以天下樂其政而歸其德，望之若父母，從之若流水，百姓和親，國家安寧，名位不失，施及後世，此明於人情終始之功也。

詔策曰：吏之不平，政之不宣，民之不寧，愚臣竊以秦事明之，臣聞秦始并天下之時，其主不及三王而臣不及其佐，然功力不遲者何也。地形便，財用足，民利戰，其所與并者六國，六國者，臣主皆不肖，謀不輯，民不用，故當此之時，秦最富强，夫國富强而鄰國亂者，帝王之資也。故秦能兼六國，立為天子，當此之時，三王之功，不能進焉。

及其末塗之衰也。任不肖而信讒賊，宮室過度，耆欲無極，民力疲盡，賦斂不節，矜奮自賢，羣臣恐諛，恐機發陷禍而諛以求自全。驕溢縱恣，不顧患禍，妄賞以隨喜意，妄誅以快怒心，法令煩憯，刑罰暴酷，輕絕人命，天下寒心，莫安其處，奸邪之吏，乘其亂法以成其威，獄官主斷，生殺自恣，上下瓦解，各自為制，秦始亂之時，吏之所先侵者，貧人賤民也。至其中節，所侵者，舊無貧人至侵者十二字，補之富人吏家也。及其末塗，所侵者，宗室大臣也。是故親疏皆危，外內咸怨，離散逋逃，人有走心，陳勝先倡，天下大潰，絕祀亡世，為異姓福，此吏不平，政不宣，民不寧之禍也。

對奏，天子善之，遷大中大夫，錯以諸侯强大，請削之，後吳，楚反，會竇嬰言爰盎，詔召入見。上問曰：計安山。盎對曰：吳，楚相遺書，言高皇帝王子弟，各有分地，今賊臣晁錯擅謫諸侯，削奪之地，以故反，名為西共誅錯，復故地而罷，方今計獨有斬錯，發使赦吳，楚七國，復其故地，則兵可無血刃而俱罷，於是上默然，良久。曰：顧誠何如，吾不愛一人謝天下也。

後十餘日，迺使中尉召錯，紿載行市，錯衣朝衣斬東市，錯已死，謁者僕射鄧公為校尉擊吳，楚，還上書言軍事。上問曰：聞晁錯死，吳楚罷不也。鄧公曰：吳為反數十歲矣。發怒削地，以誅錯為名，其意不在錯也。且臣恐天下之士，拑口不敢復言矣。上曰：何哉。鄧公曰：夫晁錯患諸侯强大不可制，故請削之以尊京師，萬世之利也。計畫始行，卒被大戮，內杜忠臣之口，外為諸侯報仇，臣竊為陛下不取也。於是景帝喟然長息曰：公言善，吾亦恨之。

