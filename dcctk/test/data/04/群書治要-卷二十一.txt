*後漢書一

*本紀

世祖光武皇帝諱秀字文叔，南陽人，高祖九世孫也。更始元年，遣世祖行大司馬事，北渡河，鎮慰州郡，進至邯鄲，故趙繆王子林以卜者王郎為天子，都邯鄲，二年，進圍邯鄲，拔其城，誅王郎，收文書，得吏民與郎交關謗毁者數千章，世祖為不省，會諸將燒之。曰：令反側子自安。

更始立世祖為蕭王，世祖擊銅馬，高湖，重連，悉破降之，封其渠帥為列侯，降者猶不自安，世祖敕令各歸營勒兵，乃自乘輕騎案行部陳。降者更相語曰：蕭王推赤心置人腹中，安得不投死乎。由是皆服。

即皇帝位，封功臣皆為列侯，大國四縣，餘各有差。博士丁恭等議曰：古帝王封諸侯不過百里，强幹弱枝，所以為治也。今封諸將四縣，不合法制。帝曰：古之亡國者皆以無道，未嘗聞封功臣地多而滅亡者也。乃遣謁者即授印綬。

建武十三年。詔曰：往年已敕郡國，異味不得有所獻御，今猶未止，非徒有豫養導擇之勞，至乃煩擾道上，疲費過所，其令大官勿復受，明敕宣下，若遠方口實可以薦宗廟，自如舊制，時兵革既息，天下少事，文書調役，務從簡寡，至乃十存一焉。

十七年，幸章陵，修園廟祠舊宅觀田廬，置酒作樂賞賜焉。時宗室諸母因酣悅相與語曰：文叔少時謹信，與人不款曲，唯直柔耳，今乃能如此，帝聞之。大笑曰：吾治天下亦欲以柔道行之。

二十一年，鄯善王、車師王等十六國遣子入侍，願請都護，帝以中國初定，未遑外事，乃還其侍子，厚加賞賜。

中元二年，帝崩。遺詔曰：朕無益百姓，皆如孝文皇帝制度，務從約省，初，帝在兵間久，厭武事，且知天下疲耗，思樂息肩，自隴、蜀平后，非儆急未嘗復言軍旅，皇太子嘗問攻戰之事。帝曰：昔衞靈公問陳，孔子不對，此非爾所及也。每旦視朝，日晏乃罷，數引公卿郎將講經論治，夜分乃寐，皇太子見帝勤勞不怠。承間諫曰：陛下有禹、湯之明，而失黄、老養生之福，願頤養精神，優游自寧。帝曰：我自樂此，不為疲也。雖身濟大業，兢兢如不及，故能明慎政體，總攬權綱，量時度力，舉無過事，退功臣而進文吏，戢弓矢而散馬牛，雖道未方古，斯亦止戈之武焉。

孝明皇帝諱莊，世祖第四子也。永平二年春，宗祀光武皇帝於明堂，禮畢，登靈臺。詔曰：朕以暗陋奉承大業，親執珪璧，恭祀天地，仰惟先帝受命中興，撥亂反正，以寧天下，封泰山，建明堂，立辟雍，起靈臺，恢弘大道，被之八極，而胤子無成、康之質，羣臣無呂、旦之謀，盥洗進爵，踧踖惟慚，其令天下自殊死以下，謀反大逆，皆赦除之，冬，幸辟雍，初行養老禮。詔曰：三老李躬，年耆學明，五更桓榮，授朕尚書。詩曰：無德不報，其賜榮爵關內侯，食邑五千户，三老五更，皆以二千石禄養終厥身，其賜天下三老酒人一石，肉四十斤，有司其存耆耋，恤幼孤，惠鰥寡，稱朕意焉。

六年。詔曰：先帝詔書禁民上事言聖，而間者章奏頗多浮辭，自今若有過稱虛譽，尚書皆宜抑而勿省，示不為諂子嗤也。

八年，日有蝕之。詔曰：朕以無德，奉承大業，而下貽民怨，上動三光，日蝕之變，其灾尤大，永思厥咎，在予一人，羣司勉修職事，極言無諱，於是在位者皆上封事各陳得失，帝覽章，深自引咎，乃以所上班示百官。詔曰：羣寮所言，皆朕之過，人寃不能理，吏黠不能禁，而輕用民力，繕治室宇，出入無節，喜怒過差，永覽前戒，竦然兢懼，徒恐薄德，久而致怠耳。

十二年，詔曰。昔曾閔奉親，竭歡致養;仲尼葬子，有棺無槨，喪貴致哀，禮存寧儉，今百姓送終之制，競為奢靡，生者無擔石，而財力盡於墳土，伏臘無糟糠，而牲牢兼於一奠，糜破積世之業，以供終朝之費，子孫飢寒，終命於此，豈祖考之意哉。又車服過制，恣極耳目，田荒不耕，浮食者衆，有司其申明科禁宜於今者，宣下郡國。

十八年，帝崩，遺詔，無起寢廟，藏主於光烈皇后更衣别室，帝遵奉建武制度，事無違者，后宮之家，不得封侯與政，館陶公主為子求郎，不許，而賜錢千萬。謂羣臣曰：郎官上應列宿，出宰百里，有有作苟，非其人，則民受其殃，是以難之，故吏稱其官，民安其業，遠近肅服，户口滋殖焉。

論曰：明帝善刑理，法令分明，日晏坐朝，幽枉必達，外內無幸曲之私，在上無矜大之色，斷獄得情，號居前世十二，故后之言事者，莫不先建武、永平之政。

孝章皇帝諱炟，明帝第五子也。少寬容好儒術，顯宗器重之，建初元年。詔曰：朕以無德，奉承大業，夙夜慄慄，不敢荒寧，而灾異仍見，與政相應，朕既不明，涉道日寡，又選舉乖實，俗吏傷民，官職耗亂，刑罰不中，可不憂與，昔仲弓、季氏之家臣，子游、武城之小宰，孔子猶誨以賢才，問以得人，明政之小大，以人為本，鄕舉里選，必累功勞，今刺史守相，不明真僞，茂才孝廉，歲以百數，既非能顯，而當授之政事，甚無謂也。每尋前世舉人貢士，或起甽畝，不繫閥閲，敷奏以言，則文章可採，明試以功，則治有異迹，文質斌斌，朕甚嘉之，其令太傅、三公、中二千石、二千石、郡國守相，舉賢良方正能直言極諫之士各一人。

四年，詔於是下太常、將、大夫、博士、議郞、郎官及諸生、諸儒會白虎觀，講議五經同異，帝親稱制臨决焉。七年。詔曰：車駕行秋稼，觀收穫，因涉郡界，皆精騎輕行，無他輜重，不得輒修道橋，遠離城郭，遣吏逢迎，刺探起居，出入前后，以為煩擾也。動務省約，但患不能脱粟瓢飲耳，所過欲令貧弱有利，無違詔書。

元和二年。詔曰：令云，民有産子者，復勿算三歲，今諸懷妊者，賜胎養谷人三斛，復其夫勿算一歲，著以為令。又詔曰：方春生養，萬物莩甲，宜助萌陽，以育時物，其令有司罪非殊死且勿案驗，及吏民條書相吿不得聽受，冀以息事寧民，敬奉天氣，立秋如故，夫俗吏矯飾外貌，似是而非，揆之人事則悅耳，論之陰陽則傷化，朕甚饜之，甚苦之，安静之吏，悃愊無華，日計不足，月計有餘，如襄城令劉方，吏民同聲謂之不煩，雖未有他異，斯亦殆近之矣。間敕二千石各尚寬明，而今富奸行賂於下，貪吏枉法於上，使有罪不論而無過被刑，甚大逆也。夫以苛為察，以刻為明，以輕為德，以重為威，四者或興，則下有怨心，吾詔書數下，冠蓋接道，而吏不加治，民或失職，其咎安在，勉思舊令，稱朕意焉。又詔曰：律，十二月立春，不以報囚，月令，冬至之后，有順陽助生之文，而無鞫獄斷刑之政，朕諮訪儒雅，稽之典籍，以為王者生殺，宜順時氣，其定律無以十一月十二月報囚。

三年春，北巡狩。敕侍御史司空曰：方春，所過無得有所伐殺，車可引避，引避之，騑馬可輟解，輟解之，詩云，敦彼行葦，牛羊勿踐履，禮，人君伐一草木不時，謂之不孝，俗知順人，莫知順天，其明稱朕意。

論曰：魏文帝稱，明帝察察，章帝長者，章帝素知民厭明帝苛切，事從寬厚，感陳寵之議，除慘之獄科，深元元之愛，著胎養之令，割裂名都以崇建周親，平徭簡賦而民賴其慶，又體之以忠恕，文之以禮樂，故乃蕃輔克諧，羣后德讓，謂之長者，不亦宜乎。在位十三年，郡國所上符瑞合於圖書者數百千所，嗚呼懋哉。

孝和皇帝諱肇，章帝第四子也。在位十七年而崩，齊民歲增，闢土日廣，每有灾異，輒延問公卿極言得失，前后符瑞八十一所，自稱德薄，皆抑而不宣，舊南海獻龍眼荔支，十里一置，五里一候，奔騰阻險，死者繼路，時臨武長汝南唐羌縣接舊無時臨至縣接十字，補之南海，乃上書陳狀。帝下詔曰：遠國珍羞，本以奉宗廟，苟有傷害，豈愛民之本耶，其敕太官勿復受獻，由是遂省。

*皇后紀序

夏殷以上，后妃之制，其文略矣。周禮王者立后，三夫人，九嬪，二十七世婦，八十一女御，以備內職焉。后正位宮闈，同體天王，夫人坐論婦禮，九嬪掌教四德，世婦主知喪祭賓客，女御序於王之燕寢，頒官分務，各有典司，女史彤管記功書過，居有保阿之訓，動有環佩之響，進賢才以輔佐君子，哀窈窕而不淫其色，所以能述宣陰化，修成內則，閨房肅雍，險謁不行者也。故康王晚朝，關雎作諷，宣后晏起，姜氏請愆，及周室東遷，禮序凋缺，諸侯僭縱，軌制無章，齊桓有如夫人者六人，晉獻升戎女為元妃，終於五子作亂，冢嗣遘屯，爰逮戰國，風憲愈薄，適情任欲，顛倒衣裳，以至破國亡身，不可勝數，斯固輕禮弛防，先色后德者也。

秦并天下，多自驕大，宮備七國，爵列八品，漢興，因循其號，而婦制莫厘，高祖帷薄不修，孝文妊席無辨，然而選納尚簡，飾玩少華，自武、元之后，世增淫費，至乃掖庭三千，增級十四，妖幸毁政之符，外姻亂邦之迹，前史載之詳矣。及光武中興，斫雕為朴，六宮稱號，唯皇后貴人，貴人舊無貴人二字，補之金印紫綬，俸不過粟數十斛，又置美人、宮人、采女三等，并無爵秩，歲時賞賜充給而已，明帝聿遵先旨，宮教頗修，登建嬪后，必先令德，內無出閫之言，權無私溺之授，可謂矯其弊矣。雖御己有度，而防閑未篤，故孝章以下，漸用色授，恩隆好合，遂忘淄蠹，自古雖主幼時艱，王家多舋，必委成冢宰，簡求忠賢，未有專任婦人，斷割重器，唯秦芈太后始攝政事，故穰侯權重於昭王，家富於嬴國，漢仍其謬，知患莫改，東京皇統屢絕，權歸女主，外立者四帝，臨朝者六后，莫不定策帷帟，委事父兄，貪孩童以久其政，抑明賢以專其威，任重道悠，利深禍速，身犯霧露於云臺之上，家嬰縲紲於圄犴之下，湮滅連踵，傾輈繼路，而赴蹈不息，焦爛為期，終於陵夷大運，淪亡神寶，詩書所嘆，，故考列行迹，以為皇后本紀云。

明德馬皇后伏波將軍援之小女也。永平三年，立為皇后，既正位宮闈，愈自謙肅，能誦易經，好讀春秋楚辭，尤善周官，常衣大練，裙不加緣，諸姬主朝請，望見后袍衣疏粗，反以為綺縠，就視乃笑。后辭曰：此繪特宜染色，故用之耳，六宮莫不嘆息。

時楚獄連年不斷，囚相證引，坐繫者甚衆，后慮其多濫，乘間言及惻然，帝感之，多有所舊無所字降宥，每於侍執之際，輒言及政事舊無每於至政事十一字皆補之，多所毗補，而未嘗以家私干欲，寵敬日隆，始終無衰。

自撰顯宗起居注，削去兄防參醫藥事。帝請曰：黄門舅旦夕供養且一年，既無褒異，又不録勤勞，無乃過乎。太后曰：吾不欲令后世聞先帝數親后宮之家，故不著也。帝欲封爵諸舅，太后不聽，明年夏，大旱，言事者以為不封外戚之故，有司因此上奏，宜依舊典。太后詔曰：凡言事者，皆欲媚朕以要福耳，昔王氏五侯，同日俱封，其時黄霧四塞，不聞澍雨之應，又田蚡、竇嬰，寵貴横恣，傾覆之禍，為世所傳，故先帝防慎舅氏，不令在樞機之位，諸子之封，裁令半楚、淮陽諸國，常謂，我子不當與先帝子等，今有司奈何欲以馬氏比陰氏乎。吾為天下母，而身服大練，食不求甘，左右但著皂布，無香薰之飾者，欲身率下也。以為外親見之，當傷心自敕，但笑言太后素好儉，前過濯龍門上，見外家問起居者，車如流水，馬如游龍，蒼頭衣緑褠，領袖正白，顧視御者不及遠矣。故不加譴怒，但絕歲用而已，冀以默愧其心，而猶懈怠，無憂國忘家之慮，知臣莫若君，况親屬乎。吾豈可上負先帝之旨，下虧先人之德，重襲西京敗亡之禍哉。固不許。

帝省詔悲嘆。復重請曰：漢興舅氏之封侯，猶皇子之為王也。太后誠存謙虛，奈何令臣獨不得加恩三舅乎。且衞尉年尊，兩校尉有大病，如令不諱，使臣長抱刻骨之恨，宜及吉時，不可稽留。太后報曰：吾反覆念之，思令兩善，豈徒欲獲謙讓之名，而使帝受不外施之嫌哉。昔竇太后欲封王皇后之兄，丞相條侯言受高祖約，無軍功，非劉氏不侯，今馬氏無功於國，豈得與陰、郭中興之后等耶，常觀富貴之家，禄位重叠，猶再實之木，其根必傷，且人所以願封侯者，欲上奉祭祀，下求温飽耳，今祭祀則受四方之珍，衣食則蒙御府之餘資，斯豈不足，而必當得一縣乎?吾計之熟矣。勿有疑也。夫至孝之行，安親為上，今數遭變異，穀價數倍，憂惶晝夜，不安坐臥，而欲先營外封，違慈母之拳拳乎。吾素剛急，有胸中氣，不可不順也。若陰陽調和，邊境清静，然后行子之志，吾但當含飴弄孫，不能復關政矣。

其外親有謙素義行者，輒假借温言，賞以財位，如有纖介，則先見嚴恪之色，然后加譴，其美車服不軌法度者，便絕屬籍，遣歸田里，廣平、巨鹿、樂成王車騎朴素，無金銀之飾，太后即賜錢各五百萬，於是內外從化，被服如一，諸家惶恐，倍於永平世，乃置織室蠶於濯龍中，數往觀視，以為娛樂，常與帝旦夕言道政事，及教授諸小王論議經書，述叙平生，雍和終日。

天下豐稔，方垂無事，帝遂封三舅廖、防、光為列侯，并辭讓，願就關內侯。太后聞之曰：聖人設教，各有其方，知人情性莫能齊也。吾日夜惕厲，思自降損，居不求安，食不念飽，冀乘此道，不負先帝，所以化導兄弟，共同斯志，欲令瞑目之日，無所復恨，何意老志復不從哉。廖等不得已，受封爵而退位歸第焉。

和熹鄧皇后諱綏，太傅禹之孫也。選入宮為貴人，恭肅小心，動有法度，帝深嘉愛焉。及后有疾，特令后母兄弟入親醫藥，不限以日數。后言於帝曰：宮禁至重，而使外舍久在內省，上令陛下有幸私之譏，下使賤妾獲不知足之謗，上下交損，誠不願也。帝曰：人皆以數入為榮，貴人反以為憂，深自抑損，誠難及也。每有讌會，諸姬貴人競自修整，簪珥光彩，袿裳鮮明，而后獨省省作著，素，裝服無飾，陰后以巫蠱事廢，立為皇后，是時方國貢獻，競求珍麗之物，自后即位，悉令禁絕，歲時但供紙墨而已。

*列傳

馮異字公孫，潁川人也。建武二年為征西大將軍，大破赤眉，屯兵上林苑，威行關中，六年，朝京師。帝謂公卿曰：是我起兵時主簿也。為吾披荊棘，定關中，既罷，使中黄門賜以珍寶衣服錢帛。詔曰：倉卒蕪蔞亭豆粥，呼沱河麥飯，厚意久不報。異稽首謝曰：臣聞管仲謂桓公曰：願君無忘射鈎，臣無忘檻車，齊國賴之，臣今亦願國家無忘河北之難，小臣不敢忘巾車之恩。

岑彭字君然，南陽人也。拜廷尉舊無拜廷尉三字，補之行大將軍事，與大司馬吳漢等圍洛陽，數月，朱鮪等堅守不肯下，帝以彭嘗為鮪校尉，令往說之。鮪曰：大司徒被害時，鮪與其謀，又諫更始無遣蕭王北伐，誠自知罪深，彭還，具言於帝。帝曰：夫建大事者，不忌小怨，鮪今若降，官爵可保，况誅罰乎。河水在此，吾不食言，彭復往吿鮪，鮪乃面縛與彭俱詣河陽，帝即解其縛，拜鮪為平狄將軍，封扶溝侯，建武八年，彭與吳漢圍隗囂於西城，公孫述將李育守上邽，蓋延耿弇圍之。敕彭曰：兩城若下，便可將兵南擊蜀虜，人苦不知足，既平隴復望蜀，每一發兵，頭鬚為白。

臧宮字君翁，潁川人也。匈奴飢疫，自相分争，帝以問宮。宮曰：願得五千騎以立功。帝笑曰：常勝之家，難與慮敵，吾方自思之，建武二十七年。宮與楊虛侯馬武上書曰：匈奴人畜疫死，旱蝗赤地，疫困之力，不當中國一郡，萬里死命，懸在陛下，福不再來，時或易失，豈宜固守文德而墮武事乎。詔報曰：黄石公記曰：柔能制剛，弱能制强，柔者，德也。剛者，賊也。弱者，仁之助也。强者，怨之歸也。舍近謀遠者，勞而無功，舍遠謀近者，逸而有終，逸政多忠臣，勞政多亂民。故曰：務廣地者荒，務廣德者强，有其有者安，貪人有者殘，殘滅之政，雖成必敗，今國無善政，灾變不息，百姓驚惶，人不自保，而復欲遠事邊外乎。孔子曰：吾恐季孫之憂，不在顓臾，且傳聞之事，恒多失實，苟非非舊作無，改之其時，不如息民，自是諸將莫敢復言兵事者。

祭遵字弟孫，潁川人也。從征河北為軍市令，世祖舍中兒犯法，遵格殺之，世祖怒，命收遵。時主簿陳副諫曰：明公常欲衆軍整齊，今遵奉法不避，是教令行也。世祖乃貰之，以為刺奸將軍。謂諸將曰：當備祭遵，吾舍中兒犯令尚殺之，必不私諸卿也。河北平，拜征虜將軍，遵為人廉約小心，克己奉公，賞賜輒盡與士卒，家無私財，身衣韋袴、布被，夫人裳不加緣，帝以是重焉。及卒，湣悼之尤甚，遵喪至河南縣，詔遣百官先會喪所，車駕素服臨之，望哭哀慟，還幸城門，過其車騎，涕泣不能已，喪禮成，復親祠乙太牢，如宣帝臨霍光故事，至葬，車駕復臨，贈以將軍侯印綬，朱輪容車，介士軍陳送葬，謚曰成侯，既葬，車駕復臨其墳，存見夫人室家，其后朝會。帝每嘆曰：安得憂國奉公之臣如祭征虜者乎。遵之見思若此。

馬武字子張，南陽人也。封為揚虛侯，為人嗜酒，闊達敢言，時醉在御前面折同列，言其短長，無所避忌，帝故縱之以為笑樂，帝雖制御功臣，而每能回容，宥其小失，遠方貢珍甘，必先遍列侯，而大官無餘，有功輒增邑賞，不任以吏職，故皆保其福禄，終無誅譴者。

論曰：光武中興二十八將，前世以為上應二十八宿，未之詳，然咸能感會風云，奮其智勇，稱為佐命，亦各志能之士也。議者多非光武不以功臣任職，至使英姿茂績，委而勿用，然原夫深圖遠筭，固將有以焉爾，若乃王道既衰，降及霸德，猶能授受惟庸，勛賢兼序，如管、隰之迭升桓世，先、趙之同列文朝，可謂兼通矣。

降自秦、漢，世資戰力，至於翼扶王運，皆武人屈起，亦有鬵繒屠狗，輕猾之徒，或崇以連城之賞，或任以阿衡之地，故勢疑則隙生，力侔則亂起，蕭、樊且猶縲紲，信、越終見葅戮，不其然乎。自茲以降，迄於孝武，宰輔五世，莫非公侯，遂使搢紳道塞，賢能蔽雍，朝有世及之私，下多抱關之怨，其懷道無聞，委身草莽者，亦何可勝言哉。故光武鑒前事之違，存矯枉之志，雖寇、鄧之高勛，耿、賈之洪烈，分土不過大縣數四，所加特進朝請而已。

觀其治平臨政，課職責咎，將所謂導之以法，齊之以刑者乎。若格之功臣，其傷已甚，何者，直繩則虧喪恩舊，撓情則違廢禁典，選德則功不必厚，舉勞則人或未賢，參任則羣心難塞，并列則其弊未遠，不得不校其勝否，即以舊無以字，補之事相權，故高秩厚禮，允答元功，峻文深憲，責成吏職，建武之世，侯者百餘，若夫數公者，則與參國議，分均休咎，其餘并優以寬科，完其封禄，莫不終以功名，延慶於後。

昔留侯以為高祖悉用蕭、曹故人，而郭伋亦譏南陽多顯，鄭興又戒功臣專任，夫崇恩偏授，易啓私溺之失，至公均被，必廣招賢之路，意者不其然乎。永平中，顯宗追感前世功臣，乃圖畫二十八將於南宮雲臺，其外又有王常、李通、竇融、卓茂，合三十二人，故依其本第，係之篇末，以志功臣之次云爾。

太傅高密侯鄧禹，中山太守全椒侯馬成，大司馬廣平侯吳漢，河南尹阜成侯王梁，左將軍膠東侯賈復，琅邪太守祝阿侯陳俊，建威大將軍好畤侯耿弇，驃騎大將軍參遽侯杜茂，執金吾雍奴侯寇恂，積弩將軍昆陽侯傅俊，征南大將軍舞陽侯岑彭，左曹合肥侯堅鐔，征西大將軍陽夏侯馮異，上谷太守淮陽侯王霸，建義大將軍鬲侯朱祐，信都太守阿陵侯任光，征虜將軍潁陽侯祭遵，豫章太守中水侯李忠，驃騎大將軍櫟陽侯景丹，右將軍槐里侯萬修，虎牙大將軍安平侯葢延，太常靈壽侯邳彤，衞尉安成侯銚期，驍騎將軍昌成侯劉植，東郡太守東光侯耿純，横野大將軍山桑侯王常，城門校尉朗陵侯臧宮，大司空固始侯李通，捕虜將軍楊虛侯馬武，大司空安豐侯竇融，驃騎將軍慎侯劉隆，大傅宣德侯卓茂。

馬援字文淵，扶風人也。建武九年，拜為太中大夫，十七年，交址女子徵側及女弟徵貳反，攻没其郡，九真、日南、合浦蠻夷皆應之，寇略嶺外六十餘城，側自立為王，於是拜援伏波將軍，督樓船將軍段志等，南擊交址，斬徵側、徵貳，傳首洛陽，封援為新息侯。

援嘗有疾，梁松來候之，獨拜床下，援不荅，松去后。諸子問曰：梁伯孫帝壻，貴重朝廷，公卿已下，莫不憚之，大人奈何獨不為禮。援曰：我松父友也。雖貴、何得失其序乎。松由是恨之。

二十四年，武威將軍劉尚尚舊作向，改之擊武陵五谿蠻夷，軍没，援因復請行，遂遣援率中郞將馬武、耿舒等徵五谿，援夜與送者訣。謂友人謁者杜愔曰：吾受厚恩，年迫餘日索，常恐不得死國事，今獲所願，甘心瞑目，但畏長者家兒，或在左右，或與從事，殊難得調，獨惡是耳，初，軍次下雋，有兩道可入，從壺頭，則路近而水嶮，從充道，則塗夷而運遠，帝初以為疑，及軍至，耿舒欲從充道，援以為弃日費糧，不如進壺頭，扼其喉咽，充賊自破，以事上之，帝從援策。

進營壺頭，賊乘高守隘，水疾、船不得上，會暑甚，士卒多疫死，援亦中病，遂困，乃穿岸為室以避炎氣，賊每升險鼓譟，援輒曳足以觀之，左右哀其壯意，莫不為之流涕。耿舒與兄好畤侯弇書曰：前舒上言當先擊充，糧雖難運，而兵馬得用，軍人數萬，争欲先奮，今壺頭竟不得進，大衆怫鬱行死，誠可痛惜，弇得書奏之，帝乃使虎賁中郞將梁松乘驛責問援，因代監軍，會援病卒，松宿懷不平，遂因事陷之，帝大怒，追收援新息侯印綬。

初，援在交址，常餌薏苡實，用能輕身省欲，以勝瘴氣，南方薏苡實大，援欲以為種，軍還，載之一車，時人以為南土珍怪，權貴皆望之，援時方有寵，故莫以聞，及卒后，有上書譖之者，以為前所載還皆明珠文犀，馬武、於陵侯侯昱等皆以章言其狀，帝益怒，援妻孥惶懼，不敢以喪還舊塋，裁買城西數畝地稾葬而已，賓客故人莫敢吊會，援兄子嚴與援妻子草索相連，詣闕請罪，帝乃出松書以示之，方知所坐，上書訴冤，前后六上，辭甚哀切，然后得葬。

又前云陽令同郡朱勃。詣闕上書曰：臣聞王德聖政，不忘人之功，採其一美，不求備於衆，故高祖赦蒯通而以王禮葬田横，大臣曠然，咸不自疑，夫大將在外，讒言在內，微過輒記，大功不計，誠為國之所慎也。故章邯畏口而奔楚，燕將據聊而不下，豈其甘心未規哉。悼巧言之傷類也。竊見故伏波將軍馬援，拔自西州，欽慕聖義，間關險難，觸冒萬死，孤立羣貴之間，傍無一言之佐，馳深淵，入虎口，豈顧計哉。寧自知當要七郡之使，徼封侯之福耶。

八年，車駕西討隗囂，國計狐疑，衆營未集，援建宜進之策，卒破西州，及吳漢下隴，冀路斷隔，唯獨狄道為國堅守，士民飢困，寄命漏刻，援奉詔西使，鎭慰邊衆，乃招集豪杰，曉誘羌戎，謀如涌泉，勢如轉規，遂救倒懸之急，存幾亡之城，兵全師進，因糧敵人，隴冀略平，而獨守空郡，兵動有功，師進輒克，誅鋤先零，緣入山谷，猛怒力戰，飛矢貫脛，又出征交址，土多瘴氣，援與妻子生訣，無悔吝之心，遂斬滅徵側，克平一州，間復南討，立陷臨鄕，師已有業，未竟而死，吏士雖疫，援不獨存，夫戰或以久而立功，或以速而致敗，深入未必為得，不進未必為非，人情豈樂久屯絕地，不生歸哉。惟援得事朝廷二十二年二年，作三年，北出塞漠，南渡江海，觸冒害氣，僵死軍事，名滅爵絕，國土不傳，海內不知其過，衆庶未聞其毁，卒遇三夫之言，横被誣罔之讒，家屬杜門，葬不歸墓，怨隙并興，宗親怖慄，死者不能自列，生者莫為之訟，臣竊傷之。

夫明主醲於用賞，約於用刑，高祖嘗與陳平金四萬斤以間楚軍，不問出入所為，豈復疑以錢穀間哉。夫操孔父之忠，不能自免於讒，此鄒陽之所悲也。惟陛下留思竪儒之言，無使功臣懷恨黄泉，臣聞春秋之義，罪以功除，聖王之祀，臣有五義，若援所謂以死勤事者也。願下公卿，平援功罪，宜絕、宜續，以厭海內之望，臣年已六十，常伏田里，竊感欒布哭彭越之義，冒陳悲憤，戰慄闕庭，書奏，報歸田里。

子廖字敬平，少以父任為郎，肅宗甚尊重之，時皇太后躬履節儉，事從簡約，廖慮美業難終，上疏長樂宮，以勸成德政。曰：臣案前世詔令，以百姓不足，起於世尚奢靡，故元帝罷服官，成帝御浣衣，哀帝去樂府，然而侈費不息，至於衰亂者，百姓從行不從言也。夫改政移風，必有其本。

傳曰：吳王好劍客，百姓多瘢瘡，楚王好細腰，宮中多餓死。長安語曰：城中好高髻，四方高一尺，城中好廣眉，四方且半額，城中好大袖，四方用匹帛，斯言如戲，有切事實，前下制度未幾，后稍不行，雖或吏不奉法，良由慢起京師，今陛下躬服厚繒，斥去華餝，素簡所安，發自聖情，此誠上合天心，下順民望，浩大之福，莫尚於此，陛下既已得之自然，猶宜加以勉勖，法大宗之隆德，戒成哀之不終。易曰：不恒其德，或承之羞誠令斯事一竟，則四海誦德，聲熏天地，神明可通，金石可勒，而况於人心乎。况於行令乎。願置章坐側，以當瞽人夜誦之音，大后深納之。

卓茂字子康，南陽人也。以儒術舉，遷密令，視民如子，舉善而教，口無惡言，吏民親愛，而不忍欺之，民常有言部亭長受其米肉遺者。茂避左右問之曰：亭長為從汝求乎。為汝有事屬之而受乎。將平居自以恩意遺之乎。民曰：往遺之耳。茂曰：遺之而受，何故言邪。民曰：竊聞賢明之君，使民不畏吏，吏不取民，今我畏吏，是以遺之，吏既卒受，故來言耳。茂曰：汝為弊民矣。凡人所以貴於禽獸者，以有仁愛知相敬事也。今鄰里長老尚致饋遺，此乃人道所以相親，况吏與民乎。吏顧不當乘威力强請求耳。

凡人之生，羣居雜處，故有經紀禮義，以相交接，汝獨不欲修之，寧能高飛遠走，不在人間邪，亭長素善吏，歲時遺之，禮也。民曰：苟如此，律何故禁之。茂笑曰：律設大法，禮順人情，今我以禮教汝，必無怨惡，以律治汝，何所厝其手足乎。一門之內，小者可論，大者可殺也。且歸念之，於是人納其訓，吏懷其恩，治密數年，教化大行，道不拾遺，平帝時，天下大蝗，河南二十餘縣，皆被其灾，獨不入密界，王莽居攝，以病免歸，世祖即位。乃下詔曰：前密令卓茂，束身自修，執節淳固，誠能為人所不能為，夫名冠天下，當受天下重賞，今以茂為太傅，封褒德侯，食邑二千户。

魯恭字仲康，扶風人也。太傅趙熹舊無太傅趙熹四字，補之舉恭直言，拜中牟令，恭以德化為治，不任刑罰，民許伯等，争田累年，守令不能决，恭為平理曲直，皆退而自責，輟耕相讓，亭長從民借牛，而不肯還之，牛主訟於恭，恭召亭長，敕令歸牛者再三，猶不從。恭嘆曰：是教化不行也。欲解印綬去，掾史泣涕共留之，亭長乃慚悔，還牛，詣獄受罪，恭貰不問，於是吏民信服。

建初七年，郡國螟傷稼，犬牙緣界，不入中牟，河南尹袁安聞之，疑其不實，使仁恕掾肥親往廉之，恭隨行阡陌，俱坐桑下，有雉過，止其傍，傍有童兒。親曰：兒何不捕之，兒言雉方將雛，親瞿然而起。與恭訣曰：所以來者，欲察君之治迹耳，今蟲不犯境，此一異也。化及鳥獸，此二異也。竪子有仁心，此三異也。久留徒擾賢者耳，還府，具以狀白安，是歲嘉禾生中牟，安上書言狀，帝異之。

