*巧藝部

*射

《世本》曰：逢蒙作射。

《山海經》曰：軒轅國，在窮山際，其不壽者八百歲，人面蛇身，尾交首，不敢西射，畏軒轅之丘。

《禮記》曰：士使之射，不能則辭以疾，懸弧之義。又曰：射有似乎君子，失諸正鵠，反求諸其身。又曰：孔子射於矍相之圃，蓋觀者如堵。

《左傳》曰：晉將戰，潘尪之黨與養由基蹲甲而射之，徹七札焉。

《列子》曰：甘蠅古之善射者，彀弓而獸伏鳥下。

《尸子》曰：荊莊王命養由基射蜻蛉。王曰：吾欲得之，養由基援弓射之，拂左翼，王大喜。又曰：鴻鵠在上，鞟弩以待，若發善否，問二五弗知，非二五難計也。欲鴻之心亂也。

《莊子》曰：以十鈞射者，見天而不見雲，以七鈞射者，見鵠而不見鶬，以五鈞射者，見鶬而不見雀。

《老子》曰：天之道，其猶張弓乎。高者抑之，下者舉之，有餘者損之，不足者與之。

《韓詩外傳》曰：楚熊渠子夜行，見寢石，以為伏虎，彎弓射之，沒金飲羽，下視知其石也。因復射石，矢摧無跡，渠子見其誠心，金石為之開，而況於人乎。

《史記》曰：李廣為右北平太守，出獵，見草中石，以為虎而射之，中，沒鏃，視之石，因復射之，終不復入，廣所居郡，聞有虎，自射之，及居右北平，射虎，虎騰傷廣，廣亦竟射殺之，廣為人長猿臂，其善射亦天性也。雖子他人學者，莫能及。又曰：匈奴大入上郡，天子使中貴人從，勒習兵擊匈奴，中貴人將騎從，見匈奴三人與戰，三人還，射傷中貴人，殺其騎將盡，中貴人走廣。廣曰：是必射鵰者也。

《淮南子》曰：越人學遠參天，而發鏑在五步內，今學者欲學古而不知變，是越人射也。

《漢書》曰：匈奴畏郅都之威，刻木象都之狀，交弓射之，莫之能一中。

《魏書》曰：文帝共上常獵，為虎所逐，顧射，應聲而倒，太祖壯其摯勇，使將武騎。

《吳志》曰：太史慈，猿臂善射，弦不虛發，嘗從孫策討麻保賊，賊緣上樓上行罵，以手持樓棼，慈引弓射之，矢貫手著棼，圍外萬人，莫不稱善，其妙如此。

《典論》曰：文帝自序曰：少好弓馬，逐禽輒十里，射出百步，後濊㹮貢良弓，代獻名馬，時歲暮春，和風扇物，弓燥手柔，草淺獸肥，於鄴西獵，終日，獲獐鹿九，雉兔二十。

【詩】《梁元帝落日射羆詩》曰：促宴引枚鄒，中園觀獸侯，日度堋陰廣，風橫旗影浮，移竿標入箭，疊鼓送爭籌，附枝時可息，言從清夜遊。

《周庾信北園射堂詩》曰：軒堂聊可習，仙的不難登，轉箭初辟竿，橫弓先望堋，驚心一鴈落，連臂兩猿騰，直知王濟巧，誰見魏舒能，空心不死樹，無葉未枯藤，擇賢方至此，傳卮欣得朋。

*書

《淮南子》曰：昔倉頡作書，而天雨粟，鬼夜哭。事具百穀部。

《家語》曰：宓子賤仕魯，為單父宰，恐君聽用讒人，使己不得行其政，故請君近吏二人，與俱至官，令二吏書，輒掣其肘，書不善，則從而怒之，二吏患焉。辭歸魯。宓子曰：書甚不善，勉而歸矣。二吏歸報於君曰：宓子使臣書，而掣搖臣肘，書惡而又怒臣，邑吏皆笑，所以去之而來也。君以問孔子。孔子曰：宓子齊君子也。其才任霸王之佐，屈節治單父，將以自試，意者其以此諫乎。公悟。太息歎曰：寡人亂宓子之政，而責其善者數矣。

《漢書》曰：元帝多才藝，善史書。應劭曰：周宣王太史史藉（漢書元帝紀注作籀，）所作大篆也。鼓琴瑟，吹洞簫。又曰：宣帝時，中郎將張彭祖，少與帝微時同席硯書，及帝即尊位，彭祖以舊恩，封陽都侯。事具文部硯篇。又曰：陳遵大率常醉，然事亦不廢，長八尺餘，長頭大鼻，容貌甚偉，略涉傳記，贍於文辭，性善書，與人尺牘，主皆藏去，以為之榮。

《後漢書》曰：張奐長子芝，字伯玉英，最知名，芝及弟昶，善草書，至今稱之。又曰：顯宗問班固，卿弟子安在，固對與官寫書受直，以養老母，帝乃除超為蘭臺令史。

《三輔決錄》曰：趙襲燉煌太守，先是杜伯度崔子玉，以工草書稱於前世，襲與羅暉，亦以能草，頗自矜夸。故張伯英書與襲同郡太僕朱賜書曰：上比崔杜不足，下方羅趙有餘。

王隱《晉書》曰：索靖，燉煌人，靖草法，武帝愛之，時尚書令衛瓘，世號得伯英之筋，一臺二妙，天下為希。

【賦】《晉陽泉草書賦》曰：惟六書之為體，美草法之最奇，杜垂名於古昔，皇著法乎今斯，字要妙而有好，勢奇綺而分馳，解隸體之細微，散委曲而得宜，乍楊柳而奮發，似龍鳳之騰儀，應神靈之變化，象日月之盈虧，書蹤竦而值立，衡平體而均施，或斂束而相抱，或婆娑而四垂，或攢翦而齊整，或上下而參差，或陰岑而高舉，或落擇而自披，其布好施媚，如明珠之陸離，發翰攄藻，如春華之楊枝，提墨縱體，如美女之長眉，其滑澤肴易，如長溜之分歧，其骨梗強壯，如柱礎之不基，斷除弓盡，如工匠之盡規，其芒角吟牙，如嚴霜之傅枝，眾巧百態，無盡不奇，宛轉翻覆，如絲相持。

《齊王僧虔書賦》曰：情憑虛而測有，思沿想而圖空，心經於則，目像其容，手以心麾，毫以手從，風搖挺氣，妍孊深功，爾其隸明敏婉，蠖絢蒨趍，將摛文匪縟，託韻笙簧，儀春等愛，麗景依光，沉若雲鬱，輕若蟬揚，稠必昂萃，約實箕張，垂端整曲，栽邪製方，或具美於片巧，或雙兢於兩傷，形綿靡而多態，氣陵厲其如芒，故其委貌也必妍，獻體也貴壯，跡乘規而騁勢，志循檢而懷放。

【勢】《後漢蔡邕篆書勢》曰：體有六篆，妙巧入神，或象龜文，或比龍鱗，紆體放尾，長翅短身，揚波震激，鷹跱鳥震，延頸脅翼，勢似凌雲。

《晉衛恆四體書勢》曰：弘農張伯英，轉精其巧，家之衣帛，必先書後染，臨池學書，池水盡黑，下筆必為楷則，號匆匆不暇草，寸紙不遺，仲將謂之草聖。

《晉索靖書勢》曰：蓋草聖之為狀也。婉若銀鉤，漂若驚鸞，舒翼未發，若舉復安，蟲蛇蚴虯，或往或還，頹阿那以羸形，欻奮亹而桓桓，及其逸遊眄嚮，乍正乍邪，騏驥暴怒逼其轡，海水●隆揚其波，玄熊對路于山岳，飛鷰相追而差池，舉而察之，又似和風吹林，偃草扇樹，枝條從風，轉相比附，窈嬈廉苫，隨體散布，紛擾擾以綺靡，中持疑而猶豫，玄螭狡獸嬉其間，騰猿飛鼬相奔趣，陵魚奮尾，駭龍反據，投空自竄，張設牙距。

《晉劉邵飛白書勢》曰：鳥魚龍蛇，龜獸仙人，蛟腳偃波，楷隸八分，世施常妙，索草鍾真，爰有飛白之麗，貌豔勢珍，若乃敷坼毫芒，纖手和會，素幹冰解，蘭墨電掣，直准箭馳，屈擬蠖勢，繁節參譚，綺靡循殺，有若煙雲拂蔚，交紛刻繼，韓盧接飛，宋鵲遊逝。

【啟】《梁庾肩吾謝東宮古跡啟》曰：竊以仙巖遺轉，入握成塵，孔壁藏文，隨開已蠹，石書有暗，廚盡猶飛，豈有跡經四代，年踰十紀，芝英雲氣之巧，未損松鉛，鵲反鸞驚之勢，不侵蒲竹，必使酒肆來人，池流色變，將損北海之續，還代西河之簡。

《梁元帝上東宮古跡啟》曰：師宜八分之巧，元帝三體之妙，史籕李斯之篆，梁鴻曹喜之書，莫不總華桂宮，盈滿甲館，竊以鸞驚之勢，既聞之於索靖，鷹跱之巧，又顯之於蔡邕，是以遊霧重雲，傳敬禮之法，鳥鴶魚頏，表楊泉之賦，頗好六文，多慚三禮，尚方大篆，既其牢落，柱下方書，何曾髣彿，空慕河間之聚書，竟徵東平之獻表，齊攸尺牘，顧已缺然，北海楷隸，終成難擬。

【書】《梁簡文帝答湘東王上王羲之書》曰：試筆成文，臨池染墨，疏密俱巧，真草皆得，似望城扉，如瞻星石，不營雲飛之散，何待曲辱之丹，方當奉彼廷中，置之帳裏，乍楷銅鉤，時懸欹案，戢意之深，良不能已。

*畫

《韓子》曰：客為齊王畫者，問之，畫孰最難。對曰：狗馬最難，孰最易。曰：鬼魅最易，狗馬人所知也。旦暮於前，不可類之，故難，鬼魅無形，無形者不可睹，故易。

《漢書》曰：上至平城，為匈奴所圍，七日乏食，陳平使畫工圖美女，間遣人遺閼氏，云漢有美女，姿質若是，將欲獻單于，閼氏以為然，從容言於單于，乃始得出。又曰：甘露三年，單于始入朝，上忽思股肱之美，圖畫其人於麒麟閣。又曰：金日磾母，教誨二子，甚有法度，上聞而嘉之，病死，詔圖畫於甘泉宮，曰休屠王閼氏，日磾見畫嘗拜，向之涕泣。又曰：元帝宮人既多，乃令畫工圖之，欲有呼者，輒披圖召焉。其中常者，悉皆行貨賂，王昭君姿容甚麗，志不可苟求，工遂毀其狀，後匈奴來和，求美女於帝，帝以昭君充行，既召見而惜之，名字已去，不欲中改，於是遂行。

范曄《後漢書》曰：永平初，馬援女立為皇后，顯宗圖畫建武中名臣列將於雲臺，以椒房故，獨不及援，東平王蒼觀圖。言於帝曰：何故不圖伏波像，帝笑而不言。

《風俗通》曰：門戶鋪首，謹案百家書云，公輸班之水，見蠡。曰：見汝形，蠡適出頭，般以足畫圖之，蠡引●其戶，終不可得開，般遂施之門戶，云人●藏如是，固周密矣。

《陳思王畫贊序》曰：蓋畫者，鳥書之流，昔明德馬后，美於色，厚於德，帝用嘉之，嘗從觀畫，過虞舜廟，見娥皇女英。帝指之戲后曰：恨不得如此為妃，又前見陶唐之像。后指堯曰：嗟乎。群臣百僚，恨不得為君如是，帝顧而笑，故夫畫所見多矣。

《世說》曰：晉陵顧愷，善畫絕世，好寫起人形，欲圖殷荊州堪。曰：我形惡，卿不煩爾。愷曰：明府正當為眼耳，若明點童子，飛白拂上，使如輕雲之蔽月。又曰：顧長康畫人，或數年不點目睛，人問何事如此。曰：四體妍蚩，本無關於妙處，傳神寫照，正在阿堵中。又曰：顧愷畫裴叔則，頰上益三毛，看畫者定覺，益毛有神明，殊勝向未安時，顧謝幼輿在巖裏，人問所以，顧云，一丘一壑，自謂過人，此子自宜置於丘壑之中。又曰：顧長康道畫，云手揮五絃易，目送歸鴻難。

【賦】《晉傅咸畫像賦》曰：先畫卞和之像者，雖具其事在素，定見其泣血殘刖之刑，情以悽然。辭曰：惟年命之遒短，速流光之有經，疾沒世而不稱，貴立身而揚名，既銘勒於鍾鼎，又圖像於丹青，覽光烈之攸畫，睹卞子之容形，泣泉流以雨下，洒血面而瀸纓，痛兩趾之雙刖，心惻悽以傷情，雖髮膚之不毀，覺害仁以偷生，向厥趾之不刖，孰夜光之見明，人之不同，爰自在昔，臧知柳而不進，和殘軀以證璧。

【贊】《梁元帝職貢圖贊》曰：北通玄兔，南漸朱鳶，交河悠遠，合浦迴邅，茲海無際，陰山接天，遐哉鳥穴，永矣雞田。

【啟】《梁元帝謝上畫蒙敕褒賞啟》曰：臣簿領餘暇，竊愛丹青，雲臺之像，終微髣彿，宣室之圖，更難議擬，成蠅罕術，畫馬疏工，人非世將，恩深晉帝之賞，跡愧景山，寵踰魏皇之詔。又《謝東宮賚陸探微畫啟》曰：工踰畫馬，巧邁圖龍，試映玉池，即看魚動，還傍金屏，復疑蠅集，史遷暫睹，懸識留侯之貌，漢帝一瞻，便見王嬙之像。

*圍棋

《左傳》曰：太叔文子謂甯喜曰：視君不如弈棋，其何以免乎。弈者舉棋不定，不勝其耦，而況置君而弗定乎。

《博物志》曰：堯造圍棋，丹朱善棋。

《說文》曰：弈，圍棋也。

《尹文子》曰：以智力求者，喻如弈，弈進退取與，攻劫放舍，在我者也。

《蜀志》曰：魏軍次于興平，假費禕節，率眾往御，光祿大夫來敏至禕許別，求圍棋，于時羽檄交馳，嚴駕已訖，禕與敏留意對戲，色無厭倦。敏曰：聊觀試君耳，信可人，必能辨賊者，禕至，敵遂退。

《魏志》曰：王粲觀人圍棋，局壞，粲復為之，棋者不信，以●蓋局，使更以他局為之，用相比校，不誤一道。

《博物志》曰：桓譚蔡邕善音樂，馮翊山子道王九真郭酆等，善棋，太祖皆與爭能。

《晉中興書》曰：陶侃為荊州，見佐史博弈戲具，投之於江。曰：圍棋堯舜以教愚子，博殷紂所造，諸君並國器，何以此為。

《語林》曰：王中郎以圍棋是坐隱，支公以棋為手談。

《俗說》曰：殷仲堪在都，嘗往看棋，諸從在瓦官寺前宅上，于時袁羌與人共在窗下圍棋，仲堪在裏，問袁易義，袁應答如流，圍棋不輟，袁意傲然，殊有餘地，殷撰辭致難，每有往復。

【賦】《後漢馬融圍棋賦》曰：略觀圍棋，法於用兵，三尺之局，為戰鬥場，陳聚士卒，兩敵相當，怯者無功，貪者先亡，先據四道，守角依傍，緣邊遮列，往往相望，離離馬目，連連鴈行，踔度間置，徘徊中央，收取死卒，無使相迎，當食不食，反受其殃，離亂交錯，更相度越，守規不固，為所唐突，深入貪地，殺亡士卒，狂攘相救，先後并沒，計功相除，以時早訖，事留變生，拾棋欲疾，營或窘乏，無令詐出，深念遠慮，勝乃可必。

《晉曹攄圍棋賦》曰：昔班固造弈旨之論，馬融有圍棋之賦，擬軍政以為本，引兵家以為喻，蓋宣尼之所以稱美，而君子之所以遊慮也。既好其事，而壯其辭，聊因翰墨，述而賦焉。其辭曰：局則鄧林之木，魯班所造，雉方砥平，素質玄道，犀角象牙，是錯是礪，內含光潤，形亦應制，於是二敵交行，星羅宿列，雲會中區，網布四裔，合圍促陣，交相侵伐，用兵之象，六軍之際也。張甄設伏，挑敵誘寇，縱敗先鋒，要勝後復，尋道為場，頻戰累鬥，夫保角依邊，處山營也。隔道相望，夾水兵也。二鬥共生，皆目并也。持棋合，連理形也。覽斯戲以廣思，儀群方之妙理，訝奇變之可嘉，思孫吳與白起，世既平而功絕，局告成而巧止，當無為之餘日，差見玩於君子。

《晉蔡洪圍棋賦》曰：命班爾之妙手，制朝陽之柔木，取坤象於四方，位將軍乎五岳，然後畫路表界，立質朱文，曲直有正，方而不圓，筭塗授卒，三百惟群，任巧於無主，譬採菽乎中原，於是攄妙思，奮玄籌，玩服色，尚騂駒，旅進旅退，二騎迭驅，翻翻馬合，落落星敷，各嘯歌以發憤，運變化以相符，乍似戲鶴之干霓，又類狡兔之繞丘，散象乘虛之飛電，聚類絕貫之積珠，然後枕以大羅，繕以城郭，綴以懸險，經以絕落，眇望翼舒，翱翔容弈，彎掌南指，情實西射，楊塵奄跡，雖動詳悉，或臨局寂然，惟棋是陳，靜昧無聲，潛來若神，抑舒之役，成子之賢也。或聲手俱發，諠譁譟擾，色類不定，次措無已，再衰三竭，銳氣已朽，登軾望軼，其亂可取也。爾乃心鬥奔競，勢使揮謙，攜手詆欺，朱顏相嫌，然局不弘席，子不盈捲，秉二儀之極要，握眾巧之至權，若八卦之初兆，遂消息乎天文，屈則尺蠖，舒則龍翻，崔嵬雲起，巃嵷浪傳，崟岑山結，沓如霧分，靜若清夜之列宿，動若流彗之互奔，殿未結而筭了，隸首不得窺其門，局覆亂而不惑，研桑不足識其源，或設死而稱枉，皋陶不能治其怨，或巧逸以樂胥，后夔不足以之讚，我云勢貌多以，孰能究傳，遠求近取，予一以貫。

《梁武帝圍棋賦》曰：圍奩象天，方局法地，抨則廣羊文犀，子則白瑤玄玉，方眼無斜，直道不曲，爾乃建將軍，布將士，列兩陣，驅雙軌，徘徊鶴翔，差池鷰起，用忿兵而不顧，亦憑河而必危，癡無成術而好鬥，非智者之所為，運疑心而猶豫，志無成而必虧，今一棋之出手，思九事而為防，敵謀斷而計屈，欲侵地而無方，不失行而致寇，不助彼而為強，不讓他以增地，不失子而云亡，落重圍而計窮，欲佻巧而行促，劇疏勒之屯邅，甚白登之困辱，或龍化而超絕，或神變而獨悟，勿膠柱以調瑟，專守株而待兔，或有少棋，已有活形，失不為悴，得不為榮，若其苦戰，未必能平，用折雄威，致損令名，故城有所不攻，地有所不爭，東西馳走，左右周章，善有翻覆，多致敗亡，雖畜銳以將取，必居謙以自牧，譬猛獸之將擊，亦俛耳而固伏，若局勢已勝，不宜過輕，禍起於所忽，功墜於垂成，至如玉壺銀臺，車廂井欄，既見知於曩日，亦在今之可觀，或非劫非時，兩懸兩生，局有眾勢，多不可名，或方四聚五，花六持七，雖涉戲之近事，亦臨局而應悉，或取結角，或營邊鄙，或先點而亡，或先撇而死，故君子以之遊神，先達以之安思，盡有戲之要道，窮情理之奧祕。

《梁宣帝圍棋賦》曰：引如征鴻赴沼，布若群鵲依枝，類林麓之隱隱，匹星漢之離離，蜂起百塗，從橫萬制，或無厭而反失，或先羸而後濟。

【弈旨】《後漢班固弈旨》曰：北方之人，謂棋為弈，弘之說之舉大略，局必方正，象地則也。道必正直，神明德也。棋有白黑，陰陽分也。駢羅列布，效天文也。四象既陳，行之在人，蓋王政也。或虛設豫置，以自衛護，蓋象庖犧網罟之制，隄防周起，障塞漏決，有似夏后治水之勢，一孔有闕，壞頹不振，有似瓠子汎濫之敗，作伏設詐，突圍橫行，田單之奇，要厄相劫，割地取賞，蘇張之姿，參分有勝而不誅，周文之德，逡巡儒行，保角依旁，卻自補續，雖敗不亡，繆公之智，中庸之方，上有天地之象，次有帝王之治，中有五霸之權，下有戰國之事，覽其得失，古今略備。

【弈勢】《魏應瑒弈勢》曰：蓋棋弈之制所尚矣。有像軍戎戰陣之紀，旌旗既列，權慮蜂起，駱驛雨集，魚鱗鴈峙，奮維闡翼，固衛邊鄙，或飾遁偽旋，卓轢軿列，羸師延敵，一乘虛絕，歸不得合，兩見擒滅，淮陰之謨，拔旗之勢也。或匡設常，尋變應危，寇動北壘，備在南麾，中棋既捷，四表自虧，亞夫之智，耿弇之奇也。或假道四布，周爰繁昌，雲合星羅，侵逼郊場，師弱眾寡，臨據孤亡，披掃彊禦，廣略土疆，昆陽之威，官渡之方也。挑誘既戰，見欺敵對，紛拏相救，不量進退，群聚俱隕，力行唐突，瞋目恚憤，覆局崩潰，項將之咎，楚懷之悖也。時或失謬，收奔攝北，還自保固，完聚補塞，見可而進，先負後剋，燕昭之賢，齊頃之德也。長驅馳逐，見利忘害，輕敵寡備，所喪彌大，臨疑猶豫，筭慮不詳，苟貪少獲，不知所亡，當斷不斷，還為所謀，項羽之失，吳王之尤也。持棋相守，莫敢先動，由楚漢之兵，相拒索鞏也。

【銘】《後漢李尤圍棋銘》曰：詩人幽憶，感物則思，志之空閑，翫弄遊竟，局為憲矩，棋法陰陽，道為經緯，方錯列張。

【啟】《梁任孝恭謝示圍棋啟》曰：隱雷自天，昆蟲已聽，浮陰在漢，柱礎先霑，笑古人不工，知前事之已拙，既妙藉手傳，乃事因辭見，微而能顯，婉以成章，孝恭人實下愚，才歸末品，效嚬醜友，學步蹇歸，文業未彰，武功已墜，內愧齊竽，外羞魯服，濫出簪纓，非增後車之數，謬頒計食，空貴長安之米。

【序】《梁沈約棋品序》曰：弈之時義大矣哉。體希微之趣，舍奇正之情，靜則合道，動必適變，若夫入神造極之靈，經武緯文之德，故可與和樂等妙，上藝齊工，支公以為手談，王生謂之坐隱，是以漢魏名賢，高品間出，晉宋盛士，逸思爭流，雖復理生於數，研求之所不能涉，義出乎幾，爻彖未之或盡，聖上聽朝之餘，因日之暇，迴景紆情，降臨小道，以為凝神之性難限，入玄之致不窮，今撰錄名氏，隨品詳書，俾粹理深情，永垂芳於來葉。

*彈棋

魏文帝《典論》曰：余於他戲弈之事，少所嘉，唯彈棋略盡其功。乃為之賦曰：昔師先工，有馬合鄉侯東方世安張公子，予嘗恨不得與彼數子者對。

《世說》曰：彈棋始自魏，宮內裝奩戲也。文帝於此技亦特好，用手巾拂之，無不中，有客自云能，帝使為之，客著葛巾拂棋，妙踰於帝。

【詩】《周王褒彈棋詩》曰：投壺生電影，六博值仙人，何如鏡奩上自有拂輕巾，隔澗疑將別，隴頭如望秦，握筆徒思賦，辭短竟無陳。

【賦】《後漢蔡邕彈棋賦》曰：榮華灼爍，蕚不韡韡，於是列象棋，雕華麗，豐腹斂邊，中隱四企，輕利調博，易使騁馳，然後栰掣，兵棋夸驚，或風飄波動，若飛若浮，不遲不疾，如行如留，放一弊六，功無與儔。

魏文帝《彈棋賦》曰：惟彈棋之嘉巧，邈超絕其無儔，苞上智之弘略，允貫微而洞幽，局則荊山妙璞，發藻揚暉，豐腹高隆，庳根四頹，平如砥礪，滑若柔荑，棋則玄木北幹，素樹西枝，洪纖若一，脩短無差，象籌列植，一據雙螭，滑石霧散，雲布四垂，然後直叩先縱，二八次舉，緣邊間造，長邪迭取，爾乃詳觀夫變化之理，屈伸之形，聯翩靃繹，展轉盤縈，或暇豫安存，或窮困側傾，或接黨連興，或孤據偏停，于時觀者，莫不虛心竦踊，咸側息而延行，或雷抃以大噱，或戰悸而不能語。

《魏丁廙彈棋賦》曰：文石為局，金碧齊精，隆中夷外，緻理肌平，卑高得適，既安且貞，棋則象齒選乎南藩，禮身重，腹隱頭騫，驍悍說敏，不輕不軒，列數二六，取象官軍，微章采列，爛焉可觀，於是二物既設，主人延賓，粉石霧散，六師列陳，跡行王首，左右相親，成列告誓，三令五申，事中軍政，言含禮文，號令既通，兵棋啟路，運若迴飆，疾似飛兔，前中卻舞，賈其餘怒，風馳火燎，令牟取五，恍哉忽兮，誠足慕也。若夫氣竭力殘，弱膽怯心，進不及敵，中路為擒，仁而不武，春秋所箴，剛優勁勇，忿速輕急，推敵阻隧，我廢彼立，君子去是，過猶不及。

《晉夏侯惇彈棋賦》曰：嬿深宇以舒情，遘眾藝以廣娛，觀奇巧之瑰麗，偉彈棋之妙殊，局則崐山之寶，華陽之石，或煩蜿龍藻，或分帶班駮，或發色玄黃，或皦的鱗白，悉魯匠之精能，傾工心於雕錯，形方隆而應矩，焜煜霞以倏鑠，爾乃延良人，洽坐際，隆局施，輕棋列，徐正控往來，必有中而告憩，相形投巧，左撫右拔，揮纖指以長邪，因偃掌而發八，陵超踰落，歸趣援勢，紛交務而踖合，乘流密以遙曳，若乃釋正彈，循亂揚，滑石周散勢縱橫，●撥捶撇應無方，侈若天星之列，閃若流電之光，或擗柏散爛，揮霍便娟，或奮振唐唐，頹水參連，棋單局匱，等分紀殘，勝者含和，負者喪顏，惜情娛之未遂，恨白日之微遄，實機藝之端首，固君子之所歡也。

【序】《梁簡文帝彈棋論序》曰：觀夫模穹蒼而挺質，寫博厚而成形，峙五岳而摽奇，停四海而為量，協日月之數，應律呂之期，總玄黃之武略，校孫吳之應變，語其用心，壯哉之戲也。爾乃觀壯士之出師，望兵棋之式道，上昇則摶翼穹天，赴下則建瓴高屋，乘危則棧山航海，歷險則束馬懸車，完五憶霸國之勳，全六想陳平之智，反八均高陽之數，四角思漢后之歌，飛几同晉侯之琴，徘徊異鄴中之輦，牽牛覺乘槎之來，織女擬雲軿之去，故古人或言之禮樂，或比之仁讓，或喻以修身，或齊諸道德，良有旨也。

【啟】《梁元帝謝東宮賜彈棋局啟》曰：繹本慚遊藝，彌愧拂巾，鳳峙鷹揚，信難議擬，鳥跂星懸，曾何髣彿，蓮花未易，玉屑不工，緣邊之法，庶遵細柳之陣，徘徊之勢，方希明月之樓，子桓有錫，聞於遂古，季緒蒙賜，即事可傳。

*博

《說文》曰：博局戲六著十二棋也。古者烏曹作博。

《山海經》曰：休與之山，其上有石焉。名曰帝臺之棋，五色而文，狀如鶉卵。事具山部。

《穆天子傳》曰：天子與井公博，三日而決。

《列子》曰：虞氏者，梁之富人，置高樓大路，設酒擊博樓上。事具人部遊俠篇。

《尹文子》曰：博盡關塞之宜，得周通之路，而不能制齒之大小，在遇者也。

《家語》曰：哀公問孔子曰：吾聞君子不博，有之。孔子曰：有之，為其兼行惡道也。

《說苑》曰：晉靈公驕奢，造九層之臺，謂左右，敢諫者斬，孫息聞之，求見。公曰：子何能。孫息曰：臣能累十二棋，加九雞子其上。公曰：吾少學，未嘗見也。子為寡人作之，孫息即正顏色，定志意，以棋子置上，加雞子其上，左右慴息，靈公俯伏，氣息不續。公曰：危哉。孫息曰：公為九層之臺，三年不成，危甚於此。事具人部諫篇。

【論】《吳韋昭博弈論》曰：蓋聞君子恥當年而功不立，疾沒世而名不稱。故曰：學如不及，猶恐失之，是以勉精厲操，晨興夜寐，不遑寧處，若甯越之勤，董生之篤，漸清德義之淵，栖遲道藝之域，且以西伯之聖，姬公之才，猶有日昃待旦之勞，況在臣庶，而可以已乎。歷觀古今功名之士，皆積累殊異之跡，勞神苦體，契闊勤思，平居不墮其業，窮困不易其素，是以卜式立志於耕牧，黃霸受道於囹圄，終有榮顯之福，以成不朽之名，今世之人，不務經術，好習博弈，廢事棄業，忘寢與食，窮日盡明，繼以脂燭，當以臨局交爭，雌雄未決，人事曠而不修，賓旅闕而不接，雖有太牢之饌，韶夏之樂，不暇存也。然其所志不出一枰之上，所務不過方罫友之行立，貞純之名彰，方今聖朝乾乾，務在得人，博選良才，旌簡旄俊，設呈試之科，垂金爵之賞，誠千載之嘉會，百世之良遇也。

*樗蒲

《異苑》曰：昔有人乘馬山行，遙岫裏有二老翁，相對樗蒲，遂下馬，以策拄地而觀之，自謂俄頃，視其馬鞭，漼然已爛，顧瞻其馬，鞍骸枯朽，既還至家，無復親屬，一慟而絕。

《博物志》曰：老子入胡，作樗蒲。

《庾翼集》：參軍于瓚。陳節戲事曰：夫嬉戲都名動相剝，非為治之本，自今樗蒲●馬，諸不急戲，宜一斷之。翼答曰：今唯許其圍棋，餘悉斷。

【賦】《後漢馬融樗蒲賦》曰：昔有玄通先生，遊于京都，道德既備，好此樗蒲，伯陽入戎，以斯消憂，抨則素旃紫罽，出乎西鄰，緣以繢繡，紩以綺文，杯則搖木之幹，出自崐山，矢則藍田之石，卞和所工，含精玉潤，不細不洪，馬則玄犀象牙，是磋是礱，杯為上將，木為君副，齒為號令，馬為翼距，籌為策動，矢法卒數，於是芬葩貴戚，公侯之儔，坐華榱之高殿，臨激水之清流，排五木，散九齒，勒良馬，取道里，是以戰無常勝，時有逼遂，臨敵攘圍，事在將帥，見利電發，紛綸滂沸，精誠一叫，入盧九雉，磊落踸踔，并來猥至，先名所射，應聲粉潰，勝貴歡悅，負者沉悴。

*投壺

《禮記》曰：投壺之禮，主人奉矢，司射奉中，使人執壺。主人謂曰：某有枉矢哨壺，請以樂賓。

《神仙傳》曰：玉女投壺，天為之笑。

《東觀漢記》曰：祭遵薨。博士范升上疏曰：遵為將軍，取士皆用儒術，對酒娛樂，必雅歌投壺，又建為孔子立後，奏置五經大夫，雖在軍旅，不忘俎豆。

《魏略》曰：邯鄲淳，字淑，作投壺賦千餘言，奏之，文帝以為工，賜帛十匹。

《古歌》曰：上金殿者，玉樽延貴客，入門黃金堂，東廚，具肴膳，椎牛烹豬羊，主人前進酒，琴瑟為清商，投壺對彈棋，博弈並復行。

《何劭作王弼傳》曰：弼性好弘理，樂遊宴，解音律，善投壺。

【賦】《魏邯鄲淳投壺賦》：古者諸侯間於天子之事，則相朝也。以正班爵，講禮獻功，於是乃崇其威儀，恪其容貌，繁登降之節，盛揖拜之數，机設而弗倚，酒澄而弗舉，肅肅濟濟，其惟敬焉。敬不可久，禮成於飫，乃設大射，否則投壺，植茲華壺，鳧氏所鑄，厥高二尺，盤腹脩頸，飾以金銀，文以彫鏤，象物必具，距筵七尺，傑焉植駐，矢維二四，或柘或棘，豐本纖末，調勁且直，執笇奉中，司射是職，曾孫侯氏，與之乎皆得，然後觀夫投者，閑習察妙，巧之所極，駱驛聯翩，爰爰兔發，翻翻隼集，不盈不縮，應壺順入，何其善也。每投不空，四矢退效，既入躍出，荏苒偃仰，僶俛趨下，餘勢振掉，又足樂也。擬議於此，命中於彼，動之如志，靡有違也。譬諸為政，群職罔弛，左右畢投，效奇數鈞，列置功笇，稱善告賢，三載考績，幽明始分也。比投不釋，增是自遂，雖往有功，義所不貴，春秋貶翬，亦猶是類也。若乃撮矢作驕，累掇聯取，一往之納二，巧無與耦，斯乃絕倫之才，尤異之首也。柯列葩布，匪罕匪綢，雖就置猶弗然，矧逈絕之所投，惟茲巧之妙麗，亦希世之寡儔，調心術於混冥，適容體於便安，紛縱奇於施舍，顯必中以微觀，悅與坐之耳目，樂眾心而不倦，瑰瑋百變，惡可窮讚。

*塞

《說苑》曰：塞，行棋相塞，謂之塞也。

《管子》曰：秋行五政，一曰秋禁，二曰博塞。

《穆天子傳》曰：天子與井公塞也。

《莊子》曰：臧與穀相與牧羊，問臧奚事，挾策讀書，問穀奚事，博塞以遊，事業不同，亡羊均也。伯夷死於首陽之下，盜跖死於東陵之上，所死不同，殘生均也。

《漢書》曰：吾丘壽王，以格五召待詔。孟康曰：乘五閣不得行，故云格五也。

【賦】《後漢邊孝先塞賦》曰：可以代博弈者，曰塞其次也。試習其術，以驚睡救寐，免晝寢之譏而已，然而徐核其因通之極，乃亦精妙而足美也。故書其較略，舉其指歸，以明博弈無以尚焉。曰：始作塞者，其明哲乎。故其用物也約，其為樂也大，猶土鼓塊枹，空桑之瑟，質樸之化，上古所耽也。然本其規模，制作有式，四道交正，時之則也。棋有十二，律呂極也。人操厥半，六爻列也。赤白色者，分陰陽也。乍亡乍存，像日月也。行必正直，合道中也。趨隅方折，禮之容也。迭往迭來，剛柔通也。周則復始，乾行健也。局平以正，坤德順也。然則塞之為義，盛矣大矣。廣矣博矣。質象于天，陰陽在焉。取則于地，剛柔分焉。施于人，仁義載焉。考之古今，王霸備焉。覽其成敗，為法式焉。

*藏鉤

《風土記》曰：義陽臈日飲祭之後，叟嫗兒童，為藏鉤之戲，分為二曹，以效勝負，若人偶即敵對，人奇即人為遊附，或屬上曹，或屬下曹，名為飛烏，以齊二曹人數，一鉤藏在數手中，曹人當射知所在，一藏為一籌，三籌為一都。

《辛氏三秦記》曰：昭帝母鉤弋夫人，手拳而有國色，先帝寵之，世人藏鉤法此也。事具居處部宮殿篇。

【賦】《晉庾闡藏鉤賦》曰：歎近夜之藏鉤，復一時之戲望，以道生為元帥，以子仁為佐相，思蒙籠而不啟，目炯泠而不暢，多取決於公長，乃不咨於大匠，鉤運掌而潛流，手乘虛而密放，示微跡於可嫌，露疑似之情狀，輒爭材以先叩，各銳志於所向，意有往而必乖，策靡陳而不喪，退怨歎於獨見，慨相顧於惆悵，夜景煥爛，流光西驛，同明誨其夙退，對者催其連射，攘袂以發奇，探意外而求跡，奇未發而妙待，意愈求而累僻，疑空拳之可取，手含珍而不摘，督猛炬而增明，從因朗而心隔，壯顏變成衰容，神材比為愚策。

*四維

【賦】《東晉李秀四維賦》曰：四維戲者，衛尉摯侯所造也。畫紙為局，截木為棋，取象元，一分而為二，准陰陽之位，擬剛柔之策，而變動云為，成乎其中，世有哲人，黃中通理，探賾索隱，開物建始，造四維之妙戲，邈眾藝之特奇，盡盈尺之局，乃擬象乎兩儀，立太極之正統，班五常之列位，剛柔異而作配，趍舍同而從類，或盤紆詰屈，連延駱驛，或間不容息，舍棋則獲，圍成未合，驕棋先出，九道並列，專都獨畢。

*象戲

《周武帝造象戲》：

《王褒為象經序》曰：一曰天文，以觀其象，天日月星，是也。二曰地理，以法其形，地水木金土，是也。三曰陰陽，以順其本，陽數為先，本於天，陰數為先，本於地，是也。四時，以正其序，東方之色青，其餘三色，例皆如之，是也。五曰筭數，以通其變，俯仰則為天地日月星，變通則為水火金木土，是也。六曰律呂，以宣其氣，在子取未，在午取丑，是也。七曰八卦，以定其位，至震取兌，至離取坎，是也。八曰忠孝，以惇其教，出則盡忠，入則盡孝，是也。九曰君臣，以事其禮，不可以貴凌賤，直而為曲，不可以卑畏尊，隱而無犯，是也。十曰文武，以成其務，武論七德，文表四教，是也。十一曰禮儀，以制其則，居上不驕，為下盡敬，進退有度可法，是也。十二曰觀德，以考其行，定而後求，義而後取，時然後言，樂然後笑，是也。或升進以報德，義以遷善，或黜退以貶過，事在懲惡，或以沉審為貴，正其瞻視，或以徇齊為功，明其糾察，得失表於隆替，在賤必申，怠敬彰於勸沮，處尊思屈，片言崇於拱璧，一德踰於華袞。

【賦】《周庾信象戲賦》曰：觀夫造作權輿，皇王厥初，法凝陰於厚德，仰沖氣於清虛，於綠簡既開，丹局直正，理洞研幾，原窮作聖，若叩洪鍾，如懸明鏡，白鳳遙臨，黃雲高映，可以變俗移風，可以蒞官行政，是以局取諸乾，仍圖上玄，月輪新滿，日暈初圓，模羽林之華蓋，寫明堂之璧泉，坤以為輿，剛柔卷舒，若方鏡而無影，似空城而未居，促成文之畫，亡靈龜之圖，馬麗千金之馬，符明六甲之符，於是搢笏當次，依辰就席，迴地理於方珪，轉天文於圓璧，分荊山之美玉，數藍田之珉石，南行赤水之符，北使玄山之策，居東道而龍青，出西關而馬白，既舒玄象，聊定金抨，昭日月之光景，乘風雲之性靈，取四方之正色，用五德之相生，從月建而左轉，起黃鍾而順行，陰翻則顧兔先出，陽變則靈烏獨明，況乃豫遊仁壽，行樂徽音，水影搖日，花光照林，乍披圖而久玩，或開經而熟尋，雖復成之於手，終須得之於心，乃有龍燭銜花，金鑪浮氣，月落桂垂，星斜柳墜，猶豫樞機，嫌疑涇渭，顧望迴惑，心情怖畏，應對坎而衝離，忽當申而取未。

