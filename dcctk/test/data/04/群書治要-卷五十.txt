治國之大體有四，一曰仁義，二曰禮制，三曰法令，四曰刑罰，四本者具，則帝王之功立矣。所謂仁者，愛人者也。愛人，父母之行也。為民父母，故能興天下之利也。所謂義者，能辨物理者也。物得理，故能除天下之害也。興利除害者，則賢人之業也。夫仁義禮制者，治之本也。法令刑罰者，治之末也。無本者不立，無末者不成，夫禮教之治，先之以仁義，示之以敬讓，使民遷善，日用而不知也。儒者見其如此，因謂治國不須刑法，不知刑法承其下，而後仁義興於上也。法令者賞善禁淫，居治之要會，商韓見其如此，因曰治國不待仁義，不知仁義為之體，故法令行於下也。是故導之以德，齊之以禮，則民有耻，導之以政，齊之以刑，則民苟免，是治之貴賤者也。先仁而後法，先教而後刑，是治之先後者也。

夫遠物難明而近理易知，故禮讓緩而刑罰急，是治之緩急也。夫仁者使人有德，不能使人知禁，禮者使人知禁，不能使人必仁，故本之者仁，明之者禮也。必行之者刑罰也。先王為禮以達人之性，理刑以承禮之所不足，故以仁義為不足以治者，不知人性者也。是故失教，失教者無本也。以刑法為不可用者，是不知情僞者也。是故失威，失威者不禁也。故有刑法而無仁義，久則民忽，民忽則怒也。有仁義而無刑法，則民慢，民慢則奸起也。故曰：本之以仁，成之以法，使兩通而無偏重，則治之至也。夫仁義雖弱而持久，刑殺雖强而速亡，自然之治也。

先王之制，立爵五等，所以立蕃屏，利後嗣者也。是故國治而萬世安，秦以列國之勢而并天下，於是去五等之爵而置郡縣，雖有親子母弟，皆為匹夫，及其衰，一夫大呼而天下去，及至漢家，見亡秦之以孤特亡也。於是大封子弟，或連城數十，廓地千里，自關已東，皆為王國，力多而權重，故亦有七國之難，魏興，以新承大亂之後，民人損减，不可則以古治，於是封建侯王，皆使寄地，空民而無其實，王國使有老兵百余人以衞其國，雖有王侯之號，而力儕於匹夫，縣隔千里之外，無朝聘之儀，鄰國無會同之制，諸侯游獵，不得過三十里，又為設防輔監國之官以司察之，王侯皆思為布衣不能得，既違宗國蕃屏之義，又虧親戚骨肉之恩。

昔武王既克殷，下車而封子弟同姓之國五十餘，然亦卜世三十，卜年七百，至乎王赧之後，海內無主，三十餘年，故諸侯之治，則輔車相持，翼戴天子，以禮征伐，雖有亂君暴主，若吳楚之君者，不過恣睢其國，惡能為天下害乎。周以千乘之賦封諸侯，今也曾無一城之田，何周室之奢泰而今日之儉少也。豈古今之道不同，而今日之勢然哉。未之思耳，夫物莫不有弊，聖人者豈能無衰，能審終始之道，取其長者而已，今雖不能盡建五等，猶宜封諸親戚，使少有土地，制朝聘會同之義，以合親戚之恩，講禮以明其職業，黜陟以討其不然，如是則國有常守，兵有常强，保世延祚，長久而有家矣。

古者三公論王職，六卿典事業，事大者官大，事小者官小，今三公之官，或無事，或職小，又有貴重之官，無治事之實，此官虛設者也。秦漢置丞相九卿之官，以治萬機，其後天子不能與公卿造事，外之而置尚書，又外之而置中書，轉相重纍，稍執機事，制百官之本，公卿之職遂輕，則失體矣。又有兵士而封侯者，古之尊貴者，以職大故貴，今列侯無事，未有無職而空貴者也。世衰禮廢，五等散亡，故有賜爵封侯之賞，既公且侯，失其制，今有卿相之才，居三公之位，修其治治疑法，政以安寧，國家未必封侯也。而今軍政之法，斬一牙門將者封侯，夫斬一將之功，孰與安寧天下也。安寧天下者不爵，斬一將之功者封侯，失封賞之意矣。夫離古意制，外內不壹，小大錯貿，轉相重累，是以人執異端，窺欲無極，此治道之所患也。先王置官，各有分職，使各以其屬，達之於王，自己職事，則是非精練，百官奏奏上下似脱字則下情不塞，先王之道也。

夫有不急之官，則有不急之禄，國之蛑賊也。明主設官，使人當於事，人當於事，則吏少而民多，民多則歸農者衆，吏少則所奉者寡，使吏禄厚則養足養足下似脱養足二字，則無求於民，無求於民，奸軌息矣。禄足以代耕，則壹心於職，壹心於職則政理，政理則民不擾，民不擾則不亂其農矣。養生有制，送終有度，嫁娶宴享，皆有分節，衣服食味，皆有品袠，明設其禮而嚴其禁，如是則國無違法之民，財無無用之費矣。此富民之大略也。

非先王之法行不得行，非先王之法言不得道，名不可以虛求，貴不可以僞得，有天下坦然知所去就矣。本行而不本名，責義而不責功，行莫大於孝敬，義莫大於忠信，則天下之人知所以措身矣。此教之大略也。夫禮設則民貴行，分明則事不錯，民貴行則所治寡，事不錯則下静壹，此富民致治之道也。禮重而刑輕則士勸，愛施而罰必則民服，士勸則忠信之人至，民服則犯法者寡，德全則教誠，教誠則感神，行深則著厚，著厚則流遠，尚義則同利者相覆，尚法則貴公者相刻，相刻則無親，相覆則無疏，措禮則政平，政平則民誠，設術則政險，政險則民僞，此禮義法術之情也。

夫為政失道，可思而更也。兵者，存亡之機，一死不可復生也。故曰：天下難事在於兵，今有人於此，力舉重鼎，氣蓋三軍，一怒而三軍之士皆震，世俗見若人者，謂之能用兵矣。然以吾觀之，此亡國之兵也。夫有氣者，志先其謀，無策而徑往，怒心一奮，天下若無人焉。不量其力，而輕天下之物，偏遇可以幸勝，有數者禦之，則必死矣。凡用兵正體不備，不可以全勝，故善用兵者，我謂之死，則民盡死，我謂之生，則民盡生，我使之勇，則民盡勇，我使之怯，則民盡怯，能死而不能生，能勇而不能怯，此兵之半，非全勝者也。

夫用戰有四，有大體者難與持久，有威刑者難與争險，善柔者待之以重，善任勢者禦之以堅，用兵能使民堅重者，則可與之赴湯火，可與之避患難，進不可詭，退不可追，所在而民安，盡盡疑畫誤地而守固，疑間不能入，權譎不能設也。堅重者，備物者也。備物者無偏形，無偏形故其變無不之也。故禮與法，首尾也。文與武，本末，故禮正而後法明，文用而後武法，故用兵不知先為政，則亡國之兵也。

用人有四，一曰以功業期之，二曰與天下同利，三曰樂人之勝己，四曰因才而處任，以功業期之，則人盡其能，與天下同利，則民樂其業，樂人勝己，則下無隱情，因才擇任，則衆物備舉，人各有能有不能也。是以智者不以一能求衆善，不以一過掩衆美，不遺小類，不弃小力，故能有為也。夫治天下者，其所以行之在一，一者何也。曰公而已矣。故公者，所以攻天下之邪，屏讒慝之萌，兵者傾危之物，死生之機，一物不至，則衆亂興矣。故以仁聚天下之心，以公塞天下之隙，心公而隙塞，則民專而可用矣。公心明故賢才至，一公則萬事通，一私則萬事閉，兵者死生之機也。是故貴公。

王子主失。

有王子者，著主失之書，子張甚善之。為袁子稱之曰：夫人之所以貴於大人者，非為其官爵也。以其言忠信，行篤敬，人主授之不虛，人臣受之不妄也。若居其位不論其能，賞其身不議其功，則私門之路通，而公正之道塞矣。凡世之所患，非患人主之有過失也。患有過欲改而不能得也。是何也。夫奸臣之事君，固欲苟悅其心，夫物未嘗無似象，似象之言，漫潤之諛漫恐當作浸，諛恐當作譖，非明者不能察也。奸臣因以似象之言而為之容說，人主不能别也。是而悅之，惑亂其心，舉動日繆，而常自以為得道，此有國之常患也。夫佞邪之言，柔順而有文，忠正之言，簡直而多逆，使忠臣之言是也。人主固弗快之矣。今奸臣之言已揜於人主，不自以為非，忠臣以逆迕之言說之，人主方以為誣妄，何其言之見聽哉。是以大者刳腹，小者見奴，忠臣涉危死而言不見聽，奸臣饗榮利而言見悅，則天下奚蹈夫危死而不用，去夫榮樂而見聽哉。故有被髪而為狂，有竄伏於窟穴，此古今之常也。

凡奸臣者，好為難成之事，以徼幸成功之利，而能先得人主之心，上之人不能審察而悅其巧言，則見其賞而不見其罰矣。為人臣有禮未必尊，無禮未必卑，則奸臣知所以事主矣。雖有今日之失，必知明日所以復之塗也。故人主賞罰一不當，則邪人為巧滋生，其為奸滋甚，知者雖見其非而不敢言，為將不用也。夫先王之道，遠而難明，當世之法，近而易知，凡人莫不違其疏而從其親，見其小而暗其大，今賢者固遠主矣。而執遠而難明之物，奸人固近主矣。而執近而易知之理，則忠正之言奚時而得達哉。故主蔽於上，奸成於下，國亡而家破，伍子胥為吳破楚，令闔閭霸，及夫差立，鴟夷而浮之江，樂毅為燕王破强齊，報大耻，及惠王立，而驅逐之，夫二子之於國家，可謂有功矣。夫差，惠王足以知之矣。然猶不免於危死者，人主不能常明，而忠邪之道異故也。又况於草茅孤遠之臣，而無二子之功，涉奸邪之門，經傾險之塗，欲其身達，不亦難哉。今人雖有子産之賢，而無子皮之舉，有解狐之德，而無祁奚之直，亦何由得達而進用哉。故有祁奚之直而無宣子之聽，有子皮之賢而無當國之權，則雖荊山之璞，猶且見瓦耳，故有管仲之賢，有鮑叔之友，必遇桓公而後達，有陳平之智，有無知之友，必遇高祖而後聽，桓公，高祖不可遇，雖有二子之才，夫奚得用哉。

恃門户之閉以禁盗者，不如明其刑也。明其刑不如厚其德也。故有教禁，有刑禁，有物禁，聖人者兼而用之，故民知耻而無過行也。不能止民惡心，而欲以刀鋸禁其外，雖日刑人於市，不能制也。明者知制之在於本，故退而修德，為男女之禮，妃匹之合，則不淫矣。為廉耻之教，知足之分，則不盗矣。以賢制爵，令舊令作有，改之民德厚矣。故聖人貴恒，恒者德之固也。聖人久於其道而天下化成，未有不恒而可以成德，無德而可以持久者也。

治國有四，一曰尚德，二曰考能，三曰賞功，四曰罰罪，四者明則國治矣。夫論士不以其德而以其舊，考能不以其才而以其久，而求下之貴上，不可得也。賞可以勢求，罰可以力避，而求下之無奸，不可得也。為官長非苟相君也。治天下也。用賢非以役之，尚德也。行之以公，故天下歸之。

故明王之使人有五，一曰以大體期之，二曰要其成功，三曰忠信不疑，四曰至公無私，五曰與天下同憂，以大體期之，則臣自重，要其成功，則臣勤懼，忠信不疑，則臣盡節，至公無私，則臣盡情，與天下同憂，則臣盡死，夫唯信而後可以使人，昔者，齊威王使章子將而伐魏，人言其反者三，威王不應也。自是之後，為齊將者無有自疑之心，是以兵强於終始也。唯君子為能信，一不信則終身之行廢矣。故君子重之，漢高祖，山東之匹夫也。無有咫尺之土，十室之聚，能任天下之智力，舉大體而不苛，故王天下，莫之能禦也。項籍，楚之世將，有重於民，横行天下，然而卒死東城者，何也。有一范增不能用，意忌多疑，不信大臣故也。寬則得衆用，賢則多功，信則人歸之。

孔子曰：為上不寬，吾何以觀之，苛政甚於猛虎，詩人疾掊剋在位，是以聖人體德居簡，而以虛受人，夫有德則謙，謙則能讓，虛則寬，寬則愛物，世俗以公刻為能，以苛察為明，以忌諱為深，三物具，則國危矣。故禮法欲其簡，禁令欲其約，事業欲其希，簡則易明，約則易從，希則有功，此聖賢之務也。

漢高祖，山東之匹夫也。起兵之日，天下英賢奔走而歸之，賢士輻凑而樂為之用，是以王天下而莫之能禦，唯其以簡節寬大，受天下之物故也。是故寬則得衆，虛則受物，信則不疑，不忌諱則下情達而人心安，夫高祖非能舉必當也。唯以其心曠，故人不疑，况乎以至公處物而以聰明治人乎。

堯先親九族，文王刑於寡妻，物莫不由內及外，由大信而結，由易簡而上安，由仁厚而下親，今諸侯王國之制，無一成之田，一旅之衆，獨坐空宮之中，民莫見其面，其所以防禦之備，甚於仇讎，內無公族之輔，外無藩屏之援，是以兄弟無睦親之教，百姓無光明之德，弊薄之俗興，忠厚之禮衰，近者不親，遠者不附，人主孤立於上，而本根無庇蔭之助，此天下之大患也。聖人者以仁義為本，以大信持之，根深而基厚，故風雨不愆伏也。

治國之道萬端，所以行之在一，一者何。曰：公而已矣。唯公心而後可以有國，唯公心可以有家，唯公心可以有身，身也者，為國之本也。公也者，為身之本也。夫私，人之所欲，而治之所甚惡也。欲為國者一，不欲為國者萬，凡有國而以私臨之，則國分為萬矣。故立天子所以治天下也。置三公所以佐其王也。觀事故而立制，瞻民心而立法，制不可以輕重，較重即頗邪，法不可以私倚，私倚即奸起，古之人有當市繁之時而竊人金者，人問其故。曰：吾徒見金，不見人也。故其愛者必有大迷，宋人有子甚醜，而以勝曾上之美，故心倚於私者，即所知少也。亂於色者，即目不别精粗，沉於聲者，則耳不别清濁，偏於受受當作愛者，即心不别是非，是以聖人節欲去私，故能與物無尤，與人無争也。明主知其然也。雖有天下之大，四海之富，而不敢私其親，故百姓超然背私而向公，公道行，即邪利無所隱矣。向公即百姓之所道者一，向私即百姓之所道者萬，一向公則明不勞而奸自息，一向私則繁刑罰而奸不禁，故公之為道，言甚約而用之甚博。

治國之要有三，一曰食，二曰兵，三曰信，三者國之急務，存亡之機，明主之所重也。民之所惡者莫如死，豈獨百姓之心然，雖堯舜亦然，民困衣食，將死亡，而望其奉法從教，不可得也。夫唯君子而後能固窮，故有國而不務食，是責天下之人而為君子之行也。伯夷餓死於首陽之山，傷性也。管仲分財自取多，傷義也。夫有伯夷之節，故可以不食而死，有管仲之才，故可以不讓而取，然死不如生，争不如讓，故有民而國貧者，則君子傷道，小人傷行矣。君子傷道則教虧，小人傷行則奸起，夫民者君之所求用也。民富則所求盡得，民貧則所求盡失，用而不得，故無强兵，求而皆失，故無興國，明主知為國之不可以不富也。故率民於農。

富國有八政，一曰儉以足用，二曰時以生利，三曰貴農賤商，四曰常民之業，五曰出入有度，六曰以貨均財，七曰抑談說之士，八曰塞朋黨之門，夫儉則能廣，時則農修，貴農則穀重，賤商則貨輕，有常則民壹，有度則不散，貨布則并兼塞，抑談說之士則百姓不淫，塞朋黨之門，則天下歸本，知此八者，國雖小必王，不知此八者，國雖大必亡。

凡上之所以能制其下者，以有利權也。貧者能富之之謂利，有罪者能罰之之謂權，今為國不明其威禁，使刑賞利禄，壹出於己，則國貧而家富，離上而趣下矣。夫處至貴之上，有一國之富，不可以不明其威刑而納公實之言，此國之所以治亂也。至貴者人奪之，至富者人取之，是以明君不敢恃其尊，以道為尊，不敢恃其强，以法為强，親道不親人，故天下皆親也。愛義不愛近，故萬里為近也。天下同道，萬里一心，是故以人治人，以國治國，以天下治天下，聖王之道也。

凡有國者，患在壅塞，故不可以不公，患在虛巧，故不可以不實，患在詐僞，故不可以不信，三者明則國安，三者不明則國危，苟功之所在，雖疏遠必賞，苟罪之所在，雖親近必罰，辨智無所横其辭，左右無所開其說，君子卿大夫其敬懼如布衣之慮，故百姓蹈法而無徼幸之心，君制而臣從，令行而禁止，壅塞之路閉，而人主安太山矣。

夫禮者所以正君子也。法者所以治小人也。治在於君子，功在於小人，故為國而不以禮，則君子不讓，制民而不以法，則小人不懼，君子不讓，則治不立，小人不懼，則功不成，是以聖人之法，使貴賤不同禮，賢愚不同法，毁法者誅，有罪者罰，爵位以其才行，不計本末，刑賞以其功過，不計輕重，言必出於公實，行必落於法理，是以百姓樂義，不敢為非也。太上，使民知道，其次，使民知心，其下，使民不得為非，使民知道者，德也。使民知心者，義也。使民不得為非者，威禁也。威禁者，賞必行，刑必斷之謂也。此三道者，治天下之具也。欲王而王，欲霸而霸，欲强而强，在人主所志也。

夫服物不稱，則貴賤無等，於是富者逾侈，貧者不及，小人乘君子之器，賈竪襲卿士之服，被文繡，佩銀黄，重門而玉食其中，左右叱咄，頤指而使，是故有財者光榮，無財者卑辱，上接卿相，下雄齊民，珍寶旁流，而刑放於賄，下而法侵，能無虧乎。

天地之道貴大，聖人之道貴寬，無分寸之曲，至直也。以是繩之，則工不足於材矣。無纖分之短，至善也。以是規之，則人主不足於人矣。故凡用人者，不求備於一人，桓公之於寧戚也。知之矣。夫有近會者無遠期。今之為法曰：選舉之官，不得見人，曰以絕奸私也。夫處深宮之中，而選天下之人，以為明，奚從而知之，夫交接，人之道，不可絕也。故聖人求所以治交，而不求絕交，人莫問不交，以人禁人，是以私禁私也。先王之用人不然，不論貴賤，不禁交游，以德底爵，以能底官，以功底禄，具賞罰以待其歸，雖使之之疑交游，誰敢離道哉。

禮法明則民無私慮，事業專則民無邪僞，百官具則民不要功，故有國者，為法欲其正也。事業欲其久也。百官欲其常也。天下之事，以次為爵禄，以次進士，君子以精德顯，夫德有次則行修，官有次則人静，事有次則民安，農夫思其疆畔，百工思其規矩，士君子思其德行，羣臣百官思其分職，上之人思其一道，侵官無所由，離業無所至，夫然，故天下之道正而民壹。

夫變化者，聖人之事也。非常者，上智之任也。此入於權道，非賢者之所窺也。才智至明而好為異事者，亂之端也。是以聖人甚惡奇功。

天下有可赦之心，而有可赦之罪，無可赦之心，而無可赦之罪，明王之不赦罪，非樂殺而惡生也。以為樂生之實在於此物也。夫思可赦之法，則法出入，法出入則奸邪得容其議，奸邪得容其議則法日亂，犯罪者多而私議并興，則雖欲無赦不可已，夫數賞則賢能不勸，數赦則罪人徼幸，明主知之，故不為也。夫可赦之罪，千百之一也。得之於一而傷之於萬，治道不取也。故先王知赦罪不可為也。故所俘虜壹斷之於法，務求所以立法，而不求可赦之法也。

法立令行，則民不犯法，法不立，令不行，則民多觸死。故曰：能殺而後能生，能斷而後仁立，國之治亂，在於定法，定法則民心定，移法則民心移，法者所以正之事者也。一出而正，再出而邪，三出而亂，法出而不正，是無法也。法正而不行，是無君也。是以明君將有行也。必先求之於心，慮先定而後書之於策，言出而不可易也。令下而不反也。如陰陽之動，如四時之行，如風雨之施，所至而化，所育而長，夫天之不可逆者時也。君之不可逆者法也。使四時而可逆，則非天也。法令而可違，是非君也。今有十人彍弩於百萬之衆，未有不震怖者也。夫十矢之不能殺百萬人可知也。然一軍皆震者，以為唯無向則已，所中必死也。明君正其禮，明其法，嚴其刑，持滿不發，以牧萬民，犯禮者死，逆法者誅，賞無不信，刑無不必，則暴亂之人莫敢試矣。故中人必死，一矢可以懼萬人，有罪必誅，一刑可以禁天下，是以明君重法慎令。

人主莫不欲得賢而用之，而所用者不免於不肖，莫不欲得奸而除之，而所除者不免於罰賢，若是者，賞罰之不當，任使之所由也。人主之所賞，非謂其不可賞也。必以為當矣。人主之所罪，非以為不可罰也。必以為信矣。智不能見是非之理，明不能察浸潤之言，所任者不必智，所用者不必忠，故有賞賢罰暴之名，而有戮能養奸之實，此天下之大患也。

雖有離婁之目，不能兩視而明，夔曠之耳，不能兩聽而聰，仲尼之智，不能兩慮而察，夫以天下之至明至智，猶不能參聽而俱存之，而况於凡人乎。故以目雖至明，有所不知，以因，雖凡人無所不得，故善學者假先王以論道，善因者借外智以接物，故假人之目以視，奚適夫兩見，假人之耳以聽，奚適夫兩聞，假人之智以慮，奚適夫兩察，故夫處天下之大道而智不窮，興天下之大業而慮不竭，統齊羣言之類而口不勞，兼聽古今之辨而志不倦者，其唯用賢乎。

夫干禄者，唯利所在，智足以取當世，而不能日月不違仁，當其用智以禦世，賢者有不如也。聖人明於此道，故張仁義以開天下之門，抑情僞以塞天下之户，相賞相賞之間，疑有脱字罰以隨之，賞足榮而罰可畏，智者知榮辱之必至，是故勸善之心生，而不軌之奸息，賞一人而天下知所從，罰一人而天下知所避，明開塞之路，使百姓曉然知軌疏疏疑迹之所由，是以賢者不憂，知者不懼，干禄者不邪，是故仁者安仁，智者利仁，畏罪者强仁，天下盡為仁，明法之謂。

死者，人之所甚惡也。殺人者，仁人之所不忍也。人之於利欲，有犯死罪而為之，先王制肉刑，斷人之體，徹膳去樂，諮嗟而行之者，不得已也。刑不斷則不威，避親貴則法日弊，如是則奸不禁而犯罪者多，惠施一人之身，而傷天下生也。聖人計之於利害，故行之不疑，是故刑殺者，乃愛人之心也。涕泣而行之，故天下明其仁也。雖貴重不得免，故天下知其斷也。仁見故民不怨，立斷下不犯，聖王之所以禁奸也。先王制為八議赦宥之差，斷之以三槐九棘之聽，服念五六日至於旬時，全正義也。而後斷之，仁心如此之厚，故至刑可為也。

抱朴子曰：目之所好，不可從也。耳之所樂，不可不慎原書不慎作順一字也。鼻之所喜，不可任也。口之所嗜，不可隨也。心之所欲，不可恣也。故惑目者必逸容鮮藻也。惑耳者必妍音淫聲也。惑鼻者必芷蕙芥馥也。惑口者必珍羞嘉旨也。惑心者必勢利功名也。五者畢惑，則或承之禍，為身患者，不亦信哉。

是以其抑情也。劇乎隄防之備决，其禦性也。過乎腐轡之乘奔，故能內保永年，外免舋累也。

夫酒醴之近味，生病之毒物，無豪鋒之細益，有丘山之巨損，君子以之敗德，小人以之速罪，耽之惑之，尠不及禍，世之士人，亦知其然，既莫能絕，又不肯節，縱口心之近欲，輕召灾之根原，似熱腸之恣冷，雖適己而身危，小大亂喪，亦罔非酒。

然而俗人是酣是湎，其初筵也。抑抑濟濟，言希容整，咏湛露之厭厭，歌在鎬之愷樂，舉萬壽之觴，誦温克之義，日未移晷，體輕耳熱，流離海螺之器并用，滿酌罰餘之令遂急，醉而不出，拔轄投井。

於是口湧鼻溢，濡首及亂，屢舞僊僊，舍其座遷，載號載呶，如沸如羹，或争辭尚勝，或啞啞獨笑，或無對而談，或嘔吐機筵，或顛蹶梁梁作良倡，或冠脱帶解。

貞良者流華督之顧盼，怯愞者效慶忌之蕃捷，遲重者蓬轉而波擾，整肅者鹿舊無忌之至鹿十六字，補之踴而魚躍，口訥於寒暑者，皆撫掌以諧聲，謙卑而不競者，悉裨瞻以高交，廉耻之儀毁，而荒錯之疢發，闒茸之性露，而傲狠之態出。

精濁神亂，臧否顛倒，或奔車走馬，赴坑谷而不憚，以九折之阪為蟻封也。或登危蹋頹，雖墮墜而不覺，以呂梁之淵為牛迹也。或肆忿於器物，或酌酌作酗醟於妻子，加枉酷於臣僕，用剡鋒乎六畜，熾火烈於室廬，遷威怒於路人，加暴害於士友，褻嚴主以夷戮者有矣。犯凶人而受困者有矣。

言雖尚辭，煩而叛理，拜伏徒多，勞而非敬，臣子失禮於君親之前，幼賤悖慢於老宿之座，謂清談為詆詈，以忠告為侵己，於是白刃抽而忘思難之慮，棒杖奮而罔顧乎先後，構灑之讎血，招大辟之禍。

以少陵長，則鄰鄰原作邦黨加重責矣。辱人父兄，則子弟將推刃矣。發人所諱，則壯士不能堪矣。計數深刻，則醒者不能恕矣。起衆患於須臾，結百疴於膏盲，奔駟不能追既往之悔，思改而無自反之蹊，蓋知者所深防，而庸人所不免也。其為禍敗，不可勝載。

然而歡集莫之或釋，舉白盈耳，不論能否，料瀝霤於小餘，以稽遲為輕己，傾筐注於所敬，殷勤變而成薄，勸之不持，督之不盡，惡色醜音，所由而發也。

夫風經府藏，使人忽歡，或遇斯疾，莫不憂懼，吞苦忍痛，欲其速愈，至於醉之病性，何異於茲，而獨居密以逃風，不能割情以節酒，若畏酒如畏風，憎醉如憎病，則荒沉之咎塞，而流連之失止矣。夫風之為病，猶展攻治，酒之為變，在乎呼噏，及其悶亂，若存若亡，視泰山如彈丸，見滄海如盤盂，仰嘩天墮，俯呼地陷，臥待虎狼，投井赴火而不謂惡也。夫用身之如此，亦安能惜敬恭之禮，護喜怒之失哉。

昔儀狄既疏，大禹以興，糟丘酒池，辛，癸以亡，豐侯得罪，以戴樽銜杯，景升荒壞，以三雅之爵，趙武之失衆，子反之誅戮，灌夫之滅族，季布之疏斥，子建之免退，徐邈之禁言，皆是物也。世人之好之樂之者甚多，而戒之畏之者至少，彼衆我寡，良箴安施，且願君子節之而已。

抱朴子曰：世故繼有，禮教斯頹，敬讓莫崇，傲慢成俗，疇類飲會，或蹲或踞，暑夏之月，露首袒體，盛務唯在樗蒲彈碁，所論極於聲色之間，舉足不離綺襦紈袴之側，游步不去勢利酒客之門，不聞清言講道之言，專以醜辭嘲弄為先，以如此者為高遠，以不爾者為騃野。

於是馳逐之庸民，偶俗之近人，慕之者猶宵蟲之赴明燭，學之者猶輕毛之應飆風，嘲戲之言，或上及祖考，或下逮婦女，往者務其深焉。報者恐不重焉。唱之者不慮見答之後患，和之者耻於言輕之不塞，以不應者為拙劣，以先止者為負敗，如此、交惡之辭，焉得嘿哉。

其有才思者之為之也。猶善於依因機會，言微理舉，雅而可笑，中而不傷，若夫疏拙者之為之也。則枉曲直凑，使人愕然，妍之與蚩，其於宜絕，豈唯無益而已哉。

乃有使酒之客，及於難侵之性，不能堪之，拂衣拔棘，而手足相及，醜言加於所尊，歡心變而成讎，絕交壞厚，構隙致禍，以杯螺相擲者有矣。以陰私相訐者有矣。昔陳靈之被矢，灌氏之泯族，匪降自天，口實為之，樞機之發，榮辱之主，三緘之戒，豈欺我哉。

激電不能追既往之失辭，班輸輸原作輪不能磨斯言之既玷，雖不能三思而吐情談，猶可息謔調以杜禍萌也。然而迷謬者無自見之明，觸情者諱逆耳之規，恢恢作疾，疾當作疢美而無直亮之鍼艾，羣惑而無指南以自反，諂媚小人，歡笑以贊善，面從之徒，拊節以稱功，益使惑者不覺其非，自謂有端晏之捷，過人之辨，而不寤斯乃招患之旌，召害之符也。豈徒减其方策之令問，虧其没世之德音而已哉。

然敢為此者，非必篤顧顧作為也。率多冠蓋之後，勢援之門，素頗力行善事，以竊虛名，名既粗立，本情便放，或假財色以交權豪，或因時運以叨榮位，或以婚姻而成貴戚，故并并作弄毁譽以合威柄，器盈志溢，態發病出，黨成交廣，道通步高，清論所不能復制，繩墨所不能復彈，遂成鷹頭之蠅，廟垣之鼠。

所未及者，則低眉掃地以奉望之，其下者，作威作福以鞚御之，故勝己者則不得聞，聞亦陽不知也。减己者則不敢言，言亦不能禁也。

蓋勞謙虛己，則附之者衆，驕慢倨傲，則去之者多矣。附之者衆，則安之徵也。去之者多，則危之診也。

存亡之機，於是乎在，輕而為之，不亦蔽哉。自尊重之道，乃在乎以貴下賤，卑以自牧也。非此之謂也。乃衰薄之弊俗，膏盲之廢疾，安共為之可悲者也。不修善事，即為惡人，無事於大，則為舊無人無至則為七字，補之小人，紂為無道，見稱獨夫，仲尼陪臣，謂為素王，即君子不在乎富貴矣。今為犯禮之行，而不喜聞遄死之譏，是負豕而憎人說其臭，投泥而諱人言其污也。

夫節士不能使人敬之，而志不可奪也。不能使人不憎之，而道不可屈也。不能令人不辱之，而榮在我也。不能令人不擯之，而操之不可改也。故分定計决，勸沮不能幹，樂天知命，憂懼不能入，困瘁而益堅，窮否而不悔，誠能用心如此者，亦安肯草靡萍浮，效禮之所弃者之所為哉。

俗之傷破人倫，劇於寇賊之來，不能經舊無經字，補之久，其所損壞，一時而已，若夫貴門子孫，及在位之士，不惜典刑，而皆科頭袒體，踞見賓客，毁辱天官，又移染庸民，後生晚出，見彼或已經清資，或叨竊虛名，而躬自為之，則凡夫便謂立身當世，莫此之為美也。夫守禮防者苦且難，而其人多窮賤焉。恣驕放者樂且易，而為者皆速達焉。於是俗人莫不委此而就彼矣。

世間或有少無清白之操業，長以買官而富貴，或亦其所知足以自飾也。其黨與足以相引也。而無行之子。便指以為證曰：彼縱清恣欲，而不妨其赫奕矣。此整身履道，而不免於貧賤矣。而不知榮顯者有幸，而頓淪者不遇，皆不由其行也。

抱朴子曰：民財匱矣。而求不已，下力極矣。而役不休，欲怨嘆之不生，規其寧之惟永，猶斷根以續枝，剜背以裨腹，刻目以廣明，割耳以開聰也。

抱朴子曰：法無一定，而慕權宜之隨時，功不倍前，而好屢變以偶俗，猶剸高馬以適卑車，削跗踝以就褊履，斷長劍以赴短鞞，剖尺璧以納促匣也。

抱朴子曰：禁令不明，而嚴刑以静亂，廟筭不精，而窮兵以侵鄰，猶釤禾以計蝗蟲，伐木以殺蛣蛣作蠹蠍，减食减食作食毒以中蚤蝨，撤舍以逐雀鼠也。

抱朴子曰：三辰蔽於天，則清景暗於地，根茇蹶於此，則柯條瘁於彼，道失於近，則禍及於遠，政繆於上，而民困於下。

抱朴子曰：貴遠而賤近者，常人之用情也。信耳而疑目者，古今之所患也。是以秦王嘆息於韓非之書，而想其為人，漢武慷慨於相如之文，而恨不同世，及既得之，終不能拔，或納讒而誅之，或放之乎冘散，此蓋葉公之好僞形，見真龍而失色也。

