吳子曰：古之圖國家者，必先教百姓而親萬民，民本書無民字有三三作四不和，不和於國，不可以出軍，不和於軍，不可以出陣，不和於陣，不可以進戰，進戰下有不和于戰，不可以决勝二句。

凡兵所起者五，一曰争名，二曰争利，三曰積惡，四曰內亂，五曰困飢，其名又五，一曰義兵，二曰强兵，三曰剛兵，四曰暴兵，五曰逆兵，禁暴救亂曰義，恃衆以伐曰强，因怒興師曰剛，弃禮貪利曰暴，國危民疲，舉事動衆曰逆，五者之數，數作服各有其道，義必以禮服，强必以謙服，剛必以辭服，暴必以詐服，逆必以權服，此其勢也。

夫總文武者，軍之將也。兼剛柔者，兵之事也。凡人之論將，恒觀之於勇，勇之於將，乃數分之一耳，夫勇者輕命而不知利，未可也。故將之所慎者五，一曰理，二曰備，三曰果，四曰戒，五曰約，理者治衆如治寡，備者出門如見敵，果者迎敵不懷生，戒者雖克如始戰，約者法令省而不煩，受命而不辭家，敵破而後不辭至而後，舊作辭不，補之言反，將之禮也。故師出之日，有死而榮，無生而辱也。

凡制國治軍，必設之以禮，厲之以義，在大足以戰，在小足以守矣。然戰勝易，守勝難，是故以勝得天下者稀，以亡者衆。

武侯曰：願聞陣必定，戰必勝，守必固之道。對曰：君使賢者居上，不肖處下，則陣已定矣。民安其田宅，親其有司，則守已固矣。百姓皆是吾君吾君二字作君一字而非鄰國，則戰已勝矣。

武侯問曰：兵以何為勝。吳子曰：兵以治為勝，又問不在衆乎。對曰：若法令不明，賞罰不信，金之不止，鼓之不進，雖有百萬之師，何益於用，所謂治者居則有禮，動則有威，進不可當，退不可追，前却如節，左右應麾，投之所往，天下莫當，名曰父子之兵也。

武侯曰：嚴刑明賞，足以勝敵乎。吳子曰：嚴明之事，非所恃也。發號布令，而民樂聞，興師動衆，而民樂戰，交兵接刃，而民安死，此三者，人之所恃也。武侯曰：致之奈何。對曰：君舉有功而進之飨，無功而厲之，于是武侯設坐廟庭，為三行飨士大夫，上功坐前行，肴席有重器上牢，次功坐中行，肴席器差减，無功坐後行，肴席無重，饗畢而出，乃又班賜有功者之父母妻子於廟門之外，亦以功為差數，唯無功者不得耳，死事之家，歲使使者勞賜其父母，行之五五作三年，秦人興師臨於西河，魏士聞之，介胄不待吏令奮擊之者以萬數。吳子曰：臣聞之，人有短長，氣有盛衰，君試發無功者五萬人，臣請率以當之，其可乎。今使一死賊枭伏於曠野，千人追之，莫不視狼顧，何者，恐其暴起而害己也。是則則作以一人投命，足懼千夫，今臣以五萬之衆，而為一舊無一字，補之死賊以率討之，固難當矣。武侯從之，兼車五百乘，騎三千匹，而以破秦五十萬衆，此勵士之功也。

魏武侯嘗謀事，羣臣莫能及，罷朝而有喜色。吳起進曰：昔楚莊王謀事，羣臣莫能及，罷朝而有憂色。曰：寡人聞之，世不絕聖，國不乏賢，能得其師者王，能得其友者霸，今寡人不才，而羣臣莫之過，國其殆矣。莊王所憂，而君悅之，臣竊懼矣。於是武侯乃慚。

先王當時而立法，度務而制事，法宜其時則治，事適其務故有功，然則法有時而治，事有當而功，今時移而法不變，務易而事以古，是法與時詭，而事與務易也。故法立而亂益，務為而事廢，故聖人之治國也。不法古，不循今，當時而立功，在難而能免，今民能變俗矣。而法不易，國形更勢矣。而務以古，夫法者民之治也。務者事之用也。國失法則危，事失用則不成，故法不當時而務不適用而不危者，未之有也。

國之所以治者三，一曰法，二曰信，三曰權，法者，君臣之所共操也。信者，君臣之所共立也。權者，君之所獨制也。人主失守則危，君臣釋法任私則亂，故立法明分而不以私害法則治，權制獨斷於君則威，民信其賞則事功，不信其刑，則奸無端矣。唯明主愛權重信，而不以私害法也。故上多惠言而不克其賞，則下不用，數加嚴命而不致其刑，則民傲罪，凡賞者文也。刑者武也。文武者，法之約也。故明主慎法，不蔽之謂明，不欺之謂察，故賞厚而信，刑重而必，不失疏遠，不私親近，故臣不蔽主而下不欺上。

世之為治者，多釋法而任私議，此國之所以亂也。先王懸權衡，立尺寸，而至今法之，其分明也。夫釋權衡而斷輕重，廢尺寸而意長短，雖察，商賈不用，為其不必也。故法者國之權衡也。夫背法度而任私議，皆不知類者也。故立法明分，中程者賞，毁公者誅，賞誅之法，不失其議，故民不争，不以爵禄便近親，則勞臣不怨，不以刑罰隱疏遠，則下親上，故官賢選能，不以其勞，則忠臣不進，行賞賦禄，不稱其功，則戰士不用。

凡人臣之事君也。多以主所好事君，君好法則臣以法事君，君好言則臣以言事君，君好法則端直之士在前，君好言則毁譽之臣在側，公私之分明，則小人不嫉賢，而不肖者不妒功，故三王以義親，五伯以法正諸侯，皆非私天下之利也。亂世之君臣，區區然皆欲擅一國之利，而蒐一官之重本書蒐作當以便其私，國之所以危也。夫廢法度而好私議，則奸臣鬻權以約禄，秩秩舊作杖，下同，改之官之吏，隱下而漁民。諺曰：蠹衆而木折，隙大而墻壞，故大臣争於私而不顧其民，則下離上，下離上者，國之隙也。秩官之吏，隱下以漁百姓，此民之蠹也。故國有隙蠹而不亡者，天下鮮矣。故明主任法去私，而國無隙蠹矣。

法令者，民之命也。為治之本也。所以備民也。智者不得過，愚者不得不及，名分不定，而欲天下之治，是猶欲無饑而去食去食下舊無欲字，補之，欲無寒而去衣也。其不幾亦明矣。一兔走而百人追之，非以兔為可分以為百，由名之未定也。夫賣兔者滿市，盗不敢取，由名分之定也。故名分未定，堯，舜，禹，湯且皆加務而逐之，名分已定，貪盗不取，今法令不明，其名不定，天下之人得議之，此所謂名分不定也。夫名分不定，堯，舜猶將皆折而奸之，而况衆人乎。故聖人必為法令置官也。置吏也。為天下師，所以定分分上有名字也。名分定則大詐真真作貞信，巨盗愿愨，而各自治也。故夫名分定，勢治之道也。名分不定，勢亂之道也。故勢治者不可亂也。勢亂者不可治也。夫勢亂而欲治之，愈亂矣。勢治而治之，則治矣。故聖人治治，不治亂也。

聖人為民法，必使之明白易知，愚智遍能知之，萬民無陷於險危也。故聖人立天下而天下無刑死者，非可刑殺而不刑殺也。萬民皆知所以避禍就福而皆自治也。明主因治而治之，故天下大治也。

學不倦，所以治己也。教不厭，所以治人也。是故子路卞之野人，子貢衛之賈人，顔涿聚，盗也。顓孫師，駔也。孔子教之，皆為顯士，夫學，譬之猶礪也。夫昆吾之金，而銖父之錫，使於越之工鑄之以為劍，而勿加砥礪，則以刺不入，以擊不斷，磨之礱礪，加之以黄砥，則其刺也無前，其擊也無下，自是觀之，礪之與弗礪，其相去遠矣。

今人皆知礪其劍，而弗知礪其身，夫學，身之礪砥也。夫子曰：車唯恐地之不堅也。舟唯恐水之不深也。有其器則以人之難為易，夫道以人之難為易也。是故曾子曰：父母愛之，喜而不忘，父母惡之，懼而無咎，然則愛與惡，其於成孝也無擇也。史鰌曰：君親而近之，至敬以遜，貌而疏之，敬無怨，然則親與疏，其於成忠無擇也。孔子曰：自娱於檃括之中，直己而不直人，以善廢而不邑邑，蘧伯玉之行也。然則興與廢，其於成善無擇也。屈侯附曰：賢者易知也。觀其富之所分，達之所進，窮之所不取，然則窮與達，其於成賢無擇也。是故愛惡親疏，廢興窮達，皆可以成義，有其器也。

桓公之舉管仲，穆公之舉百里，比其德也。此所以國甚僻小，身至穢污，而為政於天下也。今非比志意也。比容貌，非比德行也。而論爵列，亦可以却敵服遠矣。農夫比粟，商賈比財，烈士比義，是故監門逆旅，農夫陶人，皆得與焉。爵列，私貴也。德行，公貴也。奚以知其然也。司城子罕遇乘封人而下。其僕曰：乘封人也。奚為下之。子罕曰：古之所謂良人者，良其行也。貴人者，貴其心也。今天爵而人，良其行而貴其心，吾敢弗敬乎。以是觀之，古之所謂貴，非爵列也。所謂良，非先故也。

人君貴於一國，而不達於天下，天子貴於一世，而不達於後世，唯德行與天地相弊也。爵列者，德行之舍也。其所息也。詩曰：蔽芾甘棠，勿翦勿敗，召伯所憩，仁者之所息，人不敢敗也。天子諸侯人之所以貴也。桀紂處之則賤矣。是故曰：爵列非貴也。今天下貴爵列而賤德行，是貴甘棠而賤召伯也。亦反矣。夫德義也者，視之弗見，聽之弗聞，天地以正，萬物以遍，無爵而而舊作與，改之貴，不禄而尊也。

范獻子游於河，大夫皆存。君曰：孰知欒氏之子，大夫莫答。舟人清涓舍檝而答曰：君奚問欒氏之子為。君曰：自吾亡欒氏也。其老者未死而少者壯矣。吾是以問之。清涓曰：君善修晉國之政，內得大夫而外不失百姓，雖欒氏之子，其若君何，君若不修晉國之政，內不得大夫而外失百姓，則舟中之人，皆欒氏之子也。君曰：善哉言，明日朝，令賜舟人清涓田萬畝，清涓辭。君曰：以此田也。易彼言也。子尚喪，寡人猶得也。古之貴言也若此。

臣天下，一天下也。一天下者，令於天下則行，禁焉則止，桀、纣令天下而不行，禁焉而不止，故不得臣也。目之所美，心以為不義，弗敢視也。口之所甘，心以為非義，弗敢食也。耳之所樂，心以為不義，不敢聽也。身之所安，心以為不義，弗敢服也。然則令於天下而行，禁焉而止者，心也。故曰：心者，身之君也。天子以天下受令於心，心不當則天下禍，諸侯以國受令於心，心不當則國亡，匹夫以身受令於心，心不當則身為戮矣。禍之始也易除，其除之，不可者避之，及其成也。欲除之不可，欲避之不可，治於神者，其事少而功多。

干霄之木，始若蘖足，易去也。及其成達也。百人用斧斤，弗能偾也。熛火始起易息也。及其焚雲夢，孟諸，雖以天下之役，抒江漢之水，弗能救也。夫禍之始也。猶熛火蘖足也。易止也。及其措於大事，雖孔子、墨翟之賢，弗能救也。屋焚而人救之，則知德之，年老者，使塗隙戒突，故終身無失火之患，而不知德也。入於囹圄，解於患難者，則三族德之，教之以仁義慈悌，則終身無患而莫之德，夫禍亦有突，賢者行天下而務塞之，則天下無兵患矣。而莫之知德也。故曰：聖人治於神，愚人争於神也。

天地之道，莫見其所以長物而物長，莫見其所以亡物而物亡，聖人之道亦然，其興福也。人莫之見而福興矣。其除禍也。人莫之知而禍除矣。故曰：神人益天下以財為仁，勞天下以力為義，分天下以生為神，修先王之術，除禍難之本，使天下丈夫耕而食，婦人織而衣，皆得戴其首，父子相保，此其分萬物以生，盈天下以財，不可勝計也。神也者，萬物之始，萬事之紀也。

行有四儀，一曰志動不忘仁，二曰智用不忘義，三曰力事不忘忠，四曰口言不忘信，慎守四儀，以終其身，名功之從之也。猶形之有影，聲之有響也。是故志不忘仁則中能寬裕，智不忘義則行有文理，力不忘忠則動無廢功，口不忘信則言若符節，若中寬裕而行文理，動有功而言可信也。雖古之有厚功大名，見於四海之外，知萬世之後者，其行身也無以加於此矣。

夫高顯尊貴，利天下之徑也。非仁者之所以輕也。何以知其然耶，日之能燭遠，勢高也。使日在井中，則不能燭十步矣。舜之方陶也。不能利其巷下，南面而君天下，蠻夷戎狄，皆被其福，目在足下，則不可以視矣。天高明，然後能燭臨萬物，地廣大，然後能載任羣體，其本不美，則其枝葉莖心不得美矣。此古今之大徑也。是故聖王謹修其身以君天下，則天道至焉。地道稽焉。萬物度焉。

古者，明王之求賢也。不避遠近，不論貴賤，卑爵以下賢，輕身以先士，故堯從舜於畎畝之中，北面而见之，不争禮貌，此先王之所以能正天地，利萬物之故也。今諸侯之君，廣其土地之富，而奮其兵革之强，以驕士，士亦務其德行，美其道術，以輕上，此仁者之所非也。曾子曰：取人者必畏，與人者必驕，今說者懷畏而聽者懷驕，以此行義，不亦難乎。非求賢務士而能致大名于天下者，未之嘗聞也。

夫士不可妄致也。覆巢破卵，則鳳皇不至焉。刳胎焚夭，則騏麟不往焉。竭澤漉魚，則神龍不下焉。夫禽獸之愚，而不可妄致也。而况於火食之民乎。是故曰：待士不敬，舉士不信，則善士不往焉。聽言耳目不瞿，視聽不深，則善言不往焉。孔子曰：大哉河海乎。下之也。夫河下天下之川，故廣，人下天下之士，故大。故曰：下士者得賢，下敵者得友，下衆者得譽，故度於往古，觀於先王，非求賢務士而能立功於天下，成名於後世者，未之嘗有也。夫求士不遵其道而能致士者，未之嘗見也。然則先王之道可知已，務行之而已矣。

天地生萬物，聖人裁之，裁物以制分，便事以立官，君臣父子，上下長幼，貴賤親疏，皆得其分曰治，愛得分曰仁，施得分曰義，慮得分曰智，動得分曰適，言得分曰信，皆得其分而後為成人。

明王之治民也。事少而功立，身逸而國治，言寡而令行，事少而功多，守要也。身逸而國治，用賢也。言寡而令行，正名也。君人者，苟能正名，愚智盡情，執一以静，令名自正，令事自定，賞罰隨名，民莫不敬，周公之治天下也。酒肉不徹於前，鍾鼓不解於懸，聽樂而國治，勞無事焉。飲酒而賢舉，智無事焉。自為而民富，仁無事焉。知此道也者，衆賢為役，愚智盡情矣。

明王之道易行也。勞不進一步，聽獄不後皋陶，食不損一味，富民不後虞舜，樂不損一日，用兵不後湯、武，書之不盈尺簡，南面而立，一言而國治，堯、舜復生，弗能更也。身無變而治，國無變而王，湯、武復生，弗能更也。

執一之道，去智與巧，有虞之君天下也。使天下貢善，殷、周之君天下也。使天下貢才，夫至衆賢而能用之，此有虞之盛德也。三人之所廢，天下弗能興也。三人之所興，天下弗能廢也。親曰不孝，君曰不忠，友曰不信，天下弗能興也。親言其孝，君言其忠，友言其信，天下弗能廢也。夫符節合之，則是非自見，行亦有符，三者合，則行自見矣。此所以觀行也。

諸治官臨衆者，上比度以觀其賢，案法以觀其罪，吏雖有邪僻，無所逃之，所以觀勝任也。羣臣之愚智，日劾於前，擇其知事者而令之謀，羣臣之所舉，日劾於前，擇其知人者而令之舉，羣臣之治亂，日劾於前，擇其勝任者而令之治，羣臣之所行，可得而察也。擇其賢者而舉之，則民競於行，勝任者治，則百官不亂，知人者舉，則賢者不隱，知事者謀，則大舉不失，聖王正言於朝，而四方治矣。是故曰：正名去僞，事成若化，以實覆名，百事皆成，夫用賢使能，不勞而治，正名覆實，不罰而威，達情見素，則是非不蔽，復本原始，則言若符節，良工之馬易御也。聖王之民易治也。其此之謂乎。

若夫名分，聖之所審也。造父之所以與交者少，操辔，馬之百節皆輿，明王之所以與臣下交者少，審名分，羣臣莫敢不盡力竭智矣。天下之可治，分成也。是非之可辨，名定也。無無可疑過其實，罪也。弗及，愚也。是故情盡而不僞，質素而無巧，故有道之君，其無易聽，此名分之所審也。

若夫臨官治事者，案其法則民敬事，任士進賢者，保其後則民慎舉，議國親事者，盡其實則民敬言。孔子曰：臨事而懼，希不濟。易曰：若履虎尾，終之吉，若羣臣之衆皆戒慎恐懼，若履虎尾，則何不濟之有乎。君明則臣少罪，夫使衆者，詔作則遲，分地則速，是何也。無所逃其罪也。言亦有地，不可不分也。

君臣同地，則臣有所逃其罪矣。故陳繩則木之枉者有罪，措準則地之險者有罪，審名分則羣臣之不審者有罪，夫愛民且利之也。愛而不利，則非慈母之德也。好士，且知之也。好而弗知，則衆而無用也。力於朝，且治之也。力而弗治，則勞而無功矣。三者雖異，道一也。是故曰：審一之經，百事乃成，審一之紀，百事乃理，名實判為兩，合為一，是非隨名實，賞罰隨是非，是則有賞，非則有罰，人君之所獨斷也。

明君之立也正，其貌壯，其心虛，其視不躁，其聽不淫，審分應辭，以立於廷，則隱匿疏遠，雖有非焉。必不多矣。明君不用長耳目，不行間諜，不强聞見，形至而觀，聲至而聽，事至而應，近者不過，則遠者治矣。明者不失，則微者敬矣。家人子姪和，臣妾力，則家富，丈人雖厚衣食，無傷也。子姪不和，臣妾不力，家貧，丈人雖薄衣食，無益也。而况於萬乘之君乎。

國之所以不治者三，不知用賢，此其一也。雖知用賢，求不能得，此其二也。雖得賢，不能盡，此其三也。正名以御之，則堯、舜之智必盡矣。明分以示之，則桀、纣之暴必止矣。賢者盡，暴者止，則治民之道不可以加矣。

聽朝之道，使人有分，有大善者，必問孰進之，有大過者，必云孰任之，而行賞罰焉。且以觀賢不肖也。今有大善者不問孰進之，有大過者不問孰任之，則有分無益已，問孰任之而不行賞罰，則問之無益已，是非不得盡見謂之蔽，見而弗能知謂之虛，知而弗能賞謂之縱，三者亂之本也。明分則不蔽，正名則不虛，賞賢罰暴則不縱，三者治之道也。

於羣臣之中，賢則貴之，不肖則賤之，治則使之，不治則愛之，不忠則罪之，賢不肖，治不治，忠不忠，由是觀之，猶白黑也。陳繩而斫之，則巧拙易知也。夫觀羣臣亦有繩，以名引之，則雖堯、舜不服矣。慮事而當，不若進賢，進賢而當，不若知賢，知賢又能用之，備矣。

治天下之要，在於正名，正名去僞，事成若化，苟能正名，天成地平，為人臣者以進賢為功，為人君者以用賢為功，為人臣者進賢，是自為置上也。自為置上而無賞，是故不為也。進不肖者，是自為置下也。自為置下而無罪，是故為之也。使進賢者必有賞，進不肖者必有罪，無敢進也者為無能之人，若此，則必多進賢矣。

恕者，以身為度者也。己所不欲，毋加諸人，惡諸人則去諸己，欲諸人則求諸己，此恕也。農夫之耨，去害苗者也。賢者之治，去害義者也。慮之無益於義而慮之，此心之穢也。道之無益於義而道之，此言之穢也。為之無益於義而為之，此行之穢也。

慮中義則智為上，言中義則言為師，事中義則行為法，射不善而欲教人，人不學也。行不修而欲談人，人不聽也。夫骥唯伯樂獨知之，不害其為良馬也。行亦然，唯賢者獨知之，不害其為善士也。

治天下有四術，一曰忠愛，二曰無私，三曰用賢，四曰度量，度量通則財足矣。用賢則多功矣。無私，百智之宗也。忠愛，父母之行也。奚以知其然，父母之所畜子者，非賢强也。非聰明也。非俊智也。愛之憂之，欲其賢己也。人利之與我利之無擇也。此父母所以畜子也。然則愛天下欲其賢己也。人利之與我利之無擇也。則天下之畜亦然矣。此堯之所以畜天下也。

有虞氏盛德，見人有善，如己有善，見人有過，如己有過，天無私於物，地無私於物，襲此行者，謂之天子，誠愛天下者得賢，奚以知其然也。弱子有疾，慈母之見秦醫也不争禮貌，在囹圄，其走大吏也不愛資財，視天下若子，是故其見醫者不争禮貌，其奉養也不愛資財，故文王之見太公望也。一日五反，桓公之奉管仲也。列城有數，此所以其僻小身至穢污，而為正於天下也。鄭簡公謂子産曰：飲酒之不樂，鍾鼓之不鳴，寡人之任也。國家之不入入疑乂，朝廷之不治，與諸侯交之不得志，子之任也。子産治鄭國無盗賊，道無餓人。孔子曰：若鄭簡公之好樂，雖抱鍾而朝可也。夫用賢，身樂而名附，事少而功多，國治而能逸。

凡治之道莫如因智，智之道莫如因賢，譬之猶相馬而借伯樂也。相玉而借猗頓也。亦必不過矣。今有人於此，盡力以為舟，濟大水而不用也。盡力以為車，行遠而不乘也。則人必以為無慧，今人盡力以學，謀事則不借智，處行則不因賢，舍其學不用也。此其無慧也。有甚於舍舟而涉，舍車而走者矣。

治水潦者禹也。播五種者后稷也。聽獄折衷者皋陶也。舜無為也。而天下以為父母，愛天下莫甚焉。天下之善者唯仁也。夫喪其子者，苟可以得之，無擇人也。仁者之於善也亦是，然故堯舉舜於畎畝，湯舉伊尹於雍人，內舉不避親，外舉不避仇，仁者之於善也。無擇也。無惡也。唯善之所在。堯問於舜曰：何事。舜曰：事天，平地而注水，水流濕，均薪而施火，火從燥，召之類也。是故堯為善而衆美至焉。桀為非而衆惡至焉。

因井中視星，所視不過數星，自丘上以視，則見其始出，又見其入，非明益也。勢使然也。夫私心，井中也。公心，丘上也。故智載於私則所知少，載於公則所知多矣。何以知其然，夫吳越之國，以臣妾為徇，中國聞而非之，恕恕疑怒，下同則以親戚徇一言，夫智在公則愛吳越之臣妾，在私則忘其親戚，非智損也。恕弇之也。好亦然。語曰：莫知其子之惡也。非智損也。愛弇之也。是故夫論貴賤，辨是非者，必且自公心言之，自公心聽之，而後可知也。匹夫愛其宅，不愛其鄰，諸侯愛其國，不愛其敵，天子兼天下而愛之大也。

堯養無告，禹愛辜人，湯、武及禽獸，此先王之所以安危而懷遠也。聖人於大私之中也為無私，其於大好惡之中也為無好惡。舜曰：南風之薰兮，可以解吾民之愠兮，舜不歌禽獸而歌民。湯曰：朕身有罪，無及萬方，萬方有罪，朕身受之，湯不私其身而私萬方。文王曰：苟有仁人，何必周親，不私其親而私萬國，先王非無私也。所私者與人不同也。

孔子曰：欲知則問，欲能則學，欲給則豫，欲善則肄，國亂則擇其邪人去之，則國治矣。胸中亂則擇其邪欲而去之，則德正矣。天下非無盲者也。美人之貴，明目者衆也。天下非無聾者也。辨士之貴，聰耳者衆也。天下非無亂人也。堯、舜之貴，可教者衆也。

孔子曰：君子者盂也。民者水也。盂方則水方，盂圓則水圓，上何好而民不從，昔者，勾踐好勇而民輕死，靈王好細腰而民多餓，夫死與餓，民之所惡也。君誠好之，百姓自然，而况仁義乎。桀、纣之有天下也。四海之內皆亂，而關龍逄、王子比干不與焉。而謂之皆亂，其亂者衆也。堯舜之有天下也。四海之內皆治，而丹朱、商均不與焉。而謂之皆治，其治者衆也。故曰：君誠服之，百姓自然，卿大夫服之，百姓若逸，官長服之，百姓若流，夫民之可教者衆，故曰猶水也。

德者，天地萬物得也。義者，天地萬物宜也。禮者，天地萬物體也。使天地萬物皆得其宜，當其體者，謂之大仁，食所以為肥也。壹飯而問人曰奚若，則皆笑之，夫治天下大事也。今人皆壹飯而問奚若者也。善人以治天地則可矣。我奚為而人善。仲尼曰：得之身者得之民，失之身者失之民，不出於户而知天下，不下其堂而治四方，知反之於己者也。以是觀之，治己則人治矣。

仁義聖智參天地，天若不覆，民將何恃何望，地若不載，民將安居安行，聖人若弗治，民將安率安將，是故天覆之，地載之，聖人治之，聖人之身猶日也。夫日圓尺，光盈天地，聖人之身小，其所燭遠，聖人正己而四方治矣。上綱苟直，百目皆開，德行苟直，羣物皆正，正也者，正人者也。身不正則人不從，是故不言而信，不怒而威，不施而仁，有諸心而彼正，謂之至政。今人曰：天亂矣。難以為善，此不然也。夫飢者易食，寒者易衣，此亂而後易為德也。

*大體

夫一婦擅夫，衆婦皆亂，一臣專君，羣臣皆蔽，故妒妻不難破家也。亂臣不難破國也。是以明君使其臣并進輻凑，莫得專君。

今人君之所以高為城郭用謹門閭之閉者，為寇戎盗賊之至也。今夫弒君而取國者，非必逾城郭之險而犯門閭之閉也。蔽君之明，塞君之聽，奪之政而專其令，有其民而取其國矣。

今使烏獲、彭祖負千鈞之重，而懷琬琰之美，令孟賁、成荊帶干將之劍衞之，行乎幽道，則盗猶偷之矣。今人君之力，非賢乎烏獲、彭祖，而勇非賢乎孟賁、成荊也。其所守者非恃琬琰之美、千金之重也。而欲勿失，其可得耶。

明君如身，臣如手，君若號，臣如響，君設其本，臣操其末，君治其要，臣行其詳，君操其柄，臣事其常，為人臣者，操契以責其名，名者，天地之綱，聖人之符，張天地之綱，用聖人之符，則萬物之情，無所逃之矣。

故善為主者倚於愚，立於不盈，設於不敢，藏於無事，竄端匿疏，示天下無為，是以近者親之，遠者懷之，示人有餘者人奪之，示人不足者人與之，剛者折，危者覆，動者摇，静者安，名自正也。事自定也。是以有道者自名而正之，隨事而定之也。鼓不與於五音，而為五音主，有道者不為五官之事，而為治主，君知其道也。官人知其事也。十言十當，百為百當者，人臣之事，非君人之道也。

昔者堯之治天下也以名，其名正則天下治，桀之治天下也亦以名，其名倚而天下亂，是以聖人貴名之正也。主處其大，臣處其細，以其名聽之，以其名視之，以其名命之，鏡設精，無為而美惡自備，衡設平，無為而輕重自得，凡因之道，身與公無事，無事而天下自極也。

