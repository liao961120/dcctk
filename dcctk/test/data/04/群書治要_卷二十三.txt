*後漢書三

*傳

楊震字伯起，弘農人也。遷東萊太守，道經昌邑，故所舉茂才王密為昌邑令，謁見，至夜，懷金十斤以遺震。震曰：故人知君，君不知故人，何也。密曰：暮夜無知者。震曰：天知，神知，我知，子知，何謂無知，密愧而出，後轉涿郡太守，性公廉，子孫常蔬食步行，故舊長者或欲令為開産業。震曰：使後世稱為清白吏子孫，以此遺之，不亦厚乎。

為司徒，安帝乳母王聖因保養之勤，緣恩放恣，聖子女伯榮出入宮掖，傳通奸賂。震上疏曰：臣聞政以得賢為本，理以去穢為務，是以唐虞俊乂在官，四凶流放，天下咸服，以致雍熙，方今九德未事，嬖幸充庭，阿母王聖，出自至微，得遭千載，奉養聖躬，雖有推燥居濕之勤，前後賞惠，過報勞苦，而無厭之心，不知紀極，外交屬托，擾亂天下，損辱清朝，塵點日月，書誡牝鷄牡鳴，詩刺哲婦喪國，夫女子小人，實為難養，宜速出阿母，令居外舍，斷絕伯榮，莫使往來，令恩德兩隆，上下俱美，惟陛下絕婉孌之私，割不忍之心，留神萬機，誡慎拜爵，减省獻御，損節徵發，令野無鶴鳴之嘆，朝無小明之悔，大東不興於今，勞止不怨於下，擬蹤往古，比德哲王，豈不休哉。

奏御，帝以示阿母等，內幸皆懷忿恚，而伯榮驕淫尤甚，與故朝陽侯劉護再從兄瓌交通，瓌遂以為妻，得襲護爵，位至侍中，震深疾之。復詣闕上疏曰：臣聞高祖與羣臣約，非功臣不得封，故經制，父死子繼，兄亡弟及，以防篡也。伏見詔書封故朝陽侯劉護再從兄瓌襲護爵為侯，護同産弟威今猶見在，臣聞天子專封，封有功，諸侯專爵，爵有德，今瓌無他功行，但以配阿母女，一時之間，既忝侍中，又至封侯，不稽舊制，不合經義，行人諠嘩，百姓不安，陛下宜覽鏡既往，順帝之則，書奏，不省。

時詔遣使者大為阿母治第，中常侍樊豐及侍中周廣，謝惲等，更相扇動，傾摇朝廷。震復上疏曰：臣伏念方今灾害發起，百姓空虛，不能自贍，重以螟蝗，羌虜抄掠，三邊震擾，兵甲軍糧，不能復給，大司農帑藏匱乏，殆非社稷安寧之時，伏見詔書為阿母興起津城門內第舍，合兩為一，連里竟街，雕治繕飾，窮極巧技，轉相迫促，為費巨億，周廣，謝惲兄弟，與國無肺腑枝葉之屬，依倚近幸，分威共權，屬托州郡，傾動大臣，宰司辟召，承望旨意，招來海內貪污之人，受其貨賂，至有贓錮弃世之徒，復得顯用，白黑溷淆，清濁同源，天下諠嘩，為朝結譏，臣聞師言，上之所取，財盡則怨，力盡則叛，怨叛之民，不可復使，惟陛下度之，豐，惲等見震連切諫不從，無所顧忌，遂詐作詔書調發司農錢榖，大匠見徒材木，各起家舍園池廬觀觀下舊有閣字，删之，役費無數，震因地震復上疏，前後所上，轉有切至，帝既不平之，而樊豐等皆側目憤怨，俱以其大儒，未敢加害。

尋有河間男子趙騰詣闕上書指陳得失，帝發怒，遂收考詔獄，結以罔上不道。震復上疏救之曰：臣聞堯舜之世，諫鼓謗木，立之於朝，殷周哲王，小人怨詈，則洗目改聽，所以達聰明，開不諱，博採負薪，盡極下情也。今趙騰所坐激訐謗語，為罪宜與手刃犯法有差，乞為虧除，全騰之命，以誘芻蕘輿人之言，帝不省，騰竟伏尸都市。

會東巡岱宗，樊豐等因乘輿在外，競治第宅，震部掾高舒召大匠令史考校之，得豐等所詐下詔書，具奏，須行還上之，豐等聞惶怖，遂共譖震云，自趙騰死後，深用怨懟，且鄧氏故吏，有恚恨心，及車駕行還，遣使者策收震太尉印綬，震於是柴門絕賓客，豐等復惡之，乃請大將軍耿寶奏震大臣不服罪，懷恚望，有詔遣歸本郡，震行至城西夕陽亭。乃慷慨謂其諸子門人曰：死者士之常分，吾蒙恩居上司，疾奸臣狡猾而不能誅，惡嬖女傾亂而不能禁，何面目復見日月，身死之日，以雜木為棺，布單被，裁足蓋形，勿歸冢次，勿設祭祠，因飲酖而卒。

震中子秉字叔節，延熹五年為太尉，是時，宦官方熾，中常侍侯覽弟參為益州刺史，累有臧罪，暴虐一州，秉劾奏參，檻車徵詣廷尉，參自殺，秉因奏覽及中常侍具瑗，免覽官而削瑗國，每朝廷有得失，輒盡忠規諫，多見納用，秉性不飲酒。嘗從容言曰：我有三不惑，酒色財也。

秉子賜字伯獻，為司徒，坐辟黨人免，復拜光禄大夫，光和元年，有虹霓晝降於嘉德殿前，帝惡之，引賜入金商門，使中常侍曹節，王甫問以祥異禍福所在，賜仰天而嘆。謂節等曰：吾每讀張禹傳，未嘗不憤恚嘆息，既不能竭忠盡情，極言其要，而反留意少子，乞還女壻，至令朱游欲得尚方斬馬劍以治之，固其宜也。吾以微薄之學，充師傅之末，累世見寵，無以報國，猥當大問，死而後已。乃手書對曰：臣聞之經傳，或得神以昌，或得神以亡，國家休明，則鑑其德，邪辟昏亂，則視其禍，今殿前之氣，應為虹霓，皆妖邪所生，不正之象，詩人所謂蝃蝀者也。今內多嬖幸，外任小臣，上下并怨，諠嘩盈路，是以灾異屢見，前後丁寧，今復投霓，可謂孰矣。易曰：天垂象，見吉凶，聖人則之，今妾媵嬖人閹尹之徒，共專國朝，欺罔日月，又鴻都門下招會羣小，造作賦說，以蟲篆小技，見寵於時，如歡兜，共工，更相薦說，旬月之間，并各拔擢，樂松處常伯，任芝居納言，郄儉，梁鵠以便辟之性，佞辯之心，各受豐爵不次之寵，而令搢紳之徒，委伏畎畝，口誦堯舜之言，身蹈絕俗之行，弃捐溝壑，不見逮及，冠履倒易，陵谷代處，從小人之邪意，順無知之私欲，不念板蕩之作，虺蜴之誡，殆哉之危，莫過於今，幸賴皇天垂象譴告。周書曰：天子見怪則修德，諸侯見怪則修政，惟陛下慎經典之誡，圖變復之道，斥遠佞巧之臣，速徵鶴鳴之士，內親張仲，外任山甫，斷絕尺一，抑止盤游，留思庶政，無敢怠遑，冀上天還威，衆變可弭，老臣過受師傅之任，數蒙寵異之恩，豈敢愛惜垂没之年，而不盡其慺慺之心哉。

張皓字叔明，犍為人也。子綱字文紀，為侍御史，時順帝委縱宦官，有識危心，綱常感激。慨然嘆曰：穢惡滿朝，不能奮身出命，埽國家之難，雖生，吾不願也。退而上書曰：詩云，不愆不忘，率由舊章，尋大漢初隆，及中興之世，文，明二帝，德化尤盛，觀其治為，易循易見，但恭儉守節，約身尚德而已，中官常侍，不過兩人，近幸賞賜，裁滿數金，惜費重民，故家給人足，而頃者以來，不遵舊典，無功小人，皆有官爵，富之驕之，而復害之，非愛民重器，承天順道者也。伏願陛下割損左右，以奉天心，書奏，不省。

漢安元年，選遣八使巡行風俗，皆耆儒知名，多歷顯位，唯綱年少，官次最微，餘人受命之部，而綱獨埋其車輪於洛陽都亭。曰：豺狼當路，安問狐狸。遂奏曰：大將軍冀，河南尹不疑，蒙外戚之援，荷國厚恩，以芻蕘之資，居阿衡之任，不能敬敷揚五教，翼贊日月，而專為封豕長蛇，肆其貪叨，甘心好貨，縱恣無底，多樹諂諛，以害忠良，誠天威所不赦，大辟所宜加也。謹條其無君之心十五事，斯皆臣子所以切齒者也。書奏御，京師震竦，時冀妹為皇后，內寵方盛，諸梁姻族滿朝，帝雖知綱言直，終不忍用。

時廣陵賊張嬰等衆數萬人，殺刺史二千石，寇亂楊，徐間，積十餘年，朝廷不能討，冀乃諷尚書以綱為廣陵太守，因欲以事中之，前遣郡守率多求兵馬，綱獨請單車之職，既到，乃將吏卒十餘人徑造嬰壘，申示國恩，嬰初大驚，既見綱誠信，乃出拜謁，綱延置上坐，問所疾苦。乃譬之曰：前後二千石多肆貪暴，故致公等懷憤相聚，二千石信有罪矣。然為之者又非義也。今主上仁聖，欲以文德服叛，故遣太守思以爵禄相榮，不願以刑罰相加，今誠轉禍為福之時也。若聞義不服，天子赫然震怒，荆，楊，兖，豫，大兵雲合，豈不危乎。若不料疆弱，非明也。弃善取惡，非智也。去順效逆，非忠也。身絕血嗣，非孝也。背正從邪，非直也。見義不為，非勇也。六者成敗之幾，利害所從，公其深計之，嬰聞之泣下。曰：荒裔愚民，不能自通朝廷，不堪侵枉，遂復相聚偸生，若魚游釜中，喘息須臾間耳，今聞明府之言，乃嬰等更生之晨也。既自陷不義，實恐投兵之日，不免孥戮，綱約之以天地，誓之以日月，嬰深感悟，乃辭還營，明日將所部萬餘人與妻子面縛歸降，綱乃單車入嬰壘大會，置酒為樂，散遣部衆，任從所之，親為卜居宅，相田疇，子弟欲為吏者，皆引召之，民情悅服，南州晏然，朝廷論功當封，梁冀遏絕乃止，天子嘉美，欲擢用綱，而嬰等上書乞留，乃許之。

綱在郡一年，卒，百姓老幼相攜詣府赴哀者，不可勝數，綱自被疾，吏民咸為祠祀求福，皆言千秋萬歲，何時復見此君，張嬰等五百餘人制服行喪，送到犍為，負土成墳，詔拜綱子續為郎中，賜錢百萬。

种暠字景伯，河南人也。舉孝廉，順帝舊無順帝二字，補之擢暠監太子於承光宮中，常侍高梵從中單駕出迎太子，時太傅杜喬等疑不欲從，惶惑不知所為。暠乃手劍當車曰：太子國之儲副，民命所係，今常侍來無詔信，何以知非奸邪，今日有死而已，梵辭屈，馳命奏之，詔報，太子乃得去，喬退而嘆息，愧暠臨事不惑，帝亦嘉其持重，稱善者良久，出為益州刺史，宣恩遠夷，開曉殊俗，岷山雜落，皆懷服漢德焉。

劉陶字子奇，一名偉，潁川人也。時大將軍梁冀專朝，而桓帝無子，連歲荒饑，灾異數見，陶時游大學。乃上疏陳事曰：臣聞人非天地，無以為生，天地非人，無以為靈，是故帝非民不立，民非帝不寧，夫天之與帝，帝之與民，猶頭之與足，相須而行也。伏惟陛下襲常存之慶，循不易之制，目不視鳴條之事，耳不聞檀車之聲，天灾不有痛於肌膚，震食不即損於聖體，故蔑三光之謬，輕上天之怒，伏念高祖之起，始自布衣，合散扶傷，克成帝業，功既顯矣。勤亦至矣。流福遺祚，至於陛下，陛下既不能增明烈考之軌，而忽高祖之勤，妄假利器，委授國柄，使羣醜刑隸，芟刈小民，雕敝諸夏，虐流遠近，故天降衆異，以戒陛下，陛下不悟，而競令虎豹窟於麑場，豺狼乳於春囿，斯豈唐咨禹稷，益典朕虞之意哉。又今牧守長吏，上下交競，封豕長蛇，蠶食天下，貨殖者為窮寃之魂，貧餒者作飢寒之鬼，高門獲東觀之辜，豐室羅妖叛之罪，死者悲於窀穸，生者戚於朝野，是愚臣所為咨嗟，長懷嘆息者也。且秦之將亡，正諫者誅，諛進者賞，嘉言結於忠舌，國命出於讒口，擅閻樂於咸陽，授趙高以車府，權去已而不知，威離身而弗顧，古今一揆，成敗同埶，願陛下遠覽强秦之傾，近察哀平之變，得失昭然，禍福可見，臣敢吐不時之議於諱言之朝，猶冰霜見日，必至消滅，臣始悲天下之可悲，今天下亦悲臣之愚惑也。書奏，不省。

是時天下日危，寇賊方熾。陶復上疏曰：臣聞事之急者，不能安言，心之痛者，不能緩聲，竊見天下前遇張角之亂，後遭邊章之寇，每聞羽書告急之聲，心灼內熱，四體驚竦，今西羌逆類，曉習戰陳，變詐萬端，軍吏士民，悲愁相守，人有百走退死之心，而無一前鬥生之計，西羌侵前，去營咫尺，胡騎分布，已至諸陵，將軍張温，天性精勇，而主者旦夕迫促，軍無後殿，假令失利，其敗不救，臣自知言數見厭，而言不自裁者，以為國安則臣蒙其慶，國危則臣亦先亡也。謹復陳當今要急八事，乞須臾之間，深垂納省，其八事大較言大亂皆由宦官，宦官事急。共讒陶曰：前張角事發，詔書示以威恩，自此以來，各各改悔，今者四方安静，而陶疾害聖政，專言妖孼，州郡不上，陶何緣知，疑陶與賊通情，於是收陶下獄，掠治日急，陶自知必死。對使者曰：朝廷前封臣云何，今反受邪譖，恨不與伊呂同疇，而以三仁為輩，遂閉氣而死，天下莫不痛之。

李雲字行祖，甘陵人也。舉孝廉，遷白馬令，桓帝誅大將軍梁冀，而中常侍單超等五人皆以誅冀功并封列侯，專權選舉，又立掖庭人女亳氏為皇后，數月間，后家封者四人，賞賜巨萬，是時，地數震裂，衆灾頻降，雲素剛，憂國將危，心不能忍，乃露布上書。移副三府曰：臣聞皇后天下之母，德配坤靈，得其人，則五氏來備，不得其人，則地動摇宮，比年灾異，可謂多矣。皇天下之戒，可謂至矣。舉厝至重，不可不慎，班功行賞，宜應其實，梁冀雖持權專擅，虐流天下，今以罪行誅，猶召家臣扼殺之耳，而猥封謀臣萬户以上，高祖聞之，得無見非，西北列將，得無解體耶。孔子曰：帝者，諦也。今官位錯亂，小人諂進，財貨公行，政治日損，尺一拜用，不經御省，是帝欲不諦乎。

帝得奏震怒，下有司逮雲送獄，使中常侍管霸與御史廷尉雜考之，時弘農五官掾杜衆傷雲以忠諫獲罪，上書願與雲同日死，帝愈怒，遂并下廷尉。大鴻臚陳蕃上疏救雲曰：李雲所言，雖不識禁忌，干上逆旨，其意歸於忠國而已，昔高祖忍周昌不諱之諫，成帝赦朱雲腰領之誅，今殺雲，臣恐剖心之譏，復議於世矣。故敢觸龍鱗，冒昧以請，太常楊秉，洛陽市長沐茂，郞中上官資，并上疏請雲，帝恚甚，有司皆奏以為大不敬，詔切責蕃，秉，免歸田里，茂，資貶秩二等，雲，衆皆死獄中。

劉瑜字季節，廣陵人也。舉賢良方正，及到京師。上書陳事曰：臣在下土，聽聞歌謡，驕臣虐政之事，遠近呼嗟之音，竊為辛楚，泣血連如，誠願陛下且以須臾之慮，覽今往之事，民何為咨嗟，天曷為動變邪，蓋諸侯之位，上法四七，關之盛衰者也。今中官邪孽，比肩裂土，皆競立胤嗣，繼體傳爵，或乞子疏屬，或買兒市道，殆乖開國承家之義，古者天子一娶九女，娣姪有序，今女嬖令色，充積閨帷，皆當盛其玩飾，宂食空宮，勞散精神，生長六疾，此國之費也。性之傷也。且天地之性，陰陽正紀，隔絕其道，則水旱為灾，又常侍黄門，亦廣妻娶，怨毒之氣，結成妖眚，行路之人，言官發略人女，取而復置，轉相驚懼，孰不悉然，無緣空生此謗也。鄒衍匹夫，杞氏匹婦，尚有城崩霜霣之異，况乃羣輩咨嗟，能無感乎。昔秦作阿房，國多刑人，今第舍增多，窮極奇巧，掘山攻石，不避時令，促以嚴刑，威以峻法，民無罪而覆入之，民有田而覆奪之，民愁鬱結，起入賊黨，官輒興兵誅討其罪，貧困之民，或有賣其首級，以要酬賞，父兄相伐殘身，妻孥相視分裂，窮之如彼，伐之如此，豈不痛哉。又陛下以北辰之尊，神器之寶，而微行近習之家，私幸宦官之舍，賓客市買，熏灼道路，因此暴縱，無所不容，今三公在位，皆博達道藝，而莫或匡益者，非不智也。畏死罰也。惟陛下設置七臣，以廣諫道，遠佞邪之人，放鄭衞之聲，則治致和平，德感祥風矣。於是特詔召瑜，拜為議郞。

虞詡字升卿，陳國人也。永建元年為司隸校尉，時中常侍張防特用權埶，每請托受取，詡輒案之，而屢寢不報，詡不勝其憤，乃自繫廷尉。奏言曰：昔孝安皇帝任用樊豐，遂交亂嫡統，幾亡社稷，今者張防復弄威柄，國家之禍，將重至矣。臣不忍與防同朝，謹自繫以聞，無令臣襲楊震之迹，書奏，防流涕訴帝，詡坐論輸左校，防必欲害之，二日之中，傳考四獄。

宦者孫程等知詡以忠獲罪。乃相率奏曰：陛下始與臣等造事之時，常疾奸臣，知其傾國，今者即位而復自為，何以非先帝乎。司隸校尉虞詡為陛下盡忠，而更被拘繫，常侍張防臧罪明正，反構忠良，今客星守羽林，其占宮中有舊無有字，補之奸臣，宜急收防送獄，以塞天變，防坐徙邊，即日赦出詡，拜議郞，遷尚書僕射。

先是，寧陽主簿詣闕，訴其縣令之枉，積六七歲不省。主簿乃上書曰：臣為陛下子，陛下為臣父，臣章百上，終不見省，臣豈可北詣單于以告怨乎。帝大怒，持章示尚書，尚書遂劾以大逆。詡駮曰：主簿所訟，乃君父之怨，百上不達，是有司之過，愚惷之民，不足多誅，帝納詡言，笞之而已，詡好刺舉，無所回容，數忤權戚，遂九見譴考，三遭刑罰，而剛正之性，終老不屈，遷尚書令。

傅燮字南容，北地人也。為護軍司馬，與左中郞皇甫嵩俱討賊張角，燮素疾中官，既行。因上疏曰：臣聞天下之禍，不由於外，皆興於內，是故虞舜升朝，先船四凶，然後用十六相，明惡人不去，則善人無由進也也舊作者，改之，今張角起於趙，魏，黄巾亂於六州，此皆釁發蕭墻，而禍延四海也。臣受戎任，奉辭伐罪，始到颍川，戰無不克，黄巾雖盛，不足為廟堂憂也。臣之所懼，在於治水，不息其源，末流彌增其廣耳，陛下仁德寬容，多所不忍，故閹竪擅權，忠臣不進，誠使張角梟夷，黄巾變服，臣之所憂，愈益深耳，何者，夫邪正之人，不宜共國，亦猶冰炭不可同器，彼知正人之功顯，而危亡之兆見，皆將巧辭飾說，共長虛僞，夫孝子疑於屢至，市虎成於三夫，若不詳察真僞，忠臣將復有杜郵之戮矣。陛下宜思虞舜四罪之舉，速行讒佞放殛之誅，則善人思進，奸凶自去矣。臣聞忠臣之事君，猶孝子之事父也。子之事父，焉得不盡其情，使臣身備鈇鉞之戮，陛下少用其言，國之福也。書奏，宦者趙忠見而忿惡，及破張角，燮功多當封，忠訴譖之，竟亦不封，以為安定都尉。

頃之，趙忠為車騎將軍，詔忠論討黄巾之功。執金吾甄舉等謂忠曰：傅南容前在東軍，有功不侯，故天下失望，今將軍當重任，宜進賢理屈，以副衆心，忠遣弟延致殷勤。延謂燮曰：南容少答我常侍，萬户侯不足得也。燮正色拒之曰：遇與不遇，命也。有功不論，時也。傅燮豈求私賞哉。忠愈懷恨，權貴亦多疾之，是以不得留，出為漢陽太守，賊圍漢陽，城中兵少糧盡，燮猶固守，時北地胡騎數千，隨賊攻郡，皆夙懷燮恩，共於城外叩頭求送燮歸鄕里。子幹進曰：國家昏亂，遂令大人不容於朝，今天下已叛，而兵不足自守，鄕里羌胡，先被恩德，欲令弃郡而歸，願必許之，言未終。燮慨然而嘆曰：蓋聖達節，次守節，且殷紂之暴，伯夷不食周粟而死，今朝廷不甚殷紂，吾德亦豈絕伯夷，世亂不能養浩然之志，食禄人間，欲避其難乎。吾行何之，遂麾左右進兵，臨陳戰殁，謚曰壯節侯。

蓋勛字元固，敦煌人也。為漢陽長史，時武威太守倚恃權埶，恣行貪横，從事武都蘇正和案致其罪，凉州刺史梁鵠畏懼貴戚，欲殺正和以免其負，乃訪之於勛，勛素與正和有仇。乃諫鵠曰：夫紲食鷹鳶，欲其鷙，鷙而亨之，將何用哉。鵠從其言，正和喜於得免，而詣勛求謝，勛不見。曰：吾為梁使君謀，不為蘇正和，怨之如初。

徵拜討虜校尉，靈帝召見，問天下何苦而反亂如此。勛曰：幸臣子弟擾之，時宦者上軍校尉蹇碩在坐，帝顧問碩，碩懼不知所對，而以此恨勛，司隸校尉張温舉勛為京兆尹，帝方欲延接勛，而蹇碩等心憚之，并勸從温奏，遂拜京兆尹，時長安令揚黨父為中常侍，恃勢貪放，勛案得其臧千餘萬，貴戚咸為之請，勛不聽，具以事聞，并連黨父，有詔窮治，威震京師，時小黄門京兆高望為尚藥監，幸於皇太子，太子因蹇碩屬望子進為孝廉，勛不肯用。或曰：皇太子副主，望，其所愛，碩，帝之寵臣，而子違之，所謂三怨成府者也。勛曰：選賢所以報國也。非賢不舉，死亦何悔，董卓廢少帝，殺何太后。勛與書曰：昔伊尹，霍光，權以立功，猶可寒心，足下小醜，何以終此，賀者在門，吊者在廬，可不慎哉。卓得書，意甚憚之，徵為議郎，自公卿以下，莫不卑下於卓，唯勛長揖争禮，見者皆為失色，勛雖强直不屈，而內厭於卓，不得意，疽發背卒，遺令勿受卓賻贈。

蔡邕字伯喈，陳留人也。靈帝時信任閹竪，灾變數見，天子引咎，詔羣臣各陳政要。邕上封事曰：臣聞古者取士，諸侯歲貢，孝武之世，郡舉孝廉，又有賢良文學之選，於是名臣輩出，文武并興，漢之得人，數路而已，夫書畫辭賦，才之小者，匡國理政，未有其能，陛下即位之初，先涉經術，聽政餘日，觀省篇章，聊以游意，當代博奕，非以為教化取士之本也。而諸生競利，作者鼎沸，其高者頗引經訓風喻之言，下則連偶俗語，有類俳優，或竊成文，虛冒名氏，臣每受詔於盛化門，差次録第，其未及者，亦復隨輩皆見拜擢，既加之恩，難復收改，但守奉禄，於義已弘，不可復使治民，及仕州郡，昔孝宣會諸儒於石渠，章帝集學士於白虎，通經義釋，其事優大，文武之道，所宜從之，若乃小能小善，雖有可觀，孔子以為致遠則泥，君子故當志其大者也。

又特詔問曰：比灾變互生，未知厥咎，朝廷焦心，載懷恐懼，每訪羣公，庶聞忠言，而各存括囊，莫肯盡心，以邕經學深奧，故密特稽問，宜披露失得，指陳政要，勿有依違，自生疑諱。邕對曰：臣伏思諸異皆亡國之怪也。天於大漢，殷勤不已，故屢出妖變，以當譴責，欲令人君感悟，改危即安，今灾眚之發，不於他所，遠則門垣，近在寺署，其為監戒，可謂至切，霓墮鷄化，皆婦人干政之所致也。前者，乳母趙嬈，貴重天下，生則資藏侔於天府，死則丘墓逾於園陵，兩子受封，兄弟典郡，續以永樂門史霍玉，依阻城社，又為奸邪，今者，道路紛紛，復云有程大人者，察其風聲，將為國患，宜高為堤防，明設禁令，深惟趙，霍以為至戒，今聖意勤勤，思明邪正，而聞太尉張顥為玉所進，光禄勛偉璋有名貪濁，又長水校尉趙玹，屯騎校尉蓋升，并叨時幸，榮富優足，宜念小人在位之咎，退思引身避賢之福，伏見廷尉郭禧純厚老成，光禄大夫橋玄聰達方直，故太尉劉寵忠實守正，并宜為謀主，數見訪問，夫宰相大臣，君之四體，委任責成，優劣已分，不宜聽納小吏，雕琢大臣也。又尚方工技之作，鴻都篇賦之文，可且消息，以示惟憂，詩云，畏天之怒，不敢戲豫，天戒誠不可戲也。夫君臣不密，上有漏言之戒，下有失身之禍，願寢臣表，無使盡忠之吏，受怨奸仇。

章奏，帝覽而嘆息，因起更衣，曹節於後視之，悉宣語左右，事遂漏露，其為邕所裁黜者，皆側目思報，初，邕與司徒劉郃素不相平，而叔父衞尉質又與將作大匠陽球有隙，球即中常侍程璜女夫也。璜遂使人飛章言邕，質數以私事請托於郃，郃不聽，邕含隱切志，欲相中傷，於是下邕質於洛陽獄，劾以仇怨奉公，議害大臣，大不敬，弃市，事奏，中常侍呂强愍邕無罪，請之，帝亦更思其章，有詔减死一等，與家屬鉗徙朔方，不得以赦令除。

左雄字伯豪，南郡人也。舉孝廉，拜議郞，時順帝新立，朝多闕政，雄數言事，其辭深切，尚書僕射虞詡以雄有忠公節。上疏薦之曰：臣見方今公卿以下，類多拱默，以樹恩為賢，盡節為愚。至相戒曰：白璧不可為，容容多後福，伏見議郞左雄，數上封事，至引陛下身遭難厄以為敬戒，實有王臣蹇蹇之節，周公謨成王之風，宜擢在喉舌之官，必有匡弼之益。

由是拜尚書令。上疏陳事曰：臣聞柔遠和邇，莫大寧民，寧民之務，莫重用賢，用賢之道，必存考黜，大漢受命，雖未復古，然至於文，景，天下康乂，誠由玄靖寬柔，克慎官人故也。降及宣帝，興於仄陋，綜覈名實，知世所病，以為吏數變易，則下不安業，久於其事，則民服教化，其有治理者，輒以璽書勉勵，增秩賜金，是以吏稱其職，民安其業，漢世良吏，於茲為盛，故能降來儀之瑞，建中興之功，漢初至今，三百餘年，俗浸彫敝，巧僞滋萌，下飾其詐，上肆其殘，典城百里，轉動無常，各懷一切，莫慮長久，謂殺害不辜為威風，聚斂整辯為賢能，以修己安民為劣弱，奉法循理為不治，髠鉗之戮，生於睚眦，覆尸之禍，成於喜怒，視民如寇讎，税之如豺虎，監司見非不舉，聞惡不察，觀政於亭傳，責成於期月，言善不稱德，論功不據實，虛誕者獲譽，拘檢者離毁，州宰不覆，競共辟召，或考奏捕治，而亡不受罪，會赦行賂，復見洗滌，朱紫同色，清濁不分，故使奸猾枉濫，輕忽去就，拜除如流，缺動百數，特選横調，紛紛不絕，送迎煩費，損政傷民，和氣未洽，灾眚不消，咎皆在此，臣愚以為鄕部親民之吏，皆用儒生清白任從政者，寬其負算，增其秩禄，吏職滿歲，宰府州郡，乃得辟舉，如此，威福之路塞，虛僞之端絕，送迎之役損，賦斂之源息，循理之吏，得成其化，率土之民，各寧其所。

帝感其言，申下有司考其真僞，雄之所言，皆明達治體，而宦竪擅權，終不能用。雄復諫曰：臣聞人君莫不好忠正而惡讒諛，然而歷世之患，莫不以忠正得罪，讒諛蒙幸者，蓋聽忠難，從諛易也。夫刑罪人情之所甚惡，貴寵人情之所甚欲，是以世俗為忠者少，而習諛者多，故令人主數聞其美，稀知其過，迷而不悟，至於危亡也。

周舉字宣光，汝南人也。為尚書時，三輔大旱，五榖灾傷，天子親自策問。舉對曰：夫陰陽閉隔，則二氣否塞，二氣否塞，則人物不昌，人物不昌，則風雨不時，風雨不時，則水旱成灾，陛下處唐虞之位，未行堯舜之政，變文帝，世祖之法，而循亡秦奢侈之欲，內積怨女，外有曠夫，今皇嗣不興，東宮未立，傷和逆理，斷絕人倫之所致也。非但陛下行此而已，竪宦之人，亦復虛以形勢，威侮良家，取女閉之，至有白首殁無配偶，逆於天心，昔武王入殷，出傾宮之女，成湯遭灾，以六事克己，自枯旱以來，彌歷年歲，未聞陛下改過之效，徒勞至尊暴露風塵，誠無益也。又下州郡祈神致請，昔齊有大旱，景公欲祀河伯。晏子諫曰：夫河伯以水為城國，魚鱉為人民，水盡魚枯，豈不欲雨，自是不能致也。陛下所行，但務其華，不尋其實，猶緣木希，希作求魚，却行求前也。誠宜推信革政，崇道變惑，出後宮不御之女，理天下寃枉之獄，除大官重膳之費，臣才薄智淺，不足以對，惟陛下留神裁察，以舉為司徒。

李固字子堅，漢中人也。陽嘉二年，有地動山崩火灾之異，公卿舉固對策，詔又特問當世之敝，為政所宜。固對曰：臣聞王者父天母地，寶有山川，王道得則陰陽和理，政化乖則崩震為灾，斯皆關之天心，效於成事者也。夫治以職成，官由能理，古之進者，有德有命，今之進者，唯財與力，伏聞詔書務求寬博，疾惡嚴暴，而今長吏多殺伐，致聲名者，必加遷賞，其存寬和，無黨援者，輒見斥逐，是以淳厚之風不宣，雕薄之俗未革，雖繁刑重禁，何能有益，前孝安皇帝變亂舊典，封爵阿母，因造妖孽，使樊豐之徒，乘權放恣，侵奪主威，改亂適嗣，至令聖躬狼狽，親遇其難，既拔自困殆，龍興即位，天下喁喁，屬望風政，積弊之後，易致中興，誠當沛然思惟善道，而論者猶云，方今之事，復同於前，臣伏從山草，痛心傷臆，今宋阿母雖有大功勤謹之德，但加賞賜，足以酬其勞苦，至於裂土開國，實乖舊典，夫妃后之家，所以少完全者，豈天性當然，但以爵位尊顯，專總權柄，天道惡盈，不知自損，故至顛仆，先帝寵遇閻氏，位號太疾，故其受禍，曾不旋時，今梁氏戚為椒房，禮所不臣，尊以高爵，尚可然也。而子弟羣從，榮顯兼加，永平，建初故事，殆不如此，宜令步兵校尉冀及諸侍中還居黄門之官，使權去外戚，政歸國家，豈不休乎。又宜罷退宦官，去其權重，裁置常侍二人，省事左右，小黄門五人，給事殿中，如此則論者厭塞，升平可致也。

順帝覽其對，多所納用，即時出阿母還第舍，諸常侍悉叩頭謝罪，朝廷肅然，以固為議郞，冲帝即位為大尉，與梁冀參録尚書事，帝崩，固以清河王蒜年長有德，欲立之，梁冀不從，乃立樂安王子纘，是為質帝，冀忌帝聰惠，恐為後患，遂令左右進鴆，帝崩，固伏尸號哭，推舉侍醫，冀慮其事泄，大惡之，因議立嗣，固與司徒胡廣，司空趙戒，大鴻臚杜喬皆以為清河王蒜明德著聞，又屬冣尊親，宜立為嗣，先是，蠡吾侯志取冀妹，冀欲立之，衆論既異，憤憤不得意，而未有以相奪。中常侍曹騰等聞而夜往說冀曰：將軍累世有椒房之親，秉攝萬機，賓客縱横，多有過差，清河王嚴明，若果立，則將軍受禍不久矣。不如立蠡吾侯，富貴可長保也。冀然其言，明日重會公卿，冀意氣凶凶，而言辭激切，自胡廣，趙戒以下，莫不懾憚之。皆曰：惟大將軍令，而固獨與杜喬堅守本議，冀厲聲罷會，固復以書勸，冀愈激怒，乃說太后先策免固，竟立蠡吾侯，是為桓帝，後歲餘，甘陵劉文，魏郡劉鮪各謀立蒜為天子，梁冀因此誣固與文鮪共為妖言，下獄，門生勃海王調貫械上書，證固之枉，河內趙承等數十人，亦腰鈇鑕詣闕通訴，太后明之，乃赦焉。及出獄，京師市里皆稱萬歲，冀聞之大驚，畏固名德，終為己患，乃更據奏前事遂誅之，臨命命作終，與胡廣。趙戒書曰：固受國厚恩，是以竭其股肱，不顧死亡，志欲扶持王室，比隆文，宣，何圖一朝，梁氏迷謬，公等曲從，以吉為凶，成事為敗乎。漢家衰微，從此始矣。公等受主厚禄，顛而不扶，傾覆大事，後之良史，豈有所私，固身已矣。於義得矣。夫復何言，廣，戒得書悲慚，長嘆流涕，州郡收固二子基，慈，皆死獄中。

杜喬字叔榮，河內人也。漢安元年，以喬守光禄大夫，梁冀子弟五人及中常侍等以無功并封。喬上書諫曰：陛下越從藩臣，龍飛即位，天人屬心，萬邦攸賴，不急忠賢之禮，而先左右之封，傷善害德，興長佞諛，臣聞古之明君，褒罰必以功過，末代暗主，誅賞各緣其私，今梁氏一門，宦者微孽，并帶無功之紱，裂勞臣之土，其為乖濫，胡可勝言，夫有功不賞，為善失其望，奸回不詰，為惡肆其凶，故陳質斧而民靡畏，班爵位而物無勸，苟遂斯道，豈伊傷政為亂而已，喪身亡國，可不慎哉。書奏，不省，先是李固見廢，內外喪氣，羣臣側足而立，唯喬正色，無所回橈，由是朝野瞻望焉。冀愈怒，遂白執繫之，死獄中，與李固俱暴尸於城北。

論曰：順桓之間，國統三絕，太后稱制，賊臣虎視，李固據位持重，以争大義，確乎而不可奪，豈不知守節之觸禍，耻夫覆折之傷任也。觀其發正辭，及所遺梁冀書，雖機失謀乖，猶戀戀而不能已，至矣哉。社稷之心乎。其顧視胡廣，趙戒，猶糞土也。

