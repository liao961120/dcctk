*產業部下

*田獵

《禮記》曰：天子諸侯，無事則歲三田，一曰乾豆，二曰賓客，三曰充君之庖。三田者，夏不田。無事而不田曰不敬，田不以禮曰暴天物，天子不合圍，諸侯不掩群，天子殺則下大綏，諸侯殺則下小綏。綏當為緌，有虞氏之旗也。大夫殺則止佐車，佐車止則百姓田獵。佐車，驅逆之車。又曰：獺祭魚，然后虞人入澤梁，豺祭獸，然後田獵，鳩化為鷹，然後設罻羅，草木零落，然後入山林，昆蟲未蟄，不以火田，不麛不卵，不覆巢。

《毛詩》曰：騶虞，鵲巢之應也。鵲巢之化行，人倫既正，朝廷既治，天下純被文王之化，庶類蕃殖，蒐田以時，仁如騶虞，則王道成也。

《六韜》曰：文王卜田于渭陽，將大得，非熊非羆，天遺汝師，以之佐昌，施及三王，大吉，王乃齋三日，乘田車，駕田馬，于渭之陽，見呂尚坐以漁，文王勞而問焉。

《穆天子傳》曰：天子獵于滲澤，得白狐玄貉，以祭河宗。

《晏子》曰：景公田，十有八日不反，晏子往見，而衣冠不正，公望見晏子下車。急曰：夫子何遽，得無有故乎。對曰：國人皆謂君安野而好獸，無乃不可乎。公曰：寡人有吾子，猶心之有四支也。有四支故心有佚，寡人有吾子，故寡人佚。晏子曰：若心有四支而得佚，則可令四支無心乎。公乃罷田而歸。

《莊子》曰：梁君出獵，見白鴈群，下彀弩欲射之，道有行者，梁君謂行者止，行者不止，白鴈群駭，梁君怒，欲射行者，其御公孫龍止之。梁君怒曰：龍不與其君，而顧他人。對曰：昔宋景公時大旱，卜之，必以人祠乃雨。景公下堂頓首曰：吾所以求雨，為民也。今必使吾以人祠乃雨，將自當之，言未卒而大雨，何也。為有德於天而惠於民也。君以白鴈故而欲射殺人，主君譬人無異於豺狼也。梁君乃與龍上車歸，呼萬歲。曰：樂哉。人獵皆得禽獸，吾獵得善言而歸。

《韓子》曰：孟孫獵，得麑，使西秦巴持之，其母隨而呼之，西秦巴不忍，而與其母，孟孫適至，求麑。對曰：余不忍而與其母，孟孫大怒，逐之，居三月，復召為其子傅。曰：夫子不忍麑，又且忍吾子乎。

《戰國策》曰：魏文侯與虞人期獵，具，以飲酒樂，天雨，文侯將出。左右曰：今日飲酒樂，天雨，君將焉之。文侯曰：吾與虞人期獵，雖樂，豈不一會期哉。乃往自罷之，魏於是始強。

《史記》曰：田叔為魯相，魯王好獵，相常從苑中，王輒休相就館舍，相出，常暴坐待王苑外，王數使人請相休，終不休。曰：我王暴露苑中，我獨何為就舍，魯王聞之，不大出遊。

《魏志》曰：文帝將出獵，鮑勛上疏諫，帝手毀其疏而竟行，中道頓息。問侍臣曰：獵之為樂，何與八音也。侍中劉曄對曰：獵勝於樂。勛抗辭曰：夫樂上通神明，下和人理，隆治致化，萬邦咸乂，故移風易俗，莫善於樂，況獵暴華蓋於原野，因奏曄佞諛不忠。

《江表傳》曰：曹公與孫權書云，近者奉辭伐罪，旌麾南指，劉琮束手，今水軍八十萬眾，方與將軍會獵於吳。

王隱《晉書》曰：魏舒少工射，著韋衣，入山澤，每獵大獲。

《世說》曰：孫盛為庾公記室參軍，從獵，將其第三兒齊莊俱行，庾公不知，忽於獵場見莊，時年七八歲。庾公謂曰：君兒亦復來乎。應聲答曰：所謂無小無大，從公于邁。

《吳地記》曰：長洲在姑蘇南，太湖北岸，闔閭所遊獵處也。吳先主使徐詳至魏。魏太祖謂詳曰：孤願越橫江之津，與孫將軍遊姑蘇之上，獵長洲之苑，吾志足矣。

【詩】《周王褒和張侍中看獵詩》曰：上林冬狩反，回中講射歸，還登宣曲觀，更獵黃山圍，嚴冬桑柘慘，寒霜馬騎肥，緤盧隨兔起，高鷹接雉飛，獨嗟來遠客，辛苦倦邊衣。

《陳張正見和諸葛覽從軍遊詩》曰：治兵耀武節，縱獵駭畿封，迅鷁馳千里，高罝起百重，騰䴥斃馬足，飢鼯落劍鋒，雲根飛燒火，鳥道絕禽蹤，方羅四海俊，聊以習軍容。

【賦】《漢司馬相如子虛上林賦》曰：楚使子虛使於齊，齊王悉發境內之士，備車騎之眾，與使者出田，田罷，子虛過詫烏有先生，而亡是公存焉。先生曰：今日田樂乎。子虛曰：樂，獲多乎。曰：少，然則何樂。曰：僕樂王之欲誇僕以車騎之眾，而僕答以雲夢之事。曰：可得聞乎。子虛曰：可，王駕車千乘，選徒萬騎，田於海濱，列卒滿澤，罘網彌山，掩兔轔鹿，射麋腳驎，騖於鹽浦，割鮮染輪，射中獲多，矜而自功。顧謂僕曰：楚王之獵，孰與寡人。僕對曰：臣聞楚有七澤，嘗睹其一，未見其餘也。臣之所見，蓋特小小者耳，名曰雲夢，雲夢者，方九百里，其中有山焉。其山則盤紆岪鬱，岑崟參差，日月蔽虧，交錯糾紛，上干青雲，其東則有蕙圃蘅蘭，茝若射干，芎藭菖蒲，茳蘺會，磊石相擊，硠硠磕磕，若雷霆之聲，聞乎數百里之外，於是楚王登陽雲之臺，泊乎無為，澹乎自持，不若大王，終日馳騁，曾不下輿，臣竊觀之，齊殆不如。烏有先生曰：是何言之過也。且齊東渚巨海，南有琅邪，觀乎成山，射乎之罘，浮渤澥，遊孟諸，邪與肅慎為鄰，右以湯谷為界，秋田乎青丘，傍偟乎海外，吞若雲夢者八九，於其胸中，曾不蔕芥，然在諸侯之位，不敢言遊戲之樂，苑囿之大，先生又見客，是以王詞不復，何為亡以應哉。

《上林賦》：亡是公子听然而笑曰：楚則失矣。而齊亦未為得也。且齊楚之事，又焉足道乎。君未睹夫巨麗也。獨不聞乎天子之上林乎。左蒼梧，右西極，丹水更其南，紫淵徑其北，終始灞滻，出入涇渭，灃鎬潦潏，紆徐逶迤，經營乎其內，蕩蕩乎八川，分流相背而異態，於是乎蛟龍赤螭，●䲛漸離，鰅鱅鰬魠，禺禺魼鰨，揵鬐掉尾，振鱗奮翼，潛處乎深巖，明月珠子，的皪江靡，蜀石黃●，水玉磊砢，鴻鷫鵠●，鴐鵝𪈺鳿，群浮乎其上，沈淫汎濫，隨風澹澹，與波搖蕩，掩薄水渚，深林巨木，巉巖參差，九嵕嶻嶭，南山峨峨，掩以綠蕙，被以茳蘺，糅以蘪蕪，雜以留夷，布結縷，攢●莎，揭車蘅蘭，稿本射干，茈薑蘘荷，箴橙若蓀，鮮支黃礫，蔣芋青薠，布護閎澤，延蔓太原，於是離宮別館，彌山跨谷，高廊四注，重坐曲閣，華榱璧璫，輦道邐屬，步櫩周流，長途中宿，俛杳眇而亡見，仰攀緣而捫天，奔星更於閨闥，冤虹杝於楯軒，於是乎盧橘夏熟，黃甘橙榛，枇杷橪柿，樗棗楊梅，櫻桃蒲陶，隱夫鬱棣，揚翠葉，抗紫莖，發紅華，秀朱榮，煌煌扈扈，燭燿巨野，背秋涉冬，天子校獵，乘鏤象，六玉虯，扡蜺旌，靡雲旗，前皮軒，後道遊，孫叔奉轡，衛公驂乘，江河為阹，太山為櫓，車騎雷起，殷天動地，生貔豹，摶豺狼，手熊羆，足野羊，箭不苟害，解脰陷腦，弓不虛發，應聲而倒，然后侵淫促節，倏夐遠去，流離輕禽，蹴履狡獸，擇肉後發，先中命處，拂鷖鳥，捎鳳皇，捷鴛鶵，掩鷦鵬，蹶石關，歷封巒，過鳷鵲，望露寒，下棠梨，息宜春，西馳宣曲，濯鷁牛首，登龍臺，掩細柳，於是遊戲懈怠，置酒乎顥天之臺，張樂乎膠葛之宇，撞千石之鍾，立萬石之虡，建翠華之旗，樹靈鼉之鼓，奏陶唐氏之舞，聽葛天氏之歌，千人唱，萬人和，巴俞宋蔡，淮南千遮，文成顛歌，族居遞奏，金鼓迭起，鏗鎗闛鞳，洞心駭耳，荊吳鄭衛之聲，韶濩武象之樂，陰淫移衍之音，鄢郢繽紛，激楚結風，若夫青琴宓妃之徒，絕殊離俗，妖冶閑都，靚粧刻飾，嫵媚孅弱，皓齒燦爛，宜笑的皪，色授魂與，心愉於側，酒中樂酣。天子曰：嗟乎此太奢侈，於是歷吉日以齋戒，襲朝衣，乘法駕，建華旗，鳴玉鸞，遊於六藝之囿，馳騖仁義之途，脩容乎禮園，翱翔乎書圃。

《漢楊雄羽獵賦》曰：武帝廣開上林，東南至宜春鼎湖，禦宿昆吾，傍南山，西至長楊五柞，北繞黃山，濱渭而東，周袤數百里，聊因校獵以風，玄冬季月，天地隆冽，乃詔虞人典澤，東延崐鄰，西馳閶闔，儲積共偫，戎卒夾道，斬叢棘，夷野草，禦自汧渭，經營酆鎬，營合圍會，先置乎長楊之南，昆明靈沼之東，荷垂天之罼，張竟壄之罘，靡日月之朱竿，曳彗星之飛旗，渙若天星之羅，浩如濤水之波，淫淫與與，前後要遮，立歷天之旗，曳梢星之旃，霹靂列缺，吐火施鞭，車騎雲會，登降闇藹，泰華為旗，熊耳為綴，木仆山還，漫若天外，於是鳥不及飛，獸不得過，軍驚師駭，刮野掃地，禽殫中衰，相與集於靖冥之館，以臨珍池，灌以岐梁，溢以江河，東瞰目盡，西暢亡涯，隨珠氏，焯爍其波，方椎夜光之流離，剖明月之珠胎，於茲乎鴻生巨儒，修唐典，匡雅頌，揖讓於前，昭光振耀，響忽如神，仁聲惠於北狄，武誼動於南鄰。

《後漢張衡羽獵賦》曰：皇上感天威之繆烈，思太昊之觀虞，虞人表林麓而廓菜藪，翦荊梓而夷榛株，於是鳳皇獻歷，太僕駕具，蚩尤先驅，雨師清路，山靈護陣，方神蹕御，羲和奉轡，弭節西征，翠蓋葳蕤，鸞鳴礲砱，山谷為之澹淡，丘陵為之簸傾，於是皇輿綢繆，遷延容與，抗天津於伊洛，夐遙集乎南圃，大詔獵者，竟逐長驅，輕車飆厲，羽騎電騖，霧合雲集，波流雨注，馬蹂麋鹿，輪轔雉兔，弓不妄彎，弩不虛舉，鳥驚絓羅，獸與矢遇。

魏文帝《校獵賦》曰：長鎩糾霓，飛旗拂天，部曲按列，什伍相連，跱如叢林，動若崩山，超崇岸之曾崖，厲障澨之雙川，列翠星陳，戎車方轂，風迴雲轉，埃連飆屬，雷響震天地，譟聲蕩川岳，遂躙封狶，籍麈鹿，梢飛鳶，接鸑鷟，聚者成丘陵，散者闐溪谷，流血赫其丹野，羽毛紛其翳日，考功效績，班賜有敘，授甘炰，飛酌清酤，割鮮野享，舉爵鳴鼓，鑾輿促節，騁轡迴翔，望爵臺而增舉，涉幽塹之花梁。

《魏王粲羽獵賦》曰：相公乃乘輕軒，駕四輅，駙流星，屬繁弱，選徒命士，咸與竭作，旌旗雲橈，鋒刃林錯，揚暉吐火，曜野蔽澤，山川於是搖蕩，草木為之摧撥，禽獸振駭，魂亡氣奪，興頭觸系，搖足遇●，陷心裂胃，潰腦破顙，鷹犬競逐，弈弈霏霏，下韝窮緤，摶肉噬肌，墜者若抵，清野滌原，莫不殲夷。

《魏應瑒西狩賦》曰：伊炎漢之建安，飛龍耀乎天衢，皇宰弈而陶運，樹匡翼而大摹，盪無妄之氛穢，揚威靈乎八區，開九土之舊跡，暨聲教於海隅，時霜淒而淹野，寒風肅而川逝，草木紛而搖蕩，鷙鳥別而高厲，既乃揀吉日，練嘉辰，清風矢戒，屏翳收塵，於是魏公乃乘彫輅，駟飛黃，擁簫鉦，建九，按轡清途，颯沓風翔，於是圍網周合，雷鼓天震，千乘長羅，萬表星陳，雙翼伉旌，八校祖分，長燧電舉，高煙蔽雲，爾乃徒輿並興，方軌連質，驚飆四駭，衝禽驚溢，騁獸塞野，飛鳥蔽日，爾乃赴玄谷，陵崇巒，俯掣奔猴，仰捷飛猿，雲幕被於廣野，京燎照乎平原，醴炰充給，洪施普宣。又《馳射賦》曰：於是陽春嘉日，講肆餘暇，將逍遙於郊野，聊娛遊於騁射，延賓鞠旅，星言夙駕，樹應鞞於路左，建丹旗於表路，群駿籠於衡首，咸皆騕褭與飛葂，爾乃結翻仵，齊倫匹，良樂授馬，孫臏調駟，籌筭克明，班次均壹，左攬繁弱，右接湛衛，控滿流睇，應弦飛碎，旝動鼓震，譟聲雷潰，重破累●，流景焂忽，紛紜絡驛，次授二八，驊騮激騁，神足奔越，終節三驅，矢不虛發，進截飛烏，顧摧月支，須紆六鈞，口彎七規，觀者并氣而傾竦，咸側仚而騰移，爾乃縈回盤厲，按節和旋，翩翩神厲，體若飛仙，弈弈騂牡，既佶且閑，揚驪沛艾，蠖略相連。

《晉夏侯湛獵兔賦》曰：爾乃乘露箱，御良馬，循又接於廣漠，弓矢連於曠野，端眺蒿萊，摘盱榛穢，落目攢慨，傍窺蓊薈，視毚兔之所隱，乃精望而審發，弦絕箭激，驚伏並斃，搜鱗危險，覓歷岡阜，留罾挂於重林，疏罝結於通藪，密驚視於草間，暫見之於蒙，擬以銳殳，規以良弓，睹毫末而放鏃，乃殪之於窟中，或紛欻●以驚騖，影跳竦而揚白，擢輕足之煢煢，振遊形之躍躍，弓不暇彎，罝不及幕，爾乃鷹鷂翻以飄揚，勁翼謖而下猘，馬釋椌以長騁，鬱騰虛而陵厲，翕習於迴阻之間，繞繚於山澤之際，盤迂遊田，其樂泄泄，心既倦兮日遷，命輿駕兮將還，息徒蘭圃，秣驥華田，目送歸波，手揮五絃，優哉遊哉。聊以永年。

《晉潘岳射雉賦》曰：涉青林以遊覽，樂羽族之群飛，偉彩毛之英麗，有五色之名翬，厲耿介之專心，張猛毅之雄姿，於時青陽告謝，朱明肇授，靡木弗滋，無草不茂，天英英以垂雲，泉涓涓而吐霤，麥漸漸以擢芒，雉鷕鷕而朝雊，鬱軒翥以餘怒，思長鳴以效態，爾乃俟扇舉而清叫，野聞聲而應媒，樆朱冠之赩●，敷藻翰之陪鰓，或蹶或啄，時行時止，班尾揚翹，雙魚特起，應叱愕立，擢身竦●，捧黃閒以密彀，屬剛挂以潛擬，山鷩悍害，猋迅以甚，鯨牙低鏃，心平望審，毛體摧落，霍若碎錦，逸群之俊，擅場挾兩，櫟雌妒異，焂來忽往，於是筭分銖，商遠近，揆懸刀，騁絕伎，當咮值胸，裂素破觜，若乃耽盤遊道，放心不移，樂而無節，端操或虧，此老氏之所戒，而君子所不為。

【啟】《梁沈約為皇太子謝賜御所射雉啟》曰：輕鑾微動，密翳徐張，黃閒所彀，矢無虛發，南皮之獲，未足稱工，臣任惟守器，事隔陪奉，天慈曲降，賜物頒禽。

*釣

《呂氏春秋》曰：太公釣於滋泉，文王得而王。

《說苑》曰：呂望年七十，釣于渭渚，三日三夜，魚無食者，與農人言，農人者，古之老賢人也。謂望曰：子將復釣，必細其綸，芳其餌，徐徐而投之，無令魚駭，望如其言，初下得鮒，次得鯉，刳腹得書。書文曰：呂望封于齊，望知當貴。

《毛詩》曰：其釣維何，維絲伊緍，齊侯之子，平王之孫。

《論語》曰：釣而不綱，弋不射宿。

《墨子》曰：釣者之恭，非為魚也。餌鼠以肉，非愛之也。

《楚辭》曰：以直針而為鉤，維河魚之能得。

《呂氏春秋》曰：善釣者，引魚于千仞之下，餌香也。

【詩】《陳陰鏗觀釣詩》曰：澄江息晚浪，釣侶枻輕舟，垂絲遙濺水，滄浪終滯游。

【賦】《晉潘尼釣賦》曰：抗余志於浮雲，樂余身於蓬廬，尋渭濱之遠跡，且游釣以自娛，左援脩竹，右縱飛綸，金鉤厲鉅，甘餌垂芬，眾鯤奔涌，游鱗橫集，觸餌見擒，值鉤被執，長繳繽紛，輕竿翕熠，雲往飆馳，光飛電入，曜靈未及驚策，蓋以獲其數十，且夫燔炙之鮮，煎熬之味，百品千變，殊芳異氣，隨心適好，不可勝記，乃命宰夫，膾此潛鱗，電割星流，芒散縷解，隨風離鍔，連翩雪累，西戎之蒜，南夷之薑，酸鹹調適，齊和有方，和神安體，易思難忘。

*錢

《漢書》曰：凡贄，金錢布泉之用，夏殷以前，其詳靡記，太公為周立九府圓法。圓即錢也。

《六韜》曰：武王入殷，散鹿臺之金錢，以與殷民。

《史記》曰：初蘇秦之燕，貸百錢為資，及貴，以百金償之，遍報諸所嘗見德者，其從者一人，獨未得報，乃前自言。蘇秦曰：我非忘子，子之與我至燕，再三欲去我易水之上，方是時我困，故望子深，是以後子，子今亦得矣。又曰：高祖以吏繇咸陽，吏皆送奉錢三，益封二千戶，以獨贏二錢。又曰：單父人呂公，善沛令，避仇從之客，因家焉。沛中豪傑吏，聞令有客，皆往賀，蕭何為主吏，主進。令諸大夫曰：不滿千錢，坐之堂下，高祖為亭長，素易諸吏。乃紿為謁者曰：賀錢萬，實不持一錢，謁入，呂公大驚，起迎之門，呂公者，好相人，見高祖狀貌，因重敬之，引入座。蕭何曰：劉季故多大言者矣。又曰：上使善相者相鄧通。曰：當貧餓死。文帝曰：能富通者在我，何謂貧，於是賜通蜀嚴道銅山，得自鑄錢，號鄧氏錢，布天下。見寵幸篇。又曰：漢興七十餘年之間，國家無事，廩庾皆滿，而庫府餘貨財，京師之錢，累百巨萬，貫朽而不可校。又曰：安息國以銀為錢，錢如王面。

《漢書》曰：武帝時，公卿請令京師鑄官錢，赤仄。以赤銅為其郛。一當五，官用非赤仄，不得行。俗所謂紫紺錢。又曰：東方朔云，侏儒長三尺餘，奉一囊粟，錢二百三十，臣朔長九尺餘，亦一囊粟，錢二百四十。又曰：張安世父子封侯，在位太盛，乃辭不受祿，詔都內別藏張氏無名錢，以百萬數。都安（太平御覽八百三十五作內，）主藏官。

《東觀漢記》曰：光祿勳杜林，與馬援鄉里親厚，援南方還時，林馬適死，援遣子持一匹馬遺林。曰：朋友有車之饋，可以修之，居數月。林遣子奉書曰：將軍內施九族，外有賓客，望恩者多，林父子食祿，祿出常有盈，今奉錢五萬，援受之。謂兒曰：當以此為法，林所以勝我者也。又曰：馬援在隴西。上書曰：富民之本，在於食貨，宜如舊鑄五銖錢，天下賴其便。又曰：鄭均兄為縣游擊，受禮遺，均數諫止，不聽，即脫身出作，歲餘，得數萬錢，歸以與兄。曰：錢盡可復得，為吏坐贓，終身捐棄，兄感其語，遂有廉絜稱。

《汝南先賢傳》曰：平輿闞敞，為郡五官掾，太守弟五常被徵，以奉錢百三十萬寄敞，敞埋置堂上，後常舉家患死，唯有孤孫九歲，臨死語云，吾有錢三十萬，寄掾闞敞，孫長大來求敞，敞見之悲喜，取錢盡還之。孫曰：祖唯言三十萬爾，今乃百三十萬，誠不敢當。敞曰：府君疾困，謬言爾，郎君無疑。

《郭子》曰：王夷甫雅尚玄遠，又疾其婦貪，口未嘗言錢，婦欲試之，夜令婢以錢遶床，不得行，夷甫晨起，見錢閡之，命婢舉阿堵物。

《世說》曰：王武子移第近北芒，于時人多地貴，武子好馬射，買地作埒，編錢布地竟埒，時號金溝。

《地鏡圖》曰：錢銅之氣，望之如青雲。

【書】《後漢劉騊駼上書諫鑄錢事》曰：夫食者乃有國之大寶，生民之至貴也。見比年以來，良苗盡於蝗螟之口，杼柚空於公私之求，野無青草，室如懸磬，所急朝夕之餐，所患靡盬之事，豈謂錢之鍥薄，銖兩輕重哉。就使當令土礫化為南金，瓦鹵變為和玉，沙石悉成隨珠，犬羊盡作狐白，絳繡盈堂，文綺縵野，使百姓渴無所飲，飢無所食，雖犧皇之純德，大禹之勤勞，周文之不暇，猶不能以保蕭牆之內。

【啟】《梁簡文帝謝敕賜解講錢啟》曰：無勞磁石之火，金貨猥臻，非遊玉壘之川，銅山可見，舒王濟之埒，猶覺有餘，假劉寔之繩，穿而不盡，慧輪究竟，爰降曲私，福田成滿，仰由慈被，榮光獨照，自均若木，負恩知重，竊譬蓬萊。又《謝賜錢啟》曰：殊澤隆厚，造次被蒙，重彼八銖，珍斯九法，赤仄成采，出自水衡之藏，紺文委貫，忽積銅扇之裏，謹長充放生，用濟含識，發弘誓願，等供無邊，效彼薄拘，均茲流水，方使怖鴿獲安，窮魚永樂。

《梁劉孝威婚謝晉安王賜錢啟》曰：孝威問吉已通，請期有日，而賢夫之譽，多愧張耳，非婿之才，偶同王粲，睠言前事，良以自羞，曲降隆慈，俯垂珍錫，便使禽贄獲舉，纁幣有資，佩服寵靈，殞越非報。

《梁任孝恭謝賚錢治宅啟》曰：繩樞斷續，薄雨已傾，席戶穿闌，微風自卷，不悟恩隆問舍，降自天造，事深更宅，乃被庸微，跪條可授，毀垣再築，遂得窗臨上路，戶望東家，人悅爽塏，里驚輪奐，門學于公，逆容駟馬，巷均王濬，豫擬幡旗。

【論】晉魯褒《錢神論》曰：有司空公子，富貴不齒，盛服而遊京邑，駐駕乎市里，顧見綦毌先生，班白而徒行。公子曰：嘻，子年已長矣。徒行空手，將何之乎。先生曰：欲之貴人。公子曰：學詩乎。曰：學矣。學禮乎。曰：學矣。學易乎。曰：學矣。公子曰：詩不云乎。幣帛筐篚，以將其厚意，然後忠臣嘉賓，得盡其心，禮不云乎。男贄玉帛禽鳥，女贄榛栗棗脩，易不云乎。隨時之義大矣哉。吾視子所以，觀子所由，豈隨世哉。雖曰已學，吾必謂之未也。先生曰：吾將以清談為筐篚，以機神為幣帛，所謂禮云禮云，玉帛云乎哉者已。公子拊髀大笑曰：固哉子之云也。既不知古，又不知今，當今之急，何用清談，時易世變，古今異俗，富者榮貴，貧者賤辱，而子尚質，而子守實，無異於遺劍刻舡，膠柱調瑟，貧不離於身名，譽不出乎家室，固其宜也。昔神農氏沒，黃帝堯舜，教民農桑，以幣帛為本，上智先學變通之，乃掘銅山，俯視仰觀，鑄而為錢，故使內方象地，外員象天，錢之為體，有乾有坤，其積如山，其流如川，動靜有時，行藏有節，市井便易，不患耗折，難朽象壽，不匱象道，故能長久，為世神寶，親愛如兄，字曰孔方，失之則貧弱，得之則富強，無翼而飛，無足而走，解嚴毅之顏，開難發之口，錢多者處前，錢少者居後，詩云，哿矣富人，哀哉煢獨，豈是之謂乎。錢之為言泉也。百姓日用，其源不匱，無遠不往，無深不至，京邑衣冠，疲勞講肆，厭聞清談，對之睡寐，見我家兄，莫不驚視，錢之所祐，吉無不利，何必讀書，然後富貴，由是論之，可謂神物，無位而尊，無勢而熱，排朱門，入紫闥，錢之所在，危可使安，死可使活，錢之所去，貴可使賤，生可使殺，是故忿諍辯訟，非錢不勝，孤弱幽滯，非錢不拔，怨仇嫌恨，非錢不解，令問笑談，非錢不發。諺曰：錢無耳，可闇使，豈虛也哉。又曰：有錢可使鬼，而況於人乎。子夏云，死生有命，富貴在天，吾以死生無命，富貴在錢，何以明之，錢能轉禍為福，因敗為成，危者得安，死者得生，性命長短，相祿貴賤，皆在乎錢，天何與焉。天有所短，錢有所長，四時行焉。百物生焉。錢不如天，達窮開塞，振貧濟乏，天不如錢，若臧武仲之智，卞莊子之勇，冉求之藝，文之以成人矣。今之成人者何必然，唯孔方而已，夫錢窮者使通達，富者能使溫暖，貧者能使勇悍。故曰：君無財則士不來，君無賞則士不往。諺曰：官無中人，不如歸田，雖有中人，而無家兄，何異無足而欲行，無翼而欲翔，使才如顏子，容如子張，空手掉臂，何所希望，不如早歸，廣修農商，舟車上下，役使孔方，凡百君子，同塵和光，上交下接，名譽益彰。

