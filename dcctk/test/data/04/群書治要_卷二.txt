*尚書

昔在帝堯，聰明文思，光宅天下，言聖德之遠著。作堯典，典者常也。言可為百代常行之道。曰若稽古帝堯，言能順考古道而行之者，帝堯也。曰放勛，欽明文思安安，勛，功也。言堯放上世之功化，而以敬明文思之四德，安天下之當安者也。允恭克讓，光被四表，格于上下，既有四德，又信恭能讓，故其名聞充溢四外，至於天地也。克明俊德，以親九族，能明俊德之士任用之，以睦高祖玄孫之親也。九族既睦，平章百姓，百姓百官。百姓昭明，協和萬邦，黎民于變時雍。時，是也。雍，和也。言天下衆人，皆變化從上，是以風俗大和也。

虞舜側微，堯聞之聰明，側，側陋，微，微賤。將使嗣位，歷試諸難，歷試之以難事。慎徽五典，五典克從，五典五常之教也。謂父義，母慈，兄友，弟恭，子孝，舜舉八元，使布五教于四方，五教能從，無違命也。納于百揆，百揆時叙，揆，度也。舜舉八凱以度百事，百事時叙也。賓于四門，四門穆穆，賓，迎也。四門，宮四門也。舜流四凶族，諸侯來朝者，舜賓迎之，皆有美德，無凶人也。納于大麓，烈風雷雨弗迷，納舜於尊顯之官，使大録萬機之政，於是陰陽清和，烈風雷雨，各以期應，不有迷錯愆伏，明舜之行合於天心也。正月上日，受終于文祖，堯天禄永終，舜受之也。文祖，是五廟之大名也。五載一巡狩，羣后四朝。

敷奏以言，明試以功，車服以庸，敷奏，猶遍進也。諸侯每見，皆以次序遍進而問焉。以觀其才，既則效試其居國為政，以著其功，賜之車服，以旌其所用任也。象以典刑，典，常也。象用之者，謂上刑赭衣不純，中刑雜履，下刑墨幪，以居州里，而民耻之，而反於禮。流宥五刑，流，放也。宥，三宥也。言所流宥，皆犯五刑之罪也。眚災肆赦，眚，過也。災，害也。肆，失也。言罪過誤失，以為當赦之也。怙終賊刑，怙，謂怙赦宥而為者也。終為殘賊，當刑之也。流共工于幽洲，共工，窮奇也。幽洲，北裔也。放歡兜于崇山，歡兜，渾敦，崇山，南裔也。竄三苗于三危，三苗，國名也。縉雲氏之後，為諸侯，號饕餮也。三危，西裔也。殛鯀于羽山，鯀，檮杌也。殛，誅也。羽山，東裔也。四罪而天下咸服，美舜之行，故本其徵用之功也。二十有八載，放勛乃徂落，百姓如喪考妣，三載，四海遏密八音，遏，絕也。密，止也。堯崩，百姓如喪父母，絕止金石八音之樂也。舜格于文祖，詢于四岳，闢四門，開闢四方之門，廣致衆賢也。明四目，明視四方也。達四聽本書聽作恩聽達於四方也。柔遠能邇，能安遠者，則能安近也。不能安近，則不能安遠也。敦德允元，所厚而尊者德也。所信而行者善也。而難任人，任，佞也。辯給之言，易悅耳目，以理難之也。蠻夷率服，遠無不服，邇無不安。三載考績，三考，黜陟幽明，黜，退也。陟，升也。三歲考功，九載三考，退其幽闇無功者，升其昭明有功者也。庶績咸熙。九載三考，衆功皆興也。

曰若稽古大禹。曰：后克艱厥后，臣克艱厥臣，政乃乂，黎民敏德。敏，疾也。能知為君之難，為臣不易，則其政治，而衆民皆疾修德也。

帝曰：兪，允若茲，嘉言罔攸伏，野無遺賢，萬邦咸寧，攸，所也。嘉言無所伏，言必用也。如此，則賢材在位，天下安也。稽于衆，舍己從人，弗虐無吿，弗廢困窮，惟帝時克。帝謂堯也。舜因嘉言無所伏，遂稱堯德以成其義，考衆從人，矜孤愍窮，凡人所輕，聖人所重也。

益曰：都，帝德廣運，乃聖乃神，乃武乃文，益因舜言又美堯也。廣謂所覆者大，運謂所及者遠，聖無不通，神妙無方，文經緯天地，武定禍亂也。皇天眷命，奄有四海，為天下君。言堯有此德，故為天所命，所以勉舜也。

禹曰：惠迪吉，從逆凶，惟影響。迪，道也。順道吉，從逆凶，吉凶之報，若影之隨形，響之應聲，言不虛。

益曰：吁，戒哉。敬戒無虞，罔失法度，罔遊于逸，罔淫于樂，淫，過也。遊逸過樂，敗德之源，富貴所忽，故特以為戒也。任賢勿貳，去邪勿疑，疑謀勿成，百志惟熙，一意任賢，果於去邪，疑則勿行，道義所存於心者日以廣也。罔違道以干百姓之譽，干，求也。失道求名，古人賤之也。罔咈百姓以從己之欲，咈，戾也。專欲難成，犯衆興禍，故戒也。無怠無荒，四夷來王。言天子常戒慎，無怠惰荒廢，則四夷歸往之也。

禹曰：於，帝念哉。德惟善政，政在養民，水，火，金，木，土，穀，惟修，言養民之本，在先修六府也。正德，利用，厚生，惟和，正德以率下，利用以阜財，厚生以養民，三者和，所謂善政也。九功惟序，九序惟歌，言六府三事之功，有次序，皆可歌樂，乃德政之致。戒之用休，董之用威，勸之以九歌，俾勿壞。休，美也。董，督也。言善政之道，美以戒之，威以督之，歌以勸之，使政勿壞，在此三者也。

帝曰：兪，地平天成，六府三事允治，萬世永賴，時乃功。水土治曰平，五行叙曰成，因禹陳九功而歎美之，言是汝之功也。

帝曰：咎繇，惟茲臣庶，罔或干予正，或，有也。無有干我正，言順命也。汝作士，明于五刑，以弼五教，期于予治，欲其能以刑輔教，當於治體也。刑期于無刑，民協于中，時乃功，懋哉。雖或行刑，以殺止殺，終無犯者，刑期於無所刑，民皆合于大中，是汝之功勉之也。

咎繇曰：帝德罔諐，臨下以簡，御衆以寬，諐，過也。善則歸君，人臣之義也。罰弗及嗣，賞延于世，嗣亦世也。延，及也。父子罪不相及也。而及其賞，道德之政也。宥過無大，刑故無小，過誤所犯，雖大必宥，不忌故犯，雖小必刑也。罪疑惟輕，功疑惟重，刑疑附輕，賞疑從重，忠厚至也。與其殺弗辜，寧失不經，好生之德，洽于民心，茲用弗犯于有司。咎繇因帝勉己，遂稱帝之德，所以明民不犯上也。寧失不常之罪，不枉不辜之善，仁愛之道也。

帝曰：來，禹，汝惟弗矜，天下莫與汝争能，汝惟弗伐，天下莫與汝争功，自賢曰矜，自功曰伐，言禹推善讓人而不失其能，不有其勞而不失其功，所以能絕衆人也。人心惟危，道心惟微，惟精惟一，允執厥中，危則難安，微則難明，故戒以精一，信執其中也。無稽之言勿聽，弗詢之謀勿庸，無考，無信驗也。不詢，專獨也。終必無成，故戒勿聽用也。可愛非君，可畏非民，衆非元后何戴，后非衆罔與守邦，庶民以君為命，故可愛，君失道，民叛之，故可畏，言衆戴君以自存，君恃衆以守國，相須而成也。惟口出好興戎，朕言弗再。好謂賞善，戎謂伐惡，言口榮辱之主，慮而宣之，成於一也。

帝曰：咨，禹，惟時有苗弗率，汝徂征。三苗之民，數干王誅，率，循也。徂，往也。不循帝道，言亂逆也。命禹討之。

禹乃會羣后誓于師曰：濟濟有衆，咸聽朕命，會諸侯共伐有苗也。軍旅曰誓，濟濟，衆盛之貌也。蠢茲有苗，昏迷弗恭，蠢，動也。昏，闇也。言其所以宜討也。侮嫚自賢，反道敗德，狎侮先王，輕嫚典教，反正道敗德義也。君子在野，小人在位，廢仁賢，任奸佞。民棄弗保，天降之咎，言民叛之，天災之也。肆予以爾衆士，奉詞伐罪，肆，故也。爾尚一乃心力，其克有勛。

三旬，有苗民逆命。益贊于禹曰：惟德動天，無遠弗届，滿招損，謙受益，時乃天道，自滿者，人損之，自謙者，人益之，是天道之常。至誠誠作諴感神，矧茲有苗。至和感神，况有苗也。言易感也。

禹拜昌言曰：兪，班師振旅，以益言為當，故拜受遂班師，兵入曰振旅，言整衆也。帝乃誕敷文德，遠人不服，大布文德以來之也。儛干羽于兩階，七旬，有苗格。討而不服，不討自來，明御之必有道也。

咎繇曰：允迪厥德，謨明弼諧。迪，蹈，厥，其也。其，古人，謨，謀也。言人君當信蹈行古人之德，謀廣聰明以輔諧其政也。

禹曰：兪，如何，然其言問所以行也。咎繇曰：都，慎厥身修思永，歎美之重也。慎修其身，思為長久之道也。惇叙九族，庶明厲翼，邇可遠在茲。言慎修其身，厚次叙九族，則衆庶皆明其教而自勉厲，翼戴上命，邇可推而遠者，在此道也。

禹拜昌言曰：兪，以咎繇言為當，故拜受而然之。咎繇曰：都在知人，在安民。歎修身親親之道，在知人所信任，在能安民也。

禹曰：吁，咸若時，惟帝其難之，言帝堯亦以知人安民為難也。知人則哲，能官人，安民則惠，黎民懷之，哲，知也。無所不知，故能官人，惠，愛也。愛則民歸之也。能哲而惠，何憂乎驩兜，何遷乎有苗，何畏乎巧言令色孔壬。孔，甚也。壬，佞也。巧言，静言庸違也。令色，象恭滔天也。禹言有苗驩兜之徒，甚佞如此，堯畏其亂政，故遷放之也。

咎繇曰：都，亦行有九德，言人性行有九德，以考察真僞，則可知也。寬而栗，性寬弘而能莊栗也。柔而立，和柔而能立事。愿而恭，慤愿而恭恪也。亂而敬，亂，治也。有治而能謹敬也。擾而毅，擾，順也。致果為毅也。直而温，行正直而氣温和也。簡而廉，性簡大而有廉隅也。剛而塞，剛斷而實塞也。彊而義，無所屈撓，動必合義。彰厥有常，吉哉。彰，明也。吉，善也。明九德之常以擇人而官之，則政之善也。

九德咸事，俊乂在官，使九德之人皆用事，則俊德治能之士并在官也。百僚師師，百工惟時，僚工皆官也。師師，相師法也。百官皆是，言政無非也。庶績其凝，凝，成也。言百事功皆成也。無教逸欲有邦，不為逸豫貪欲之教，是有國者之常也。兢兢業業，一日二日萬幾，兢兢，戒慎，業業，危懼，戒懼萬事微也。無曠庶官，天工人其代之，曠，空也。位非其人為空官，言人代天理官，不可以天官私非其才也。政事懋哉。言無非天意者，故人君居天官，聽政治事，不可以不自勉也。

帝曰：吁，臣哉鄰哉。鄰哉臣哉。禹曰：兪。鄰，近也。言君臣道近，相須而成也。

帝曰：臣作朕股肱耳目，言大體若身也。予欲左右有民，汝翼，左右，助也。助我所有之民，富而教之，汝翼成我也。予欲觀古人之象，欲觀示法象之服制也。以五采彰施于五色作服，汝明，天子服日月以下，諸侯自龍袞以下，上得兼下，下不得僭上，以五采明施于五色，作尊卑之服，汝明制之也。予欲聞六律五聲八音，以出納五言，汝聽，言欲以六律和聲音，出納仁義禮智信五德之言，施於民以成化，汝當聽審之。予違，汝弼，汝無面從，退有後言。我違道，汝當以義輔正我，無得面從我違，退後言我不可弼也。

禹曰：兪哉。萬邦黎獻，共惟帝臣，惟帝時舉，敷納以言，明庶以功，車服以庸，獻，賢也。萬國衆賢共為帝臣，帝舉是而用之，使陳布其言，明之皆以功大小為差，以車服旌其能用之也。誰敢弗讓，敢弗敬應，上唯賢是用，則下皆敬應上命而讓善也。帝弗時，敷同日奏罔功。帝用臣不是，則遠近布同，而日進於無功，以賢愚并位，優劣共流故也。

無若丹朱奡，惟慢遊是好，丹朱，堯子，舉以戒也。傲虐是作，罔晝夜頟頟，傲戲而為虐，無晝夜常頟頟，肆惡不休息也。罔水行舟，朋淫于家，用殄厥世，朋，羣也。丹朱習於無水陸地行舟，言無度也。羣淫於家，妻妾亂也。用是絕其世，不得嗣也。帝其念哉。

夔曰：於，予擊石拊石，百獸率儛，庶尹允諧，尹，正也。衆正官之長，信皆和諧，言神人治也。始於任賢，立政以禮，治成以樂，所以致太平也。帝庸作歌曰：敕天之命，惟時惟幾，敕，正也。奉正天命以臨民，惟在順時，惟在慎微也。乃歌曰：股肱喜哉。元首起哉。百工熙哉。元首，君也。股肱之臣，喜樂盡忠，君之治功乃起，百官之業乃廣也。

咎繇拜手稽首。乃賡載歌曰：元首明哉。股肱良哉。庶事康哉。賡，續也。載，成也。帝歌歸美股肱，義未足，故續歌先君後臣，衆事乃安，以成其義也。又歌曰：元首叢脞哉。股肱惰哉。萬事墮哉。叢脞，細碎無大略也。君如此則臣懈惰，萬事墮廢，其功不成，歌以申戒也。

帝拜曰：兪，欽哉。拜受其歌，戒羣臣自今已往敬職也。

太康尸位以逸豫，啓，子也。尸，主也。以尊位為逸豫，不勤也。滅厥德，黎民咸貳，君喪其德，則衆民二心也。乃盤遊無度，盤樂遊逸，無法度也。畋于有洛之表，十旬弗反。洛水表也。

有窮后羿因民弗忍，拒于河。有窮，國名，羿，諸侯名也。拒太康於河，遂廢之也。

厥弟五人，御其母以從，御，侍，言從畋也。俟于洛之汭，五子咸怨，待太康，怨其久畋失國也。述大禹之戒以作歌。述，循也。

其一曰：民惟邦本，本固邦寧，言人君當固民以安國也。予視天下愚夫愚婦，一能勝予，言能敬畏小民，所以得衆心也。怨豈在明，不見是圖，不見是謀，備其微也。予臨兆民，廪乎若朽索之馭六馬，廪，危貌也。朽，腐也。腐索御馬，言危懼甚也。為人上者，奈何弗敬。能敬則不驕，在上不驕，則高而不危也。

其二曰：訓有之，內作色荒，外作禽荒，迷亂曰荒。甘酒嗜音，峻宇雕牆，有一于此，未或弗亡，此六者有一，必亡，况兼有乎。其三曰：惟彼陶唐，有此冀方，陶唐，帝堯氏，都冀州也。今失厥道，亂其紀綱，乃底滅亡，言失堯之道，亂其法制，自致亡滅也。其四曰：明明我祖，萬邦之君，有典有則，貽厥子孫，典，謂經籍也。則，法也。荒墮厥緒，覆宗絕祀，言古制存而太康失其業以亡也。其五曰：烏虖曷歸，予懷之悲，曷，何也。言思而悲也。萬世仇予，予將疇依，仇，怨也。言當依誰以復國乎。鬱陶乎予心，顔厚有忸怩，鬱陶，言哀思也。顔厚，色愧，忸怩，心慚也。慚愧於仁人賢士也。弗慎厥德，雖悔可追。言人君行己，不慎其德，以速滅敗，雖欲改悔，其可追及乎。言無益也。

惟王弗邇聲色，弗殖貨利，邇，近也。德懋懋官，功懋懋賞，用人惟己，改過弗吝，勉於德者，則勉之以官，勉於功者，亦勉之以賞，用人之言，若自己出，有過則改，無所吝惜，所以能成王業者也。克寬克仁，彰信兆民。言湯寬仁之德，明信於天下也。

乃葛伯仇餉，初征自葛，東征西夷怨，南征北狄怨，葛伯遊行，見農民之餉於田者，殺其人，奪其餉，故謂之仇餉，仇，怨也。曰：奚獨後予。怨者辭也。

攸徂之民，室家相慶。曰：徯予后，后來其蘇。湯所往之民。皆喜曰：待我君，君來其可蘇息也。

右賢輔德，顯忠進良，賢則助之，德則輔之，忠則顯之，良則進之，明王之道。推亡固存，邦乃其昌，有亡道則推而亡之，有存道則輔而固之，王者如此，國乃昌盛也。德日新，萬邦惟懷，志自滿，九族乃離。日新，不懈怠也。自滿，志盈溢也。

王懋昭大德，建中于民，以義制事，以禮制心，乖裕後昆，欲王自勉明大德，立大中之道於民，率義奉禮，垂優足之道示後世也。予聞曰：能自得師者王，求聖賢而事之。謂人莫己若者亡，自多足，人莫之益，己亡之道。好問則裕，自用則小。問則有得，所以足也。不問專固，所以小也。

烏虖，慎厥終，惟其始，靡不有初，鮮克有終，故戒慎終如其始也。殖有禮，覆昏暴，有禮者封殖之，昏暴者覆亡之。欽崇天道，永保天命。王者如此上事，則敬天安命之道也。

王歸自克夏，至于亳，誕告萬方，誕，大也。以天命大義告萬方之衆人。曰：夏王滅德作威，以敷虐于爾萬方百姓，夏桀滅道德，作威刑，以布行虐政於天下百官，言殘酷也。肆台小子將天命明威，弗敢赦，其爾萬方有罪，在予一人，自責化不至也。予一人有罪，無以爾萬方，無用汝萬方，言非所及也。烏虖，尚克時忱，乃亦有終。忱，誠也。庶幾能是誠道，乃亦有終世之美也。

成湯既殁，伊尹作伊訓，作訓以教道太甲也。曰：烏虖，古有夏先后，方懋厥德，罔有天災，先君，謂禹以下少康以上賢王，言能以德禳災也。于其子孫弗率，皇天降災，假手于我有命。言桀不循其祖道，天下禍災，借手於我，有命商王誅討之也。

惟我商王，布昭聖武，代虐以寬，兆民允懷。言湯布明武德，以寬政代桀虐政，兆民以此皆信懷我商王之德也。

今王嗣厥德，罔弗在初，言善惡之由，無不在初，欲其慎始也。立愛惟親，立敬惟長，始于家邦，終于四海。言立愛敬之道，始於親長，則家國并化，終洽四海也。

烏虖，先后敷求哲人，俾輔于爾後嗣，敷求賢智，使師輔於爾嗣王，言仁及後世也。制官刑，儆于有位。言湯制治官刑法，儆戒百官也。

曰：敢有恒舞于宮，酣歌于室，時謂巫風，常舞則荒淫也。樂酒曰酣，事鬼神曰巫也。敢有徇于貨色，恒于遊畋，時謂淫風，徇，求也。昧求財貨美色，常遊戲田獵，是淫過之風俗。敢有侮聖言，逆忠直，遠耆德，比頑童，時謂亂風。狎侮聖人之言而不行，拒逆忠直之規而不納，耆年有德，疏遠之，童稚頑囂，親比之，是謂荒亂之風俗也。

惟茲三風十愆，卿士有一于身，家必喪，有一過則德義廢，失位亡家之道也。邦君有一于身，國必亡，諸侯犯此，國亡之道也。臣下弗匡，其刑墨。邦君卿士，則以争臣自匡正，臣不正君，服墨刑，鑿其額，涅以墨也。

烏虖，嗣王祗厥身，念哉。言當敬身念祖德也。惟上帝弗常，作善，降之百祥，作不善，降之百殃，祥，善也。天之禍福，唯善惡所在，不常在一家也。爾惟德罔小，萬邦惟慶，修德無小，則天下賴慶也。爾惟弗德罔大，墜厥宗，苟為不德無大，必墜失宗廟，此伊尹至忠之訓也。

太甲既立，弗明，不用伊尹之訓，不明居喪之禮。伊尹放諸桐，湯葬地也。王徂桐宮居憂，往入桐宮居憂位也。克終允德。言能思念其祖，終其信德也。

惟三祀，伊尹奉嗣王歸于亳。王拜稽首曰：予小子弗明于德，自底弗類，類，善也。闇於德，故自致不善也。欲敗度，縱敗禮，以速戾于厥躬，速，召也。言己放縱情欲，毀敗禮儀法度，以召罪於其身也。天作孽，猶可違，自作孽，弗可逭，孽，災也。逭，逃也。言天災可避，自作災不可逃也。既往背師保之訓，弗克于厥初，尚賴匡救之德，圓惟厥終。言己已往之前，不能言修德於其初，今庶幾賴教訓之德，謀終於善，悔過之辭也。

伊尹拜手稽首，拜手，首至手也。曰：修厥身，允德協于下，惟明后，言修其身，使信德合于羣下，惟乃明君。先王子惠困窮，民服厥命，罔有弗悅，言湯子愛困窮之人，使皆得其所，故民心服其教令，無有不欣喜也。奉先思孝，接下思恭，以念祖德為孝，以不驕慢為恭也。視遠惟明，聽德惟聰，言當以明視遠，以聰聽德。朕承王之休無斁。王所行如此，則我承王之美無厭也。

伊尹申誥于王曰：烏虖，惟天無親，克敬惟親，言天於人無所親疏，唯親能敬身者。民無常懷，懷于有仁，民所歸無常，以仁政為常也。鬼神無常享，享于克誠。言鬼神不保一人，能誠信者，則享其祀。

天位難哉。言居天子之位難，以此三者。德惟治，否德亂，為政以德則治，不以德則亂也。與治同道罔弗興，與亂同事罔弗亡。言安危在所任，治亂在所法也。

若升高，必自下，若陟遐，必自邇，言善政有漸，如登高升遠，必用下近為始，然後致高遠也。無輕民事惟難，無輕為力役之事，必重難之乃可也。無安厥位惟危，言當常自危懼，以保其位也。慎終于始。於始慮終，於終慮始。

有言逆于汝心，必求諸道，人以言咈違汝心，必以道義求其意，勿拒逆之也。有言遜于汝志，必求諸非道。遜，順也。言順汝心，必以非道察之，勿以自臧也。

烏虖，弗慮胡獲，弗為胡成，一人元良，萬邦以貞，胡，何也。貞，正也。言常念慮道德，則得道德，念為善政，則成善政也。一人，天子也。天子有大善，則天下得正也。君罔以辯言亂舊政，利口覆國家，故特慎焉。臣罔以寵利居成功，成功不退，其志無限，故為之極以安之也。邦其永孚于休。言君臣各以其道，則國長信保於美也。

伊尹既復政厥辟，還政太甲。將告歸，乃陳戒于德，告老歸邑，陳德以戒。曰：烏虖，天難忱，命靡常，以其無常，故難信也。常厥德，保厥位，厥德匪常，九有以亡。人能常其德，則安其位，九有，諸侯也。

夏王弗克庸德，慢神虐民，言桀不能常其德，不敬神明，不恤下民。皇天弗保，言天不安桀所為。眷求一德，俾作神主，天求一德使代桀，為天地神祗之主。惟尹躬暨湯咸有一德，克享天心，受天明命。享，當也。

非天私我有商，惟天祐于一德，非天私商而王之也。祐助一德，所以王也。非商求于下民，惟民歸于一德，非商以力求民，民自歸於一德。德惟一，動罔弗吉，德二三，動罔弗凶，惟吉凶不僭在人，惟天降災祥在德。行善則吉，行惡則凶，是不差也。德一，天降之福，不一，天降之災，是在德也。

今嗣王新服厥命，惟新厥德，其命，王命也。新其德，戒勿怠也。終始惟一，時乃日新。言德行終始不衰殺，是乃日新之義也。

任官惟賢材，左右惟其人，官賢才而任之，非賢才不可任也。選左右必忠良，不忠良非其人也。其難其慎，惟和惟一。其難，無以為易也。其慎，無以輕之也。羣臣當和一心事君，政乃善也。

后非民罔使，民非后罔事，君以使民自尊，民以事君自生。無自廣以狹人，匹夫匹婦，弗獲自盡，民主罔與成厥功。上有狹人之心，則下無所自盡矣。言先盡其心，然後乃能盡其力，人君所以成功也。

高宗夢得說，小乙子也。名武丁，夢得賢相，其名曰說也。使百工營求諸野，得諸傅岩，使百官以所夢之形象經營求之於外野，得之於傅岩之溪也。曰：朝夕納誨，以輔台德。言當納諫誨直辭以輔我。

若金，用汝作礪，若濟巨川，用汝作舟楫，若歲大旱，用汝作霖雨，啓乃心，沃朕心。

若藥弗瞑眩，厥疾弗瘳，開汝心以沃我心，如服藥，必瞑眩極，其病乃除，欲其出切言以自警也。若跣弗視地，厥足用傷，跣必視地，足乃無害，言欲使為己視聽也。惟暨乃僚，罔弗同心，以匡乃辟。與汝并官，皆當倡率，無不同心，以匡正汝君也。

說復于王曰：惟木從繩則正，后從諫則聖，言木以繩直，君以諫明也。后克聖，臣弗命其承，君能受諫，則臣不待命，其承意而諫也。誰敢弗祗若王之休命。言如此，誰敢不敬順王之美命而諫也。

惟說命總百官，在冢宰之任也。乃進于王曰：烏虖，明王奉若天道，建邦設都，天有日月五星，皆有尊卑相正之法，言明王奉順此道以立國設都也。樹后王君公，承以大夫師長，言立君臣上下也。將陳為治之本，故先舉其始也。弗惟逸豫，惟以亂民。不使有位者逸豫於民上也。言立之主使治民也。

惟口起羞，惟甲胄起戎，言不可輕教令易用兵也。惟衣裳在笥，惟干戈省厥躬，言服不可加非其人，兵不可任非其才也。王惟戒茲，允茲克明，乃罔弗休。言王戒慎四惟之事，信能明，政乃無不美也。

惟治亂在庶官，所官得人則治，失人則亂也。官弗及私昵，惟其能，不加私昵，唯能是官也。爵弗及惡德，惟其賢，言非賢不爵也。慮善以動，動惟厥時。非善非時，不可動也。

有其善，喪厥善，矜其能，喪厥功，雖天子亦必讓以得之。無啓寵納侮，開寵非其人，則納侮之道也。無耻過作非。耻過誤而文之，遂成大非。

王曰：旨哉。說，乃言惟服，旨，美也。美其所言皆可服行也。乃弗良于言，予罔聞于行。汝若不善於所言，則我無聞於所行之事。

說拜稽首曰：非知之艱，行之惟艱。言知之易而行之難，以勉高宗也。

王曰：來，汝說，爾惟訓于朕志，言汝當教訓於我，使我志通達也。若作酒醴，爾惟麴孽，酒醴須麴孽以成，亦我須汝以成也。若作和羹，爾惟鹽梅。鹽醎，梅酢，羹須醎酢以和之。

說曰：王人求多聞，時惟建事，學于古訓乃有獲，王者求多聞以立事，學古訓乃有所得也。事弗師古，以克永世，匪說攸聞。事不法古訓，而以能長世，非所聞。

王曰：烏虖，說，四海之內，咸仰朕德，時乃風，風，教也。使天下皆仰我德，是汝教也。股肱惟人，良臣惟聖。手足具乃成人，有良臣乃成聖也。

昔先正保衡，作我先王，保衡，伊尹也。作，起也。正，長也。言先世長官之臣也。乃曰：予弗克俾厥后惟堯舜，其心愧耻，若撻于市，言伊尹不能使其君如堯舜，則心耻之，若見撻于市也。一夫弗獲。則曰：時予之辜，伊尹見一夫不得其所，則以為己罪也。右我烈祖，格于皇天。言以此道左右成湯，功至大天。

爾尚明保予，罔俾阿衡專美有商，汝庶幾明安我，事與伊尹同美也。惟后非賢弗乂，惟賢非后弗食，言君須賢以治，賢須君以食也。其爾克紹乃辟于先王，永綏民。能繼汝君於先王，長安民，則汝亦有保衡之功也。

說拜稽首曰：敢對揚天子之休命。受美命而稱揚之也。

武王伐殷，師渡盟津。王曰：今商王受弗敬上天，降災下民，沈湎冒色，敢行暴虐，沈湎嗜酒，冒亂女色，敢行酷暴，虐殺無辜也。罪人以族，官人以世，一人有罪，刑及父母兄弟妻子，言淫濫也。官人不以賢才而以父兄，所以政亂也。焚炙忠良，刳剔孕婦。忠良無罪，焚炙之，懷子之婦，刳剔視之，言暴虐也。

皇天震怒，惟受罔有悛心，乃夷居，弗事上帝神衹，遺厥先宗廟弗祀，悛，改也。言紂縱惡無改心，平居無故廢天地百神宗廟之祀，慢甚也。乃曰：吾有民有命，罔懲其侮，紂言吾所以有兆民，有天命故也。羣臣畏罪不争，無能止其慢心。注無也字。

同力度德，同德度義，力鈞則有德者勝，德鈞則秉義者强，揆度優劣，勝負可見。受其臣億萬，惟億萬心，人執異心，不和諧也。予有臣三千，惟一心，三千一心，言同欲也。商罪貫盈，天命誅之，予弗順天，厥罪惟鈞。紂之為惡，一以貫之，惡貫已滿，天畢其命，今不誅紂，則為逆天，與紂同罪。

天矜于民，民之所欲，天必從之，矜，憐也。言天除惡樹善，與民同也。時哉不可失。言今我伐紂，正是天人合同之時，不可違失也。

王次于河朔，次，止。羣后以師畢會。王乃徇師而誓曰：我聞吉人為善，惟日弗足，凶人為不善，亦惟日弗足。言吉人竭日以為善，凶人亦竭日以行惡者也。

今商王受，力行無度，播棄犂老，昵比罪人，鮐背之耇稱犂老，布棄，不禮敬也。昵，近也。罪人，謂天下逋逃小人也。剝喪元良，賊虐諫輔，剝，傷害也。賊，殺也。元，善之長，良，善也。以諫輔紂，紂反殺之。謂己有天命，謂敬弗足行，謂祭無益，謂暴無傷，天其以予乂民。用我治民，當除惡也。

受有億兆夷人，離心離德，平人，凡人也。雖多而執心用德不同也。予有亂臣十人，同心同德，我治理之臣雖少，而心德同也。今朕必往，百姓廩廩，若崩厥角，言民畏紂之虐，危懼不安，若崩摧其角，無所容頭也。烏虖，乃一德一心，立定厥功，惟克永世。汝同心立功，則能長世以安也。

王曰：商王受，自絕于天，結怨于民，不敬天，自絕之也。酷虐民，結怨也。斮朝涉之脛，剖賢人之心，崇信奸回，放黜師保，屛棄典刑，囚奴正士，屛棄常法而不顧也。箕子正諫而以為囚奴也。郊社弗修，宗廟弗享，作奇伎淫巧以悅婦人。

古人有言曰：撫我則后，虐我則讎，武王述古言以明義，言非唯今惡紂也。獨夫受洪惟作威，乃汝世讎，言獨夫，失君道也。大作威殺無辜，乃是汝累世讎，明不可不討也。樹德務滋，除惡務本，立德務滋長，除惡務除本，言紂為天下惡本也。肆予小子誕以爾衆士，殄殲乃讎。言欲行除惡之義，絕盡紂也。

武王與受戰于牧野。王曰：古人有言，牝鷄無晨，言無晨鳴之道。牝鷄之晨，惟家之索。索，盡也。喻婦知外事，雌代雄鳴則家盡，婦奪夫政則國亡也。

今商王受，惟婦言是用，妲己惑紂，紂信用之。乃惟四方之多罪逋逃，是崇是長，言紂棄其忠臣，而尊長逃亡罪人信用之。是信是使，是以為大夫卿士，俾暴虐于爾百姓，以奸宄于商邑，使四方罪人暴虐奸宄於都邑也。今予發惟龔行天之罰。

王來自商，至于豐，乃偃武修文，倒載干戈，示不復用也。行禮射，設庠序，修文教也。歸馬于華山之陽，放牛于桃林之野，示天下弗服。示天下不復乘用也。

王若曰：今商王為天下逋逃主，肆予東徵，陳于商郊，受率其旅若林，會于牧野，罔有敵于我師，前徒倒戈，攻于後以北，血流漂杵，壹戎衣天下大定，一著戎服而滅紂，言與衆同心，動有成功舊無功字，補之。也。

釋箕子囚，封比干墓，式商容閭，封，益舊無益字，補之，其土也。商容，賢人，紂所黜退。散鹿臺之財，發巨橋之粟，紂所積之府倉也。皆散發以賑貧民也。大賚于四海，而萬姓悅服。施舍己責，救乏賙無，所謂周有大賚也。天下皆悅仁服德也。

西旅獻獒，西旅，遠國也。貢大犬。大保乃作旅獒，用訓于王，陳貢獒之義，以訓諫也。曰：烏虖，明王慎德，四夷咸賓，言明王慎德以懷遠，故四夷皆賓服。無有遠近，畢獻方物，惟服食器用。天下萬國盡貢方土所生之物，惟可以供服食器用者，言不為耳目華侈。

王乃昭德之致于異姓之邦，無替厥服，德之所致，謂遠夷之貢也。以分賜異姓諸侯，使無廢其職也。分珤玉于伯叔之國，時庸展親，以寶玉分同姓之國，是用誠信其親親之道也。人弗易物，惟德其物。言物貴由人也。有德則物貴，無德則物賤，所貴在德也。

德盛弗狎侮，盛德必自敬，何狎易侮慢之有也。狎侮君子，罔以盡人心，以虛受人，則人盡其心矣。狎侮小人，罔以盡其力，以悅使民，民忘其勞則盡力矣。玩人喪德，玩物喪志，以人為戲弄，則喪其德矣。以器物為戲弄，則喪其志矣。弗作無益害有益，功乃成，弗貴異物賤用物，民乃足。遊觀為無益，奇巧為異物，言明王之道，以德義為益，器用為貴，所比化俗生民。

犬馬非其土生弗畜，非此土所生不畜，以不習其用。珍禽奇獸，弗育于國，皆非所用，有所損害故也。弗珤遠物，則遠人格，不侵奪其利則來服。所珤惟賢，則邇人安。寶賢任能，則近人安，近人安則遠人安矣。

烏虖，夙夜罔或弗勤，言當常勤於德。弗務細行，終累大德，輕忽小物，積害毀大，故君子慎其微也。為山九仞，功虧一簣，諭向成也。未成一簣，猶不為山，故曰功虧一簣，是以聖人乾乾日側，慎終如始也。允迪茲，生民保厥居，惟乃世王。言其能信蹈行此誡，則生民安其居，天子乃世世王天下也。武王雖聖，猶設此誡，况其非聖，可以無誡乎。其不免於過則亦宜矣。

王若曰：小子封，封，康叔名。惟乃丕顯考文王，克明德慎罰，弗敢侮鰥寡，庸庸祗祗，威威顯民，惠恤窮民，不慢鰥夫寡婦，用可用，敬可敬，刑可刑，明此道以示民也。天乃大命文王殪戎殷，誕受厥命。天美文王，乃大命之殺兵殷，大受其王命。

往盡乃心，無康好逸豫，往當盡汝心為政，無自安好逸豫也。我聞曰：怨弗在大，亦弗在小，惠弗惠，懋弗懋，不在大，起於小也。不在小，小至於大也。言怨不可為，故當使不順者順，不勉者勉也。若保赤子，惟民其康乂。愛養民如赤子，不失其欲，惟民其皆安治也。

非汝封刑人殺人，言得刑殺人也。無或刑人殺人，無以得刑殺人而有妄刑殺也。非汝封劓刵人，劓，截鼻也。刵，截耳也。無或劓刵人。所以舉輕刑以戒，為人輕行之也。

王曰：封，元惡大憝，矧惟弗孝弗友，言人之罪惡，莫大於不孝不友。乃其速由文王作罰，刑茲無赦，言當亦速用文王所作違教之罰，刑此無得赦也。敬哉。無作怨，勿用非謀非彝，言當修己以敬，無為可怨之事，勿用非善之謀，非常之法。小子封，惟命弗于常。當念天命之不於常也。行善則得之，行惡則失之。

王若曰：乃穆考文王，誥庶邦御事。朝夕曰：祀茲酒，文王所告衆國治事吏，朝夕敕之，唯祭祀而用此酒，不常飲也。曰小大邦用喪，亦罔非酒惟辜，於小大之國所用喪，無不以酒為罪也。飲惟祀，德將無醉。飲酒惟當因祭祀，以德自將，無至醉。

在昔殷先哲王，惟御事，弗敢自暇自逸，惟殷御治事之臣，不敢自寬暇自逸豫。矧曰：其敢崇飲，崇，聚也。自逸暇猶不敢，况敢聚會飲酒乎。弗惟弗敢，亦弗暇。非徒不敢，志在助君敬法，亦不暇飲。

在今後嗣王酣身，嗣王，紂也。酣樂其身，不憂政也。惟荒腆于酒，弗惟自息，言紂大厚於酒，晝夜不念自息。庶羣嗜酒，腥聞在上，故天降喪于殷，紂衆羣臣用酒耽荒，腥穢聞在天，故下喪亡於殷也。天非虐，惟人自速辜。言凡為天所亡，天非虐人，惟人所行惡自召罪。

古人有言曰：人無于水鑒，當于民鑒，古賢聖有言，人無於水鑒，當於民鑑也。視水見己形，視民行事見吉凶。今惟殷墜命，我其可弗大鑑。今惟殷紂無道，墜失天命，我其可不大視為戒也。

周公作無逸，中人之性好逸豫，成王即政，恐其逸豫，故以所戒名篇。周公曰：烏虖，君子所其無逸，歎美君子之道，所在念德，其無逸豫也。君子且猶然，况王者乎。先知稼穡之艱難，乃逸，則知小人之依。稼穡農夫之艱難事，先知之，乃謀逸豫，則知小民所依怙。

我聞曰：昔在殷王中宗，大戊也。治民祗懼，弗敢荒寧，為政敬，身畏懼，不敢荒怠自安。享國七十有五年，以敬畏之故，得壽考之福也。其在高宗，嘉靖殷邦，至于小大，無時或怨，善謀殷國，至於小大之政，民無時有怨也。享國五十有九年，其在祖甲，湯孫太甲。爰知小人之依，能保惠于庶民，弗侮鰥寡，知小人以所依，依仁政也。故能安順於衆民，不敢侮慢惸獨也。享國三十有三年。

自時厥後，立王生則逸，從是三王，各承其後而立者，生則逸豫無法度也。弗知稼穡之艱難，弗聞小人之勞，惟耽樂之從，過樂謂之耽，惟耽樂之從，言荒淫。亦罔或克壽，以耽樂之故，無有能壽者也。或十年，或七八年，或四三年。高者十年，下者三年，言逸樂之損壽也。

惟我周大王，王季，克自抑畏，大王，周公曾祖，王季即祖也。言皆能以義自抑，畏敬天命也。文王卑服，文王節儉，卑其衣服。自朝至于日中昃，弗皇暇食，用咸和萬民，從朝至日昳不暇食，思慮政事，用皆協和萬民者也。厥享國五十年。

自殷王中宗，及我周文王，茲四人迪哲，言此四人皆蹈智明德以臨下也。厥或告之曰：小人怨汝詈汝，則皇自敬德。其有告之言小人怨詈者，則大自敬德，增修善政也。

此厥弗聽，人乃或譸張為幻。曰：小人怨汝詈汝，則信之，此其不聽中正之君，有人誑惑之，言小人怨憾詈汝，則信受之也。亂罰無罪，殺無辜，怨有同是叢于厥身。信讒含怒，罰殺無罪，則天下同怨讎之，叢聚於其身也。

烏虖，嗣王其監于茲。視此亂罰之禍以為戒也。

蔡叔既没，以罪放而卒也。王命蔡仲踐諸侯位，王，成王也。父卒命子，罪不相及。王若曰：小子胡，胡，仲名也。皇天無親，惟德是輔，民心無常，惟惠之懷，天之於人，無有親疏，惟有德者則輔佐之，民心於上無有常主，惟愛己者則歸往之。為善弗同，同歸於治，為惡弗同，同歸於亂，爾其戒哉。

慎厥初，惟其終，康濟小民，率自中，無作聰明亂舊章，汝為政當安小民之業，循用大中之道，無敢為小聰明，作異辯，以變亂舊典文章也。詳乃視聽，罔以側言改厥度，則予一人汝嘉，詳審汝視聽，非禮義勿視聽也。無以邪巧之言，易其常度，必斷之以義，則我一人善汝矣。小子胡，汝往哉。無荒棄朕命。汝往之國，無廢我命，欲其終身奉行之。

王若曰：猷告爾四國多方，順大道，告四方。惟聖罔念作狂，惟狂克念作聖，惟聖人無念於善，則為狂人，惟狂人能念善，則為聖人，言桀紂非實狂愚，以不念善故滅亡也。自作不和，爾惟和哉。爾室弗睦，爾惟和哉。爾邑克明，爾惟克勤乃事。大小衆官，自為不和，汝有方多士當和之哉。汝親近室家不睦，汝亦當和之，汝邑中能明，是汝惟能勤職事也。

周公戒于王曰：文王罔攸兼于庶言，庶獄，庶慎，惟有司之牧夫，文王無所兼知於毀譽衆言，及衆刑獄，衆所當慎之事，惟慎擇有司牧夫而已，勞於求才，逸於任賢。是訓用違，庶獄庶慎，文王罔敢知于茲，是萬民順法，用違法，衆獄衆慎之事，文王一無敢自知於此，委任賢能而已也。武王率惟敉功，弗敢替厥義德。武王循惟文王撫安天下之功，不敢廢其義德，奉遵父道也。

孺子王矣。稚子今已為王矣。不可不勤法祖考也。繼自今文子文孫，其勿誤于庶獄庶慎，惟正是乂之。文子文孫，文王之子孫也。從今以往，惟以正是之道治衆獄衆慎，其勿誤也。

王曰：若昔大猷，制治于未亂，保邦于未危。言當順古大道，制治安國，必於未亂未危之前思患豫防之。

曰：唐虞稽古，建官惟百，內有百揆四岳，外有州牧侯伯，道堯舜考古以建百官，上下相維，內外咸治也。庶政惟和，萬國咸寧，官職有序，故衆政惟和，萬國皆安，所以為至治也。夏商官倍，亦克用乂，禹湯建官二百，亦能用治，言不及唐虞之清要也。明王立政，弗惟其官，惟其人。言聖帝明王立政修教也。不惟多其官，惟在得其人也。

立太師，太傅，太保，茲惟三公，論道經邦，燮理陰陽，師，天子所師法，傅，傅相天子，保，保安天子於德義者也。此惟三公之任，佐王論道，以經緯國事，和理陰陽也。官弗必備，唯其人。三公之官，不必備員，惟其人有德乃處之也。

少師，少傅，少保，曰三孤，孤，特也。卑於公，尊於卿，特置此三人也。貳公弘化，寅亮天地，弼予一人，副貳三公弘大道化，敬信天地之教，輔我一人之治，孤，特也。卑於公，尊於卿，特置此三人也。貳公弘化，寅亮天地，弼予一人，副貳三公弘大道化，敬信天地之教，輔我一人之治，孤，特也。卑於公，尊於卿，特置此三人也。貳公弘化，寅亮天地，弼予一人，副貳三公弘大道化，敬信天地之教，輔我一人之治，孤，特也。卑於公，尊於卿，特置此三人也。貳公弘化，寅亮天地，弼予一人，副貳三公弘大道化，敬信天地之教，輔我一人之治。孤，特也。卑於公，尊於卿，特置此三人也。貳公弘化，寅亮天地，弼予一人，副貳三公弘大道化，敬信天地之教，輔我一人之治，孤，特也。卑於公，尊於卿，特置此三人也。貳公弘化，寅亮天地，弼予一人，副貳三公弘大道化，敬信天地之教，輔我一人之治，孤，特也。卑於公，尊於卿，特置此三人也。貳公弘化，寅亮天地，弼予一人，副貳三公弘大道化，敬信天地之教，輔我一人之治，孤，特也。卑於公，尊於卿，特置此三人也。貳公弘化，寅亮天地，弼予一人，副貳三公弘大道化，敬信天地之教，輔我一人之治。

冢宰掌邦治，統百官，均四海，天官卿稱太宰，主國政治，統理百官，均平四海之內邦國，言任大。司徒掌邦教，敷五典，擾兆民。地官卿，主國教化，布五常之教，安和天下衆民，使小大協睦也。

宗伯掌邦禮，治神人，和上下，春官卿，主宗廟天地神祗人鬼之事，及國之五禮，以和上下尊卑等列也。司馬掌邦政，統六師，平邦國。夏官卿，主戎馬之事，掌國徵伐，統正六軍，平治王邦四方之亂也。

司寇掌邦禁，詰奸慝，刑暴亂，秋官卿，主寇賊，法禁治奸惡，刑疆暴作亂者也。司空掌邦土，居四民，時地利。冬官卿，主國空土，以居士農工商四民，使順天時，分地利，授之土。

六卿分職，各帥其屬，以倡九牧，阜成兆民。六卿各率其屬官大夫士治其所分之職，以倡導九州之牧伯為政，大成兆民之性命，皆能其官，則政治矣。

王曰：烏虖，凡我有官君子，欽乃攸司，慎乃出令，令出惟行，弗惟反。有官君子，大夫以上也。歎而戒之，使敬所司，慎出令，從政之本也。令出必惟行之，不惟反改，二三其令，亂之道也。

以公滅私，民其允懷，從政以公平滅私情，則民其信歸之。學古入官，議事以制，政乃弗迷，言當先學古訓，然後入官治政，凡制事必以古義議度終始，政乃不迷錯也。其爾典常作師，無以利口亂厥官，其汝為政，當以舊典常故事為師法，無以利口辯佞亂其官也。弗學牆面，莅事惟煩。人而不學，其猶正牆面而立，臨政事必煩矣。

戒爾卿士，功崇惟志，業廣惟勤，此戒凡有官位，但言卿士，舉其掌事者也。功高由志，業廣由勤也。位弗期驕，禄弗期侈，貴不與驕期而驕自至，富不與侈期而侈自來，驕侈以行，己所以速亡也。恭儉惟德，無載爾僞，言當恭儉，惟以立德，無行奸僞也。作德，心逸日休，作僞，心勞日拙。為德，直道而行，於心逸豫，而名日美，為僞，飾巧百端，於心勞苦，而事日拙，不可為之也。

居寵思危，罔弗惟畏，弗畏入畏。言雖居貴寵，當常思危懼，無所不畏，若乃不畏，則入不可畏之刑。

推賢讓能，庶官乃和，賢能相讓，俊乂在官，所以和諧也。舉能其官，惟爾之能，稱匪其人，惟爾弗任。所舉能修其官，惟亦汝之功能也。舉非其人，惟亦汝之不勝其任也。

王曰：烏虖，三事暨大夫，敬爾有官，亂爾有政，難而敕公卿以下，各敬居汝所有之官，治汝所有之職也。以右乃辟，永康兆民，萬邦惟無斁。言當敬治官政，以助汝君長安天下兆民，則天下萬國惟乃無厭我周德也。

周公既殁，命君陳分正東郊成周，成王重周公所營，故命陳分居，正東郊成周之邑。王若曰：君陳。我聞曰：至治馨香，感于神明，黍稷非馨，明德惟馨。所聞上古聖賢之言也。政治之至者，芬芳馨氣，動於神明，所謂芬芳，非黍稷之氣，乃明德之馨，厲之以德也。

凡人未見聖，若弗克見，既見聖，亦弗克由聖。此言凡人有初無終也。未見聖道，如不能得見，已見聖道，亦不能用之，所以無成也。爾其戒哉。

爾惟風，下民惟草，汝戒勿為凡人之行也。民從上教而變，猶草應風而偃，不可不慎也。無依勢作威，無倚法以削，無乘勢位作威民上，無倚法制以行刻削之政。寬而有制，從容以和。寬不失制，動不失和，德教之治也。

殷民在辟，予曰辟，爾惟勿辟，予曰宥，爾惟勿宥，惟厥中，殷民有罪在刑法者，我曰刑之，汝勿刑也。我曰赦宥，汝勿宥也。惟其當以中正平理斷也。無弗若于汝政，弗化于汝訓，辟以止辟，乃辟。有不順於汝政，不變於汝教，刑之而懲止犯刑者，乃刑之也。

爾無忿疾于頑，無求備于一人。人有頑囂不喻，汝當訓之，無忿怒疾之，使人當器之，無責備於一夫也。

王，王舊作命。改之曰：烏虖，父師，畢公代周公為大師，為東伯，命之代君陳也。政貴有恒，辭尚體要，弗惟好異，政以仁義為常，辭以體實為要，故貴尚之，若異於先王，君子不好也。商俗靡靡，利口惟賢，餘風未殄，公其念哉。紂以靡靡利口為賢，覆亡國家，今殷民利口，餘風未絕，公其念絕之也。

我聞曰：世禄之家，鮮克由禮，以蕩陵德，實悖天道，世有禄位而無禮教，少不以放蕩陵邈有德者，如此，實亂天道也。獘化奢麗，萬世同流，言弊俗相化，車服奢麗，雖相去萬世，若同一流者也。茲殷庶士，驕淫矜侉，將由惡終，閑之惟艱，言殷士驕恣過制，矜其所能，以自侉大，將用惡自終，以禮禦其心惟難也。惟周公克慎厥始，惟君陳克和厥中，惟公克成厥終，周公遷殷頑民以消亂階，能慎其始也。君陳弘周公之訓，能和其中也。畢公闡二公之烈，能成其終也。欽若先王成烈，以休于前政。敬順文武成業，以美於前人之政，所以勉畢公。

穆王命君牙作周大司徒，穆王，昭王子也。王若曰：烏虖，惟乃祖乃父，世篤忠貞，服勞王家，厥有成績，紀于大常。言汝父祖世厚忠貞，服事勤勞王家，其有成功見紀録，書於王之大常，以表顯之也。

惟予小子，嗣守文，武，成，康遺緒，亦惟先王之臣，克左右亂四方，惟我小子，繼守先王遺業，亦惟父祖之臣，能佐助我治四方，言己無所能也。心之憂危，若蹈虎尾，涉于春冰。言祖業之大，己才之弱，故心懷危懼也。虎噬畏噬，春冰畏陷，危懼之甚也。

今命爾予翊，作股肱心膂，今命汝為我輔翊股肱心體之臣，言委任之也。爾身克正，罔敢弗正，民心罔中，惟爾之中。言汝身能正，則下無敢不正，民心無中，從女取中，必當正身，示民以中正之道。

夏暑雨，小民惟曰怨咨，夏月暑雨，天之常道，小民惟怨歎咨嗟，言心無中正也。冬祁寒，小民亦惟曰怨咨，厥惟艱哉。思其艱以圖其易，民乃寧。天不可怨，民猶怨嗟，治民其惟艱哉。當思慮其艱以謀其易，民乃安。

王若曰：伯冏，昔在文，武，聰明齊聖，小大之臣，咸懷忠良，聰明，聽視遠也。齊，通無滯礙也。臣雖官有尊卑，無不忠良。其侍御僕從，罔匪正人，給侍進御，僕從從官，官雖微，無不用中正之人。以旦夕承弼厥辟，出入起居，罔有弗欽，小臣皆良，僕從皆正，以旦夕承輔其君，故君出入起居，無有不敬。發號施令，罔有弗臧，下民祗若，萬邦咸休。言文武發號施令，無有不善，下民敬順其命，萬國皆美其化也。

惟予一人無良，實賴左右前後有位之士，匡其弗及，惟我一人無善，實恃左右前後有職位之士，匡正其不及，言此責羣臣正己者也。繩諐糾謬，格其非心，俾克紹先烈。言恃左右之臣，彈正過誤，檢其非妄之心，使能繼先王之功業也。

今予命汝作大僕正，正于羣僕侍御之臣，欲其教正羣僕無敢佞僞也。懋乃后德，交修弗逮，言侍御之臣，無小大親疏，皆當勉汝君為德，更代修進其所不逮也。慎簡乃僚，無以巧言令色便辟側媚，其惟吉士。當謹慎簡選汝僚屬侍臣，無得用巧言無實，令色無質，便辟足恭，側媚詔諛之人，其惟皆吉良正士也。

僕臣正，厥后克正，僕臣諛，厥后自聖，言僕臣皆正，則其君乃能正，僕臣詔諛，則其君乃自謂聖。后德惟臣，弗德惟臣，君之有德，惟臣成之，君之無德，惟誤之，言君所行善惡，專在左右也。爾無昵于憸人，充耳目之官，迪上以非先王之典。汝無親近憸利小子之人，充備侍從，在視聽之官，導君上以非先王之法也。

王曰：鳴呼，伯父伯兄，仲叔季弟，幼子童孫，皆聽朕言，皆王同姓有父兄弟子孫列者也。爾尚敬逆天命，以奉我一人，雖畏勿畏，雖休勿休，汝當庶幾敬逆天命，以奉我一人之戒，行事雖見畏，勿自謂可敬畏，雖見美，勿自謂有德美。惟敬五刑，以成三德，一人有慶，兆民賴之。先戒以勞謙之德，次教以惟敬五刑，所以成剛柔正直之三德也。天子有善，則兆民賴之。

王曰：吁，來，有邦有土，告爾祥刑，吁，歎也。有國有土，諸侯也。告汝以善用刑之道也。在今爾安百姓，何擇非人，何敬非刑。在今汝安百官兆民之道，當何所擇，非惟吉人乎。當何所敬，非惟五刑乎。

兩造具備，師聽五辭，兩，謂囚證也。造，至也。兩至具備，則衆獄官共聽其入五刑之辭也。五辭簡孚，正于五刑，五辭簡核，信有罪驗，則正之於五刑也。五刑不簡，正于五罰，不簡核，謂不應五刑，當出金贖罪也。五罰弗服，正于五過。不服，不應罰也。正於五過，從赦免也。

五刑之疑有赦，五罰之疑有赦，刑疑赦，從罰，罰疑赦，從免。刑罰世輕世重，惟齊非齊。言刑罰隨世輕重也。刑新國用輕典，刑亂國用重典，刑平國用中典，凡刑所以齊非齊。

非佞折獄，惟良折獄，罔非在中，非口才可以斷獄，惟平良可以斷獄，無非在中正也。哀敬折獄，咸庶中正，當矜下民之犯法，敬斷獄之害人，皆庶幾必得中正之道也。其刑其罰，其審克之。其所刑，其所罰，其當審能之，無失中也。

