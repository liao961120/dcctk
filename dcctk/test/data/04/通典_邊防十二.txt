北狄三

*烏桓

烏桓者，本東胡也。漢初，匈奴冒頓滅其國，餘類保烏桓山，因以為號。俗與匈奴多同，其異者，怒則殺父兄，而終不害其母，以母有族類，父兄無相讎報故也。以己為種，無復報者故也。其有勇健能理決鬥訟者，推為大人，無代業相繼。邑落各有小帥，數百千落自為一部。大人有所召呼，則刻木為信。氏姓無常，以大人健者名字為姓。其嫁娶先私通，掠將女或半歲百日，然後遣媒人送馬牛羊，以為聘幣。婿隨妻至家，無尊卑，朝朝拜之，而不拜其父母。為妻家僕役一二年閒，妻家乃更厚遣送女，居處財物，一皆為辦。計謀從用婦人，唯鬥戰之事乃自決之。父子男女，相對踞蹲，髡頭為輕便。婦人至嫁時乃養髮，分為髻，著句決，飾以金碧，猶中國有簂步搖也。簂字或為幗，婦人首飾。釋名云：「皇后首飾上有垂珠，步則搖也。」簂，古陌反。婦人能刺韋作文繡，織氀毼。氀毼，罽也。氀，力於反。毼，胡達反。男子能作弓矢鞍勒，勒，馬銜也。鍛金鐵為兵器。其土地宜穄及東牆，東牆似蓬草，實如穄子，至十月而熟，能作白酒，而不知作麴，麴米常仰中國。有病，以艾灸，或燒石自熨，燒地臥上，或隨病痛處，以刀決脈出血，及祝天地山川之神，無鍼藥。俗貴兵死，有哭泣之哀，至葬則歌舞相送。肥養一犬，以綵繩嬰牽，并取死者所乘馬、衣物，皆燒而送之，言以屬累犬，屬累猶付託也。屬，之欲反。累，力瑞反。使護死者神靈歸赤山。赤山在遼東西北數千里，如中國人死者魂神歸岱山也。博物志曰：「泰山，天帝孫也，主召人魂。東方萬物始，故知人生命也。」敬鬼神，祠天地日月星辰山川及先大人有健名者，祠用牛羊，畢皆燒之。飲食必先祭。若相賊殺者，令部落自相報，不止，詣大人告之，聽出牛馬羊以贖死命，乃止。

烏桓自為冒頓所破，眾遂孤弱，常臣服匈奴。漢武帝遣霍去病擊破匈奴左地，因徙烏桓於上谷、漁陽、右北平、遼西、遼東五郡塞外，今媯川、范陽以東至安東，是漢五郡也。為漢伺察匈奴動靜。其大人歲一朝見，於是始置護烏桓校尉監領之，使不得與匈奴交通。後漸強盛。

至後漢建武中，抄擊匈奴，匈奴轉北徙數千里，漠南地空，帝乃以幣帛賂遺之。二十五年，大人郝旦等九百餘人詣闕朝貢，於是封其渠帥為侯王君長者八十一人，皆居塞內，布於緣邊諸郡。時司徒掾班彪上言：「烏桓天性輕黠，好為寇賊，若久放縱而無總領者，必復侵掠居人。臣愚以為宜復烏桓校尉，誠有益於附集，省國家之邊慮。」帝從之。於是始復置校尉於上谷寧城。在今媯川郡懷戎縣西北，俗名西吐绗城。至桓帝末，或降或叛。

靈帝初，烏桓漸盛。上谷有難樓者，眾九千餘落，遼西今柳城郡有丘力居者，眾五千餘落，皆自稱王；又遼東蘇僕延，眾千餘落，自稱峭七笑反王；右北平今北平郡烏延，眾八百餘落，自稱汗魯王：並勇健而多計策。中平四年，前中山太守張純中山今博陵郡叛，入丘力居眾中，自稱彌天安定王，遂為諸郡烏桓元帥，寇掠幽、冀、青、今北海、濟南、平原、樂安郡地。徐今彭城、琅邪郡地。四州。五年，劉虞為幽州牧，虞購募斬純首，北州乃定。

自匈奴衰弱，而烏桓轉盛。獻帝初平中，丘力居死，從子蹋頓有武略，代立，總攝三王部，眾皆從其號令，邊長老皆比之冒頓，以雄北方。建安初，冀州牧袁紹與前將軍公孫瓚相持不決，蹋頓遣使詣紹求和親，遂遣兵助紹擊瓚，破之。紹矯制賜蹋頓、難樓、蘇僕延、烏延等，皆授以單于印綬。建安十二年，曹公自征烏桓，大破蹋頓於柳城，獲首虜二十餘萬人，其餘眾萬餘落，悉徙居中國為齊人。西晉王浚為幽州牧，有烏桓單于審登，前燕慕容俊時，有烏桓單于薛雲，後燕慕容盛時，有烏桓渠帥莫賀咄科绗，並其別種，然而微弱不足云矣。

*鮮卑

鮮卑，亦東胡之支也，別依鮮卑山，因號焉。今在柳城郡界。其言語習俗與烏桓同，唯婚姻先髡頭，以季春月大會饒樂水上，今在柳城郡界。然後配合。其獸異於中國者，有野馬、原羊、角端牛，以角為弓，代謂角端弓者也。郭璞注爾雅曰：「原羊似吳羊而角大，出西方。」前漢書音義曰：「角端似牛，角可為弓。」又貂、豽、鼲子，皮毛柔軟，豽音女滑反。鼲音胡昆反。貂鼲並鼠屬，豽蜼屬。故天下以為名裘。

漢初亦為冒頓所破，遠竄遼東塞外，與烏桓相接，未嘗通中國。至後漢光武建武二十一年，鮮卑與匈奴入遼東，遼東太守祭肜擊破之，斬獲殆盡。三十年，鮮卑大人於仇賁等率種人朝賀，帝封於仇賁為王。於是鮮卑燉煌、酒泉以東邑落大人，皆詣遼東受賞賜，青徐二州給錢歲二億七千萬以為常。

和帝永元中，大將軍竇憲遣右校尉耿夔擊匈奴，北單于遁走，留者尚十餘萬落，鮮卑因此徙據其地而有其人，由此漸盛。安帝永初中，鮮卑大人燕荔陽朝賀，鄧太后令止烏桓校尉所居寧城下，因築南北兩部質館。築館以受降質也。鮮卑邑落百二十部，各遣入質。是後或降或叛，邊人歲苦其害。漢雖時有剋獲，而不補所費。

桓帝時，鮮卑檀石槐者，部落畏服，遂推為大人。檀石槐乃立庭於彈汗山歠仇水，歠，昌悅反。去高柳北三百餘里，今馬邑郡界。兵馬甚盛，東西部大人皆歸焉。因南抄緣邊，北折丁零，東卻夫餘，西擊烏孫，盡據匈奴故地，東西萬四千餘里，南北七千餘里，網羅山川水澤鹽池。分其地為三部，東接夫餘、濊貊二十餘邑為東部，從右北平以西至上谷十餘邑為中部，從上谷以西至燉煌接烏孫二十餘邑為西部，各置大人主之。

靈帝初，幽、并、涼三州緣邊諸郡無歲不被寇掠。熹平六年，鮮卑寇三邊。烏桓校尉夏育上言：「鮮卑寇邊，自春以來，三十餘發。請徵幽州諸郡兵出塞擊之，一冬二春，必能擒滅。」召百官議。中郎蔡邕上議曰：「自匈奴北遁，鮮卑強盛，據其故地，稱兵十萬，加以關塞不嚴，禁網多漏，精金良鐵，皆為賊有，漢人逋逃，為之謀主。夫邊垂之患，手足之蚧搔，中國之困，跄背之瘭疽也。蚧音介。搔，新到反。埤蒼曰：「瘭音必燒反。」杜氏注左傳曰：「疽，惡瘡也。」方今郡縣盜賊尚不能禁，況醜虜而可服乎！昔高祖忍平城之恥，呂后棄慢書之詬，方之於今，何者為甚？天設沙漠，秦築長城，漢起塞垣，所以別內外、異殊俗也。苟無蹙國內侮之患則可矣，豈與蟲蟻狡寇計爭往來哉！雖或破之，豈可殄盡，而方令本朝為之旰食乎？夫卹人救急，雖成郡列縣，尚猶棄之，況障塞之外，未嘗為人居者乎！備邊之術，李牧善其宜，保塞之論，嚴尤申其要，遺業猶在，文章尚存，循二子之策，守先帝之規，臣曰可矣。」帝不從。遂遣育等三萬騎，三道並出其塞二千餘里。檀石槐命三部大人各率眾逆戰，育等大敗奔還，死者十七八。

後種眾日多，田畜射獵不足給食，檀石槐乃自徇行，見烏侯秦水廣從子容反數百里，停不流，其中有魚，不能得之。聞倭人善網捕，於是擊倭國，得千餘家，徙置秦水上，令捕魚以助糧食。至晉猶有數百戶。

光和中，魁頭與從父弟騫曼俱檀石槐之孫。爭國，眾遂離散。自檀石槐後，諸大人遂代相傳襲。魁頭死，弟步度根代立，中兄扶羅韓亦別擁眾數萬人。

魏文帝初，步度根遣使獻馬，帝拜為王。後數與軻比能更相攻擊，步度根部眾稍弱，將其眾萬餘落保太原、雁門郡。後一心守邊，不為寇害，而軻比能眾遂強盛。至明帝，務欲綏和戎狄，以息征伐，羈縻兩部而已。其後步度根竟為比能所殺也。

*軻比能

軻比能本小種鮮卑，以勇健，斷法平端，不貪財物，眾推以為大人。部落近塞，自袁紹據河北，中國人多亡叛歸之，教作兵器鎧楯，頗學文字。故其勒御部眾，擬則中國，出入弋獵，建旌麾，以鼓節為進退。比能眾遂強盛，控弦十餘萬騎，餘部大人皆敬憚之，然猶未能及檀石槐也。至青龍元年，比能誘說步度根，使叛并州。其後幽州刺史王雄遣勇士韓龍刺殺比能，更立其弟素利、彌加、厥機皆為大人，在遼西、右北平、漁陽塞外，道遠初不為邊患，其種眾多於比能也。其後諸子爭立，眾離散，諸部大人慕容、拓跋更盛焉。

*宇文莫槐

宇文莫槐出於遼東塞外，代為東部大人。晉史謂之鮮卑。後魏史云「其先匈奴南單于之遠屬」。又按後周書云：「出自炎帝，為黃帝所滅，子孫逃漠北，鮮卑奉以為主。」今考諸家所說，其鮮卑之別部。其語與鮮卑頗異。人皆翦髮而留其頂上，以為首飾，長過數寸則截短之。婦人被長襦，及足，而無裳焉。後姪孫莫廆立，廆，胡罪反。部眾強盛，自稱單于塞外，諸部咸畏憚之。先得玉璽三紐，自言為天所相，俗謂天曰宇，故自號宇文。至孫乞得龜，為慕容廆所敗。別部人逸豆歸殺乞得龜而自立，又為慕容皝所敗，皝徙其部眾五千餘落於昌黎，自是散滅矣。後周宇文氏源出於此。

*徒河段

徒河段日陸眷出於遼西，因亂被賣為漁陽烏桓大人庫辱官家奴。諸大人集會幽州，皆持唾壺，唯庫辱官獨無，乃唾日陸眷口中。日陸眷含出因咽之，西向拜天曰：「願使主君之智慧祿相盡移入我腹中。」其後漁陽大饑，庫辱官以日陸眷為健，使將人眾詣遼西逐食，遂招誘亡叛，以至強盛。日陸眷死，後至姪務勿塵，有遼西之地，而臣於晉。其所統三萬餘家，控弦四五萬騎。封務勿塵為遼西公，假大單于印綬。後就陸眷立，勿塵之子。與弟匹磾、都泥反。從弟末波等率騎圍石勒於襄國，為勒所破，擒末波而捨之，就陸眷遂攝軍而還，不復報，歸於遼西。就陸眷死，末波自稱幽州刺史。末波死，國人立日陸眷弟護遼為主，後為慕容皝所殺。其弟鬱蘭奔石季龍，以所從鮮卑五千人配之，使屯令支。今北平郡盧龍縣即其地。及冉閔之亂，段龕鬱蘭之子。龕音堪。率眾南移，遂據齊地。慕容俊使弟恪帥眾伐龕於廣固，今北海郡城。執龕，殺之，坑其徒三千餘人。

*慕容氏

慕容氏，亦東胡之後，別部鮮卑也。晉史云：「有熊氏之苗裔，因山為號。」魏初渠帥有莫護跋，率諸部入居遼西，後從司馬宣王討公孫淵有功，拜率義王，始建國於棘城之北。今柳城郡之地。時燕代多冠步搖冠，護跋見而好之，乃斂髮襲冠，諸部因呼之為「步搖」，其後音訛，遂為「慕容」焉。或云慕二儀之德，繼三光之容，遂以慕容為氏。至孫涉歸，魏封為鮮卑單于，遷居遼東，於是漸慕華夏之風矣。

涉歸有子二人，長曰吐谷渾，西遷河湟之閒；今安鄉郡西平縣地。次曰廆，有命世才略。晉太康十年，又遷於徒河之青山。今柳城郡界。廆以大棘城即帝顓頊之墟，元康四年乃移居之，教以農桑，法制同於中國。永嘉初，廆自稱鮮卑大單于。因晉亂，招撫華夷，刑政修明，流亡歸之甚眾，乃立郡統之，冀州人為冀陽郡，荊河州人為成周郡，青州人為營丘郡，并州人為唐國郡。徵辟儒生，以為參佐，而奉晉室朝貢，臣禮不闕。

至皝嗣，廆之子。雄毅多權略，日以強盛，遂自稱燕王，遣使於東晉，請受朝命，許之。後遷都於柳城，俊、暐即其子孫也。其後國號燕，具晉史載記。

*拓跋氏

拓跋氏亦東胡之後，別部鮮卑也。後魏史云：「出自黃帝子昌意之少子，愛封北土，亦因鮮卑山以為號。」宋齊二史又云「漢降將李陵之後」。或云黃帝之苗胤，以黃帝土德，謂土為拓，后為跋，故以為氏。其裔始均仕堯時，逐女魃於弱水北，人賴其勳，舜命為田祖。歷三代至秦，不交南夏，是以載籍無聞。六十七代裔孫屯，統國三十六，大姓九十九。其後至詰汾，嘗田於山澤，欻見輜軿自天而下，見美婦人，自稱天女，曰天命相偶。明日請還，期明年復會於此。及期，至先田處，果見天女，以所生男授詰汾曰「此是君之子」，即力微也。力微立，諸部大人悉服，控弦之士二十餘萬，遷於定襄之盛樂。子祿官立，分國為三部：一居上谷北，濡源西，，東接宇文部，自統之；一居代郡之參合陂北，在今馬邑郡。兄子猗闻統之；一居定襄之盛樂故城，亦在今馬邑郡。使猗闻弟猗盧統之。後晉封為代王，置官屬，始出并州，遷雜胡北徙雲中、五原、朔方，又西渡河，擊匈奴、烏桓諸部。自杏城以北八十里今中部郡之西迄長城原，夾道碣石，與晉分界。長城原，在今洛交郡三川縣。姪孫什翼犍始建年號，分置百官。至其孫珪，即後魏道武帝也。

宋文帝元嘉中，每歲為後魏侵境，飭朝臣博議。何承天論曰：

臣以安邊之計，備在史冊，李牧言其端，嚴尤申其要，大略舉矣。曹、孫之霸，才均智侔，江淮之閒，不居者數百里。魏捨合肥，退保新城，合肥今廬江郡縣。新城在縣西三十里。吳城江陵，移入南岸，濡須之戍，家停羡溪。濡須在今歷陽郡西南百八十里，羡溪在其東三十里。及襄陽之屯，民居星散，晉宣王謂宜徙沔南，以實水北，曹爽不用，果亡沮中，沮中，即今襄陽南沮水左右地。此皆前代之殷監也。何者？斥候之郊，非畜牧之所；轉戰之地，非耕桑之邑。故堅壁清野，以禦其來，整甲繕兵，以乘其弊。雖時有通否，而勢有強弱，保人全境，不出此塗。約而言之，大歸有四：一曰移遠就近，二曰浚復城隍，三曰纂偶車牛，四曰計丁課仗。

狡虜之性，食肉衣皮，以馳騁為容儀，以燎獵為南畝，非有車輿之安，宮室之衛，櫛風沐雨，不以為勞，露宿莽寢，實惟其性。焱騎蟻聚，輕兵鳥集，踐蹂禾稼，焚爇閭井，雖邊將多略，未審何以禦之。若盛師連屯，廢農必眾，奔馳起役，赴機必遲，散金開賞，費損必大，換土客戍，怨曠必繁。孰若因人所居，並修農戰，無動眾之勞，有捍衛之實，其為利害，懮劣相懸也。

一曰移遠就近，以實內地。今青兗舊人，及冀州新附，在界首者二三萬家，此寇之資也。悉可內徙，青州人宋青州今北海郡。移東萊、平昌、北海諸郡，兗州、冀州人宋兗州今魯郡瑕丘縣，冀州今濟南郡歷陽縣。移泰山以南，南至下邳，今臨淮郡縣是。左洙右沂，田良野沃，西阻蘭陵，今琅邪郡承縣界。北阨大峴，今琅邪郡沂水縣北。四塞之內，其險足固。人性重遷，闇於圖始，無虞之時，埙生咨怨。今新被抄掠，餘懼未息，若曉示安危，居以樂土，宜歌忭就路，視遷如歸。

二曰浚復城隍，以增阻防。古之城池，處處皆有，今雖頹毀，猶可修理。粗計戶數，量其所容，新徙之家，悉著城內，假其經用，為之閭伍，納稼築場，還在一處。婦子守家，長吏為帥，丁夫匹婦，春夏佃牧，秋冬入保。寇至之時，一城千室，堪戰之士，不下二千，其餘羸弱，猶能登陴鼓譟。十則圍之，兵家舊說，戰士二千，足抗群虜二萬矣。

三曰纂偶車牛，以飭戎械。計千家之資，不下五百耦牛，為車五百兩。參合鉤連，以衛其眾。設使城不可固，平行趣險，賊所不能干。既以族居，易可檢御。號令先明，人知夙戒。有急徵召，信宿可聚。

四曰計丁課仗，勿使有闕。千家之邑，戰士二千，隨其便能，各自有仗，素所服習，銛利由己，還保輸之武庫，銛，胥廉反。出行請以自衛。弓簳利鐵，人不辦得者，官以給之，數年之內，軍用粗備矣。

臣聞軍國異容，施於封畿之內；兵農並備，在於疆埸之表。攻守之宜，皆因其習俗，銓其勇怯。山陵川陸之形，寒暑溫涼之氣，各由本性，易則害生。是故戍申作刺，怨起及瓜，今若以荊、吳銳師，遠屯清濟，功費既重，嗟苦亦深。以臣料之，未若即用彼眾之易也。管子理齊，寄令於人；商君為秦，設以耕戰。終能申威定霸，行其志業，非苟任強，實由有數。梁用武卒，其邦日減；齊用技擊，厥眾亦離。漢魏以來，茲制漸弛，蒐田雖復先王之禮，理兵徒逞耳目之欲。有急之日，人不知戰，至乃廣延賞募，奉以厚秩，發遽奔救，天下騷然。方伯刺史，拱手坐聽，自無經略，唯冀朝廷遣軍，此皆忘戰之害，不教之失也。

今移人實內，浚理城隍，族居聚處，村里比次，課其騎射，通其風俗，長吏簡試，差品能否，甲科上第，漸就優別，明其勳捷，表言州郡。如此則屯部有常，不遷其業，內護老弱，外通官途，朋曹素定，同憂等樂，情由習親，藝因事著，晝戰見貌，足以相識，夜戰聞聲，足以相救，斯教戰之一隅，先哲之遺術也。論者必以古城荒毀，難可修復。今不謂頓便加功，整麗如舊，但欲先定民居，營其閭術，墉壑存者，因則增之，其有毀缺，權時柵斷。足禦彼輕兵，防遏遊騎，假以旬時，漸就完立。車牛之賦，課仗之宜，攻守所資，軍國之要，今因人所利，導而率之。耕農之器為府庫之寶，田蠶之氓兼捍城之用，千室之宰總倍旅之兵，萬戶之都具全軍之眾，兵強而敵不戒，國富而人不勞，比於優復隊伍、坐食廩糧者，不可同年而校矣。

今承平來久，邊令弛縱，弓簳利鐵，既不都斷，往歲棄甲，垂二十年，課其所任，理應消壞。謂宜明申舊科，嚴加禁塞，諸商賈往來，敢挾藏者，以軍法理之。又界上嚴立關候，杜廢閒蹊。成保之境，諸所課仗，並加彫鐫，別造程式。若有遺鏃亡刃及私為竊盜者，皆可立檢，於事為常。此亦禦敵之要也。

文帝不能用。

*蠕蠕

蠕蠕而兗反姓郁久閭。托跋在北荒，部落主力微末，掠騎有得一奴，髮始齊眉，忘本名，其主字之曰木骨閭。「木骨閭」者，首禿也。木骨閭與郁久閭聲相近，故其後子孫因以為氏焉。木骨閭既壯，免奴為騎卒。代王猗盧時，坐後期當斬，亡匿廣漠谿谷之閒，收合逋逃，得百餘人。至其子車鹿會，雄健，始有部眾，自號柔然。後魏太武以其無知，狀類於蟲，故改其號曰蠕蠕。宋齊謂之芮芮，隋史亦曰芮芮。

又六代孫社崙，兇狡，甚有權略。度漠北，侵高車，深入其地，遂并諸部，凶勢益振。北徙弱落水，始立軍法：千人為一軍，軍置將一人；百人為幢，幢置帥一人。其西北有匈奴餘種，國尤富強，盡為社崙所并，號為強盛。其西則焉耆之北，東則朝鮮故地之西，北則渡沙漠，窮瀚海，南則臨大磧。其常所會庭，則燉煌、張掖之北。於是自號丘豆伐可汗。可汗之號始於此。「丘豆伐」猶言駕馭開張也，可汗猶言皇帝也。蠕蠕之俗，君及大臣因其行能，即為稱號，若中國立謚。既死之後，不復追稱。

後又頻擾北邊，後魏神谠二年夏四月，太武率兵十餘萬襲之。其主大檀社崙從父之弟。震怖，將其族黨，焚燒廬舍，絕跡西走。於是國落四散，竄伏山谷，畜產野布，無人收視。太武帝緣栗水西行，過漢將竇憲故壘。六月，次於兔園水，去平城三千七百餘里。分軍搜討，東至瀚海，西接張掖水，北度燕然山，東西五千餘里，南北三千里。高車諸部又殺大檀種類，前後歸降三十餘萬，俘獲首虜及戎馬百有餘萬。至孫吐賀真，太武又征破之，盡收其戶畜產百餘萬，自是邊疆息警矣。

獻文帝皇興中，其主予成吐賀真之子犯塞，征南將軍刁雍上表曰：

臣聞北狄悍愚，同於禽獸。所長者野戰，所短者攻城。若以所短，奪其所長，則雖眾不能成患，雖來不能內逼。又狄散居野澤，隨逐水草，戰則與家產並至，奔則與畜牧俱逃，不齎資糧而飲食足，是以古人伐北方，攘其侵掠而已。歷代為邊患者，良由倏忽無常故也。六鎮勢分，倍眾不鬥，互相圍逼，難以制之。

昔周命南仲，城彼朔方，趙靈、秦始，長城是築，漢之孝武，又踵其事。此四代之君，皆帝王之雄傑，所以皆同此役者，非智術之不長，兵眾之不足，乃防狄之要事，其理宜然故也。易稱『天險，不可升；地險，山川丘陵。王公設險，以守其國』。長城之謂歟！

今宜依故於六鎮之北築長城，以禦北虜。雖有暫勞之勤，乃有永逸之益。即於要害，往往開門，造小城於其側，因地卻敵，多置弓弩。狄來有城可守，有兵可捍。既不攻城，野掠無獲，草盡則走，終必懲艾。宜發近州武勇四萬人，及京師二萬人，合六萬人，為武士。於苑內立征北大將軍府，選忠勇有志幹者以充其選，下置官屬。分為三軍，二萬人專習弓射，二萬人專習刀楯，二萬人專習騎桕。修立戰場，十日一習。採諸葛亮八陣之法，為平地禦寇之方。使其解兵家之宜，識旌旗之節，器械精堅，必堪禦寇。使將有定兵，兵有常主，上下相信，晝夜如一。七月發六部兵萬人，各備戎作之具。敕臺北諸屯，隨近作米供送六鎮。至八月，征北部率所鎮與六鎮之兵，直至磧南，揚威漠北。狄若來拒，與之決戰。若其不來，然後分散其地，以築長城。計六鎮東西不過千里，六鎮並在今馬邑、雲中、單于界。後魏宣帝正始中，尚書源思禮撫巡北蕃，以跋野置鎮，居南，與六鎮不齊，更立三戍，亦在馬邑等郡界。若一夫一月之功當三步之地，三百人三里，三千人三十里，三萬人三百里。千里之地，強弱相兼，計十萬人一月必就。運糧一月，不足為多，人懷永逸，勞而無怨。

計築長城其利有五：罷遊防之苦，其利一也；北部放牧，無抄掠之患，其利二也；登城觀敵，以逸待勞，其利三也；省境防之虞，息無時之備，其利四也；歲常遞運，永得不匱，其利五也。

帝從之，邊境獲其利。後帝又北討，大敗之，斬首五萬級，降者萬餘，戎馬器械不可稱計，追奔逐北旬有九日，往返六千餘里。改女水曰武川。

孝明帝熙平初，其主醜奴予成弟之子善用兵，西征高車，大破之，擒其主彌俄突，殺之，盡并叛者，國遂強盛。醜奴死，弟阿那瑰立經十日，其族兄俟力發示發率眾伐之，阿那瑰輕騎南走，歸後魏，封朔方郡公、蠕蠕王，帝給騎二千，援出塞。初，阿那瑰來奔之後，其從父兄婆羅門率眾討示發，破之，眾推婆羅門為主，會婆羅門為高車所逐，率部落詣涼州降，今武威郡於是蠕蠕數萬，相率迎阿那瑰。錄尚書事高陽王雍、尚書令李崇奏曰：「蠕蠕代跨絕域，感化來歸，阿那瑰委質於前，婆羅門歸誠於後。何一呼韓，得同今美。竊聞漢立南北單于，晉有東西之稱，皆所以相維禦難，為國藩籬。今臣等參議，以為懷朔鎮北，土名無結山吐若奚泉，燉煌北西海郡，即漢、晉舊障，二處寬平，原野彌沃。阿那瑰宜置吐若奚泉，婆羅門宜置西海郡，各令總率部落，收離聚散。彼臣下之官，任其舊俗。」

時朝廷問安置之宜於涼州刺史袁翻，翻表曰：

高車、蠕蠕迭相吞噬，始則蠕蠕衰微，高車強盛，及蠕蠕復振，反破高車，主喪人離，不絕如綖。而今高車能終雪其恥、復摧蠕蠕者，正由種類繁多，不可頓滅故也。然鬥此兩敵，即卞莊之算，得使境上無塵。

今蠕蠕內為高車所討滅，外憑大國之威靈，兩主投身，一期而至，若棄而不受，則虧我大德；若納而禮待，損我資儲，來者既多，全徙內地，非直其情不願，轉送艱難。然夷不亂華，前鑒無遠，覆車在於劉、石，毀轍固不可尋。

蠕蠕尚存，則高車猶有內顧之憂，未暇窺窬上國。蠕蠕全滅，則高車跋扈之計，豈易可知。今蠕蠕雖主奔於上，人散於下，而餘黨實繁，部落猶眾，處處碁布，以係今主耳。高車亦未能一時并兼，盡令歸附。

又高車士馬雖眾，主甚懦弱，唯以掠盜為資，淩奪為業。而河西捍禦強敵，唯涼州、燉煌而已。涼州土廣人稀，糧仗素闕，燉煌、酒泉，空虛尤甚。蠕蠕無復嵳立，令高車獨擅北垂，則四顧之憂，匪朝伊夕。

愚謂蠕蠕二主，宜並存之，居阿那瑰於東偏，處婆羅門於西裔。其婆羅門，請修西海故城以安處。西海故郡，本屬涼州，今在酒泉直北、張掖西北千二百里，去高車所住金山千餘里，正是北虜往來之要衝，漢家行軍之舊道，土地沃衍，大宜耕殖。非但今處婆羅門於事為便，即可永為重戍，鎮防西北。宜遣一良將監護婆羅門，雖外為署蠕蠕之聲，內實防高車之策。一二年後，足食足兵，斯固安邊保塞之良計也。

若婆羅門能自剋勵，使餘燼歸心，收離聚散，復興其國者，乃漸令北徙，轉渡流沙，即是我之外藩，高車勍敵。西北之虜，可無過慮。如其姦回反覆、孤恩背德者，此不過為逋逃之寇，於我何損。今不早圖，戎心一啟，脫先據西海，奪其險要，則酒泉、張掖，自然孤危，長河以西，終非國有。

且西海北垂，即是大磧，野獸所聚，千百為群，正是蠕蠕射獵之處。殖田以自供，籍獸以自給，彼此相資，足以自固。今料度似如小損，歲終大計，其利實多。高車豺狼之心，何可專信？假令稱臣，止可外加優納，而須內備彌固也。

朝議是之。詔安西將軍、廷尉卿元洪超詣燉煌安置婆羅門。婆羅門尋與部眾謀叛投缁噠，缁噠三妻皆婆羅門姊妹也。仍為州軍討擒之。五年，婆羅門死於洛南之館。

阿那瑰部落既和，士馬稍盛，乃號可汗，遣為長子請尚魏公主，出帝又自納阿那瑰女為后。阿那瑰請以其孫女妻齊獻武王子長廣公湛，阿那瑰有愛女，又請配齊獻王，自此塞外無塵矣。

始阿那瑰初復其國，盡禮朝廷。明帝之後，中原喪亂，阿那瑰統率北方，頗為強盛，不復稱臣。魏汝陽王暹之為秦州，遣其典籤齊人淳于覃使於阿那瑰，阿那瑰遂留之，親寵任事。阿那瑰又嘗因到洛陽，心慕中國，乃立官號，擬於王者，遂有侍中、黃門之屬。以覃為祕書監黃門郎，掌其文墨。覃教阿那瑰，轉自驕大，每與魏書，鄰敵亢禮。

及齊受東魏禪，後阿那瑰為突厥所破，自殺，太子菴羅辰菴，烏含反。奔齊。文宣帝乃北討突厥，而立菴羅辰為主，置之馬邑川。後背叛，文宣帝親征，皆大破之。

國人立阿那瑰叔父鄧叔子為主。是時又累為突厥所破，以西魏恭帝二年，率部落千餘家奔關中。突厥既恃兵強，又藉西魏和好，忌其連類依憑大國，使驛相係，請盡殺以甘心。周文帝遂收縛蠕蠕主以下三千餘人付突厥使，於青門外斬之。中男以下免死，配王公家為奴隸。

