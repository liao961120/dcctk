*春秋左氏傳下

*昭公

元年，楚公子圍會於虢，虢，鄭邑也。尋宋之盟也。宋盟，在襄二十七年。晉祁午謂趙文子曰：宋之盟，楚人得志於晉，得志，謂先歃也。午，祁奚子也。今令尹之不信，諸侯之所聞也。子弗戒，懼又如宋恐楚復得志也。楚重得志於晉，晉之耻也。吾子其不可以不戒。文子曰：然宋之盟也。子木有禍人之心，武有仁人之心，是楚所以駕於晉也。駕猶陵也。今武猶是心也。楚又行僭僭，不信，非所害也。武將信以為本，循而行之，譬如農夫，是穮是蔉，穮耘也。壅苗為蔉，雖有饑饉，必有豐年言耕鋤不以水旱息，必獲豐年之收，且吾聞之，能信不為人下，吾未能也自恐未能信也。詩，曰：不僭不賊，鮮不為則，信也僭，不信，賊，害人，能為人則者，不為人下矣。吾不能是難，楚不為患也。

三年，齊侯使晏嬰於晉，叔向從之宴，相與語。叔向曰：齊其何如問興衰也。晏子曰：此季世也。齊其為陳氏矣。公弃其民而歸於陳氏弃民，不恤之也。公聚朽蠹，而三老凍餒三老，謂上壽，中壽，下壽，皆八十以上，國之諸市，履賤踊貴踊，刖足者履也。言刖多也。民人痛疾，而或燠休之燠休，痛念之聲，謂陳氏也。其愛之如父母，而歸之如流水，欲無獲民，將焉避之。叔向曰：然，雖吾公室，今亦季世也。庶人罷獘，而宮室滋侈滋，益也。道殣相望餓死為殣，而女富溢尤女，嬖寵之家也。民聞公命，如逃寇讎，政在家門大夫專政，民無所依，公室之卑，其何日之有言今至也。讒鼎之銘。讒鼎名曰：昧旦丕顯，後世猶怠昧旦，早起，丕，大也。言夙興以務大顯，後世猶懈怠，况日不悛，悛改也。其能久乎。晉之公族盡矣。肸聞之，公室將卑，其宗族枝葉先落，則公從之，初，景公欲更晏子之宅。曰：子之宅近市，湫隘囂塵，不可以居湫，下，隘，小也。囂，聲，塵，土也。請更諸爽塏者爽，明也。塏，燥也。辭曰：君之先臣容焉先臣，晏子之先人也。臣不足以嗣之，於臣侈矣侈，奢也。且小人近市，朝夕得所求，小人之利也。公笑曰：子近市，識貴賤乎。對曰：既利之，敢不識乎。公曰：何貴何賤，於是景公繁於刑，有鬻踊者。故對曰：踊貴履賤。景公為是省於刑君子曰：仁人之言，其利博哉。晏子一言，而齊侯省刑。

四年，楚子使椒舉如晉求諸侯，晉侯欲勿許。司馬侯曰：不可，楚王方侈，天或者欲逞其心，以厚其毒而降之罰，未可知也。其使能終，亦未可知也。唯天所相相，助也。不可與争，君其許之，而修德以待其歸，若歸於德，吾猶將事之，况諸侯乎。若適淫虐，楚將弃之弃，不以為君也。吾又誰與争。公曰：晉有三不殆，其何敵之有殆，危也。國險而多馬，齊，楚多難多篡弑之難也。有是三者，何向而不濟。對曰：恃險與馬，虞鄰國之難，是三殆也。四岳岱，華，衡，常，三塗，陽城，太室，荊山，中南，九州之險也。是不一姓雖是天下至險，無德則滅亡，冀之北土燕代也。馬之所生，無興國焉。恃險與馬，不可以為固也。從古以然，是以先王務修德音，以亨神人亨，通也。不聞其務險與馬也。鄰國之難，不可虞也。或多難以固其國，啓其疆土，或無難以喪其國，失其守宇於國則四垂為宇，若何虞難，齊有仲孫之難而獲桓公，至今賴之仲孫，公孫無知，晉有里，丕之難而獲文公，是以為盟主，衛邢無難，敵亦喪之閔二年，狄滅衛，僖二十五年，衛滅邢，故人之難，不可虞也。恃此三者，而不修政德，亡於不暇，又何能濟，君其許之，紂作淫虐，文王惠和，殷是以殞，周是以興，夫豈争諸侯，乃許，楚子合諸侯於申。椒舉言於楚子曰：臣聞諸侯無歸，禮以為歸，今君始得諸侯，其慎禮矣。霸之濟否，在此會也。夏啓有鈞臺之享，啓禹子，河南陽翟縣南有鈞臺陂，商湯有景亳之命，亳即偃師，周武有孟津之誓，成有岐陽之蒐，康有酆宮之朝，穆有塗山之會，齊桓有召陵之師在僖四年，晉文有踐土之盟在僖二十八年，皆所以示諸侯禮也。諸侯所由用命也。夏桀為仍之會，有緡叛之仍緡，皆，國名，商紂為黎之蒐，東夷叛之黎，東夷國名，周幽為大室之盟，戎狄叛之大室，中岳也。皆所以示諸侯汰也。諸侯所由弃命也。今君以汰，無乃不濟乎。王弗聽子産見左師曰：吾不患楚矣。汰而愎諫，不過十年。左師曰：然，不十年侈，其惡不遠，遠惡而後弃惡及遠方，則人弃之，善亦如之，德遠而後興。十三年，楚弑其君。

五年，公如晉，自郊勞至於贈賄往有郊勞，去有贈賄，無失禮揖讓之禮。晉侯謂汝叔齊曰：魯侯不亦善於禮乎。對曰：魯侯焉知禮。公曰：何為，自郊勞及贈賄，禮無違者，何故不知。對曰：是儀也。不可謂禮，禮所以守其國家，行其政令，無失其民者也。今政令在家在大夫，不能取也。有子家覊，不能用也。羈莊公玄孫，奸大國之盟，凌虐小國謂伐莒取鄆，利人之難謂往年莒亂而取鄫，不知其私不自知有私難，公室四分，民食於他，他謂三家，思莫在公，不圖其終無為公謀終始也。為國君，難將及身，不恤其所，禮之本末，將於此乎在，而屑屑焉習儀以亟言以習儀為急，言善於禮，不亦遠乎。君子謂叔侯於是乎知禮時晉侯亦失政，叔齊以此諷諫。

晉韓宣子如楚送女，叔向為介，及楚。楚子朝其大夫曰：晉，吾仇敵也。苟得志焉。無恤其他，今其來者，上卿，上大夫也。若吾以韓起為閽刖足使守門也。以羊舌肸為司宮加宮刑也。足以辱晉，吾亦得志矣。可乎。大夫莫對。薳啓疆曰：可，苟有其備，何故不可，耻匹夫不可以無備，况耻國乎。是以聖王務行禮，不求耻人，城濮之役在僖二十八年，晉無楚備，以敗於邲在宣十二年，邲之役，楚無晉備，以敗於鄢在成十六年，自鄢以來，晉不失備，而加之以禮，重之以睦君臣和也。是以楚弗能報而求親焉。既獲姻親，又欲耻之，以召寇讎，備之若何言何以為備，誰其重此，言怨重也。若有其人，耻之可也謂有賢人以敵晉，則可耻之，若其未有，君亦圖之，晉之事君，臣曰可矣。求諸侯而麇至麇，羣也。求婚而薦女，薦，進君親送之，上卿及上大夫致之，猶欲耻，之，君其亦有備矣。不然，奈何，君將以親易怨失婚姻之親，實無禮以速寇，而未有其備，使羣臣往遺之禽，以逞君心，何不可之有。王曰：不穀之過也。大夫無辱，謝薳啓疆。厚為韓子禮。

六年，鄭人鑄刑書鑄刑書於鼎，以為國之常法。叔向使詒子産書曰：昔先王議事以制，不為刑辟，懼民之有争心也臨事制刑，不豫設法，法豫設，則民知争端，猶不可禁禦，是故閑之以義，閑防也。糾之以政，行之以禮，守之以信，奉之以仁奉，養也。制為禄位，以勸其從勸從教也。嚴斷刑罰以威其淫淫，放也。懼其未也。故誨之以忠，聳之以行，聳懼也。教之以務時所急也。使之以和悅以使民，臨之以敬，莅之以强施之於事為莅，斷之以剛義斷恩也。猶求聖哲之上，明察之官上，公王也。官，卿大夫也。忠信之長，慈惠之師，民於是乎可任使也。而不生禍亂，民知有辟，則不忌於上權移於法，故民不畏上也。并有争心，以徵於書，而徼幸，以成之因危文以生争，緣徼幸以成其巧僞也。弗可為矣。為治也。夏有亂政而作，禹刑，商有亂政而作，湯刑，夏商之亂，著禹湯之法，言不能議事以制，周有亂政而作，九刑，周之衰，亦為刑書，謂之九刑也。三辟之興，皆叔世也言刑書不起於始盛之世，今吾子相鄭國，制參辟，鑄刑書制參辟，謂用三代之末法，將以靖民，不亦難乎。詩，曰：儀式刑文王之德，日靖四方言文王以德為儀式，故能日有安靖四方之功，刑，法也。又曰：儀刑文王，萬邦作孚言文王作儀法，為天下所信也。如是，何辟之有言詩唯以德與信，不以刑，民知争端矣。將弃禮而徵於書以刑書為徵，錐刀之末，將盡争之錐刀未，喻小，事，亂獄滋豐，賄賂并行，終子之世，鄭其敗乎。肸聞之，國將亡，必多制數改法也。其此之謂乎。復書曰：若吾子之言，復報也。僑不才，不能及子孫，吾以救世也。

晉韓宣子之適楚，楚人弗逆，公子弃疾及晉境，晉侯將亦弗逆。叔向曰：楚僻我衷僻，邪，衷，正，若何效僻，書。曰：聖作則，則法也。無寧以善人為則，無寧寧也。而則人之僻乎。匹夫為善，民猶則之，况國君乎。晉侯悅，乃逆。

七年，楚子之為令尹也。為王旌以田王旌，游至於軫。芋尹無宇斷之曰：一國兩君，其誰堪之，及即位，為章華之宮，納亡人以實之，無宇之閽入焉有罪亡入章華宮，無宇執之，有司弗與。曰：執人於王宮，其罪大矣。執而謁諸王執無宇也。無宇辭曰：天子經略經營天下，略有四海，諸侯正封封疆有定分，古之制也。封略之內，何非君土，食土之毛，誰非君臣毛，草也。天有十日甲至癸，人有十等王至臺，下所以事上，上所以供神也。今有司曰：汝胡執人於王宮，將焉執之。周文王之法曰：有亡荒閲荒，大也。閲，蒐也。有亡人，當大蒐其衆也。所以得天下也。吾先君文王楚文王也。作，僕區，之法，僕區刑書名，曰盗所隱器隱盗所得器，與盗同罪，所以封汝也行善法，故能啓疆北至汝水也。若從有司，是無所執逃臣也。逃而舍之，王事無乃闕乎。昔武王數紂之罪。以告諸侯曰：紂為天下逋逃主，萃淵藪萃，集也。天下逋逃，悉以紂為淵藪，集而歸之，故夫致死焉人欲致死討紂也。君王始求諸侯而則紂，無乃不可乎。若以二文之法取之，盗有所在矣言王亦為盗。王曰：取而臣以往往，去也。盗有寵，未可得也盗有寵，王自謂也。遂舍之赦無宇也。

八年，石言於晉魏榆魏榆，晉地。晉侯問於師曠曰：石何故言。對曰：石不能言，或憑焉謂有精神憑依石而言也。不然，民聽濫，濫失也。抑臣又聞之抑，疑辭也。曰：作事不時，怨讟動於民，則有非言之物而言，今宮室崇侈，民力雕盡雕，傷也。怨讟并作，莫保其性性，命也。民不敢自保其性命也。石言，不亦宜乎。於是晉侯方築虒祁之宮虒祁，地名。叔向曰：子野之言君子哉子野，師曠字也君子之言，信而有徵，故怨遠於其身怨咎遠其身也。小人之言，僭而無徵，故怨咎及之，是宮也成，諸侯必叛君必有咎，夫子知之矣。叔弓如晉，賀虒祁也賀宮成，游吉相鄭伯以如晉，亦賀虒祁也。史趙見子大叔曰：甚哉。其相蒙蒙，欺也。可吊也。而亦賀之。大叔曰：若何吊也。其非唯我賀，將天下實賀言諸侯畏，晉非獨鄭。

九年，周甘人與晉閻嘉争閻田甘人，甘大夫，閻嘉，閻縣大夫，晉梁丙，張趯率陰戎伐潁陰戎，陸渾之戎，潁，周邑，王使詹桓伯辭於晉，辭責讓之也。桓伯，周大夫。曰：文，武，成，康之建母弟，以藩屏周，亦其廢墜是為為後世廢墜，兄弟之國，當救濟之也。先王居檮杌於四裔，以禦魑魅言檮杌，略舉四凶之一也。故允姓之奸，居於瓜州允姓，陰戎之祖，與三苗，俱放於三危也。瓜州，今敦煌也。伯父惠公歸自秦，而誘以來僖公十五年，晉惠公自秦歸，二十二年，秦晉遷陸渾之戎於伊川，使逼我諸姬，入我郊甸，戎有中國，誰之咎也咎在晉，后稷封殖天下，今戎製之，不亦難乎后稷修封疆，殖五穀，今戎得之，唯畜牧也。伯父圖之，我在伯父，猶衣服之有冠冕，木水之有本源，民人之有謀主也民人謀主，宗族之師長，伯父若裂冠毁冕，拔本塞源，專弃謀主，雖戎狄其何有余一人伯父猶然，則雖戎狄無所可責。叔向謂宣子曰：文之伯也。豈能改物言文公雖霸，未能改正朔易服色，翼戴天子而加之以恭翼，佐也。自文以來，世有衰德而暴蔑宗周宗周，天子，以宣示其侈，諸侯之貳，不亦宜乎。且王辭直，子其圖之，宣子悅，使趙成如周，致閻田，反潁俘。

築郞囿，季平子欲其速成。叔孫昭子曰：詩，云，經始勿亟，庶人子來言文王始經營靈臺，非急疾之，衆民自以子義來，勸樂為之，焉用速成，其以勦民也。勦勞也。無囿猶可，無民其可乎。

十二年，楚子次于乾谿在譙國城父縣南，僕析父從楚大夫，右尹子革夕子革，鄭丹也。夕，暮見也。王見語曰：今吾使人於周求鼎，其與我乎。對曰：與君王哉。今周服事君王，將唯命是從，豈其愛鼎。王曰：昔我皇祖伯父昆吾，舊許是宅陸終氏生六子，長曰昆吾，少曰季連，季連，楚之祖，故謂昆吾為伯父也。昆吾嘗居許，故曰舊許是宅也。今鄭人貪賴其田，而不我與，我若求之，其與我乎。對曰：與君王哉。周不愛鼎，鄭何敢愛田。王曰：昔諸侯遠我而畏晉，今我大城陳，蔡，不羹，賦皆千乘，諸侯其畏我乎。對曰：畏君王哉。是四國者，專足畏也四國，陳，蔡，二不羹也。又加之以楚，敢不畏君王乎。王入。析父謂子革曰：吾子，楚國之望也。今與王言如響，國其若之何譏其順王心如響應聲。子革曰：摩厲以須，王出，吾刃將斬之矣以己喻鋒刃，欲自摩厲以斷王之淫慝。王出復語，，左史倚相趨過，倚相，楚史名也。王曰：是良史也。能讀，三墳，五典，八索，九丘，皆古書名。對曰：臣嘗問焉。昔穆王欲肆其心，周穆王，肆，極也。周行天下，將皆必有車轍馬迹焉。祭公謀父作，祈招，之詩，以止王心，謀父，周卿士也。祈父，司馬掌甲兵之職，招，其名。王是以獲没於祗宮，獲没，不見篡弑。臣問其詩而不知也。若問遠焉。其焉能知之。王曰：子能乎。對曰：能，其，詩。曰：祈招之愔愔，式昭德音，愔愔安和貌也。式，用也。昭，明也。思我王度，式如玉，式如金，金玉，取其堅重，形民之力，而無醉飽之心言國之用民，當隨其力任，如金冶之器，隨器而製形，故言形民之力，去其醉飽過盈之心，王揖而入，饋不食，寢不寐數深感子革之言，不能自克，以及日於難，克，勝也。仲尼曰：古也有志，克己復禮，仁也。信善哉。楚靈王若能如此，豈其辱於乾谿。

十三年，季平子立，而不禮於南蒯南蒯，季氏費邑宰也。南蒯以費叛，叔弓圍費，弗克，敗焉為費人所敗，平子怒令見費人，執之以為囚俘。冶區夫曰：非也區夫，魯大夫，若見費人，寒者衣之，饑者食之為之令主，而共其乏困，費來如歸，南氏亡矣。民將叛之，誰與居邑，若憚之以威，懼之以怒，民疾而叛，為之聚也。若諸侯皆然，費人無歸，不親南氏，將焉入乎。平子從之，費人叛南氏。

十五年，晉荀吳帥師伐鮮虞，圍鼓鼓，白狄之别，鼓人請以城叛，穆子弗許。左右曰：師徒不勤，而可以獲城，何故不為。穆子曰：吾聞之叔向曰：好惡不愆，民知所適，事無不濟愆，過也。適，歸也。或以吾城叛，吾所甚惡也。人以城來，吾獨何好焉。賞所甚惡，若所好何無以復加所好，若其弗賞，是吾失信也。何以庇民，力能則進，否則速退，量力而行，吾不可以欲城而邇奸，所喪滋多，使鼓人殺叛人而繕守備，圍鼓三月，鼓人或請降，使其民見。曰：猶有食色，姑修而城。軍吏曰：獲城而弗取，勤民而頓兵，何以事君也。穆子曰：吾以事君也。獲一邑而教民怠，將焉用邑，邑以賈怠，不如完舊完，猶保守，賈怠無卒卒，終也。弃舊不祥，鼓人能事其君，我亦能事吾君，率義不爽，好惡不愆，城可獲而民知義所知義所在，有死命而無二心，不亦可乎。鼓人告食竭力盡，而後取之，克鼓而反，不戮一人。

十八年，火始昏見火，心星也。梓慎曰：七日，其火，作乎。宋，衛(舊無衛字，補之)，陳鄭也。數日，皆來告火。裨竈曰：不用吾言，鄭又將火前年，裨竈欲用瓘斝禳火，子産不聽，鄭人請用之，子産不可。子大叔曰：寶，以保民也。若有火，國幾亡，可以救亡，子何愛焉。子産曰：天道遠，人道邇，非所及也。何以知之，竈焉知天道，是亦多言矣。豈不或信多言者或時有中也。遂不與，亦不復火。

十九年，楚子之在蔡也。生太子建，及即位，使伍奢為之師，費無極為少師，無寵焉。欲譖諸王。曰：建可室矣。王為之聘於秦，無極與逆，勸王取之，楚子為舟師以伐濮濮，南夷也。無極言於楚子曰：晉之伯也。邇於諸夏，而楚僻陋，故弗能與争，若大城城父而置太子城父，今襄城城父縣，以通北方，王收南方，是得天下，王說，從之，故太子建居於城父。

鄭大水，龍鬥于時門之外洧淵，時門鄭城門也。國人請為榮焉。子産弗許。曰：我鬥，龍不我覿，覿見也。龍鬥，我何覿焉。禳之，則彼其室也。淵龍之室，吾無求於龍，龍亦無求我，乃止也言子産之智。

二十年。費無極言於楚子曰：建與伍奢將以方城之外叛，齊，晉又交輔之，將以害楚，其事集矣。王信之，問伍奢。奢對曰：君一過多矣一過，納建妻，何信于讒，王執伍奢忿奢切言，使城父司馬奮揚殺太子，未至，而使遣之知太子冤，故遣令去，太子建走宋，王召奮揚，奮揚使城父人執己以至。王曰：言出於余口，入於爾耳，誰告建也。對曰：臣告之。君王命臣曰：事建如事余，臣不佞佞，才也。不能苟貳，奉初以還奉初命以周旋，不忍後命，故遣之，既而悔之，亦無及已。王曰：而敢來，何也。對曰：使而失命，召而不來，是再奸也奸，犯也。逃無所入。王曰：歸，從政如他日善其言，舍使還。無極曰：奢之子才，若在吳，必憂楚國，盍以免其父召之，彼仁，必來，不然，將為患，王使召之。曰：來，吾免而父，棠君尚謂其弟員棠君。奢之長子曰：爾適吳，我將歸死，吾智不逮自以智不及員，我能死，爾能報，聞免父之命，不可以莫之奔也。親戚為戮，不可以莫之報也。父不可弃俱去為弃父也。名不可廢俱死為廢名，爾其勉之，伍尚歸，奢聞員不來。曰：楚君，大夫其旰食乎將有吳患，不得早食，楚人皆殺之，員如吳，言伐楚之利於州于州于，吳子僚也。

齊侯疥，遂痁，痁瘧疾也。期而不瘳，諸侯之賓問疾者多在多在齊，梁丘據與裔款二子。齊嬖大夫言於公曰：吾事鬼神也豐，於先君有加矣。今君疾病，為諸侯憂，是祝史之罪，諸侯不知，其謂我不敬，君盍誅於祝固，史嚚以辭賓欲殺嚚固以辭謝來問疾之賓，公悅，告晏子。晏子對曰：日宋之盟，屈建問范會之德於趙武。武曰：夫子之家事治，言於晉國，竭情無私，其祝史祭祀，陳信不媿，其家事無猜，其祝史不祈家無猜疑之事，故祝史無求(求舊作媿改之)於鬼神，建以語康王楚王也。康王曰：神人無怨，宜夫子之光輔五君，以為諸侯主也五君，文，襄，靈，成，景也。公曰：據與款謂寡人能事鬼神，故欲誅於祝史，子稱是語也。何故。對曰：若有德之君，外內不廢無廢事也。上下無怨，動無違事，祝史薦信，無愧心矣君有功德，祝史陳說之，無所愧，是以鬼神用饗，國受其福，祝史與焉與受國福也。其所以蕃祉老壽者，為信君使也。其適遇淫君，外內頗邪，上下怨疾，動作辟違，斬刈民力，暴虐淫縱，肆行非度，不思謗讟，不憚鬼神，神怒民痛，無悛於心，其祝史薦信，是言罪也以實白神，是為言君之罪，其蓋失數美，是矯誣也。蓋掩也。進退無辭，則虛以求媚作虛辭以求媚於神，是以鬼神不饗，其國以禍之，祝史與焉。所以夭昏孤疾者，為暴君使也。公曰：然則若之何。對曰：不可為也言非誅祝史所能治，山林之木，衡鹿守之，澤之萑蒲，舟鮫守之，藪之薪蒸，虞候守之，海之鹽蜃，祈望守之衡鹿，舟鮫，虞候，祈望，皆官名也。言公專守山澤之利，不與民，共，布常無藝，藝法制也。言布政無法制，徵斂無度，宮室日更，淫樂不違，違去也。內寵之妾，肆奪於市肆，放也。外寵之臣，僭令於鄙詐為教令於邊鄙也。民人苦病，夫婦皆詛，祝有益也。詛亦有損，聊，攝以東聊攝，齊，西界也。姑，尤以西，姑尤，齊東界也。其為人也多矣。雖其善祝，豈能勝億兆人之詛耶，君若欲誅於祝史，修德而後可，公悅，使有司寬政，毁關，去禁，薄斂，己責。

齊侯至自田，晏子侍于遄臺，子猶馳而造焉子猶，梁丘據。公曰：唯據與我和夫。晏子對曰：據亦同也。焉得為和。公曰：和與同異乎。對曰：異，和如羹焉。水火醯醢鹽梅以烹魚肉，宰夫和之，齊之以味，濟其不及，以泄其過，濟益也。泄，减也。君子食之，以平其心，君臣亦然亦如羹，君所謂可而有否焉。臣獻其否，以成其可獻君之否，以成君可，君所謂否而有可焉。臣獻其可，以去其否，是以政平而不奸，民無争心，今據不然，君所謂可，據亦曰可，君所謂否，據亦曰否，若以水濟水，誰能食之，若琴瑟之專壹，誰能聽之同之不可也如是。

二十五年，會于黄父，鄭子太叔見趙簡子，簡子問揖讓周旋之禮焉。對曰：是儀也。非禮也。簡子曰：敢問，何謂禮。對曰：吉也聞諸先大夫子産。曰：夫禮，天之經經者，道之常也。地之義義者，利之宜也。民之行行者，人所履行，天地之經，而民實則之，則天之明日月星辰，天之明也。因地之性高下剛柔，地之性也。生其六氣，陰，陽風，雨，晦，明，用其五行，金木，水，火，土也。氣為五味，酸，辛，苦，甘，醎發為五色，青黄，赤，白，黑，發見，也。章為五聲，宮商，角，徵，羽，淫則昏亂，民失其性，滋味，聲，色，過則傷性也。是故為禮以奉之制禮以奉其性，民有好，惡喜，怒，哀樂，，生于六氣此六者，皆禀陰，陽風，，雨，晦，明之氣，是故審則宜類，以制六志為禮以制好，惡，喜，怒，哀，樂六志，使不過節，哀有哭泣，樂有歌舞，喜有施捨，怒有戰鬥，哀樂不失，乃能協于天地之性，是以長久，協和也。簡子曰：甚哉。禮之大也。對曰：禮，上下之紀，天地之經緯也。經緯錯居以相成也。民之所以生也。是以先王尚之，故人之能自曲直以赴禮者，謂之成人，大，不亦宜乎曲直以弼其性。簡子曰：鞅也。請終身守此言也。

二十六年，齊有彗星出齊之分野，齊侯使禳之禳，除。晏子曰：無益也。衹取誣焉。誣欺也。天道不諂，諂疑也。不貳其命，若之何禳之，且天之有彗，以除穢也。君無穢德，又何禳焉。若德之穢，禳之何損，詩。曰：惟此文王，小心翼翼，昭事上帝，聿懷多福，厥德不回，以受方國翼翼，恭也。聿，惟也。回，違也。言文王德不違天人，故四方之國歸往之，君無違德，方國將至，何患於彗，詩。曰：我無所監，夏后及商，用亂之故，民卒流亡，若德回亂，民將流亡，祝史之為，無能補也。公悅，乃止。

齊侯與晏子坐於路寢。公嘆曰：美哉室，其誰有此乎景公自知德不能久有國，故嘆也。晏子曰：敢問，何謂也。公曰：吾以為在德。對曰：如君之言，其陳氏乎。陳氏雖無大德，而有施於民，公厚斂焉。陳氏厚施焉。民歸之矣。詩，曰：雖無德與汝，式歌且舞義取雖無大德，要有喜悅之心，式，用也。陳氏之施，民歌舞之矣。後世若少惰，陳氏而不亡，則國其國也已。公曰：善哉。是可若何。對曰：唯禮可以已之，在禮，家施不及國，大夫不收公利不作福也。公曰：善哉。我不能矣。吾今而後知禮之可以為國也。對曰：禮之可以為國也久矣。與天地并，君令臣恭，父慈子孝，兄愛弟敬，夫和妻柔，姑慈婦聽，禮也。君令而不違，臣恭而不貳，父慈而教，子孝而箴箴，諫也。兄愛而友，弟敬而順，夫和而義，妻柔而正，姑慈而從，從不自專也。婦聽而婉婉，順也。禮之善物也。公曰：善哉。

二十七年，楚左尹郤宛直而和，國人悅之以直事君，以和接類，鄢將師為右領右領，官名。，與費無極比而惡之。謂子常曰：子惡欲飲子酒子惡，郤宛，又謂子惡，令尹欲飲酒於子氏。子惡曰：令尹將必來辱，為惠已甚，吾無以酬之，若何酬，報獻。無極曰：令尹好甲兵，子出之，吾擇焉。取五甲五兵。曰：置諸門，令尹至，必觀之，而從以酬之，及饗日，帷諸門左張帷陳兵甲其中。無極謂令尹曰：吾幾禍子，子惡將為子不利，甲在門矣。子無往，令尹使視郤氏，則有甲焉。不往，召鄢將師而告之，將師退，遂令攻郤氏，且爇之，爇燒也。子惡聞之，自殺國人弗爇，令尹炮之炮，燔也。盡滅郤氏之族黨，殺陽令終與晉陳及其子弟皆郤氏黨，國言未已，進胙者莫不謗令尹進胙，國中祭祀也。謗，詛也。沈尹戌言於子常曰：夫左尹與中厩尹莫知其罪，而子殺之，以興謗讟，至於今不已左尹，郤宛也。中厩尹，陽令終，戌也惑之，仁者殺人以掩謗，猶弗為也。今吾子殺人以興謗而弗圖，不亦異乎。夫無極，楚之讒人也。民莫不知，去朝吳在十五年，出蔡侯朱在二十一年，喪太子建，殺連尹奢在二十年，屏王之耳目，使不聰明，不然，平王之温惠恭儉，有過成莊，，所以不獲諸侯，邇無極也。邇近也。今又殺三不辜，以興大謗三不辜，郤氏，陽氏，晉陳氏，幾及子矣。子而不圖，將焉用之，夫鄢將師矯子之命，以滅三族，三族，國之良也。吳新有君光新立，疆場日駭，楚國若有大事，子其危哉。智者除讒以自安，今子愛讒以自危，甚矣其惑也。子常曰：是瓦之罪，敢不良圖，子常殺費無極與鄢將師，盡滅其族，以說于國，謗言乃止。

二十八年，晉魏獻子為政魏舒也。以司馬彌牟為鄔大夫，賈辛為祁大夫，司馬烏為平陵大夫，魏戊為梗陽大夫戊，魏舒庶子，謂賈辛，司馬烏為有力於王室二十二年，辛鳥帥師納敬王，故舉之，魏子謂成鱄，鱄晉大夫，吾與戊也縣，人其以我為黨乎。對曰：何也。戊之為人也。遠不忘君，遠疏遠也。近不偪同不偪同位，居利思義不苟得，在約思純無濫心，雖與之縣，不亦可乎。昔武王克商，光有天下，其兄弟之國者十有五人，姬姓之國者四十人，皆舉親也。夫舉無他，唯善所在，親疏一也。

賈辛將適其縣，見於魏子。魏子曰：辛，來今汝有力於王室，吾是以舉汝，行乎。敬之哉。毋墮乃力，墮損也。仲尼聞魏子之舉也。以為義。曰：近不失親謂舉魏戊，遠不失舉以賢舉，可謂義矣。又聞其命賈辛也。以為忠先賞王室之功，故為忠也。曰：魏子之舉也義，其命也忠，其長有後於晉國乎。

梗陽人有獄，魏戊不能斷，以獄上上魏子，其大宗賂以女樂訟者之大宗，魏子將受之，魏戊謂閻没，女寬二人。魏子屬大夫曰：主以不賄聞於諸侯，若受梗陽人，賄莫甚焉。吾子必諫，皆許諾，退朝，待於庭魏子之庭，饋入，召之召二大夫食，比置，三嘆。魏子曰：吾聞諸伯叔。諺曰：唯食忘憂，吾子置食之間三嘆，何也。同辭而對曰：或賜二小人酒，不夕食，言飢甚，饋之始至，恐其不足，是以嘆，中置。自咎曰：豈將軍食之，而有不足，是以再嘆，及饋之畢，願以小人腹為君子心，屬厭而已，屬足也。言小人之腹飽，猶知厭足，君子心亦宜然，獻子辭梗陽人言魏氏所以興。

*定公

四年，鄭子大叔卒，晉趙簡子為之臨，甚哀。曰：黄父之會在昭二十五年，夫子語我九言。曰：無始亂，無怙富，無恃寵，無違同，無敖禮，無驕能以能驕人，無復怒，復重也。無謀非德非所謀，無犯非義，言簡子能用善言，所以遂興也。

吳子伐楚，陳于柏舉，敗之，五戰及郢，楚子濟江，入於雲中入雲夢澤中，王寢，盗攻之，以戈擊王，王孫由于以背受之，中肩，王奔鄖，鄖公辛之弟懷，將弑王。曰：平王殺吾父，我殺其子，不亦可乎辛，蔓成然之子鬥辛也。昭十四年，楚平王殺成然也。辛曰：君討臣，誰敢讎之，君命，天也。若死天命，將誰讎，詩。曰：柔亦不茹，剛亦不吐，不侮鰥寡，不畏强禦，唯仁者能之言仲山甫不避强凌弱也。違强凌弱，非勇也。乘人之約，非仁也。滅宗廢祀，非孝也。殺君，罪應滅宗。動無令名，非智也。必犯是，余將殺汝，鬥辛與其弟巢，以王奔隨，申包胥如秦乞師。曰：吳為封豕長蛇，以荐食上國，荐，數也。言吳貪害如蛇豕。寡君失守社稷，越在草莽，使下臣告急，秦伯使辭焉。曰：寡人聞命矣。子姑就館，將圖而告。對曰：寡君越在草莽，未獲所伏，伏，猶處也。下臣何敢即安，立依庭墻而哭，日夜不絕聲，勺飲不入口，七日，秦師乃出。

五年，申包胥以秦師至，吳師大敗，吳子乃歸，楚子入于郢初，楚王之奔隨也。將涉於成臼江夏竟陵縣西有臼水，藍尹舋涉其帑，舋楚大夫，不與王舟，及寧，王欲殺之，寧安定。子西曰：子常唯思也舊怨以敗，君何效焉。王曰：善，使復其所，吾以志前惡，惡，過王賞鬥辛，王孫由于，申包胥，鬥懷皆從王有大功。子西曰：請舍懷也以初謀殺王故。王曰：大德滅小怨，道也終從其兄，免王大難，是大德也。申包胥曰：吾為君也。非為身也。君既定矣。又何求，且吾尤子旗，其又為諸子旗，蔓成然也。以有德於平王，求無厭，平王殺之，遂逃賞。

九年，鄭駟歂殺鄧析，而用其竹刑鄭析，鄭大夫，欲改鄭所鑄之舊制，不受君命，而私造刑法，書之於竹簡，故言竹刑也。君子謂，子然於是不忠，苟有可以加於國家者，弃其邪可也。加猶益，弃不責其邪惡也。故用其道，不弃其人，詩，云，蔽芾甘棠，勿翦勿伐，召伯所茇召伯决訟於甘棠之下，詩人思之，不伐其樹，茇，草舍也。思其人，猶愛其樹，况用其道，而不恤其人乎。子然無以勸能矣。

*哀公

元年，吳王夫差敗越于夫椒，遂入越，越子以甲楯五千保于會稽上會稽山，使大夫種因吳太宰嚭以行成，吳子將許之。伍員曰：不可，臣聞之，樹德莫如滋，去疾莫如盡，勾踐能親而務施，施不失人所加惠賜，皆得其人，親不弃勞推親愛之誠，則不遺小勞，與我同壤，而世為仇讎，於是乎克而弗取，將又存之，違天長寇讎，後雖悔之，不可食已食，消也。已，止也。弗聽。退而告人曰：二十年之外，吳其為沼乎謂吳宮室廢壞，當為污池，二十二年，越入吳，越及吳平。

吳之入楚在定四年，使召陳懷公，懷公朝國人而問焉。曰：欲與楚者右，欲與吳者左，陳人從田，無田從黨無田者從黨而立，逢猾當公而進不左不右。曰：臣聞國之興也以福，其亡也以禍，今吳未有福，楚未有禍，楚未可弃，吳未可從也。公曰：國勝君亡，非禍而何楚為吳所勝也。對曰：國之有是多矣。何必不復，小國猶復，况大國乎。臣聞國之興也。視民如傷，是其福也如傷，恐驚動，其亡也。以民為土芥，是其禍也芥，草也。楚雖無德，亦不艾殺其民，吳日敝於兵，暴骨如莽，而未見德焉。禍之適吳，其何日之有言今至也。陳侯從之，及夫差克越，乃修舊怨言吳不修德而修怨，所以亡，吳師在陳，楚大夫皆懼。曰：闔廬惟能用其民，以敗我於柏舉，今聞其嗣又甚焉。將若之何。子西曰：二三子恤不相睦，無患吳矣。昔闔廬食不二味，居不重席，室不崇壇平地作室，不起壇，器不彤鏤彤，丹也。鏤，刻也。宮室不觀，觀臺榭也。舟車不飾，衣服財用，擇不取費，選取堅厚，不尚細靡，在國，天有灾癘，親巡孤寡，而供其乏困，在軍，熟食者分，而後敢食分，猶遍，其所嘗者，卒乘與焉所嘗甘珍非常食，勤恤其民，而與之勞逸，是以民不疲勞，死知不曠知身死不見曠弃，吾先大夫子常易之，所以敗我，易猶反，今聞夫差次有臺榭陂池焉。宿有妃嬙嬪御焉妃嬙，貴者，嬪御，賤者，皆內官也。一日之行，所欲必成，玩好必從，珍異是聚，觀樂是務，視民如讎，而用之日新，夫先自敗也已，安能敗我。

六年，楚有雲如衆赤鳥，夾日而飛，三日，楚子使問諸周太史。周太史曰：其當王身乎日為人君，妖氣守之，故為當王身，若禜之，可移於令尹，司馬，禜禳祭。王曰：除腹心之疾，而置諸股肱，何益，不穀不有大過，天其夭諸，有罪受罰，又焉移之，遂不禜。孔子曰：楚昭王知大道矣。其不失國也。宜哉。

十一年，吳子將伐齊，越子率其衆以朝焉。王及列士，皆有饋賂，吳人皆喜，唯子胥懼。曰：是豢吳也夫豢，養也。若人養犧牲，非愛之，將殺之。諫曰：越在，我心腹之疾也。壤地同，而有欲於我欲得吳也。得志於齊，猶獲石田也。無所用之石田不可耕，越不為沼，吳其泯矣。使醫除病。而曰：必遺類焉者，未之有也。弗聽，使於齊，屬其子於鮑氏，為王孫氏欲以避吳禍，反役，王聞之，使賜之屬鏤以死，屬鏤劍名，將死。曰：樹吾墓檟，檟可材也。吳其亡乎。三年，其始弱矣。盈必毁，天之道也越人朝之，伐齊勝之，盈之極。

季孫欲以田賦丘賦之法，因其田財，通出馬一匹，牛三頭，今欲别其田及家財各為一賦，故言田賦，使冉有訪諸仲尼，仲尼不對不公荅。而私於冉有曰：君子之行也。行政事。度於禮，施取其厚，事舉其中，斂從其薄，如是，則丘亦足矣丘，十六井，若不度於禮，而貪冒無厭，則雖以田賦，將又不足，且子季孫若欲行而法，則周公之典在，若欲苟而行之，又何訪焉。

十四年，小邾射以句繹來奔。曰：使季路要我，吾無盟矣子路信誠，故欲得與相要誓而不須盟也。使子路，子路辭。季康子使冉有謂之曰：千乘之國，不信其盟，而信子之言，子何辱焉。對曰：魯有事于小邾，不敢問故，死其城下可也。彼不臣而濟其言，是義之也。由弗能，濟成也。

二十四年，公子荊之母嬖，荊哀公庶子，將以為夫人，使宗人舋夏獻其禮宗人，禮官。對曰：無之。公怒曰：汝為宗司，立夫人，國之大禮也。何故無之。對曰：周公及武公娶於薛武公敖也。孝，惠娶於商孝公稱惠公弗皇也。商，宋，自桓以下娶於齊桓公始娶文姜，此禮也則有，若以妾為夫人，則固無其禮也。公卒立之，而以荊為太子，國人始惡之惡公也。

