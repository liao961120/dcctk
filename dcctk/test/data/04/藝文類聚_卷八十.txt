*火部

*火

《釋名》曰：火，化物也。亦言燬也。物入即皆毀壞也。

《山海經》曰：厭火國，獸身黑色，火出其口中。言能吐火。易曰：離為火。又曰：燥萬物者，莫熯乎火。又曰：火就燥。

《尚書》曰：藻火粉米。火為火字也。又曰：洪範，五行，二曰火，火曰炎上，炎上作苦。又曰：火炎崐岡，玉石俱焚。言火逸而害玉也。天吏逸德，烈于猛火。又曰：若火之燎于原，不可嚮邇，其猶可撲滅。火炎不可向近，尚可撲滅，浮言不可信用，尚可刑戮也。

《禮記》：月令曰：孟夏之月，盛德在火。

《左傳》曰：火龍黼黻。又曰：郯子曰：炎帝以火紀，故為火師而火名。又曰：古之火正，或食於心，或食於咮，以出內火，是故咮為鶉火，心為大火。謂火正之官，配食於火星也。建辰之月，鶉火星昏見南方，則令民放火，建戌之月，火星伏在日下，夜不得見，則令民內火，禁放火者也。又曰：陶唐氏之火正閼伯，居商丘。春秋考異郵曰：火者，陽之精也。

《白澤圖》曰：火之精宋无忌。

《禮含文嘉》曰：燧人始鑽木取火。

《尸子》曰：燧人上觀星辰，下察五木，以為火。

《家語》曰：堯火帝而王，尚赤。

《地鏡圖》曰：黃金之見為火。

《括地圖》曰：神丘有火穴，光照千里。

《孫子兵法》曰：凡火攻有五，一曰火人，二曰火積，三曰火輜，四曰火庫，五曰火隧。

《莊子》曰：指窮於為薪，火傳也。為薪猶薪（御覽八百六十九薪上有前薪也前四字，此脫，）以指，指盡前薪之理，故火傳而不滅，必得納養之中，故命續而不絕。

《戰國策》曰：楚王遊雲夢，野火之起也。若雲蜺。

《呂氏春秋》曰：伊尹說湯五味，九沸九變，火為之紀。

《韓子》曰：魯燒積澤，天北風，火南倚，恐燒國，哀公懼，自將眾趣救火，救火者左右無人，盡逐獸，不救火，乃召問仲尼。仲尼曰：夫逐獸者樂而無罰，救火者苦而無賞，此火所以不救也。事急不及以罰，救火者盡賞之，則舉國不足以賞於民，請從行罰。乃下令曰：不救火者，比降北之罪，令下未遍，火以滅矣。又曰：越王問於大夫種曰：吾欲伐吳，可乎。對曰：可矣。何不試焚宮室，於是遂焚宮室，民莫能救火。乃下令曰：民之救火而死者，比死敵之賞，民之塗其體，被濡衣走火者，左二千人，右三千人。事具刑法部。

《韓詩外傳》曰：晉平公藏寶之臺燒，救火三日三夜，乃勝之。公子晏束帛而賀曰：臣聞王者藏於天下，諸侯藏於百姓，農夫藏於囷庾，今百姓乏於外，而賦斂無已，昔桀紂殘賊，為天下戮，今皇天降災於藏臺，此是君之福也。

《史記》曰：龐涓追孫臏，臏量其行，暮當至馬陵，乃伏兵斫樹。白而書之曰：龐涓死此下，於是令齊軍萬弩夾道，暮火舉而俱發，涓夜至，見白書，乃鑽火燭讀之，未畢，萬弩俱發，龐涓大敗。又曰：騎劫攻即墨，田單取牛千頭，衣以五采，束刀其角，結火其尾。

《漢書》曰：項王西屠咸陽，殺秦降王子嬰，焚其宮室，火三月不滅。

《三輔黃圖》曰：秦始皇帝，葬驪山，六年之間，為項王所發，牧兒墮羊冢中，燃火求羊，燒其槨藏。

《淮南子》曰：陽遂見日，則𤓉而為火。陽遂金也。取金𣓶無緣者，執日高三四丈時，以向，持燥艾承之寸餘，有頃焦之，吹之則然，得火。

《列女傳》曰：梁姑姊，其室失火，兄子與二子在內，欲取兄子，輒得其子，火盛不得復入。婦人曰：梁豈可戶告人曉耶，被不義之名，何面見兄弟國人哉。遂赴火而死。

《列仙傳》曰：甯封子，黃帝陶正，掌火，能作五色煙。事具煙部。又曰：陶安公，六安冶師也。數行火，火一旦散上，紫色衝天，須臾朱雀止冶上。曰：安公安公，冶與天通。事具仙部。

《東觀漢記》曰：郅惲為長沙，有義士古初，遭父喪，未葬，鄰人火起，及初舍，棺不可移，初冒火伏棺上，會火滅。又曰：廉范為蜀郡，成都地迫屋狹，百姓夜作，以供衣食，又禁火，民復弊之，失火者日屬，范令夜作，但使儲水，百姓皆悅。事具職官太守篇。又曰：梁鴻，牧豕長安上林苑中，失火，延人家，問所燒財物，悉推豕償之，其主言少，鴻願以身作，躬執其勤。

《樊英別傳》曰：英隱於壺山，常有黑風從西方起。英謂學者曰：成都市火甚盛，因含水西向漱之，乃令記其日，後有從蜀來者，云是日大火，黑雲平旦從東起，須臾大雨，火遂得滅。

《汝南先賢傳》曰：郭慮，從南郊，含酒東北三噀，云齊失火，以猒之，後齊果上火事。又曰：蔡君仲與人有至孝之心，母向終，棺在堂，西舍失火，火將至，君仲伏屍號哭，火越向東家。

《玄中記》曰：南方有炎山焉。在扶南國之東，加營國之北，諸薄國之西，山從四月而火生，十二月火滅，正月二月火不然，山上但出雲氣，而草木生葉枝條，至四月火然，草木葉落，如中國寒時，草木葉落也。行人以正月二月三月行，過此山下，取柴以為薪，燃之無盡時，取其皮績之，為火浣布。

《十洲記》曰：炎洲，在南海中，地方二千里，去崖九萬里，上有風生獸，似豹青色，大如狸，張取之，積薪數車以燒之，薪盡而此獸在火中，燃其毛不燋，斫刺不入，打之如皮囊，以鐵椎鍛其頭數十下，乃死，以其口向風，須臾便活而起，以石上菖蒲塞其鼻，即死，取其腦，菊花服之，盡十斤，得壽五百歲。又曰：有火林山，山中有火獸，大如鼠，毛長三四寸。或曰：山可百里許，取其獸毛，績以為布，名曰火澣布，國人衣服之，此布垢洿，以水浣濯之，終日不絜，以火燒布，兩食久許出，其垢即去，白如雪。

《廣志》曰：火洲在南海中，火燃洲，其木不死更鮮。

《抱朴子》曰：南海之中，蕭丘之中，有自生之火，常以春起而秋滅，丘方千里，當火起時，此丘上純生一種木，火起正著此木，木雖為火所著，但小燋黑，人或以為薪者，如常薪，但不成炭，炊熟則灌滅之，後復更用，如此無窮，又夷人取木華，績以為火浣布，木皮亦剝，以灰煮為布，但不及華細好耳。又曰：有白鼠，大者重數斤，毛長三寸，居空木中，其毛亦可績為布，故火浣布有三種焉。又曰：吳世有姚光，有火術，吳主積荻千束，火焚荻了盡，光恬坐灰中，振衣而起。事具草部荻篇。

《神仙傳》曰：欒巴為尚書，正旦會，得酒，西南漱，云成都市失火，漱酒作雨，驛至，果如其言。事具仙部。

《吳越春秋》曰：越王思報吳，冬則抱冰，夏則握火。

《陳留耆舊傳》曰：劉昆為江陵令，民有火災，昆向火叩頭，即霈然下雨，詔問反風滅火，虎北渡河，何以致此。昆曰：偶然。帝曰：此長者之言也。

《風俗通》曰：城門失火，禍及池中魚，按百家書，宋城門失火，自汲池中水以沃之，魚悉露見，但就把之。事具魚部。

魏武帝《明罰令》曰：聞太原上黨西河鴈門，冬至之後，百有五日，皆絕火寒食，云為介子推。

《英雄記》曰：周瑜鎮江夏，曹操欲從赤壁渡江南，無舡，乘簰從漢水下，住浦口，未即渡，瑜夜密使輕舡走舸百所艘，艘有五十人移棹，人持炬火，火燃則迴舡走去，去復還燒者，須臾燒數千簰，火大起，光上照天，操夜去。

《博物志》曰：積紬萬匹，則自然生火，秦始中，武庫火，積紬所致也。

《異苑》曰：臨邛有火井，漢室隆則炎赫彌熾，桓靈之際，火勢漸微。事具水部井篇。又曰：晉惠帝元康三年，武庫火，燒孔子履，漢高斬白蛇劍，王莽頭等。事具劍部。

《晉中興書》曰：殷浩北伐，江逌為長史，取數百雞，以長繩連腳，皆繫火，一時驅放，飛過塹，集羌營，營皆然。

《搜神記》曰：麋竺常從洛歸，未至家數十里，見路次有好新婦，從竺求寄載，行二十餘里，新婦謝去。謂竺曰：我天使，去當往燒東海麋家，感君見載，故以相語，竺因請之。曰：不可，不得不燒，君快去，我緩來，日中必火發，竺乃急行達家，便出財物，日中而火大發。

《笑林》曰：某甲夜暴疾，命門人鑽火，其夜陰暝，未得火，催之急。門人忿然曰：君責之亦大無道理，今闇如漆，何以不把火照我，我當得覓鑽火具。

【詩】《梁庾肩吾遠看放火詩》曰：風前細煙起，月裏黑煙生，入燄看橋木，侵光識遠城。

【賦】《晉潘尼火賦》曰：覽天人之至周，嘉火德之為貴，含太陽之靈暉，體淳剛之正氣，先聖仰觀，通神悟靈，窮物盡數研機至精，鑽燧造火，陶冶群形，協和五味，革變羶腥，爾乃狄牙典膳，百品既陳，和羹酋醳，旨酒醲醇，享黿煮鼉，灼龜臛鱗，若乃流金化石，鑠鐵融銅，造制戎器，以戒不恭，砥鍊兵械，整飾軍容，四海康乂，邊境無寇，韜弓戢劍，解甲釋冑，銷鏑為耒，鑄戈為耨，戰士反於耕農，戎馬放乎外廄，及至焚野燎原，陸火赫羲，林木摧拉，沙粒並麋，騰光絕覽，雲散霓披，去若風驅，疾若電逝，芬輪紆轉，倏忽橫厲，震響達乎八冥，流光燭乎四裔。

*烽燧

《玄女戰經》曰：諸見舉烽火煙火，傳言虜且欲起，欲知審來不，以言者時所加之，得陽者不來，得陰者為來法。

《墨子》曰：烽火已舉，言寇所從來多少。

《甘氏天文占》曰：權舉烽表，遠近沉浮，權四星，在軒轅尾西，邊地警備，烽候相望，虜至則舉，烽火十文，如今井桔橰，火錘其頭，若警備急，燃火其頭，放之，權重，本低則末仰，見烽火。

《史記》曰：褒姒不好笑，幽王欲其笑，為烽燧火鼓，似有寇至，舉烽火，諸侯悉至，至而無寇，褒姒乃大笑。

《漢書》曰：軍臣單于立四歲，匈奴復絕和親，大入上都雲中，烽火通於甘泉。

《東觀漢記》曰：廉范為雲中太守，始到，烽火日通，故事，虜出度五千人，乃移書旁郡求助，吏白，今虜兵度出五千，請移警檄，范不聽，遂選精兵，自將出至近縣，令老弱城守而追之。又曰：馬成善治障塞，自西河至渭橋，河上至安邑，太原至井陘，中山至鄴，皆築保壁，起烽燧，十里一候。又曰：郭伋為并州，伋知盧芳夙賊，難卒以力制，常嚴烽候，明購賞。

《蔡邕徙朔方上書》曰：既到徙所，乘塞守烽，職在望候，憂怖焦灼，無心復能操筆成草，致章闕庭。

《庾闡楊都賦注》曰：燧火，以炬置孤山頭，皆緣江相望。

《述征記》曰：戲水注渭，東有周幽王壘，昔幽王亟舉烽以悅褒姒，遂犬戎伐周，諸侯玩而弗至，戰敗死于斯地。

【書】《晉蔡謨與弟書》曰：軍中耳目，當用鼓烽，烽可遙見，鼓可遙聞，形聲相傳，須臾百里，非人所及，想得先知耳，近別菽麥者，皆當解之，而王苟諸人，癡頑之甚，乃至於是，常令人怪之，然烽鼓之法，當豫敕諸軍，見烽聞鼓便嚴，而此間恆舉烽之後，須文書上言，乃符遊軍，遊軍須被符，乃當嚴，昔年石頭夜半舉烽，至明日食時，臺中乃知，弟在石頭時，隅中舉烽，至下脯，遊軍故未嚴，此即是苟希等覆車之軌也。

*燈

《說文》曰：錠謂之燈。

《韻集》曰：無足曰燈，有足曰錠。

《離騷》曰：吳酒不廢沉日夜，蘭膏明燭華銅錯。言燈錠盡銅，琢禽獸，有華英也。

《說苑》曰：楚莊王賜群臣酒，日暮，燈燭滅，乃有人引美人衣者，美人挽絕其冠纓。事具人部報恩篇。

《劉向別傳》曰：待詔馮商作燈賦。

《漢書》曰：金枝秀華，庶旄翠旌。金枝，銅燈，百二十枝，秀華，中主有光華也。又曰：武帝思念李夫人不已，方士齊人少翁，言能致其神，乃夜設燈燭帷幄，而令帝居他帳，遙望見好女，如李夫人之貌，而不得就視。

《漢武內傳》曰：西王母遣使謂帝曰：七月七日，我當暫來，帝至日，掃除宮內，燃九光之燈。

《荀采傳》曰：荀采，爽女，為陰瑜妻，而夫早亡，爽逼嫁與太原郭弈，采入郭氏室，暮乃去其帷帳，建四燈，斂色正坐，郭氏不敢逼。

《風俗通》曰：郅伯夷宿亭，止樓上，燃數燈，夜有魅來，伯夷趣之，以燈照，乃老狸也。

《東宮舊事》曰：宮有銅鴨頭燈二，銅侍燈三，供戶外用，夕供油七合，太子納妃，有金塗四尺長燈一，金塗連盤短燈二，金塗連盤鴨燈一。

《鄴中記》曰：石虎正旦會於殿前，設百二十枝燈。

【詩】《晉習鑿齒詩》曰：煌煌閑夜燈，脩脩樹間亮，燈隨風煒燁，風與燈升降。

《齊謝朓詠燈詩》曰：發翠斜溪裏，蓄實宕山峰，抽莖類仙掌，銜光似燭龍，飛蛾再三繞，輕花四五重，孤對相思夕，空照舞衣縫。

《梁簡文帝詠籠燈絕句詩》曰：動焰翠帷裏，散影羅帳前，花心生復落，明銷君詎憐。

《梁紀少瑜詠殘燈絕句》曰：殘燈猶未滅，將盡更揚暉，惟餘一兩爓，裁得解羅衣。

《梁王筠詠燈擎詩》曰：百華曜九枝，鳴鶴映冰池，末光本內照，丹花復外垂，流暉悅嘉客，翻影泣生離，自銷良不悔，明白願君知。

《梁吳筠燈詩》曰：昔在鳳皇闕，七采蓮花莖，陸離看寶帳，爛熳照文屏，檐豔煙光轉，氛氳霧裏輕，能方三五夜，桂樹月中生。

《梁范靖妻沈氏詠燈詩》曰：綺筵日已暮，羅帳月未歸，開花散鶴彩，含光出九微，風軒動丹焰，水宇淡清輝，不愆輕蛾繞，唯恐曉蠅飛。

【賦】《漢劉子駿燈賦》曰：惟茲蒼鶴，修麗以奇，身體剼削，頭頸委蛇，負斯明燭，躬含冰池，明無不見，照察纖微，以夜繼晝，烈者所依。

《魏殷臣鯨魚燈賦》曰：橫海之魚，厥號惟鯨，普彼鱗族，莫之與京，大秦美焉。乃觀乃詳，寫載其形，託于金燈，隆脊矜尾，鬐甲舒張，垂首挽視，蟠于華房，狀欣欣以竦峙，若將飛而未翔，懷蘭膏於胸臆，明制節之謹度，伊工巧之奇密，莫尚美於斯器，因綺麗以致用，設機變而罔匱，匪雕文之足瑋，差利事之為貴，永作式於將來，跨千載而弗墜。

《晉夏侯湛釭燈賦》曰：乃珠珍寶器，奇像妙工，取光藏煙，致巧金銅，融冶甄流，陶形定容，爾乃隱以金翳，疏以華籠，融素膏於回槃，發朱輝於綺窗，宣耀蘭堂，騰明廣宇，焰煜爚於茵筵，煥炤●乎屏組。

《晉孫惠百枝燈賦》曰：曄若雲停，爛已星布。

《范堅䗶燈賦》曰：爾乃旋閑房，升玉榻，列華槃，鑠凝䗶，浮炷穎其始燃，秘闈於是乃闔，旁映文楹，仰暉丹桷，赫如燭龍吐輝，爛若翳陽復旭。

《梁簡文帝列燈賦》：何解凍之嘉月，值蓂莢之盡開，草含春而動色，雲飛采而輕來，九微間吐，百枝交布，聚類炎洲，跡同大榭，競紅橤之晨舒，蔑丹螢之昏騖，蘭膏馥氣，芬炷擎心，寒生色淺，露染光沉。

《梁江淹燈賦》曰：淮南王，信自葬，命婇女，餌丹砂，餌丹砂，學鳳音，紫霞沒，白日沉，挂明燈，散玄陰，顧謂小山儒士，斯可賦乎。於是泛瑟而言曰：若大王之燈也。銅華金擎，錯質鏤形，碧為雲氣，玉為僊靈，雙碗百枝，豔帳充庭，照錦池之丈席，映繡柱之鳴箏，若庶人之燈者，非銀非珠，無藻無縟，心不貴麗，器窮於樸。

《周庾信燈賦》曰：九龍將暝，三爵行栖，瓊鉤半上，弱木全低，乃有百枝同樹，四照連槃，香添燃蜜，氣雜燒蘭，燼長霄久，光青夜寒，秀帳掩映，●膏照灼，動鱗甲於鯨魚，●光芒於鳴鶴，蛾飄則碎花亂下，風起則流星細落，況復上蘭深夜，中山醑清，楚妃留客，韓娥合聲，但歌著節，遊絃絕鳴，輝輝朱燼，焰焰紅榮，乍九光而連影，或雙花而並明，寄言蘇季子，應知餘照情。

【贊】《晉支曇諦燈贊》曰：既明遠理，亦弘近教，千燈同輝，百枝並曜，飛煙清夜，流光洞照，見形悅景，悟旨測妙。

【銘】《後漢李尤金羊燈銘》曰：賢哲勉務，惟日不足，金羊載耀，作明以續。

*燭

《周官》：司烜氏，掌以燧取火於日，以供祭祀之明燭。日火，陽之絜氣也。明燭以炤饌。凡邦之大事，供蕡燭。賁燭，麻燭，賁，大也。

《禮記》曰：侍坐，燭至起。異晝夜也。燭不見跋。跋，本也。燭盡則去之，嫌若燼多，有厭倦也。又曰：孔子曰：嫁女之家，三夜不息燭，思離親也。事具禮部婚姻篇。

《尚書大傳》曰：晉平公問師曠曰：吾年七十，欲學，恐已暮。師曠曰：臣聞老而學者，如執燭之明，執燭之明，孰與昧行。公曰：善。事具禮部學篇。

《文子》曰：鳴鐸以聲自毀，蘭膏以明自銷。

《韓子》曰：鄭人有遺燕相國書者，夜書。謂持燭者曰：舉燭，而誤書舉燭。燕相受書曰：舉燭高明，高明者，舉賢而任之。事具贈答部。

《列女傳》曰：齊女徐吾者，東海上貧婦人，其鄰婦李吾之屬，合燭夜績，吾最貧而燭不屬。李吾曰：徐吾燭數不屬，請無與夜。徐吾曰：妾以貧故，起常先，去常後，掃陳席以待來者，坐常處下，為貧故也。今一室之中，益一人，燭不為益明，去一人，燭不為益闇，何愛東壁餘光，莫之能應，遂復與夜，績。

《史記》曰：始皇塚中，以人魚膏為燭。

謝承《後漢書》曰：巴祗為楊州刺史，與客坐闇暝之中，不燃官燭。事具職官部刺史篇。

《玄晏春秋》曰：計君又授與司馬相如傳，遂涉漢書，讀匈奴傳，不識棠災孤塗之字，有胡奴執燭，顧而問之。奴曰：棠災天子也。言匈奴之號單于，猶漢人有天子也。予於是乎曠然發寤。

《地鏡圖》曰：相玉，見美女子，載燭行壇陰，從其所出入處，石中有玉矣。

《世說》曰：王君夫𥹋糖澳釜，石季倫以䗶燭灼炊。

【詩】《齊謝朓詠燭詩》曰：杏梁賓未散，桂宮明欲沉，曖色輕帷裏，低光照寶琴，徘徊雲髻影，灼爍綺疏金，恨君秋月夜，遺我洞房陰。

《梁孝元帝詠池中燭影詩》曰：魚燈且滅燼，鶴焰暫停輝，自有銜龍燭，青火入朱扉，映水疑三燭，翻池類九微，入林如燐影，度渚若螢飛，河●扇月落，霧上珠星稀，章華終宴所，飛蓋且相追。又《古意詠燭詩》曰：花中燭，焰焰動簾風，不見來人影，迴光持向空。

《梁簡文帝和詩》曰：花中燭，似將人意同，憶啼流膝上，燭焰落花中。

《梁庾肩吾燭影詩》曰：垂爓垂花比芳樹，風吹水動俱難住，春枝拂岸影上來，還杯繞客光中度。

《梁劉孝威和簾裏燭詩》曰：開關簾影出，參差風焰斜，浮光燭綺帶，凝滴汙垂花。又《禊飲嘉樂殿詠曲水中燭影詩》曰：火浣花心猶未長，金枝密焰已流芳，芙蓉池畔涵停影，桃花水脈引行光。

【賦】《晉傅咸燭賦》曰：余治獄至長安，在遠多懷，與同行夜飲，以忘愁□，顧帷燭之自焚以致用，亦猶殺身以成仁矣。蓋泰清垂象，匪日不光，向晦入冥，匪火不彰，故六龍銜燭於北極，九日登曜於扶桑，日中則昃，月虧於望，時邁靡停，晝不干常，背三接之昭昭，即厥開之有傷，何遠宇之多懷，患冬夜之悠長，獨耿耿而不寐，待雞鳴之未央，徒伏枕以展轉，起燃燭於閑房，揚丹輝之煒燁，熾朱焰之煌煌，俾幽夜而作晝，繼列景乎朝陽，慨顧景以增歎，孰斯愁之可忘，嘉湛露之愔愔，遂命樽而設觴，爾乃延僚屬，酌醇清，講三墳，論五經，高談既倦，引滿行盈，樂飲今夕，寔慰我情。

《梁簡文帝對燭賦》曰：雲母窗中含花氊，茱萸幔裏鋪錦筵，照夜明珠且莫取，金羊燈火不須燃，下絃三更未有月，甲夜繁星徒衣天，於是搖同心之明燭，施雕金之麗槃，眠龍傍繞，倒鳳雙安，菖蒲傳酒坐欲闌，碧玉舞罷羅衣單，影度臨長枕，煙生向果盤，迴照金屏裏，脈脈兩相看。

《梁元帝對燭賦》曰：月似金波初映空，雲如玉葉半從風，恨九重兮夕掩，怨三秋兮不同，爾乃傳芳醁，揚清曲，長袖留賓待華燭，燭燼落，燭華明，花抽珠漸落，珠懸花更生，風來香轉散，風度焰還輕，本知龍燭應無偶，復訝魚燈有舊名，燭火燈光一雙炷，詎照誰人兩處情。

《周庾信對燭賦》曰：龍沙鴈塞早應寒，天山月阪客衣單，燈前行衣疑不亮，月下穿鍼覺最難，剩取燈花持炷燭，還卻燈擎下燭槃，傍垂細溜，上繞飛蛾，光清寒入，焰暗風過，楚人纓脫盡，燕君書誤多，曉星沒，芳無歇，還持照夜遊，詎減西園月。

【啟】《陳徐陵謝敕賚燭監賞答齊國移文啟》曰：昔班彪草移，阮瑀裁書，馳譽當年，遂無加賞，非常大賚，始自今恩，雖賈逵之頌神雀，竇攸之對鼫鼠，漢臣射覆之言，魏士投壺之賦，方其寵錫，獨有光前，官燭斯燃，更慚良吏，霄光可學，乃會耆年，臣職居南史，身典東觀，謹述私榮，傳之方策。

*庭燎

《說文》曰：庭燎，大燭也。

《禮記》曰：庭燎之百，自齊桓公始也。

《毛詩》曰：庭燎，美宣王，因以箴之，夜如何其，夜未央，庭燎之光，君子，至止，鸞聲鏘鏘。

《說苑》曰：齊桓公設庭燎，為士之欲造見者，期年而士不至，東野鄙人，有以九九之術見者。桓公曰：九九足以見乎。對曰：臣非以九九為足以見也。臣聞主君設庭燎以待士，期年而不至，夫士所以不至者，君天下賢君也。四方之士，皆自論不及君，故不至也。夫九九薄能耳，而君猶禮之，況賢於九九者。桓公曰：善，禮之，期月而士至。

《晉起居注》曰：成帝咸和八年十二月，有司奏，庭燎在止車門外，今更集議，舊在端門內施。詔曰：尚書奏，九年庭燎，當在端門內，元明帝時，在公車門內，可依舊，安司徒錄公命，當率由舊章，宜在端門內。

《晉中興書》曰：哀帝興寧元年，詔庭燎樹端門內。

《鄴中記》曰：石虎正會，殿庭中，端門外，閶闔前，設庭燎，皆二合，六處皆六丈。

《趙書》曰：石勒造庭燎於橦末，高十丈，上盤置燎，下盤安人以侍燎，緪繳上下。

【詩】《晉傅玄庭燎詩》曰：元正始朝亨，萬國執珪璋，枝燈若火樹，庭燎繼天光。

【表】《魏王朗冬臈不得朝表》曰：拘守留職，曠離車駕，況乃踐長於至，迎始於臈，履端於正，連歷天人三朝之元慶，而無緣祗奉玉爵，以獻萬壽，霄夢庭燎之光，晨想百華之耀。

*灶

《釋名》曰：灶，造也。創食物也。

《淮南子》曰：炎帝作火，死而為灶神。

《禮記》：月令曰：孟夏之月，其祀灶。又曰：灶者，老婦之祭，盛於盆，尊於瓶。

《墨子》曰：灶必為屏，心突高出屋四尺，慎無失火，失火者斬。

《魯連子》曰：灶五突，分煙者眾也。

《莊子》曰：仲尼讀書，老聃倚灶觚而聽之。曰：是何書也。曰：春秋也。

《呂氏春秋》曰：鷰雀處一屋之下，自以為安，灶突決，火上棟宇，鷰雀不知禍將至也。事具雀部。

《戰國策》曰：智伯攻晉陽而水之，城不沒者三版，臼灶生蛙，人馬相食。

《史記》曰：武帝時，李少君以祀灶辟穀卻老方見上。少君言上曰：祠灶則致物，致物而丹砂可化以為黃金，黃金成，以為飲食器，則益壽，益壽則仙者可見，於是天子始親祠灶。

《淮南子》曰：孔子無黔突，墨子無暖席。

桓譚《新論》曰：淳于髡至鄰家，見其灶突之直，而積薪在傍。謂曰：此且有火，使為曲突而徙薪，鄰家不聽，後果焚其屋，鄰家救火乃滅，烹羊具酒，謝救火者，不肯呼髡。智士譏之曰：曲突徙薪無恩澤，燋頭爛額為上客，蓋傷其賤本而貴末也。

《東觀漢記》曰：初陰氏世奉管仲之祀於邑，謂之相君子，至子方，以累積恩德，為神所饗，臈日，晨炊於灶，神見，再拜受慶，時有黃羊，因以祠之，自是富殖百萬，田至七百頃，後世子孫，常以臈日，奉祠灶神以黃羊。又曰：周澤為澠池令，克身儉約，妻子自親釜灶。

謝承《後漢書》曰：李南，少明風角，女亦曉家術，為卷縣民妻，晨詣爨室，卒有暴風，婦便上堂，從姑求歸，辭其二親，姑不許。乃跪而泣曰：蒙傳術，疾風卒起，先吹灶突及井，此禍為女婦主爨者，妾將亡之應，因著其亡日。

《續漢書》曰：虞詡為武都太守，羌欲邀遮詡，詡密令吏，人作兩灶，日增倍之，羌不敢逼。或問曰：孫臏減灶，而君增之，兵法，日行不過三十里，以戒不虞，而今且二百里，何也。詡曰：虜多，吾兵少，徐行則易為所及，速進則彼所不惻，虜見吾灶日增，必謂郡兵來迎，眾行速，必憚進追我，孫臏見弱，吾今示彊。

《茅君內傳》曰：在名山深壑，無人跡之處，臨水上，作神灶屋，屋長四丈，廣二丈，起基四尺，又當先掘基下土，令必無故陷井家瘞之處所也。開南戶西戶東戶，三也。立灶於屋中央，口向西，灶四邊，令去釜九寸也。以塼及細土構立之，亦勿令穿坼，神灶之法畢矣。

《抱朴子內篇》曰：灶之神，每月晦日，輒上天言人罪狀，大者奪紀，紀者三百日也。小者奪筭，筭者一日也。

《異苑》曰：卞伯玉作東陽郡，灶正熾火，有雞遙從口入，良久，乃於突而出，毛羽不燋，鳴啄如故，伯玉尋病殞。

《雜五行書》曰：作灶法，當辰巳間隙地取土，先掘去上五寸，以水美酒一升，合和泥之，以癸亥日脩之，此日安灶自如也。作灶法，廣四尺，長五尺，欲安兩釜，長七尺，子孫富貴，作灶餘泥，不可泥井，井餘土，不可泥灶，大凶，勿以壬癸庚辛，反支九空，血忌破危，●建寅日，皆凶，灶君名禪，字子郭，衣黃衣，披髮，從灶中出，知其名呼之，可得除凶惡賈市，不知其名，見之死，豬肝泥灶，令婦孝，灶君以壬子日死，不用此日治灶，常以五月辰日，豬頭祭灶，令人治生萬倍，用人故灶凶敗，雞毛入灶中，致非禍，犬骨入灶，出狂子，正月己丑日，白雞祠灶，宜蠶，五月巳丑卯，祠灶吉，四月丁巳日，祠灶百倍。

《夢書》曰：夢見灶者，憂求婦嫁女，何以言之，井灶女執使之象。

【銘】《後漢李尤灶銘》曰：燧人造火，灶能以興，五行接備，陰陽相乘。

《晉摯虞灶屋銘》曰：大孝養志，厥次養形，事親以敬，美過三牲。

【箴】《魏王朗雜箴》曰：家人有嚴君焉。井灶之謂也。俾冬作夏，非灶孰能，俾夏作冬，非井孰言。

*薪炭灰

《易》曰：古之死者，厚衣之以薪，葬之中野。

《左傳》曰：厥父㭊薪，其子弗克負荷。又曰：晉楚戰於城濮，楚左師潰，狐毛設二旆而退之，欒枝使輿曳薪柴而偽遁，楚師馳之，原軫郗湊以中軍公族橫擊之，楚左師潰。

《禮記》曰：問士之子長幼，長曰能負薪，幼曰未能負薪。又曰：季秋，乃命伐薪為炭。事具炭部。

《毛詩》曰：折薪如之何，匪斧不克，取妻如之何，匪媒不得。

《管子》曰：周容子夏，以侈靡見桓公。桓公曰：侈靡可以為天下乎。子夏曰：可，夫雕橑然後炊之，雕卯然後瀹之，所發積藏，散萬物也。

《晏子》曰：景公遊壽宮，睹耆年負薪，有飢色，公喟然，令吏養之。

《鄧析書》曰：譬猶拯溺而硾之以石，救火而投之以薪。又曰：抱薪爇火，燥者先著。

《戰國策》曰：蘇秦之楚，三日乃得見王，說卒辭行。楚王曰：先生不遠千里而臨寡人，曾弗肯留，願聞其說。對曰：楚國食貴於玉，薪貴於桂，謁者難見於鬼，王難見於帝，今令臣食玉炊桂，因鬼見帝，其可得乎。

《漢書》曰：汲黯謂武帝曰：陛下之於群臣，如積薪，後來者居上。又曰：朱買臣，字翁子，吳人，家貧，好讀書，不治產業，刈薪樵出賣，以給食，檐束薪，行且誦書矣。

《范曄漢書》曰：戴封拜議郎，遷西華令，大旱，封禱無獲，乃積薪坐其上，自焚，火起而大雨至，遠近嗟嘆。

《搜神記》曰：涼輔，廣漢人也。時旱，以五家掾出禱，積薪柴自焚，須臾而雨作。事具旱部。

《玄中記》曰：南方有炎山焉。行人以正月二月三月行過此山，取山下木以為薪，燃之無盡，取其皮，績之為火浣布。神異經云，玄山長四十里，生不盡木，已具布部。

《論衡》曰：或伐薪於山，輕小之木，合而束之，至於大木，十圍以上，引之不能動，推之不能移，則委之於山林，收所束之小木而去，由此以論，知能之大者，其猶十圍以上木也。人力不能舉薦，其猶薪者推引大木也。孔子周流，無所留止，非聖材不明，道難行，人不能用也。

《神仙傳》曰：焦先日入山伐薪以布施，先從村頭一家起，周而復始。

《晉中興書》曰：范汪，家貧好學，燃薪寫書，寫書既畢，誦讀亦竟。

《世說》曰：荀公曾在晉武帝坐賜食，荀進飯。即謂坐人曰：此是勞薪炊也。坐者未之信，帝密遣問外，答云，實是故車腳。

《吳越春秋》曰：季札去徐而歸，行道逢男子，五月被裘，採薪於道，旁有委金，季札見之。謂薪者曰：子來取此金。薪者曰：君舉止何高，視何下也。五月被裘採薪，寧是拾金者乎。事具隱逸部。

《汝南先賢傳》曰：蔡順以至孝稱，順少孤，養母，嘗出求薪，有客卒至，母望順不還，乃噬其指，順即心動，棄薪馳歸，恐問其故。母曰：有急客來，吾噬指以悟汝耳。又曰：侯瑾甚孤貧，依宋人居，晝為人傭賃，暮輒燃柴薪以讀書。事具文部讀書篇。

《後漢張奐報崔子玉書》曰：今月三日，舉家居來此，本非所規，貪突賊陣。

《魏略》曰：文欽為廬江太守，為都督王陵所奏，欽訴曹爽。爽謂曰：陵責卿載譚灰兩舡，何為乎。聞足下起染舍，故作此灰耳。

【詩】《隋岑德潤詠灰詩》曰：圖規暈不缺，氣改律還虛，欲燃愁獄吏，棄道畏刑書，未得逢彊陣，輕舉欲焉如。

*煙

《說文》曰：煙，火氣也。焆焆然也。

《列子》曰：趙襄子狩於山中，藉芿燔林，煽赫百里，有一人從石壁中出，隨煙燼上下，眾謂之鬼物，察之則人焉。

《春秋繁露》曰：人之言●去煙，此奇怪也。非人所意也。禍福利害，無有奇怪乎。

《淮南子》曰：冬至甲子受制，木用事，火煙青，七十二日，戊子受制，土用事，火煙黃，七十二日，庚子受制，金用事，火煙黑。又曰：哭之發於口，涕之出於目，此憤於中而形於外也。譬水之下流，煙之上尋火，徒南反，夫又孰推之。又曰：以束薪為鬼，以火煙為氣，惑也。

《列仙傳》曰：寧封子，黃帝時人，為陶正，有神人過之，為其掌火，能令火出五色煙。又曰：教封子積薪自燒，而隨煙氣上，猶有骨，時人葬之。

謝承《後漢書》曰：吳郡徐相，為長沙太守，常食乾飯，不發煙爨。

《許邁別傳》曰：邁有道術，燒香皆五色煙出，後莫知所在。

【詩】《梁簡文帝詠煙詩》曰：浮空覆雜影，含露密花藤，乍如洛霞發，頗似巫雲登，映光飛百仞，從風散九層，欲持翡翠色，時吐鯨魚燈。

