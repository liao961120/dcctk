*吳志下

陸遜字伯言，吳郡人也。為鎭西將軍，劉備大率衆來，權命遜為大都督拒之，備衆奔潰，拜上大將軍右都護，遜雖身在外，乃心於國。上疏陳時事曰：臣以為科法嚴峻，下犯者多，頃年以來，將吏罹罪，雖不慎可責，然天下未一，當圖進取，小宜恩貸，以安下情，且世務日興，良能為先，自不奸穢入身難忍之過，乞復顯用，展其力效，此乃聖王忘過記功，以成王業也。昔漢高舍陳平之愆，用其奇略，終建勛祚，功垂千載，夫峻法嚴刑，非帝王之隆業，有罰無恕，非懷遠之弘規也。

赤烏七年，為丞相，先是二宮并闕中外職司，多遣子弟給侍，全琮報遜，遜以為子弟苟有才，不憂不用，不宜私出，以要榮利，若其不佳，終為取禍，且聞二宮勢敵，必有彼此，此古人之厚忌也。琮子寄果阿附魯王，輕為交構。遜書與琮曰：卿不師日磾而宿留阿寄，終為足下門户致禍矣。琮既不納，更以致隟，及太子有不安之議，遜上疏陳太子正統，宜有盤石之固，魯王藩臣，當使寵秩有差，彼此得所，上下獲安，謹叩頭流血以聞，書三四上，及求詣都，欲口論嫡庶之分，以匡得失，既不聽許，而遜外甥顧譚，顧承，姚信并以親附太子，枉見流徙，太子太傅吾粲坐數與遜交書下獄死，權累遣中使責讓遜，遜憤恚致卒也。

子抗字幼節，遷立節中郞將。權謂曰：吾前聽用讒言，與汝父大義不篤，以此負汝，前後所問，一焚滅之，莫令人見也。孫皓即位，加鎭軍大將軍舊無大將軍三字，補之，督信陵等軍事，抗聞都下政令多闕，時何定弄權，閹官與政。抗上疏曰：臣聞開國承家，小人勿用，靖譖庸回，唐書攸戒，是雅人所以怨刺，仲尼所為嘆息也。春秋已來，爰及秦漢，傾覆之舋，未有不由斯者也。小人所見既淺，雖使竭情盡節，猶不足任，况其奸心素篤，而憎愛移易哉。苟患失之，無所不至，今委以聰明之任，假以專制之威，而冀雍熙之聲作，肅清之化立，不可得也。方今見吏，殊才雖少，然或冠冕之胄，少漸道教，或清苦自立，資能足用，自可隨才授職，抑黜羣小，然後俗化可清，庶政無穢。

聞薛瑩徵下獄。抗上疏曰：夫俊乂者，國家之良寶，社稷之貴資，庶政所以倫叙，四門所以穆清也。故大司農樓玄，散騎中常侍王蕃，少府李勗，皆當世秀穎，一時顯器，既蒙初寵，從容列位，而并旋受誅殛，或圮族替祀，或投弃荒裔，蓋周禮有赦賢之辟，春秋有宥善之義。書曰：與其殺不辜，寧失不經，而蕃等罪名未定，大辟以加，心經忠義，身被極刑，豈不痛哉。且已死之形，固無所識，至乃焚爍流漂，弃之水濱，懼非先王之正典，或甫侯之所戒也。是以百姓哀聳，士民同慼，蕃，勗永已，悔亦靡及，誠望陛下赦召玄出，而頃聞薛瑩卒見逮録，瑩父綜納言先帝，傅弼文皇，及瑩承基，內厲名行，今之所坐，罪在可宥，臣懼有司未詳其事，如復誅戮，益失民望，乞垂天恩，原赦瑩罪，哀矜庶獄，清澄刑網，則天下幸甚。

孫登字子高，權長子也。權為吳王，立登為太子，選置師傅，銓簡秀士，以為賓友，登或射獵，遠避良田，不踐苗稼，至所頓息，又擇空間之地，其不欲煩民如此，嘗乘馬出，有彈丸過，左右求之，有一人操彈佩丸，咸以為是，辭對不服，從者欲捶之，登不聽，使求過丸比之，非類，乃見釋，又失盛水金馬盂，覺得其主，左右所為，不忍致罰，呼責數之，長遣歸家，敕親近勿言。

孫和字子孝，立為太子，常言當世士人，宜講修術學，校習射御，以周世務，而但交游博奕，以妨事業，非進取之謂，後羣寮侍宴，言及博奕，以為妨事費日而無益於用，勞精損思，而終無所成，非所以進德修業，積累功緒也。且志士愛日惜力，君子慕其大者，凡所患者，在於人情所不能絕，誠能絕無益之欲，以奉德義之塗，弃不急之務，以修功業之基，其於名行豈不善哉。夫人情猶不能無嬉娛，嬉娛之好，亦在於飲宴琴書射御之間，何必博奕以為歡，乃命侍坐者八人各著論以矯之，於是中庶子韋曜退而論奏，和以示賓客，時蔡穎好奕直事，在署者頗效焉。故以此諷之。

是後王夫人與全公主有隙，權嘗寢疾，和祠祭於廟，和妃叔父張休居近廟，邀和過所居，全公主使人覘，因言太子不在廟中，專就妃家計議，又言王夫人見上寢疾有喜色，權由是發怒，夫人憂死，和寵稍損，懼於廢黜，魯王霸覬覦滋甚，陸遜，吾粲，顧譚等數陳適庶之義，理不可奪，全寄，楊竺等為霸支黨，譖訴日興，粲遂下獄誅，譚徙交州，權沈吟者歷年。殷基通語曰：初，權既立和為太子而封霸為魯王，初拜猶同宮室，禮秩未分，羣公之議，以為太子國王，禮秩宜異，於是分宮别僚，而隙端開矣。自侍御賓客，造為二端，仇黨疑貳，中外官僚將相大臣舉國中分，權患之，於是有改嗣之規矣。

後遂幽閉和，於是驃騎將軍朱據，尚書僕射屈晃率諸將吏泥頭自縛，連日詣闕請和，權甚恶之，無難督陳正，五營督陳象上書稱引晉獻公殺申生立奚齊，晉國擾亂，又據，晃固諫不止，權大怒，族誅正，象，牽晃入殿杖一百。《吳厤》曰：晃入日諫曰曰作口，，太子仁明，顯聞四海，今三方鼎峙，實不宜摇動太子，以生衆心，願陛下少垂聖慮，老臣雖死，猶生之年，叩頭流，辭氣不撓，諱晃言斥還田里。竟徙和於故鄣，羣司坐諫誅放者十數，衆咸寃之。《昊書》曰：權寢疾意頗感寤，欲徵和還立之，全公主及孫峻，孫弘等固争之，乃止。封和為南陽王，遣之長沙，諸葛恪被誅，孫峻遣使者賜死，舉邦傷焉。

孫霸字子威，和弟也。和為太子，霸為魯王，寵愛崇特，與和無殊，頃之，和，霸不穆之聲，聞於權耳，權禁斷往來，時全寄，吳安，孫奇，楊竺等陰共附霸，圖危太子，譖毁既行，太子以敗，霸亦賜死，流竺尸於江，又誅寄，安，奇等，咸以黨霸構和故也。

潘濬字承明，武陵人也。權稱尊號，拜為少府。《江表傳》曰：權數射雉，濬諫權。權曰：相與别後，時時蹔出耳，不復如往日之時。濬曰：天下未定，萬機務多，射雉非急，弦絕括破，皆能為害，乞特為臣故息置之，濬出見雉翳故在，乃手自撤壞之，權由是不復射雉，遷太常，時校事呂壹操弄威柄，奏按丞相顧雍，左將軍朱據等，皆見禁止，濬求朝，欲盡辭極諫，至，聞太子登已數言之而不見從，濬乃大請百寮，欲因會手刃殺壹，以一身當之，為國除患，壹密聞知，稱疾不行，濬每進見，無不陳壹之奸險也。由此壹寵漸衰，後遂誅戮，權引咎責躬也。

陸凱字敬風，吳郡人也。孫皓立為左丞相，時徙都武昌，楊土百姓，泝流供給，以為患苦，又政事多謬，黎元窮匱。凱上疏曰：臣聞有道之君，以樂樂民，無道之君，以樂樂身，樂民者，其樂彌長，樂身者，不久而亡，夫民者國之根也。誠宜重其食，愛其命，民安則君安，民樂則君樂，自頃年以來，君威傷於桀紂，君明暗於奸雄，君惠閉於羣孽，無灾而民命盡，無為而國財空，辜無罪，賞無功，使君有謬誤之愆，天為作妖，而諸公卿媚上以求愛，困民以求饒，導君於不義，敗政於淫俗，臣竊為痛心。

今鄰國交好，四邊無事，當務息役養士，實其府庫，以待天時，而更傾動天心，搔擾萬姓，使民不安，大小呼嗟，此實非保國養民之術也。昔秦所以亡天下者，但坐賞輕而罰重，刑政錯亂，民力盡於奢侈，目眩於美色，志濁於財寶，邪臣在位，賢哲隱藏，百姓業業，天下苦之，是以遂有覆巢破卵之憂，漢所以强者，躬行誠信，聽諫納賢，惠及負薪，躬請巖穴，廣採博察，以成其謀，此往事之明證也。近者漢衰，三家鼎立，曹失綱紀，晉有其政，又益州危險，兵多精强，閉門固守，可保萬世，而劉氏與奪乖錯，賞罰失所，君恣意於奢侈，民力竭於不急，是以為晉所伐，君臣見虜，此目前之明驗也。

臣暗於大理，文不及義，智慧淺劣，無復冀望，竊為陛下惜天下耳，臣謹奏耳目所聞見，百姓所為煩苛，刑政所為錯亂，願陛下息大功，損百役，務寬蕩，忽苛政，又武昌土地，實危險而堾埆，非王都安國養民之處，且童謡言，寧飲建業水，不食武昌魚，寧還建業死，不止武昌居，臣聞童謡之言，生於天心，乃以安居而比死，足明天意知民所苦也。臣聞國無三年之儲，謂之非國，而今無一年之畜，此臣下之責也。而諸公卿位處人上，禄延子孫，曾無致命之節，匡救之術，苟進小利於君，以求容媚，荼毒百姓，不為君計也。

自從孫弘造義兵以來，耕種既空廢，所在無復輸入，而分一家父子異役，廩食日張，畜積日耗，民力困窮，鬻賣兒子，調賦相仍，日以疲極，加有監官務行威勢，所在搔擾，更為煩苛，民苦二端，財力再耗，此為無益而有損也。願陛下一息此輩，以鎭撫百姓之心，此猶魚鱉得免毒螫之淵，烏獸得離羅網之綱，四方之民，繈負而至矣。如此，民可得保，先王之國存焉。臣聞明王聖主，取士以賢，非求顏色而取好服捷口容悅者也。臣伏見當今內寵之臣，位非其人，任非其舊無人任非其四字，補之，量，不能輔國匡時，羣黨相扶，害忠隱賢，願陛下簡文武之臣，各盡其忠，拾遺萬一，則康哉之歌作，刑錯之理清，願陛下留神思臣愚言。

時殿上列將何定佞巧便僻，貴幸任事。凱面責定曰：卿見前後事主不忠，傾亂國政，寧有得以壽終者，何以專為奸邪，穢塵天聽，宜自改厲，不然，方見卿有不測之禍矣。定大恨凱，思中傷之，凱終不以為意，乃心公家，義形於色。

疾病，皓遣中書令董朝問所欲言，凱陳何定不可任用，宜授外任，不宜幹與事干於事今本作委以國事，姚信，樓玄，賀邵，張悌，郭逴，薛瑩，或清白忠勤，或姿才卓茂，皆社稷之楨幹，國家之良輔，願陛下重留神思，訪以時務。皓遣親近趙欽口詔報凱曰：孤動遵先帝，有何不平，君所諫非也。又建業宮不利，故避之，而宮室衰耗，何以不可徙乎。凱上疏曰：臣竊見陛下執政事以來，陰陽不調，五星失晷，職司不忠，奸黨相扶，是陛下不遵先帝之所致也。

夫王者之興，受之於天，修之由德，豈在宮乎。而陛下不諮之公輔，便盛意驅馳，六軍流離，就令陛下身得安，百姓愁勞，何以用治，此不遵先帝一也。臣聞有國以賢為本，夏殺龍逢，殷獲伊摯，斯前世之明效，今日之師表也。中常侍王蕃黄中通理，處朝忠譽，斯社稷之重鎭，大吳之龍逢也。而陛下忿其苦辭，惡其直對，梟之殿堂，尸骸暴弃，邦內傷心，有識悲悼，咸以吳國夫差復存，先帝親賢，陛下反之，是不遵先帝二也。臣聞宰相國之柱也。不可不强，是故漢有蕭，曹之佐，先帝有顧，步之楷，而萬彧瑣才，凡庸之質，昔從家隸，超步紫闥，於彧已豐，於器已溢，而陛下愛其細介，不訪大趣，榮以尊輔，越尚舊臣，賢良憤惋，智士赫咤，是不遵先帝三也。先帝愛民過於嬰孩，民無妻者，以妾妻之，見單衣者，以帛給之，枯骨不收，而取埋之，而陛下反之，是不遵先帝四也。

昔桀，紂滅由妖婦，幽厲亂在嬖妾，先帝覽覽作鑒，之，以為身戒，故左右不置婬邪之色，後房無曠積之女，今中宮萬數，不備嬪嬙，外多鰥夫，女吟於中，是不遵先帝五也。先帝憂勞萬機，猶懼有失，陛下臨祚以來，游戲後宮，眩惑婦女，乃令庶事多曠，下吏容奸欺，是不遵先帝六也。先帝篤尚朴素，服不純麗，宮無高臺，物無雕飾，而陛下徵調州郡，竭民財力，土被玄黄，宮有朱紫，是不遵先帝七也。先帝外杖顧，陸，朱，張，內近胡綜，薛瑩，是以庶績雍熙，邦內清肅，今者外非其任，內非其人，陳聲，曹輔，斗筲小吏，先帝之所弃，而陛下幸之，是不遵先帝八也。

先帝每宴見羣臣，抑損醇醲，臣下終日無失慢之尤，而陛下拘以視瞻之敬，懼以不盡之酒，無異商辛長夜之飲，是不遵先帝九也。昔漢之桓靈，親近宦竪，大失民心，今高通，羊度，黄門小人，而陛下賞以重爵，權以戰兵，若江渚有難，則度等之武，不能禦侮明矣。是不遵先帝十也。今宮女曠積，而黄門復走州郡，條牒民女，有錢則捨，無錢則取，怨呼道路，母子死訣，是不遵先帝十一也。先帝在時，亦養諸王太子，若取乳母，其夫復役，賜與錢財，時遣歸來視其弱息，今則不然，夫婦生離，夫故作役，兒從後死，家為空户，是不遵先帝十二也。

先帝嘆曰：國以民為本，民以食為天，衣其次也。三者孤存之於心，今則不然，農桑并廢，是不遵先帝十三也。先帝簡士不拘貴賤，任之鄉閭，效之於事，舉者不虛，受者不妄，今則不然，浮華者登，朋黨者進，是不遵先帝十四也。先帝戰士，不給他役，江渚有事，責其死效，今之戰士，供給衆役，廩賜不贍，是不遵先帝十五也。夫賞以勸功，罰以禁邪，賞罰不中，則士民散失，今江邊將士，死不見哀，勞不見賞，是不遵先帝十六也。

今在所監司，已為煩猥，兼有內使擾亂其中，一民十吏，何以堪命，是不遵先帝十七也。夫校事吏民之仇，先帝末年，雖有呂壹，錢欽等，皆誅夷以謝百姓，今復張立校曹，縱吏言事，是不遵先帝十八也。先帝時，居官者咸久於其位，然後考績黜陟，今州郡職司，或莅政無幾，便徵召遷轉，紛紜道路，傷財害民，於是為甚，是不遵先帝十九也。先帝每察竟解之奏，常留心推接，是以獄無寃囚，死者吞聲，今則違之，是不遵先帝二十也。若臣言可録，藏之盟府，如其虛妄，治臣之罪，願陛下留意。

《江表傳》曰：皓所行彌暴，凱知其將亡。上表曰：臣聞惡不可積，過不可長，是以古人懼不聞非，立敢諫之鼓，武公九十，思聞警誡，臣察陛下無思警誡之義，而有積惡之漸，臣深憂之，故略陳其要，陛下宜克己復禮，述履前德，不可捐弃臣言，而放奢意，意日奢，情日至，吏日欺，民日離，則上不信下，下當疑上，骨肉相刻，公子將奔，臣雖愚暗於天命，以心審之，敗不過二十稔也。臣常忿亡國之人夏桀，殷紂，亦不可使後人復忿陛下也。臣受國恩，奉朝三世，復以餘年值遇陛下，不能循俗，與衆沉浮，若比干，伍員，以忠見戮，以正見疑，自謂畢足，無所餘恨，灰身泉壤，無負先帝，願陛下九思，社稷存焉。

初皓始起宮，凱上表諫，不聽。凱重表曰：臣聞宮功當起，夙夜反側，是以頻煩上事，往往留中，不見省報，於邑嘆息。昨食時被詔曰：君所陳誠是大趣，然未合鄙意，如何此宮殿不利，宜當避之，乃可以妨勞役，長坐不利宮乎。父之不安，子亦何倚，臣伏讀一周，不覺氣結於胸，而涕泣雨集，臣年已六十九，榮禄已重，於臣過望，復何所冀，所以勤勤數進苦言者，臣伏念大皇帝創基立業，勞苦勤至，今强敵當塗，西州傾覆，孤疲之民，宜當畜養，廣力肆業，以備其其作有，虞，且始徙都，屬有軍徵，戰士流離，州郡搔擾，而大功復起，徵召四方，斯非保國致治之漸也。臣聞為人主者，攘灾以德，除咎以義，今宮室之不利，但當克己復禮，篤祖宗之至道，愍黎庶之困苦，何憂宮之不安，灾之不銷乎。陛下不務修德而築宮，若德之不修，行之不貴，雖殷辛之瑶臺，秦始之阿房，何止而不喪身覆國，宗廟作墟乎。夫興土功，高臺榭，既致水旱，民又多疾，其不疑也。為父長安，使子無倚，此乃子離於父，臣離於陛下之象也。臣子壹離，雖念刮骨肉，茅茨不翦，復何益焉。大皇帝之時，寇鈔懾威，南州無事，尚猶衝讓，未肯築宮，况陛下危側之世，乏大皇帝之德，可不思哉。可不慮哉。願陛下留意，臣不虛言也。

樓玄字承先，沛郡人也。孫皓即位，為大司農，主殿中事，應對切直，漸見責怒，後人誣白玄與賀邵相逢駐共耳語，大笑，謗訕政事，遂被詔詰責，送付廣州，徙交趾，别敕令殺之。

賀邵字興伯，會稽人也。孫皓時遷中書令，皓凶暴驕矜，政事日弊。邵上疏諫曰：古之聖王，所以潜處重闈之內而知萬里之情，垂拱衽席之上而明照八極之際者，任賢之功也。陛下宜旌賢表善，以康庶政，自頃年已來，朝列紛錯，真僞相貿，上下空任，文武曠位，外無山岳之鎭，內無拾遺之臣，佞諛之徒，撫翼天飛，干弄朝威，盗竊榮利，而忠良排墜，信臣被害，是以正士摧方，而庸臣苟媚，遂使清流變濁，忠臣結舌，陛下處九天之上，隱百重之室，言出風靡，令行景從，媾近媾近作親洽寵媚之臣，日聞順意之辭，將謂此輩實賢，而天下已平也。臣心所不安，敢不以聞。

臣聞興國之君，樂聞其過，荒亂之主，樂聞其譽，聞其過者，過日消而福臻，聞其譽者，譽日損而禍至，是以古之人君，揖讓以進賢，虛己以求過，譬天位於乘奔，以虎尾為警戒，至於陛下，嚴刑法以禁直辭，黜善士以逆諫臣，眩耀毁譽之實，沉淪近習之言，故常侍王蕃，忠恪在公，才任輔弼，以酲酒之間，加之大戮，近鴻臚葛奚，先帝舊臣，偶有逆迕，昏醉之言耳，三爵之後，禮所不諱，陛下猥發雷霆，謂之輕慢，飲之醇酒，中毒殞命，自是之後，海內悼心，朝臣失圖，仕者以退為幸，居者以出為福，誠非所以保光洪緒，熙隆道化也。又何定本趨走小人，僕隸之下，身無錙銖之行，能無鷹犬之用，而陛下愛其佞媚，假其威柄，使定恃寵放姿，自擅威福，口正國議，手弄天機，上虧日月之明，下塞君子之路，臣竊觀天變，自比年已來，陰陽錯謬，四時逆節，日蝕地震，中夏殞雹，參之典籍，皆陰氣陵陽，小人弄勢之所致也。臣嘗覽書傳，驗諸行事，灾祥之應，可為寒慄，昔高宗修已以消鼎雉之異，宋景崇德以退熒惑之變，願陛下上懼皇天譴告之誚，下追二君攘灾之道，遠覽前代任賢之功，近寤今日謬授之失，清澄朝位，旌叙俊乂，放退佞邪，抑奪奸勢，廣延淹滯，容受直辭，祗承乾指，敬奉先業，則大化光敷，天人望塞矣。

傳曰：國之興也。視民如傷傷作赤子，其亡也。以民為草芥，陛下昔韜神光，潜德東夏，以望哲茂姿，龍飛應天，四海延頸，八方拭目，以成康之化，必隆於旦夕也。自文興文興作登位，已來，法禁轉苛，賦調益繁，在所長吏，迫畏罪負，嚴法峻刑，蹙蹙作苦，民求辦，是以人力不堪，家户離散，呼嗟之聲，感傷和氣，又江邊戍兵，宜時優育，以待有事，而徵發賦調，煙至雲集，衣不全短褐，食不贍朝夕，出當鋒鏑之難，入抱無聊之慼，是以父子相弃，叛者成行，願陛下寬賦除煩，省諸不急，夫民者國之本也。食者，民之命也。今國無一年之儲，家無經月之畜，而後宮坐食，萬有餘人，內有離曠之怨，外有損耗之費，使庫廩空於無用，士民飢於糟糠。

又北敵注目，伺國盛衰，陛下不恃己之威德，而怙敵之不來，忽四海之困窮，而輕虜之不舊無不字，補之為難，誠非長策策作筭，廟勝之要也。昔大皇帝創基南夏，割據江山，雖承天贊，實由人力，餘慶遺祚，至於陛下，陛下宜勉崇德器，以光前烈，何可忽顯祖之功勤，輕難得之大業哉。臣聞否泰無常，吉凶由人，長江之限，不可久恃，苟我不守，一葦可航也。昔秦建皇帝之號，據殽函之阻，德化不修，法政苛酷，毒流生民，忠臣杜口，是以一夫大呼，社稷傾覆，近劉氏據三關之嶮，守重山之固，可謂金城石室，萬世之業，任授失賢，一朝喪没，君臣繋頸，共為羈僕，此當世之明鑒，目前之炯戒也。願陛下遠考前事，近鑒世變，豐基强本，割情從道，則成康之治興，而聖祖之祚隆矣。

書奏，皓深恨之，邵奉公貞正，親近所憚，乃共譖邵與樓玄謗毁國事，俱被詰責，玄見送南州，邵原復職，後邵中惡風，口不能言，去職數月，皓疑其托疾，掠考千所，卒無一言，竟殺之家，屬徙臨海，并下詔誅玄子孫。

韋曜字弘嗣，吳郡人也。遷太子中庶子，時蔡穎亦在東宮，性好博奕，太子和以為無益，命曜論之。其辭曰：蓋聞君子耻當年而功不立，疾没世而名不稱。故曰：學如不及，猶恐失之，是以古之志士，悼年齒之流邁，而懼名稱之不建也。故勉精厲操，不遑寧息，且以西伯之聖，姬公之才，猶有日昃待旦之勞，故能隆王道，垂名億載，况在臣庶，而可以已乎。歷觀古今功名之士，皆有積累殊異之迹，勞身苦體，契闊勤思，平居不惰其業，窮困不易其素，是以卜式立志於耕牧，而黄霸受道於囹圄，終有崇顯之福，以成不朽之名，故山甫勤於夙夜，而吳漢不離公門，豈有游惰哉。

而今之人，多不務經術，好翫博奕，廢事弃業，忘寢與食，窮日盡明，繼以脂燭，當其臨局交争，雌雄未决，專精鋭意，心勞體倦，人事曠而不修，賓旅闕而不接，雖有太牢之饌，韶夏之樂，不暇存也。或至賭及衣物，徙碁易行，廉耻之意弛，而忿戾之色發，其所志不出一枰之上，所務不過方罫之間，勝敵無封爵之賞，獲地無兼土之實，技非六藝，用非經國，立身者不階其術，徵選者不由其道，求之於戰陳，則非孫吳之倫也。考之於道藝，則非孔氏之門也。以變詐為務，則非忠信之事也。以劫殺為名，則非仁者之意也。而空妨日廢業，終無補益，是何異設木而擊之，置石而投之哉。

且君子之居室也。勤身以致養，其在朝也。竭命以納忠，臨事且猶旰食，而何博奕之足耽乎。夫然，故孝友之行立，貞純之名彰也。方今大吳受命，海內未平，聖朝乾乾，務在得人，勇略之士，則受熊虎之任，儒雅之徒，則處龍鳳之署，百行兼苞，文武并騖，博選良才，旌簡髦俊，設程試之科，垂金爵之賞，誠千載之嘉會，百世之良遇也。當世之士，宜勉思至道，愛功惜力，以佐明時，使名書史籍，勛在盟府，乃君子之上務，當今之先急也。夫一木之枰，孰與方國之封，枯碁三百，孰與萬人之將，袞龍之服，金石之樂，足以兼棊局而貿博奕矣。設令世士移博奕之力，而用之於詩書，是有顏閔之志也。用之於智計，是有良平之思也。用之於資貨貨下有是字，有猗頓之富也。用之於射御，是有將帥之備也。如此，則功名立而鄙賤遠矣。

孫皓即位為侍中，常領左國史，時在所承指，數言瑞應，皓以問曜，曜荅日，此人家筐篋中物耳，又皓欲為父和作紀，曜執以和不登帝位，宜名為傳，如是者非一，漸見責怒，曜益憂懼，自陳衰老求去，皓終不聽，皓每饗宴，無不竟日，坐席無能否，率以七升為限，雖不悉入口，皆澆灌取盡，曜素飲酒不過二二作三，升，初見禮時，常為裁减，或密賜菜茗菜茗作茶荈，以當酒，至於寵衰，更見逼强，輒以為罪，又於酒後使侍臣難折公卿，以嘲弄侵刻，發摘私短，以為歡，時有愆過，或誤犯皓諱，輒見收縛，至於誅戮，曜以為外相毁傷，內長尤恨，使不濟濟，非佳事也。故但示難問經義言論而已，皓以為不承用詔命，意不忠盡，遂積前後嫌忿，收曜付獄，華覈連上疏救曜，皓不許，遂誅曜也。

華覈字永先，吳郡人也。為中書丞，孫皓更營新宮，制度弘廣，飾以珠玉，所費甚多，時盛夏興功，農守并廢。覈上疏諫曰：臣聞漢文之世，九州晏然，當此之時，皆以為泰山之安，無窮之基也。至於賈誼，獨以為可痛哭及流涕者三，長大息者六。乃曰：方今之勢，何異抱火措之積薪之下，而寢其上，竊以曩時之事，揆今之勢，誼云復數年間，諸王方剛，欲以此為治，雖堯舜不能安，而今大敵據九州之地，有大半之衆，習攻戰之餘術，乘戎馬之舊勢，非徒漢之諸王淮南濟北而已，誼之所欲痛哭，比今為緩，抱火臥薪之喻，於今為急，誠宜住建立之役，先備豫之計，勉墾植之業，為飢乏之救，若捨此急，盡力功作，卒有風塵不虞之變，當委版築之役，應烽燧之急，驅怨苦之衆，越白刃之難，此乃大敵所因為資也。如但固守，曠日持久，則軍糧必乏，不待接刃而戰士已困矣。

王者以九域為宅，天下為家，不與編户之民轉徙同也。今之宮室，先帝所營，卜土立基，非為不祥，又楊市土地，與宮連接，若大功畢竟，輿駕遷住，門行之神，皆當轉移，猶恐長久，未必勝舊，屢遷不可，留則有嫌，此乃愚臣所以夙夜為憂灼也。臣省月令季夏之月，不可以興土功，不可以會諸侯，不可以起兵動衆，舉大事，必有大凶，六月戊巳，土行正王，既不可犯，加又農月，時不可失，昔魯隱夏城中丘，春秋書之，垂為後戒，今築宮為長世之洪基，而犯天地之大禁，襲春秋之所書，廢敬授之上務，臣以愚管，竊所不安，又恐所召離民，或有不至，討之則廢役興事，不討則日月滋蔓，若悉并到，大衆聚會，希無疾病，且人心安則思善，苦則怨叛，今當角力中原，以定强弱，正於際會，彼益我損，此乃雄夫智士所以深憂也。臣聞先王治國，無三年之儲曰國非其國，安寧之世，戒備如此，况敵强大而忽農忘畜，若上下空乏，運漕不供，北敵犯疆，使周邵更生，良平復出，不能為陛下計明矣。書奏，皓不納。

後遷東觀令，領右國史，時倉廩無儲，世俗滋侈。覈上疏曰：今寇虜充斥，征伐未已，居無積年之儲，出無應敵之畜，此乃有國者所宜深憂也。夫財穀所生，當出於民，趨時務農，國之上務，而都下諸官，所掌别異，各自下調，不計民力，輒與近期，長吏畏罪，晝夜催民，委舍田事，遑赴會日，定送到都，或蕴積不用，而徒使百姓消力失時，到秋收月，督其限入，奪其播殖之時，而責其今年之税，如有逋懸，則籍没財物，故家户貧困，衣食不足，宜暫息衆役，壹心農桑，古人稱一夫不耕，或受其饑，一女不織，或受其寒，是以先王治國，唯農是務，軍興已來，已向百載，農人廢南畝之務，女工失機杼之業，推此揆之，則蔬食而長飢，薄衣而履冰者，固不少矣。

臣聞主之所求於民者二，民之所望於主者三，二謂求其為己勞也。求其為己死也。三謂飢者能食之，勞者能息之，有功者能賞之，民已致其二事，而主失其三望者，則怨心生而功不建，今帑藏不實，民勞役猥，主之二求已備，民之三望未報，且飢者不待備羞備羞原作美馔而後飽，寒者不俟狐貉而後温，為味者口之奇，文繡者身之飾也。今事多而役繁，民窮而俗奢，百工作無用之器，婦人為綺靡之飾，不勤麻枲，并繡文黼黻，轉相仿效，耻獨無有，兵民之家，猶復逐俗，內無擔石之儲，而出有綾綺之服，至於富賈商販之家，奢恣尤甚，天下未平，百姓不贍，宜壹生民之原，豐穀帛之業，而弃功於浮華之巧，妨日於侈靡之事，上無尊卑等級之差，下有耗財費力之損，且美貌者不待華采以崇好，豔姿者不待文綺以致愛，五色之飾，足以麗矣。若極粉黛，窮盛服，未必無醜婦，廢華采，去文繡，未必無美人也。若實如所論，有之無益，廢之無損者，何愛而不暫禁，以充府藏之急乎。此救乏之上務，富國之本業也。使管晏復生，無以易此，漢之文景，承平繼統，天下已定，四方無虞，猶以雕文之傷農事，錦繡之害女工，開國家之利，杜飢寒之本，况今六合分乖，豺狼充路，兵不離疆，甲不解帶，而可以不廣生財之原，充府藏之積哉。

