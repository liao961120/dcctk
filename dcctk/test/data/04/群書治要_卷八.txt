惟王建國，辯方正位，别四方，正君臣之位，君南面，臣北面之屬。體國經野，體猶分，邦畿之度，經野，疆理其井廬也。設官分職，置冢宰，司徒，宗伯，司馬，司寇，司空，各有所職，而百官事舉。以為民極，極，中也。令天下之人各得其中，不失其所也。乃立天官冢宰，使帥其屬而掌其邦治，以佐王均邦國，掌，主也。邦治，王所以治邦國者，佐猶助也。建邦之六典，以佐王治邦國，一曰治典，以經邦國，以治官府，以紀萬民，二曰教典，以安邦國，以教官府，以擾萬民，三曰禮典，以和邦國，以統百官，以諧萬民，四曰政典，以平邦國，以正百官，以均萬民，五曰刑典，以詰邦國，以刑百官，以糾萬民，六曰事典，以富邦國，以任百官，以生萬民。典，常也。法也。王謂之禮經，常所秉以理天下者也。邦國官府，謂之禮法，常所守以為法式也。擾猶馴也。統猶合也。詰猶禁也。任猶倳也。生猶養也。

以八柄詔王馭羣臣，一曰爵，以馭其貴，二曰禄，以馭其富，三曰予，以馭其幸，四曰置，以馭其行，五曰生，以馭其福，六曰奪，以馭其貧，七曰廢，以馭其罪，八曰誅，以馭其過，柄，所秉執以起事者也。詔，告也。助也。爵，謂公，侯，伯，子，男，卿，大夫，士也。禄，所以富臣下也。幸，謂言行偶合於善，則有以賜與之，勸後也。生猶養也。賢臣之老者，王有以養之也。奪，謂臣有大罪，没入家財者也。誅，責讓也。以八統詔王馭萬民，一曰親親，二曰敬故，三曰進賢，四曰使能，五曰保庸，六曰尊貴，七曰達吏，八曰禮賓，統，所以總物者也。親親，若堯親九族也。敬故，不慢舊也。賢，有善行也。能，多才藝也。保庸，安有功也。尊貴，尊天下之貴之貴下舊無者字，補之者也。達吏，察舉勤勞之小吏也。禮賓，賓客諸侯，所以示民親仁善鄰也。

歲終，則令百官府各正其治，受其會，正，正處也。會，大計也。三歲，則大計羣吏之治而誅賞。三載考績也。

膳夫掌王之食飲膳羞，大喪則不舉，大荒則不舉，大札則不舉，天地有灾則不舉，邦有大故則不舉。大荒，凶年也。大札，疫癘也。天灾，日月晦食也。地灾，崩動也。大故，刑殺也。春秋傳曰：司寇行戮，君為之不舉。

大司徒之職，掌建邦之土地之圖，與其人民之數，以佐王安擾邦國，教所以親百姓，訓五品也。擾亦安也。言饒衍也。衍也。本書作衍之，而施十有二教焉。一曰以祀禮教敬，則民不苟，二曰以陽禮教讓，則民不争，三曰以陰禮教親，則民不怨，四曰以樂禮教和，則民不乖，五曰以儀辯等，則民不越，六曰以俗教安，則民不愉，七曰以刑教中，則民不虣，八曰以誓教恤，則民不怠，九曰以度教節，則民知足，十曰以世事教能，則民不失職，十有一曰以賢製爵，則民慎德，十有二曰以庸製禄，則民興功。陽禮，謂鄕射飲酒也。陰禮，謂男女之禮也。昏姻以時，則男不曠，女不怨也。儀，謂君南面，臣北面，父坐子伏之屬也。俗，謂土地所生習也。愉，謂朝不謀夕也。恤，謂灾厄相憂也。民有凶患，憂之則民不懈怠也。度，謂宮室車服之製也。世事，謂士農工商之事，少而習焉。其心安焉。因教以能，不易其業也。慎德，謂矜其善德，勸為善也。庸，功也。爵以顯賢，禄以賞功也。

以保息六畜萬民，一曰慈幼，二曰養老，三曰振窮，四曰恤貧，五曰寬疾，六曰安富，保息，謂安之使蕃足也。慈幼，愛少也。養老，七十養於學，五十異粻之屬也。振窮，救天民之窮者也。恤貧，貧無財業，禀食貸之也。寬疾，若今癃不可事不筭卒也。安富，平傜役不專取之也。以鄕三物教萬民而賓興之，一曰六德，智，仁，聖，義，忠，和，二曰六行，孝，友，睦，姻，任，恤，三曰六藝，禮，樂，射，馭，書，數，物猶事也。興猶舉也。民三事之教成，鄕大夫舉其賢者，能者以飲酒之禮賓客之，既則獻其書於王矣。智，明於事也。仁，愛人以及物也。聖，通而先識也。義，能斷時宜也。忠，言以中心也。和，不剛不柔也。善於父母為孝，善於兄弟為友，睦，親於九族也。姻，親於外親也。任，信於友道也。恤，振憂貧者，禮，五禮之儀也。樂，六樂之歌舞也。射，五射之法也。御，五御之節也。書，六書之品也。數，九數之計也。以五禮防萬民之僞而教之中，禮所以節止民之侈僞，使其行得中也。五禮謂吉，凶，賓，軍，嘉。以六樂防萬民之情而教之和。樂所以蕩正民之情思，使其心應和也。六樂謂雲門，咸池，大韶，大夏，大濩，大武也。

鄕師舊無鄕師字，補之以歲時巡國及野，而賙萬民之艱厄，以王命施惠。歲時者，隨其事之時，不必四時也。艱厄，饑乏者也。

師氏掌以美詔王，告王以善道也。文王世子曰：師者，教之以事而諭諸德者也。以三德教國子，一曰至德，以為道本，二曰敏德，以為行本，三曰孝德，以知逆惡也。教三行，一曰孝行，以親父母，二曰友行，以尊賢良，三曰順行，以事師長。德行，外內之稱也。在心為德，施之為行也。至德，中和之德，覆燾持載含容者也。敏德，仁義順時者也。孝德，尊祖愛親，守其所以生者也。孔子曰：武王，周公其達孝矣乎。夫孝，善繼人之志，善述人之事也。

保氏保氏舊無保氏字，補之，養國子以道，乃教之六藝，一曰五禮，二曰六樂，三曰五射，四曰五馭，五曰六書，六曰九數，乃教之六儀，一曰祭祀之容，二曰賓客之容，三曰朝廷之容，四曰喪紀之容，五曰軍旅之容，六曰車馬之容，養國子以道者，以師氏之德行審諭之，而後教之以藝儀也。五射，白矢，參運，剡注，襄尺，井儀也。五馭，鳴和鑾，逐水曲，過君表，舞交衢，逐禽左也。六書，象形，會意，轉注，指指作處事，假借，諧聲也。九數，方田，粟米，差分，少廣，商功，均輸，贏不足，旁要，方程，今有重差，夕桀，句股也。祭祀之容，穆穆皇皇，賓客之容，嚴恪矜莊，朝廷之容，躋躋躋躋作濟濟蹌蹌，喪紀之容，纍纍顛顛，軍旅之容，曁曁詻詻，車馬之容，匪匪翼翼。

司救掌凡歲時有天患民病，則以節巡國中及郊野，而以王命施惠。天患，謂灾害也。節，旌節也。施惠，賙恤。

大司樂以樂德教國子，中，和，祗，庸，孝，友，中猶忠也。和，剛柔適也。祗，敬也。庸，有常也。凡日月食，四鎮五岳崩，大傀異灾，諸侯薨，令去樂，四鎮，山之重大者也。謂會稽，沂山，醫無閭，霍山也。五岳，岱，衡，華，嵩，恒也。傀猶怪也。大怪異灾，謂天地奇變，若星辰奔霣，及震裂為害者也。去樂，藏之也。大札，大凶，大灾，大荒，大臣死，凡國之大憂，令弛縣，札，疫癘，凶，凶年也。灾，水火也。弛，釋下之也。凡建國，禁其淫聲，過聲，凶聲，慢聲。淫聲，若鄭衞也。過聲，失哀樂節也。凶聲，亡國之聲，若桑間濮上也。慢聲，惰慢不恭之聲。

大司馬之職，掌建邦國之九法，以佐王平邦國，平，成也。正也。制畿封國，以正邦國，封，謂立封於疆為界。設儀辯位，以等邦國，儀，謂諸侯諸臣之儀。進賢興功，以作邦國，作，起也。起其進善樂業之心。建牧立監，以維邦國，維，猶連結。制軍詰禁，以糾邦國，詰，窮治舊無治字，補之也。糾，正也。施貢分職，以任邦國，職，謂賦税也。任猶事也。簡稽鄕民，以用邦國，稽，計也。均守平則，以安邦國，均，謂尊者守大，卑者守小也。此小事大，以和邦國。比猶親，使大國親小國，小國事大國。

以九伐之法正邦國，諸侯有違王命，則出兵徵伐而正也。馮弱犯寡則眚之，眚，猶人眚瘦也。四面削其地。賊賢害民則伐之，有鐘鼓曰伐，以聲其罪。暴內陵外則壇之，置之空壇之中，别立君也。野荒民散則削之，田不治，民不附，則削其地也。負固不服則侵之，侵，用兵淺侵之而已。賊殺其親則正之，正，殺也。放弑其君則殘之，殘，滅其為惡者。犯令陵政則杜之，犯令，逆命也。陵政，輕法也。杜塞使不得與諸侯通。外內亂，鳥獸行，則滅之。

仲春教振旅，師出曰治兵，入曰振旅，皆習戰也。四時獵，各教民以其一焉。遂以蒐田，蒐，擇也。擇取禽獸不孕者。仲夏教拔舍，拔舍猶草舍，軍有草止之法。遂以苗田，夏田為苗，簡取禽獸不孕任，若治苗去不秀實者也。仲秋教治兵，遂以獮田，獮猶殺也。中殺者多。仲冬教大閲，大閲，簡軍實，備禮不如出軍時。遂以狩田。冬田為狩，言守取之無所擇也。

司勲掌等其功，等猶差也。以功大小為差等。凡有功者，銘書於王之大常，祭於大烝，銘之言名也。生則書於王旌，以識其人與其功也。死則於烝先王祭之，冬祭曰烝，王旌，畫日月為大常也。凡賞無常，輕重視功。無常者，功之大小不可豫。

大司寇之職，掌建邦之三典，以佐王刑邦國，詰四方，一曰刑新國用輕典，新國，謂新闢地立君之國也。二曰刑平國用中典，三曰刑亂國用重典，亂國，謂篡殺叛逆之國也。以圓土聚教疲民，圓土，獄城也。聚疲民其中，困苦以教之為善也。民不愍作勞，有似於疲也。凡害人者，置之圓土而施職事焉。以明刑耻之，明刑，謂明書其罪於大方板以著背也。職事，謂役使之也。其能改者，反于中國，不齒三年，其不能改而出圓土者殺。

以嘉石平疲民，疲民，謂為邪惡者也。凡萬民之有罪過而未麗於法，而害於州里者，桎梏而坐諸嘉石，役諸司空，州里任之，則宥而舍之，有罪過，謂邪惡之人所罪過者也。麗，附也。未附於法，未著於法也。役諸司空，坐日訖，使給百工之役，役月訖，使其州里之人任之，乃赦之也。以肺石達窮民，肺石，赤石也。窮民，天民之窮而無告者。凡遠近惸獨老幼之欲有復於上而其長弗達者，立於肺石三日，士聽其辭，以告於上而罪其長。復，白也。長，謂諸侯及所屬吏。

小司寇，舊無小司寇字，補之，凡命夫命婦不躬坐獄訟，命夫，謂大夫也。命婦，謂大夫妻也。若有罪，不自身坐，使其屬及子弟也。凡王同族有罪不即市，刑於甸師氏也。以五聲聽獄訟，求民情，一曰辭聽，辭不直則煩也。二曰色聽，色不直則赧也。三曰氣聽，氣不直則喘也。四曰耳聽，耳不直則惑也。五曰目聽，目不直則眊然。以八辟麗邦法，附于刑罰，辟，法也。麗，附也。一曰議親之辟，若今時宗室有罪先請是也。二曰議故之辟，故謂舊也舊下有知字，三曰議賢之辟，若今時廉吏有罪先請是也。四曰議能之辟，能謂有道藝者。五曰議功之辟，謂有大勲力立功者也。六曰議貴之辟，若今時吏墨綬有罪先請是也。七曰議勤之辟，謂憔悴事國者。八曰議賓之辟。謂所不臣者，三恪二代之後與。

司刺掌三刺，三宥，三赦之法以贊司寇，聽獄訟，刺，殺也。致三問之然後殺。一刺曰訊羣臣，再刺曰訊羣吏，三刺曰訊萬民，訊，言問也。壹宥曰不識，再宥曰過失，三宥曰遺忘，不識，謂愚民無所識也。宥，寬也。壹赦曰幼弱，再赦曰老耄，三赦曰惷愚，惷愚，生而癡騃也。赦謂免其罪也。以此三法者求民情，然後刑殺。

小行人，若國札喪，則令賻補之，賻喪家，補其不足。若國凶荒，則令賙委之，委，輸也。若國師役，則令犒禬之，犒，劳也。合助相振為會。若國有福事，則令慶賀之，若國有禍灾，則令哀吊之。

掌客，凡禮賓客，國新殺禮，凶荒殺禮，札喪殺禮，禍灾殺禮，在野在外殺禮。殺，减也。國新，新建國也。凶荒，無年也。札喪，疫癘也。禍灾，新有兵寇及水火也。在野，行軍在外也。

天有四殃，水旱饑荒，其至無時，非務積聚，何以備之。夏箴曰：小人無兼年之食，遇天饑，妻子非其有也。大夫無兼年之食，遇天饑，臣妾輿馬非其有也。國無兼年之食，遇天饑，百姓非其百姓也。戒之哉。不思，禍咎無日矣。言不遠也。明開塞禁舍者，其取天下如化，變化之頓，謂其疾。不明開塞禁舍者，其失天下如化，不明，謂失其機。兵强勝人，人强勝天，勝天，勝有天命。能製其有者能製人之有，不能製其有者人製之，令行禁止，王之始也。

富貴者觀其有禮施，貧窮者觀其有德守，嬖寵者觀其不驕奢，隱約者觀其不懾懼，其少者觀其恭敬好學而能弟，其壯者觀其潔廉務行而勝其私，其老者觀其思慎，强其所不足而不逾，父子之間，觀其慈孝，兄弟之間，觀其和友，君臣之間，觀其忠惠，鄕黨之間，觀其信誠，設之以謀以觀其智，示之以難以觀其勇，煩之以事以觀其治，臨之以利以觀其不貪，濫之以樂以觀其不荒，喜之以觀其輕，怒之以觀其重，醉之以觀其失，縱之以觀其常，遠之以觀其不貳，昵之以觀其不狎，復徵其言以觀其精，曲省其行以觀其備，此之謂觀誠。

*芮良夫解

厲王失道，芮伯陳誥作芮良夫本書無厲王以下十二字按芮良夫下當有解字，首作道，謹作謀，。芮伯若曰：余小臣良夫稽首謹誥，天子惟民父母，致厥道，無遠不服，無道，左右臣妾乃違，道，謂德政，違，叛之。民歸于德，德則民戴，否德民讎，茲允效于前斯不遠，信驗於前世，不遠也。商紂弗改夏桀之虐，肆我有周有家。舉桀行惡滅亡，以為戒也。

嗚呼，惟爾天子，嗣文武之業，惟爾執政小子同先王之臣，昏行內顧，道王不若，同，謂位同也。昏，暗也。言教王為不順。專利作威，佐亂進禍，民將弗龕，專利侵亂進不善也。治亂信于其行，惟王曁爾執政小子攸聞，行善則治，行惡則亂，皆所聞知也。古人求多聞多聞下舊無以字，補之，以鑒戒，弗聞是惟弗知，言古人患不聞，故有所不知也。爾聞爾知，弗改厥度，亦惟艱哉。知而不改，無可如何，故曰難也。夫后除民害，不惟民害，害民乃非后，惟其讎，是與民為怨讎。民至億兆，后一而已，寡弗敵衆，后其殆哉。言上下無義，對共相怨，則寡者危已。

烏虖，野禽馴服於人，家畜見人而奔，非禽畜之性，實惟人民亦如之，人養之，故擾服，雖家畜，不養則畏人，治民亦然也。今爾執政小子，惟以貪諛事王，專利為貪，面從為諛。不對對作懃德以備難，下民胥怨，財單力竭，手足靡措，弗龕戴上，不其亂而，言民相與怨上，上加之罪，民不堪命，必作亂也。惟禍發於人之攸忽，咎起於人攸輕，心不存焉。變之攸伏。言人所輕忽，則禍之所起。

爾執政小子，弗圖大艱，偷生苟安，爵以賄成，苟安，無遠慮，賄成，不任德。賢智拑口，小人鼓舌，逃害要利，并得其求，惟曰哀哉。賢者隱黜以逃害，小人佞諂以要利，各得其求，故君子為之哀也。我聞曰：以言取人，人飾其言，以行取人，人竭其行，飾言無庸，竭行有成，惟爾小子，飾言事王，實蕃有徒，爾自謂有餘，餘謂爾不足，敬思以明德，備乃禍難，言其不足於道義也。以，用，乃，汝。難至而悔，悔將安及。

景王二十一年，將鑄大錢。單穆公曰：不可，古者天灾降戾，降，下也。戾，至也。灾，謂水旱蝗螟之屬。於是乎量資幣，權輕重，以振救民，量，猶度也。資，財也。權，稱也。振，拯也。民患輕則為之作重幣以行之，民患幣輕而物貴，則作重，以行其輕。於是乎有母權子而行，民皆得焉。重曰母，輕曰子，貿物，物輕則子獨行，物重則以母權而行之也。子母相權本書相權之權作通，民皆得其欲也。若不堪重，則多作輕而行之，亦不廢重，於是乎有子權母而行，小大利之。堪，任也。不任之者，幣重物輕，妨其用也。故作輕幣雜而用之，以重者貿其貴，以輕者貿其賤也。子權母者，母不足則以子平之而行之也。故錢小大民皆以為利也。

今王廢輕而作重，民失其貨其貨作其資能無匱乎。廢輕而作重，則本竭而末寡也。故民失其貨。若匱，王用將有所乏，民財匱無以供上，故王用將乏也。乏，則將厚取於民，厚取，厚斂也。民不給，將有遠志，是離民也。給，共也。遠志，逋逃也。且夫備，有未至而設之，備，國備也。未至而設之，謂預備不虞，安不忘危。有至而後救之，至而後救之，謂若救火療疾量資幣平輕重之屬。是不相入也。二者前後各有宜，不相入，不相為用。可先而不備，謂之怠，怠，緩也。可後而先之，謂之召灾，謂民未患輕而重之，離民匱財，是為召灾。周固羸國也。天未厭禍焉。而又離民以佐灾，無乃不可乎。言周故已為羸病之國，天降禍灾未厭已。將民之與處而離之，將灾是備禦而召之，則何以經國，君以善政為經，臣奉而成之為緯也。國無經，何以出令，令之不從，上之患也。故聖王樹德於民以除之。樹，立也。除，除令不從之患也。

絕民用以實王府，絕民用，謂廢小錢斂而鑄大也。猶塞川原為潢污也。其竭也無日矣。大曰潢，小曰污，竭，盡也。無日，無日數也。若民離財匱，灾至備亡，王其若之何，備亡，無救灾之備也。王弗聽。

二十三年，王將鑄無射，無射，鐘名，律中無射。單穆公曰：不可，作重幣以絕民貨民貨作民資，又鑄大鐘以鮮其繼，鮮，寡也。寡其繼者，用物過度妨於財也。若積聚既喪，又鮮其繼，生何以殖，積聚既喪，謂廢小錢也。生，財也。殖，長也。今王作鐘也。無益於樂而鮮民財，將焉用之。

夫樂不過以聽耳，而美不過以觀目，若聽樂而震，觀美而眩，患莫甚焉。夫耳目，心之樞機也。樞機，發動也。心有所欲，耳目發動也。故必聽和而視正，聽和則聰，視正則明，習於和正，則不眩惑也。聰則言聽，明則德昭，聽言昭德，民歆而德之，則歸心焉。歆，猶欣，歆，喜服也。言發德教。是以作無不濟，求無不獲，然則能樂，夫耳納和聲而口出美言，耳聞和聲則口有美言，此感於物也。以為憲令，憲，法也。而布諸民，民以心力行之不倦，成事不貳，樂之至也。貳，變也。若視聽不和，而有震眩，於是乎有狂悖之言，有眩惑之明，出令不信，有轉易也。刑政放紛，動不順時，民無據依，不知所力，各有離心，不知所為盡力。上失其民，作則不濟，求則不獲，其何以能樂，三年之中，而有離民之器二焉。二，謂作大錢鑄大鐘。國其危哉。

王弗聽問之，伶州鳩，伶，司樂官，州鳩，名也。對曰：夫匱財用，疲民力，以逞淫心，逞，快也。聽之不和，比之不度，無益於教，而離民怒神，非臣之所聞也。王不聽，卒鑄大鐘，財匱故民離，樂不和故神怒也。二十四年，鐘成，伶人告和，伶人，樂人。王謂伶州鳩曰：鐘果和矣。對曰：未可知也。州鳩以為鐘實不和，伶人媚王謂之和，故曰未可知。王曰：何故。對曰：上作器，民備樂之，則為和，言聲音之道與政通也。今財亡民疲，莫不怨恨，臣不知其和也。亂世之音怨以怒，故曰不知其和。且民所曹好，鮮其不濟，曹，羣也。其所曹惡，鮮其不廢。諺曰：衆心成城，衆心所好，莫之能敗，其固如城。衆口鑠金，鑠，消也。衆口所毁，雖金石猶可消。今三年之中，而害金再興焉。害金害民之金，謂錢鐘也。懼一之廢也。二金中其一必廢也。王曰：爾老耄矣。何知，二十五年，王崩，鐘不和。王崩而言不和，明樂人之諛。

武公伐翼，弑哀侯止。欒共子曰：苟無死，共子，晉大夫共叔成也。吾以子為上卿，製晉國之政。辭曰：成聞之，民生於三，事之如一，三，君，父，師也。如一，服勤至死也。父生之，師教之，君食之，食，謂禄也。唯其所在，則致死焉。在君父為君父，在師為師也。人之道也。臣敢以私利廢人道乎。私利，謂不死為上卿也。君何以訓矣。無以教為忠也。從君而貳，君焉用臣，貳，二心也。遂鬬而死。

文公問於郭偃，郭偃，卜偃。曰：始也吾以國為易，易，易治也。今也難。對曰：君以為易，其難也將至矣。君以為難，其易也將至矣。以為難而勤修之，故其易將至。

趙宣子言韓獻子於靈公，為司馬，宣子，趙宣孟也。獻子，韓厥也。司馬，掌軍大夫也。河曲之役，趙孟使人以其乘車干行，干，犯也。行，軍列也。獻子執而戮之，宣子召而禮之。曰：吾聞事君者，比而不黨，比，比義也。阿私曰黨。夫周以舉義，比也。忠信曰周。舉以其私，黨也。夫軍事有死無犯，犯而不隱，義也。在公為義。吾言汝於君，懼汝不能也。舉而不能，黨孰大焉。事君而黨，吾何以從政，勉之，苟從是行也。勉之，勸修其志，是行，今所行也。臨長晉國者，非汝其誰，臨，監也。長，帥也。皆告諸大夫曰：二三子可以賀我矣。吾舉厥也而中，吾乃今知免於罪矣。

叔向見司馬侯之子。撫而泣之曰：自其父之死，吾莫與比而事君矣。昔者，其父始之，我終之，謂有所造為及諫争，相為終始成其事也。我始之，夫子終之，無不可，無不可，言皆從。藉偃在側。曰：君子有比乎。君子周而不比，故偃問之。叔向曰：君子比而不别，比德以贊事，比也。贊，佐。引黨以封己，引，取也。封，厚也。利己而忘君，别也。别為朋黨。

靈王為章華之臺，章華，地名。與伍舉升焉。曰：美夫。對曰：臣聞國君服寵以為美，服寵，謂以賢受寵服，以是為美。安民以為樂，以能安民為樂。聽德以為聰，聽用有德也。致遠以為明，能致遠人。不聞其以土木之崇高彤鏤為美。彤謂丹楹，鏤謂刻桷也。

先君莊王為匏居之臺，匏居，臺名。高不過望國氛，氛，祲氣也。大不過容宴豆，言宴有折俎籩豆之陳。木不妨守備，不妨城郭守備之材。用不煩官府，財用不出府藏也。民不廢時務，官不易朝常，先君是以除亂克敵而無惡於諸侯，今君為此臺也。國民疲焉。財用盡焉。年穀敗焉。敗廢其時務也。百官煩也。為之徵發。數年乃成，臣不知其美也。

夫美也者，上下外內小大遠邇皆無害焉。故曰美也。若於目觀則美，於目則美，德則不也。財用則匱，是聚民利以自封而瘠民也。胡美之為，封，厚也。胡，何，何以為美。夫君國者，將民之與處，民實瘠，君安得肥。安得獨肥，言將有患。

故先王之為臺榭也。積土為臺，無室曰榭。榭，不過講軍實，講，習也。軍實，戎士也。臺，不過望氛祥，凶氣為氛，吉氣為祥。其所不奪穡地，稼穡之地。其為不匱財用，為，作也。其事不煩官業，業，事也。其日不廢時務，以農隙也。瘠磽之地，於是乎為之，不害穀土也。磽，硧。城守之木，於是乎用之，城守之餘，然後用之。官寮之暇，於是乎臨之，暇，間也。四時之隙，於是乎成之，隙，空間時。夫為臺榭，將以教民利也。臺所以望氛祥而備灾害，榭所以講軍實而禦寇亂，皆所以利民也。不知其以匱之也。知猶聞也。若君謂此美而為之正，以為得事之正也。楚其殆矣。殆，危也。

鬬且廷見令尹子常，鬬且，楚大夫，子常，囊瓦。子常與之語，問畜貨聚馬。歸以語其弟曰：楚其亡乎。不然，令尹其不免乎。吾見令尹，問畜聚積實，如餓豺狼，實，財也。殆必亡者。

昔鬬子文三舍令尹，無一日之積，恤民之故也。積，儲也。成王每出子文之禄必逃，王止而後復。人謂子文曰：人生求富，而子逃之，何也。對曰：夫從政者以庇民也。庇，覆也。民多曠者，而我取富焉。曠，空也。是勤民以自封也。勤，勞也。封，厚也。死無日矣。我逃死，非惡富也。故莊王之世，滅若敖氏，唯子文之後在，至于今為楚良臣，是不先恤民而後已之富乎。

今子常先大夫之後，先大夫子囊也。而相楚君，無令名於四方，四境盈壘，盈，滿也。壘，壁也。言壘壁滿四境之內。道殣相望，道冢曰殣。是之不恤，而畜聚不厭，其速怨於民多矣。速，召也。積貨滋多，蓄怨滋厚，不亡何待，期年，子常奔鄭。

王孫圉聘於晉，王孫圉，楚大夫也。定公饗之。趙簡子相問於王孫圉曰：楚之白珩猶在乎。珩，佩上之横者。對曰：然。簡子曰：其為寶也幾何矣。幾何世也。曰：未嘗為寶，楚之所寶者觀射父，言以賢為寶也。能作訓辭，以行事於諸侯，言以訓辭交結諸侯也。使無以寡君為口實，口實，毁弄也。又有左史倚相，能道訓典以叙百物，叙，次也。物，事也。以朝夕獻善敗于寡君，無忘先王之業，又能上下悅于鬼神，悅，媚也。使神無有怨痛于楚國，痛，疾也。又有藪曰雲，金木竹箭之為生也。楚有雲夢之藪澤也。龜珠齒角，皮革羽毛，所以備賦，以戒不虞者也。龜所以備吉凶，珠所以衞火灾，角所以為弓弩，齒所以為弭，賦，兵賦也。所以供幣帛以亨於諸侯，亨，獻也。寡君其可以免罪於諸侯，而國民保焉。保，安也。此楚國之寶也。若夫白珩，先王之玩也。何寶焉。玩，玩弄之物也。

楚莊王聽朝，罷晏。樊姬下堂而迎之曰：何罷之晏乎。莊王曰：今者聽忠賢之言，不知飢倦也。姬曰：王之所謂忠賢者，諸侯之客與，中國之士與。莊王曰：則沈令尹也。樊姬掩口而笑。王曰：姬之所笑者何等也。姬曰：妾得侍於王，十有一年矣。然妾未嘗不遣人求美人而進於王也。與妾同列者十人，賢於妾者二人，妾豈不欲擅王之愛，專王之寵哉。不敢以私願蔽衆美也。今沈令尹相楚數年矣。未嘗見進賢而退不肖也。又焉得為忠賢乎。莊王以樊姬之言告沈令尹，令尹進孫叔敖，叔敖治楚三年而楚國霸，樊姬之力也。

高墻豐上激下，未必崩也。降雨興，流潦至，則崩必先矣。草木根荄淺，未必橛也。飄風興，暴雨墜，則橛必先矣。君子居是國也。不崇仁義，尊其賢臣，以理萬物，未必亡也。一旦有非常之變，諸侯交争，人趨車馳，汨然禍至，乃始愁憂，乾喉焦唇，仰天而嘆，庶幾乎望天之救也。不亦晚乎。

田饒事魯哀公而不見察。謂哀公曰：臣將去君，黄鵠舉矣。哀公曰：何謂也。田饒曰：君獨不見夫鷄乎。頭戴冠者，文也。足傅距者，武也。敵在前敢鬬者，勇也。見食相告者，仁也。守夜不失時者，信也。鷄雖有此五德，君猶烹而食之者，何也。則以其從來者近也。夫黄鵠一舉千里，止君園池，食君魚鱉，啄君黍粱，無此五者，君猶貴之者，何也。以其所從來者遠也。臣將去君，黄鵠舉矣。哀公曰：止，吾書子之言也。田饒曰：臣聞食其食者，不毁其器，蔭其樹者，不折其枝，有臣不用，何書其言為，遂去之燕，燕以為相，三年，燕政大平，哀公喟然大息，為之避寢三月。曰：不慎其前，而悔其後，何可復得。

孔子曰：士有五，有埶尊貴者，有家富厚者，有資勇悍者，有心智慧者，有貌美好者，埶尊貴，不以愛民行義理，而反以暴傲，家富厚，不以振窮救不足，而反以侈靡無度，資勇悍，不以衞上攻戰，而反以侵淩私鬬，心智慧，不以端計數，而反以事奸飾詐，貌美好，不以統朝莅民，而反以蠱女從欲，此五者，所謂士失其美質也。

原天命，治心術，理好惡，適情性，而治道畢矣。原天命，則不惑禍福，不惑禍福，則動静修理矣。治心術，則不妄喜怒，不妄喜怒，則賞罰不阿矣。理好惡，則不貪無用，不貪無用，則不以物害性矣。本書不以物害性矣作不害物性，適情性，則欲不過節，欲不過節，則養性知足矣。四者不求於外，不假於人，反諸己而已。

天設其高而日月成明，地設其厚而山陵成居，上設其道而百，舊無百字，補之事得序。

人有六情，失之則亂，從之則睦，故聖王之教其民也。必因其情而節之以禮，必從其欲而製之以義，義簡而備，禮易而法，去情不遠，故民之從命也速。

智如原泉，行可以為表儀者，人師也。智可以砥礪，行可以為輔檠者，人友也。據法守職而不敢為非者，人吏也。當前快意，一呼再諾者，人隸也。故上主以師為佐，中主以友為佐，下主以吏為佐，危亡之主以隸為佐，欲觀其亡，必由其下，故同明者相見，同聽者相聞，同志者相從，非賢者莫能用賢，故輔佐左右所任使，有存亡之機，得失之要也。可無慎乎。

昔者不出户而知天下，不窺牖而知天道者，非目能見乎千里之前，非耳能聞乎萬里之外，以己之度度之也。以己之情量之也。己欲衣食焉。亦知天下之欲衣食也。己欲安逸焉。亦知天下之欲安逸也。己有好惡焉。亦知天下之有好惡也。此三者，聖王之所以不降席而匡天下者也。故君子之道，忠恕而已矣。夫饑渴苦血氣，寒暑動肌膚，此四者，民之大害也。大害不除，未可敢御也。四體不掩，則鮮仁人，五藏空虛，則無立士，百姓內不乏食，外不患寒，乃可御以禮矣。

藍有青而絲假之，青於藍，地有黄而絲假之，黄於地，藍青地黄，猶可假也。仁義之士，可不假乎哉。東海之魚名曰鰈，比目而行，北方有獸名曰婁，更食更候，南方有鳥名曰鶼，比翼而飛，夫鳥獸魚猶知假，而况萬乘之主乎。而獨不知比假天下之英雄俊士與之為伍，則豈不痛哉。故曰以明扶明，則升于天，以明扶暗，則歸其人，兩瞽相扶，不觸墻木，不陷井阱，則其幸也。

福生於無為，而患生於多欲，故知足然後富從之，德宜君人，然後貴從之，故貴爵而賤德者，雖為天子，不貴矣。貪物而不知止者，雖有天下，不富矣。夫土地之生物不益，山澤之出財有盡，懷不富之心，而求不益之物，挾百倍之欲，而求有盡之財，是桀紂之所以失其位也。

古者必有命民，民有能敬長憐孤，取舍好讓，居事力者，命於其君，命，然後得乘餝車并馬，未得命者不得乘，乘皆有罰，故其民雖有餘財侈物，而無禮義功德，即即作則，下即不即强同，無所用其餘財物，故其民皆興仁義而賤財利，賤財利即不争，不争即强不淩弱，衆不暴寡，是唐虞之所以象典刑而民莫犯法，民莫犯法而亂斯止矣。

趙王使人於楚，鼓瑟而遣之。曰：必如吾言，慎無失吾言，使者受命，伏而不起。曰：大王鼓瑟，未嘗若今日之悲也。王曰：然，瑟固方調。使者曰：調則可記其柱。王曰：不可，天有燥濕，絃有緩急，柱有推移，不可記也。使者曰：臣請借此以喻，楚之去趙也千有餘里，且有凶則吊之，吉則賀之，猶柱之有推移，不可記也。故明王之使人也。必慎其所使，既使之，任之以心，不任以辭也。

趙簡子有臣曰周舍，立於門下三日三夜，簡子使問之。曰：子欲見寡人何事。周舍對曰：願為愕愕之臣，墨筆操牘，從君之過，而日有記也。月有成也。歲有效也。簡子居則與之居，出則與之出，居無幾何而周舍死，簡子後與諸大夫飲於洪波之臺，酒酣，簡子涕泣，諸大夫皆出走。曰：臣有罪而不自知也。簡子曰：大夫無罪，昔者。吾友周舍有言曰：千羊之皮，不若一狐之掖，衆人之唯唯，不若直士之愕愕，昔者紂默默而亡，武王愕愕而昌，今自周舍之死，吾未嘗聞吾過也。吾亡無日矣。是以寡人泣也。

晉平公遊於河而樂。曰：安得賢士與之樂此也。船人蓋胥跪而對曰：主君亦不好士耳，夫珠出於江海，玉出於崑山，無足而至者，猶主之好之也。士有足而不至者，蓋主君無好士之意耳，何患於無士乎。平公曰：吾食客門左千人，門右千人，朝食不足，夕收市賦，暮食不足，朝收市賦，吾可謂不好士乎。蓋胥對曰：夫鴻鵠一舉千里，所恃者六翮耳，背上之毛，腹下之毳，益一把，飛不為加高，損一把，不為加下，今君之食客，將皆背上之毛，腹下之毳耳。詩曰：謀夫孔多，是用不就，此之謂也。

宋燕相齊見逐，罷歸之舍。召門尉陳饒等二十六人曰：諸大夫有能與我赴諸侯者乎。陳饒等皆伏而不對。燕曰：悲乎哉。何士大夫易得而難用也。陳饒對曰：非士大夫易得而難用，君弗能用也。君不能用，則有不平之心，是失之己而責諸人也。燕曰：其說云何。對曰：三升，之稷，不足於士，而君雁鶩有餘粟，是君之一過也。果園梨栗，后宮婦女以相提挃，而士曾不得一嘗，是君之二過也。綾紈綺縠，靡麗於堂，從風而弊，士曾不得以為緣，是君之三過也。且夫財者，君之所輕也。死者，士之所重也。君不能行君之所輕，而欲使士致其所重，譬猶鉛刀畜之，干將用之，不亦難乎。宋燕曰：是燕之過也。

魏文侯問狐卷子曰：父賢足恃乎。對曰：不足，子賢足恃乎。對曰：不足，兄賢足恃乎。對曰：不足，弟賢足恃乎。對曰：不足，臣賢足恃乎。對曰：不足。文侯勃然作色而怒曰：何也。對曰：父賢不過堯，而丹朱放，子賢不過舜，而瞽叟頑，兄賢不過舜，而象敖，弟賢不過周公，而管叔誅，臣賢不過湯武，而桀紂伐，望人者不至，恃人者不久，君欲治亦從身始，人何可恃乎。詩云，自求伊祐，此之謂也。

昔者，田子方出，見老馬於道，喟然有志焉。以問於御曰：此何馬。御曰：故公家畜也。疲而不為用，故出放之。田子方曰：少盡其力，而老弃其身，仁者不為也。束帛而贖之，窮士聞之，知所歸心矣。

魏文侯問李克曰：人有惡乎。對曰：有，夫貴者則賤者惡之，富者則貧者惡之，智者則愚者惡之。文侯曰：行此三者，使人勿惡，可乎。對曰：可，臣聞貴而下賤，則衆弗惡也。富能分貧，則窮乏士弗惡也。智而教愚，則童蒙者不惡也。文侯曰：善。

人主之疾十有二發，非有賢醫，莫能治也。何謂十二發。曰：痿，蹷，逆，脹，滿，支，膈，盲，煩，喘，痺，風，此之謂也。賢醫治之若何。曰：省事輕刑則痿不作，無使小民飢寒則蹷不作，無令財貨上流則逆不作，無使倉廩積腐則脹不作，無使府庫充實則滿不作，無使羣臣縱恣則支不作，無使下情不上通則膈不作，上振恤下則盲不作，法令奉用則煩不作，無使下怨則喘不作，無使賢人伏匿則痺不作，無使百姓歌吟誹謗則風不作，夫重臣羣下者，人主之心腹支體也。心腹支體無害，則人主無疾矣。故非有賢醫，莫能治也。人主皆有此十二疾，而不用賢醫，則國非其國也。

齊景公使使於楚，楚王與之上九重之臺。顧使者曰：齊亦有臺若此者乎。使者曰：吾君有治位之堂，土階三尺，茅茨不翦，采桷不斫，猶以為為之者勞，居之者泰，吾君惡有若此者乎。於是楚王怉，如也。

