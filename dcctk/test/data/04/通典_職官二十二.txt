*秩品五

大唐

大唐官品：開元二十五年制定。

流內：正一品：太師　太傅　太保　太尉　司徒　司空　王爵

從一品：開府儀同三司文散　太子太師　太子太傅　太子太保　驃騎大將軍武散　嗣王、郡王爵　國公爵

正二品：特進文散　輔國大將軍武散　開國郡公爵　上柱國勳

從二品：尚書左右僕射　太子少師　太子少傅　太子少保　京兆河南太原府牧　大都督　大都護　光祿大夫文散　鎮軍大將軍武散　開國縣公爵　柱國勳

正三品：侍中　中書令　吏部尚書　左右衛、左右驍衛、左右武衛、左右威衛、左右領軍衛、左右金吾衛、左右監門衛、左右羽林軍、左右千牛衛等大將軍　戶部、禮部、兵部、刑部、工部尚書　太子賓客　太常卿　太子詹事　中都督　上都護　金紫光祿大夫文散　冠軍大將軍武散　懷化大將軍　上護軍勳

從三品：御史大夫　祕書監　光祿、衛尉、宗正、太僕、大理、鴻臚、司農、太府卿　左右散騎常侍　國子祭酒　殿中監　少府監　將作大匠　諸衛羽林千牛將軍　下都督　上州刺史大都督府長史　大都護府副都護　親王傅　銀青光祿大夫文散　開國侯爵　雲麾將軍武散歸德將軍　護軍勳

正四品：黃門侍郎　中書侍郎　尚書左丞　尚書吏部侍郎　太常少卿　太子左庶子　太子少詹事　太子左右衛、左右司禦、左右清道、左右內率、左右監門率府率　中州刺史　軍器監　上都護府副都護　上府折衝都尉　正議大夫文散　開國伯爵　忠武將軍武散上輕車都尉勳

以前上階：尚書右丞　尚書中司侍郎　太子右庶子　太子左右諭德　左右千牛衛、左右監門衛中郎將　親勳翊衛羽林中郎將　下州刺史　通議大夫文散　壯武將軍武散

從四品：祕書少監　八寺少卿　殿中少監　太子家令　太子親勳翊衛中郎將　太子左右衛、司禦、清道、內率、監門副率　太子率更令　太子僕　內侍　大都護府、親王府長史太中大夫文散　宣威將軍武散　輕車都尉勳

以前上階：國子司業　少府少監　將作少匠　京兆河南太原府少尹　上州別駕　大都督大都護府、親王府司馬　中府折衝都尉　中大夫文散　明威將軍武散

正五品：諫議大夫　御史中丞　國子博士　給事中　中書舍人　太子中允　太子左右贊善大夫　都水使者　萬年長安河南洛陽太原晉陽奉先縣令　親勳翊衛羽林郎將　中都督、上都護府長史　親王府諮議參軍　親王府典軍　中散大夫文散　開國子爵　定遠將軍武散　上騎都尉勳

以前上階：太子中舍人　尚食、尚藥奉御　太子親勳翊衛郎將　內常侍　中都督上都護府司馬中州別駕　下府折衝都尉　朝議大夫文散　寧遠將軍武散

從五品：尚書左右司諸司郎中　祕書丞　著作郎　太子洗馬　殿中丞　尚衣、尚舍、尚乘、尚輦奉御　獻陵、昭陵、乾陵、恭陵、定陵、橋陵等令　親王府副典軍　下都督府、上州長史下州別駕　朝請大夫文散　開國男爵　凡九等　游騎將軍武散　騎都尉勳

以前上階：大理正　太常丞　太史令　內給事　太子典內　上牧監　下都督府、上州司馬　駙馬都尉　奉車都尉　親王友　宮苑總監　上府果毅都尉　朝散大夫文散　游擊將軍武散

正六品：太學博士　太子詹事丞　太子司議郎　太子舍人　中州長史　親勳翊衛校尉太子典膳藥藏郎　京兆、河南、太原府諸縣令　鎮軍兵滿二萬人以上司馬　朝議郎文散昭武校尉武散　驍騎尉勳　親王府掾屬　武庫中尚署令　諸衛左右司階　中府果毅都尉

以前上階：千牛備身　備身左右　太子文學　下州長史　中州司馬　內謁者監　中牧監　上牧副監　上鎮將　承議郎文散　昭武副尉武散

從六品：起居郎　起居舍人　尚書諸司員外郎　八寺丞　大理司直　國子助教　城門郎符寶郎　通事舍人　祕書郎　著作佐郎　侍御醫　諸衛羽林長史　兩京市令　下州司馬　左右監門校尉　親勳翊衛旅帥　親王文學　親王府主簿、記室、錄事參軍諸州上縣令　諸率府左右司階　鎮軍兵不滿二萬人司馬　奉議郎文散　振威校尉武散飛騎尉勳

以前上階：侍御史　少府、將作、國子監丞　太公廟令　太子內直、典設、宮門郎　司農寺諸園苑監　王府校尉　下牧監　宮苑總監副監　互市監　中牧副監　下府果毅都尉　通直郎文散　振威副尉武散

正七品：四門博士　詹事司直　左右千牛衛長史　尚食、尚藥直長　太子左右衛、司禦、清道率府長史　軍器監丞　太子千牛　諸州中縣令　親勳翊衛隊正　京兆河南太原府司錄參軍　大都督大都護府錄事參軍　親勳翊衛副隊正　中鎮將　親王府諸曹參軍親衛　朝請郎文散　致果校尉武散　雲騎尉勳

以前上階：尚衣、尚舍、尚乘、尚輦直長　太子通事舍人　內寺伯　京兆河南太原府、大都督、大都護府諸曹參軍　中都督、上都護府錄事參軍　諸倉、諸冶、司竹、溫湯監　諸衛左右中候　上府別將、司史　上鎮副　下鎮將　下牧副監　宣德郎文散　致果副尉武散

從七品：殿中侍御史　左右補闕　太常博士　太學助教　門下省錄事　尚書都事　中書省主書　九寺主簿　太子詹事主簿　左右監門直長　太子左右內率、監門率府長史太子侍醫　太子三寺丞　都水監丞　諸州中下縣令　親王府東西閤祭酒　京縣丞　下都督府、上州錄事參軍　中都督、上都護府諸曹參軍　中府別將、長史　中鎮副　勳衛太子親衛　朝散郎文散　翊麾校尉武散　武騎尉勳　凡二十轉

以前上階：太史局丞　御史臺、少府、將作、國子監主簿　掖庭、宮闈局令　上署令郊社、太樂、鼓吹、太醫、太官、左藏、乘黃、典廄、典客、上林、太倉、平準、常平、左尚、右尚、典牧。　諸州下縣令　太廟諸陵署丞　司農寺諸園苑副監　太子左右監門直長　宮苑總監丞　下都督府諸曹參軍太子內坊丞　親王國令　公主家令　上州諸司參軍　親王府旅帥　下府別將、長史下鎮副　諸屯監　諸率府左右中候　鎮軍兵滿二萬人以上諸曹判司　諸折衝府校尉宣義郎文散　翊麾副尉武散

正八品：監察御史　協律郎　諸衛羽林錄事參軍　中署令鉤盾、右藏、織染、掌冶。　中州錄事參軍　翊衛　太子勳衛　大醫署醫博士　太子典膳藥藏丞　軍器監主簿　武庫署丞兩京市署丞　上牧監丞　親王府執仗　執乘親事　鎮軍兵不滿二萬以上諸曹判司　給事郎文散　宣節校尉武散

以前上階：奚官、內僕、內府局令　下署令太卜　廩犧　珍羞　良醞　掌醢　守宮　武器　車府　司儀崇玄　導官　左校　中校　右校　甄官　河渠　弩坊　甲坊　備身　諸衛羽林諸曹參軍　中州諸司參軍　親王府、京兆河南太原府、大都督大都護府參軍　尚藥局司醫　京兆河南太原諸縣丞　太子內直宮門局丞　太公廟丞　諸宮農圃監　互市監丞　司竹副監　司農寺諸園苑監丞　靈臺郎　上戍主　諸衛左右司戈　徵事郎文散　宣節副尉武散

從八品：左右拾遺　太醫署針博士　四門助教　左右千牛衛錄事參軍　下州錄事參軍　諸州上縣丞　中牧監丞　京縣主簿　太子左右衛、司禦、清道、內率府錄事參軍　中都督、上都護府參軍　太子翊衛　親王府行參軍　京兆河南太原府、大都督府博士　諸倉、諸冶、司竹、溫湯監丞　保章正　諸折衝府旅帥　承奉郎文散　禦侮校尉武散

以前上階：大理評事　律學博士　太醫署丞　太子左右春坊錄事　左右千牛衛諸曹參軍　內謁者　太子左右衛、司禦、清道率府諸曹參軍　太子備身　下州諸司參軍　太子諸署令　掖庭、宮闈局丞　都水監主簿　中書、門下、尚書都省、兵部、吏部、考功、禮部主事　上署丞　下都督府、上州參軍　中都督、下都督府、上州博士　諸州中縣丞　親王府典籤　京縣尉　親王國大農　公主家丞　親王府隊正　諸屯監丞　上關令　上府兵曹　上鎮倉曹、兵曹參軍　挈壼正　中戍主　上戍副　諸率府左右司戈　承務郎文散　禦侮副尉武散

正九品：校書郎　太祝　太子左右內率、監門率府錄事參軍　太子內坊典直　中署丞　典客署掌客　親勳翊衛府羽林兵曹參軍　岳瀆令　諸津令　下牧監丞　諸州中下縣丞　中州博士　京兆河南太原府諸縣主簿　武庫署監事　儒林郎文散　仁勇校尉武散

以前上階：正字　太子校書　奚官、內僕丞　內府局丞　下署丞　尚食局食醫　尚藥局醫佐尚輦局掌輦　尚乘局奉乘、司庫、司廩　太史局司辰　典廄署主乘　太子左右內率、監門率府諸曹參軍　太子三寺主簿、詹事府錄事　太子親勳翊衛府兵曹參軍　諸州下縣丞　諸州上縣主簿　中州參軍　下州博士　京兆河南太原府諸縣尉　上牧監主簿　諸宮農圃監丞　中關令　中府兵曹　親王國尉　上關丞　諸衛左右執戟　中鎮兵曹參軍　下戍主　諸折衝隊正　登仕郎文散　仁勇副尉武散

從九品：尚書、御史臺、祕書省、殿中省主事　奉禮郎　律學助教　太子正字　弘文館校書大史局司曆　太醫署醫助教　京兆河南太原府九寺少府將作監錄事　都督、都護府、上州錄事市令　宮苑總監主簿　諸州中下縣主簿　中牧監主簿　諸州上縣中縣尉　下府兵曹　文林郎文散　陪戎校尉武散

以前上階：內侍省主事　國子監、親王府錄事　太子左右春坊主事　崇文館校書　書學博士算學博士　門下典儀　太醫署按摩、祝禁博士　太卜署卜博士　太醫署針助教　太醫署醫正　太卜署卜正　太史局監候　親王國丞　太子典倉署園丞　太子廄牧署典乘　掖庭局宮教博士　太子諸署丞　諸監作諸監事計官　太官署監膳　太樂鼓吹署樂正　親王府隊副　大理寺獄丞　下州參軍　中州下州醫博士　諸州中下縣尉　京縣錄事　下牧監主簿　下關令　中關丞　諸衛羽林長上　公主邑司錄事　諸津丞　下鎮兵曹參軍　諸折衝府隊副　諸率府左右執戟　將仕郎文散　凡十九階　陪戎副尉　武散　凡二十九階

視流內：視正五品：薩寶

視從七品：薩寶府祆正祆，呼煙反。祆者，西域國天神，佛經所謂摩醯首羅也。武德四年，置祆祠及官，常有群胡奉事，取火祝詛。貞觀二年，置波斯寺。至天寶四年七月，敕：「波斯經教出自大秦，傳習而來，久行中國。爰初建寺，因以為名，將欲示人，必脩其本。其兩京波斯寺宜改為大秦寺。天下諸州郡有者，亦宜准此。」開元二十年七月敕：「未摩尼法，本是邪見，妄稱佛教，誑惑黎元，宜嚴加禁斷。以其西胡等既是鄉法，當身自行，不須科罪者。」

流外：勳品勳品自齊梁以來有之。

諸衛、都水監、羽林軍錄事　尚書、中書、門下省、御史臺令史　太子內坊、三寺、諸率府錄事諸楷書手　太常寺謁者　司儀署諸典書　河渠署河隄謁者　太醫署醫針師　內侍省寺人

二品：太卜署卜助教　祕書、殿中、內侍省令史　城門、符寶、夕文館令史　通事令史　尚書、門下、中書省、御史臺書令史　太常寺祝史　宮苑總監錄事　太子左春坊掌儀　典客署典客　親勳翊衛府錄事　太史局漏刻博士　太子內坊廄尉　御史臺殿中令史

三品：城門、符寶書令史　祕書、殿中、內侍省、御史臺書令史　九寺、少府、將作、軍器監府、都水、宮苑總監府、京及東都市、平准、諸陵署錄事　諸牧園苑監錄事　諸倉監、諸關津錄事　太子親勳翊衛府錄事　諸衛羽林軍府、太子詹事府令史　尚食局主食　太子左右春坊令史　祕書、殿中、內侍省諸局書令史　內侍省內典引　尚藥局太醫署按摩祝禁師太常寺贊引　太醫署醫工、針工　太卜署卜師諸計史　率更寺漏刻博士　諸王府國司錄事

四品：太子詹事府左右春坊令史　太子內坊令史　九寺、少府、將作、國子、軍器監史　太子三寺、諸率府、諸署、農圃監、諸牧園苑監府、諸都護府、都水、宮苑總監史　諸衛羽林軍史太子左春坊諸局書令史　太子典膳局主食　太子右春坊諸局書令史　門下省主寶、主符　太醫主藥　門下、中書省傳制　太子率更寺掌漏　太子內坊閤郎　親王率府　太醫署按摩祝禁工　御史臺監察史

五品：太子內書令史　太子三寺、諸率府史　大理寺司直平事史　諸署農圃監　諸牧園苑監史　諸都護府史　太子諸署府、宮門局內閽人內掌扇　太子內坊道客舍人　太官署監膳史　良醞署掌醞　掌醢署主醢　諸典事　親勳翊衛率府史　大理寺獄史　親王府史　太子左右春坊傳令史　親王國司府

六品：親勳翊衛府史　諸倉關津府史　太子親勳翊衛率府史　太醫署藥園師　諸亭長　太子諸署史、園史　太子內坊內閽人　親王國司史　公主邑司史

七品：太子親勳翊衛府史　門下省主節　諸掌固　大史監歷生　天文觀生　諸倉關津史親王府典軍下史　諸倉計史

八品：守宮署掌設

九品：國子學、太公廟幹　諸輦者

視流外：勳品：薩寶府祓祝

四品：薩寶府率

五品：薩寶府史

右內外文武官員凡萬八千八百五。文官萬四千七百七十四，武官四千三十一，內官二千六百二十，外官州縣、折衝府、鎮、戍、關、廟、岳、瀆等萬六千一百八十五。內職掌：齋郎、府史、亭長、掌固、主膳、幕士、習馭、駕士、門僕、陵戶、樂工、供膳、獸醫、學生、執御、門事、學生、後士、魚師、監門校尉、直屯、備身、主仗、典食、監門直長、親事、帳內等。外職掌：州縣倉督、錄事、佐史、府史。典獄：門事、執刀、白直、市令、市丞、助教、津吏、里正及岳廟齋郎并折衝府旅帥、隊正、隊副等。總三十四萬九千八百六十三。內三萬五千一百七十七，外三十一萬四千六百八十六。都計文武官及諸色胥史等，總三十六萬八千六百六十八人。制為九品，各有從。自四品以下，亦分上下階，大抵多因隋制。三品以上紫衣，金魚袋，五品以上緋衣，銀魚袋，皆執象笏。七品以上綠衣，九品以上青衣，皆木笏。光宅元年，青衣為碧。武太后時，改五品以上銅魚袋。中宗反正，從舊。初武太后天冊萬歲中制，文武官加階應入五品者，並須入仕歷十六考以上，無私犯，進階之時見居六品官及七品官以上清官者。其應入二品者，取入仕三十二考以上，並無私犯，進階之時見居四品官者。自外從計偕者，應入仕，並不在進階限。如有奇才異行別效殊功者，不拘此例。

睿宗景雲二年，監察御史韓琬上疏曰：「量事置官，量官置人，使官稱其人，須人不虛位。除此之外，使其耕桑，任其商賈，何為引令入仕，廢其本業。臣愚以為國家開仕進之門廣矣，皆棄農桑工商而身趨之。當今一夫耕而供數百人食，一婦蠶而供數百人衣，遂使公私皆無儲蓄。若不釐革，其弊必甚。」

佑建中中忝居戶部，專掌邦賦。屬河朔用師，經費或闕，百姓頗困，加賦攸難。欲期集事，實在省用，所以輒上議曰：「唐虞稽古，建官惟百。夏商官倍，亦克用乂。周建六官，各有徒屬，雖尚文去質，吏眾事繁，然而條流不紊，職非重設。秦氏立制，多因時宜。漢初沿襲，後漸增廣。光武建武六年，廢罷四百餘縣，吏職十置其一。魏太和中，分命使臣，省州郡吏。正始中，又并合郡縣等。晉太元六年，省七百餘員。隋開皇三年，廢五百餘郡。國家貞觀初，省內官六百餘員。詳設官之本，為理眾庶，所以古昔計人置吏。故周官鄉遂稍縣畿，約人定員，吏無虛設。自漢魏晉隋，暨於聖唐，皆因戰爭流離，征繕艱勞，即省吏職，存諸方策。晉荀勖、桓溫，俱有此議，息人救弊，何莫由斯。昔皋繇作士正五刑，今刑部尚書、大理卿，是二皋繇也。垂作共工利器用，今工部尚書、將作監，是二垂也。契作司徒敷五教，今司徒、戶部尚書，是二契也。伯夷秩宗典邦禮，今禮部尚書、禮儀使，是二伯夷也。伯益作虞掌山澤，今虞部郎中、都水使者，是二伯益也。伯冏太僕掌車馬，今太僕卿、駕部郎中，尚輦奉御、閑廄使者，是四伯冏也。古者天子有六軍，漢家前後左右將軍四人，今則十二衛、神策等八軍，凡有將軍六十人也。歷代增益，以至於是，舊名不廢，新職日加，名繁職重，不可遍舉。所以後周依古周建六官，蓋為於此。今略徵外官。別駕本因漢置，隨刺史巡察，若今觀察使之有副使也。參軍後漢末置，參諸府軍事，若今節度判官也。官名職務，遷易不同，空存虛稱，皆無事實。又司田，頃景龍三年嘗置，無何，以煩冗卻停，併入司戶，殊為折衷。誠宜斟酌繁省，詳考損益，欲求致理，必也正名。神龍中，官紀隳紊，有司務廣集選人，競收名稱。其時無闕注授，於是奏署員外官者二千餘人，自爾遂為常制。當開元、天寶之中，四方無虞，百姓全實，大凡編戶九百餘萬。吏員雖眾，經用雖繁，人力有餘，帑藏豐溢，縱或枉費，不足為憂。今兵革未寧，黎庶凋瘵。數年前，天下簿帳到省百三十餘萬戶。自聖上御極，分命使臣，按比收斂，土戶與客戶共計得三百餘萬。比天寶纔三分之一，就中浮寄仍五分有二。出租賦者減耗若此，食租賦者豈可仍舊。如一州無三數千戶，置五六十官員，十羊九牧，疲吏煩眾。顧茲大弊，實思革之。議者多云，尚有跋扈未庭，併省官吏之後，恐被罷者仕進無路，別有依託，且縻爵祿，兼示隄防。此乃常情之說，慮非救弊之論。有才者即令薦用，不才者何患奔亡，而況各有姻戚，顧戀家產。後漢建武六年，減縣省官，公孫述、隗囂未滅；魏太和、正始中，則吳蜀鼎立；晉太元六年，吳國尚在；隋開皇三年，陳氏割據；皆招羅俊乂，志相吞滅，此時猶不慮有失賢資敵，務以救弊為謀。今田悅之徒，並是庸瑣，繁刑暴賦，唯恤軍戎，衣冠仕人，遇如奴虜，豈比公孫述、諸葛亮之在巴蜀，孫權、陳霸先之有江南？固無范睢業秦、賈季強狄之慮，斷可知矣。今若以人情因習既久，不能改更制度，併省內官，但且權停省外官別駕、司馬及參軍。州縣額內官，約人戶減縣尉。其被罷者，但有德行才器，委州府長史搜擇論薦，固亦不遺器能。如或渝濫，先坐舉主，誰敢罔冒，以陷刑章。其有不被舉論，但全舊名，任參常調，自當修進，更俟甄收，暫罷歲時，何負此輩。如柱國，後魏末置，並是當時宿德，勳成業崇，皆主重兵，寵貴第一。周隋以後，除授至多，暨乎國家，迴作勳級，唯得三十頃地耳。又開府儀同三司及光祿大夫，亦是官名，還為人多，迴作階級。隨時立制，遇弊變通，不必因循，重難改作。待戎車息駕，百姓稍康，欲增庶官，則復舊制。」

