*傅子

治國有二柄，一曰賞，二曰罰，賞者政之大德也。罰者政之大威也。人所以畏天地者，以其能生而殺之也。為治審持二柄，能使殺生不妄，則其威德與天地并矣。信順者，天地之正道也。詐逆者，天地之邪路也。民之所好莫甚於生，所惡莫甚於死，善治民者，開其正道，因所好而賞之，則民樂其德也。塞其邪路，因所惡而罰之，則民畏其威矣。善賞者，賞一善而天下之善皆勸，善罰者，罰一惡而天下之惡皆懼者何，賞公而罰不貳也。有善，雖疏賤必賞，有惡，雖貴近必誅，可不謂公而不貳乎。若賞一無功，則天下飾詐矣。罰一無罪，則天下懷疑矣。是以明德慎賞而不肯輕之，明德慎罰而不肯忍之，夫威德者，相須而濟者也。故獨任威刑而無德惠，則民不樂生，獨任德惠而無威刑，則民不畏死，民不樂生，不可得而教也。民不畏死，不可得而制也。有國立政，能使其民可教可制者，其唯威德足以相濟者乎。

賢者，聖人所與共治天下者也。故先王以舉賢為急，舉賢之本，莫大正身而壹其聽，身不正，聽不壹，則賢者不至，雖至不為之用矣。古之明君，簡天下之良材，舉天下之賢人，豈家至而户閲之乎。開至公之路，秉至平之心，執大象而致之，亦云誠而已矣。夫任誠，天地可感，而况於人乎。傅說，巖下之築夫也。高宗引而相之，呂尚，屠釣之賤老也。文武尊而宗之，陳平，項氏之亡臣也。高祖以為腹心，四君不以小疵忘大德，三臣不以疏賤而自疑，其建帝王之業，不亦宜乎。文王內舉周公旦，天下不以為私其子，外舉太公望，天下稱其公，周公誅弟而典刑立，桓公任讎而齊國治，苟其無私，他人之與骨肉，其於誅賞豈二法哉。唯至公然後可以舉賢也。夏禹有言，知人則哲，惟帝其難之，因斯以談，君莫賢於高祖，臣莫奇於韓信，高祖在巴漢，困矣。韓信去楚而亡，窮矣。夫以高祖之明，困而思士，信之奇材，窮而願進，其相遭也。宜萬里響應，不移景而相取相取作將相可取矣。然信歸漢歷時而不見知，非徒不見知而已，又將案法而誅之，向不遇滕公，則身不免於戮死，不值蕭何，則終不離於亡命，幸而得存，固水濱之餓夫，市中之怯子子下有也字，又安得市人可驅，而立乎天下之功也哉。蕭何一言而不世之交合，定傾之功立，豈蕭何知人之明，絕於高祖，而韓信求進之意，曲於蕭何乎。尊卑之勢異，而高下之處殊也。高祖勢尊而處高，故思進者難，蕭何勢卑而處下，故自納者易，然則居尊高之位者，其接人之道固難，而在卑下之地者，其相知之道固易矣。

昔人知居上取士之難，故虛心而下聽，知在下相接之易，故因人以致人，舜之舉咎陶難，得咎陶致天下之士易，湯之舉伊尹難，得伊尹致天下之士易，故舉一人而聽之者，王道也。舉二人而聽之者，霸道也。舉三人而聽之者，僅存之道也。聽一人何以王也。任明而致信也。聽二人何以霸也。任術而設疑也。聽三人何以僅存也。從二而求一也。明主任人之道專，致人之道博，任人道專，故邪不得間，致人之道博，故下無所壅，任人之道不專，則讒說起而異心生，致人之道不博，則殊塗塞而良材屈，使舜未得咎陶，湯未得伊尹，而不求賢，則上下不交而大業廢矣。既得咎陶，既得伊尹，而又人人自用，是代大匠斫也。君臣易位，勞神之道也。今之人或抵掌而言，稱古多賢，患世無人，退不自三省，而坐誣一世，豈不甚耶，夫聖人者，不世而出者也。賢能之士，何世無之，何以知其然，舜興而五臣顯，武王興而九賢進，齊桓之霸，管仲為之謀，秦孝之强，商君佐之以法，欲王則王佐至，欲霸則霸臣出，欲富國强兵，則富國强兵之人往，求無不得，唱無不和，是以天下之不乏賢也。顧求與不求耳，何憂天下之無人乎。

夫裁徑尺之帛，刊方寸之木，不任左右，必求良工者，裁帛刊木非左右之所能故也。徑尺之帛，方寸之木，薄物也。非良工不能裁之，况帝王之佐，經國之任，可不審擇其人乎。故構大廈者，先擇匠，然後簡材，治國家者，先擇佐，然後定民，大匠構屋，必大材為棟梁，小材為榱橑，苟有所中，尺寸之木無弃也。非獨屋有棟梁，國家亦然，大德為宰相，此國之棟梁也。審其棟梁，則經國之本立矣。經國之本立，則庶官無曠，而天工時叙矣。

天下之害，莫甚於女飾，上之人不節其耳目之欲，殫生民之巧，以極天下之變，一首之飾，盈千金之價價作資，婢妾之服，兼四海之珍，縱欲者無窮，用力者有盡，用有盡之力，逞無窮之欲，此漢靈之所以失其民也。上欲無節，衆下肆情，淫奢并興，而百姓受其殃毒矣。嘗見漢末一筆之柙，雕以黄金，飾以和璧，綴以隨珠，發以翠羽，此筆非文犀之植，必象齒之管，豐狐之柱，秋兔之翰，用之者必被珠繡之衣，踐雕玉之履，由是推之，其舊無其字，補之極靡不至矣。然公卿大夫刻石為碑，鐫石為虎，碑虎崇僞，陳於三衢，妨功喪德，異端并起，衆邪之亂正若此，豈不哀哉。夫經國立功之道有二，一曰息欲，二曰明制，欲息制明，而天下定矣。

夫商賈者，所以伸盈虛而獲天地之利，通有無而壹四海之財，其人可甚賤，而其業不可廢，蓋衆利之所充，而積僞之所生，不可不審察也。古者，民樸而化淳，上少欲而下尠僞，衣足以暖身，食足以充口，器足以給用，居足以避風雨，養以大道，而民樂其生，敦以大質，而下無逸心，日中為市，民交易而退，各得其所，蓋化淳也。暨周世殷盛，承變極文，而重為之防，國有定制，下供常事，役賦有恒，而業不廢，君臣相與一體，上下譬之形影，官恕民忠，而恩侔父子，上不徵非常之物，下不供非常之求，君不索無用之寶，民不鬻無用之貨，自公侯至於皂隸僕妾，尊卑殊禮，貴賤異等，萬機運於上，百事動於下，而六合晏如者，分數定也。夫神農正其綱，先之以無欲，而咸安其道，周綜其目，壹之以中典典作正，而民不越法，及秦亂四民而廢常賤賤疑職，競逐末利而弃本業，苟合壹切之風起矣。於是士樹奸於朝，賈窮僞於市，臣挾邪以內內作罔其君，子懷利以詐其父，一人唱欲而億兆和，上逞無厭之欲，下充無極之求，都有專市之賈，邑有傾世之商，商賈富乎公室，農夫伏於隴畝，而墮溝壑，上愈增無常之好以徵下，下窮死而不知所歸，哀夫。

且末流濫溢而本源竭，纖靡盈市而穀帛罄，其勢然也。古言非典義，學士不以經心，事非田桑，農夫不以亂業，器非時用，工人不以措手，物非世資，商賈不以適市，士思其訓，農思其務，工思其用，賈思其常，是以上用足而下不匱，故壹野不如壹市，壹市不如壹朝，壹朝不如一用，一用不如上息欲，上息欲而下反真矣。不息欲於上，而欲於下之安静，此猶縱火焚林而索原野之不彫瘁瘁舊作廢，改之，難矣。故明君止欲而寬下，急商而緩農，貴本而賤末，朝無蔽賢之臣，市無專利之賈，國無擅山澤之民，一臣蔽賢，則上下之道壅，商賈專利，則四方之資困，民擅山澤，則兼并之路開，兼并之路開，而上以無常役下，賦一物非民所生而請於商賈，則民財暴賤，民財暴賤而非常暴貴，非常暴貴則本竭而末盈，末盈本竭而國富民安，未之有矣。

昔者，聖人之崇仁也。將以興天下之利也。利或不興，須仁以濟，天下有不得其所，若己推而委之於溝壑，然夫仁者蓋推己以及人也。故己所不欲，無施於人，推己所欲以及天下，推己心孝於父母以及天下，則天下之為人子者，不失其事親之道矣。推己心有樂於妻子以及天下，則天下之為人父者不失其室家之歡矣。推己之不忍於飢寒以及天下之心，含生無凍餧之憂矣。此三者，非難見之理，非難行之事，唯不內推其心以恕乎人，未之思耳，夫何遠之有哉。古之仁人，推所好以訓天下，而民莫不尚德，推所惡以誡天下，而民莫不知耻。孔子曰：仁遠乎哉。我欲仁，斯仁至矣。此之謂也。若子方惠及於老馬，西巴不忍而放麑，皆仁之端也。推而廣之，可以及乎遠矣。

蓋天地著信而四時不悖，日月著信而昏明有常，王者體信而萬國以安，諸侯秉信而境內以和，君子履信而厥身以立，古之聖君賢佐，將化世美俗，去信須臾，而能安上治民者，未之有也。夫象天則地，履信思順，以壹天下，此王者之信也。據法持正，行以不貳，此諸侯之信也。言出乎口，結乎心，守以不移，以立其身，此君子之信也。講信修義，而人道定矣。若君不信以御臣，臣不信以奉君，父不信以教子，子不信以事父，夫不信以遇婦，婦不信以承夫，則君臣相疑於朝，父子相疑於家，夫婦相疑於室矣。小大混然而懷奸心，上下紛然而競相欺，人倫於是亡矣。

夫信由上而結者也。故君以信訓其臣，則臣以信忠其君，父以信誨其子，則子以信孝其父，夫以信先其婦，則婦以信順其夫，上秉常以化下，下服常而應上，其不化者，百未有一也。夫為人上，竭至誠，開信以待下，則懷信者歡然而樂進，不信者赧然而回意矣。老子不云乎。信不足焉。有不信也。故以信待人，不信思信，不信待人，信斯不信，况本無信者乎。先王欲下之信也。故示之以款誠而民莫欺其上，申之以禮教而民篤於義矣。夫以上接下而以不信隨之，是亦日夜見灾也。周幽以詭烽滅國，齊襄以瓜時致殺，非其顯乎。故禍莫大於無信，無信則不知所親，不知所親，則左右書己之所疑，况天下乎。信者亦疑，不信亦疑，則忠誠者喪心而結舌，懷奸者飾邪以自納，此無信之禍也。

傅子曰：能以禮教興天下者，其知大本之所立乎。夫大本者，與天地并存，與人道俱設，雖蔽天地，不可以質文損益變也。大本有三，一曰君臣以立邦國，二曰父子以定家室，三曰夫婦以别內外，三本者立，則天下正，三本不立，則天下不可得而正，天下不可得而正，則有國有家者亟亡，而立人之道廢矣。禮之大本，存乎三者，可不謂之近乎。用之而蔽天地，可不謂之遠乎。由近以知遠，推己以况人，此禮之情也。

商君始殘禮樂，至乎始皇，遂滅其制，賊九族，破五教，獨任其威刑酷暴之政，內去禮義之教，外無列國之輔，日縱桀紂之淫樂，君臣競留意於刑書，雖荷戟百萬，石城造天，威凌滄海，胡越不動，身死未收，奸謀內發，而太子已死於外矣。胡亥不覺，二年而滅，曾無盡忠效節之臣以救其難，豈非敬義不立，和愛先亡之禍也哉。禮義者，先王之藩衞也。秦廢禮義，是去其藩衞也。夫齎不訾之寶，獨宿於野，其為危敗，甚於累卵，方之於秦，猶有泰山之安。易曰：上慢下暴，盗思伐之，其秦之謂與。

立善防惡謂之禮，禁非立是謂之法，法者所以正不法也。明書禁令曰法，誅殺威罰曰刑，治世之民，從善者多，上立德而下服其化，故先禮而後刑也。亂世之民，從善者少，上不能以德化之，故先刑而後禮也。周書曰：小乃不可不殺，乃有大罪，非終，乃惟眚灾，然則心惡者，雖小必誅，意善過誤，雖大必赦，此先王所以立刑法之本也。禮法殊塗而同歸，賞刑遞用而相濟矣。是故聖帝明王，惟刑之恤，惟敬五刑以成三德，若乃暴君昏主，刑殘法酷，作五虐之刑，設炮烙之辟，而天下之民無所措其手足矣。故聖人傷之，乃建三典，殊其輕重，以定厥中，司寇行刑，君為之不舉樂，哀矜之心至也。八辟議其故而宥之，仁愛之情篤也。

柔愿之主，聞先王之有哀矜仁愛、議獄緩死也。則妄輕其刑、而赦元惡，刑妄輕則威政墮而法易犯，元惡赦則奸人興而善人困，剛猛之主，聞先王之以五刑糾萬民，舜誅四凶而天下服也。於是峻法酷刑以侮侮上疑脱威字天下，罪連三族，戮及善民，無辜而死者過半矣。下民怨而思叛，諸侯乘其弊而起，萬乘之主，死於人手者，失其道也。齊秦之君，所以威制天下，而或不能自保其身，何也。法峻而教不設也。末儒見峻法之生叛，則去法而純仁，偏法見弱法之失政，則去仁而法法字疑任字誤刑，此法所以世輕世重而恒失其中也。

爵禄者，國柄之本，而貴富之所由，不可以不重也。然則爵非德不授，禄非功不與，二教既立，則良士不敢以賤德受貴爵，勞臣不敢以微功受重禄，况無德無功而敢虛干爵禄之制乎。然則先王之用爵禄，不可謂輕矣。夫爵者位之級，而禄者官之實也。級有等而稱其位，實足利而周其官，此立爵禄之分也。爵禄之分定，必明選其人而重用之，德貴功多者受重爵大位，厚禄尊官，德淺功寡者，受輕爵小位，薄禄卑官，厚足以衒衒作衞宗黨，薄足以代其耕，居官奉職者坐而食於人，既食於人既食於人四字無，不敢以私利經心，既受禄於官，而或營私利，則公法繩之於上，而顯議廢之於下，是以仁讓之教存，廉耻之化行，貪鄙之路塞，嗜欲之情滅，百官各敬其職，大臣論道於朝，公議日興，而私利日廢矣。明君必順善制而後致治，非善制之能獨治也。必須良佐有以行之也。

故故作欲治其民而不省其事，則事繁而職亂，知省其職而不知節其吏吏作利，厚其禄也。則天無天字下力既竭而上猶未供，薄其禄也。則吏競背公義，營私利，此教之所以必廢而不行也。凡欲為治者，無不欲其吏之清也。不知所以致清而求其清，此猶滑其源而望其流之潔也。知所以致清，則雖舉盗跖，不敢為非，不知所以致清，則雖舉夷、叔，必犯其制矣。夫授夷、叔以事而薄其禄，近不足以濟其身，遠不足以及室家，父母餓於前，妻子餧於後，不營則骨肉之道虧，營之則奉公之制犯，骨肉之道虧，則怨毒之心生，怨毒之心生，則仁義之理衰矣。使夷、叔有父母存無以致養，必不采薇於首陽，顧公制而守死矣。由此言之，吏禄不重，則夷、叔必犯矣。夫弃家門委身於公朝，榮不足以庇宗人，禄不足以濟家室，骨肉怨於內，交黨離於外，仁孝之道虧，名譽之利損，能守志而不移者，鮮矣。主主上有人字不詳察，聞其怨興於內，而交離於外，薄其名，必時黜其身矣。家困而身黜，不移之士，不顧私門之怨，不憚遠近之謫，死而後已，不改其行，上不見信於君，下不見明於俗，遂委死溝壑而莫之能知也。豈不悲夫，天下知為清之若此，則改行而從俗矣。清者化而為濁，善者變而陷於非，若此而能以致治者，未之聞也。

昔先王之興役賦，所以安上濟下，盡利用之宜，是故隨時質文，不過其節，計民豐約而平均之，使力足以供事，財足以周用，乃立壹定之制以為常典，甸都有常分，諸侯有常職焉。萬國致其貢，器用殊其物，上不興非常之賦，下不進非常之貢，上下同心，以奉常教，民雖輸力致財，而莫怨其上者，所務公而制有常也。戰國之際，弃德任威，競相吞代，而天下之民困矣。秦并海內，遂滅先王之制，行其暴政，內造阿房之宮，繼以驪山之役，外築長城之限，重以百越之戍，賦過太半，傾天下之財，不足以盈其欲，役及閭左，竭天下之力，不足以周其事，於是蓄怨積憤，同聲而起，陳涉、項梁之疇，奮劍大呼，而天下之民響應以從之，驪山之基基疑墓未閉，而敵國已收其圖籍矣。昔者，東野畢御盡其馬之力，而顔回知其必敗，况御天下而可盡人之力也哉。夫用人之力，歲不過三日者，謂治平無事之世，故周之典制載焉。

若黄帝之時，外有赤帝、蚩尤之難，內設舟車門衞甲兵之備，六興大役，再行天誅，居無安處，即天下之民，亦不得不勞也。勞而不怨，用之至平也。禹鑿龍門，闢伊闕，築九山，滌百川，過門不入，薄飲食，卑宮室，以率先天下，天下樂盡其力而不敢辭勞者，儉而有節，所趣公也。故世有事即役煩而賦重，世無事即役簡而賦輕，役簡賦輕，則奉上之禮宜崇，國家之制宜備，此周公所以定六典也。役煩賦重，即上宜損制以恤其下，事宜從省以致其用，此黄帝、夏禹之所以成其功也。後之為政，思黄帝之至平，夏禹之積儉，周制之有常，隨時益損，而息耗之，庶幾雖勞而不怨矣。

虎至猛也。可畏畏作威而服，鹿至粗也。可教而使，木至勁也。可柔而屈，石至堅也。可消而用，况人含五常之性，有善可因，有惡可改者乎。人之所重，莫重乎身，貴教之道行，士有伏節成義，死而不顧者矣。此先王因善教義，因義而立禮者也。因善教義，故義成而教行，因義立禮，故禮設而義通，若夫商，韓，孫，吳，知人性之貪得樂進，而不知兼濟其善，於是束之以法，要之以功，使下下上有天字唯力是恃，唯争是務，恃力務争，至有探湯赴火而忘其身者，好利之心獨用也。人懷好利之心，則善端没矣。中國所以常制四夷者，禮義之教行也。失其所以教，則同乎夷狄矣。其所以同，則同乎禽獸矣。不唯同乎禽獸，亂將甚焉。何者，禽獸保其性然者也。人以智役力者也。智役力而無教節，是智巧日用，而相殘無極也。相殘無極，亂孰大焉。不濟其善，而唯力是恃，其不大亂幾稀耳，人之性，避害從利，故利出於禮讓，即修禮讓，利出於力争，則任力争，修禮讓則上安下順而無侵奪，任力争則父子幾乎相危，而况於悠悠者乎。

上好德則下修行，上好言則下飾辯，修行則仁義興焉。飾辯則大僞起焉。此必然之徵也。德者，難成而難見者也。言者，易撰而易悅者也。先王知言之易而悅之者衆，故不尚焉。不尊賢尚德，舉善以教，而以一言之悅取人，則天下之弃德飾辯以要其上者不尠矣。何者，德難為而言易飾也。夫貪榮重利，常人之性也。上之所好，榮利存焉。故上好之，下必趣之，趣之不已，雖死不避也。先王知人有好善尚德之性，而又貪榮而重利，故貴其所尚，而抑其所貪，貴其所尚，故禮讓興，抑其所貪，故廉耻存，夫榮利者，可抑而不可絕也。故明為顯名高位豐禄厚賞，使天下希而慕之，不修行崇德，則不得此名，不居此位，不食此禄，不獲此賞，此先王立教之大體也。夫德修之難，不積其實，不成其名，夫言撰之易，合所悅而大用，修之不久，所悅無常，故君子不貴也。

立德之本，莫尚乎正心，心正而後身正，身正而後左右正，左右正而後朝廷正，朝廷正而後國家正，國家正而後天下正，故天下不正，修之國家，國家不正，修之朝廷，朝廷不正，修之左右，左右不正修之身，身不正修之心，所修彌近，而所濟彌遠，禹湯罪己，其興也勃焉。正心之謂也。心者，神明之主，萬理之統，動而不失正，天地可感，而况於人乎。况於萬物乎。夫有正心必有正德，以正德臨民，猶樹表望影，不令而行，大雅云，儀形文王，萬邦作孚，此之謂也。有邪心必有枉行，以枉行臨民，猶樹曲表而望其影之直，若乃身坐廊廟之內，意馳雲夢之野，臨朝宰事，情繫曲房之娯，心與體離，情與志乖，形神且不相保，孰左右之能正乎哉。忠正仁理存乎心，則萬品不失其倫矣。禮度儀法存乎體，則遠邇內外，咸知所象矣。古之大君子，修身治人先正其心，自得而已矣。能自得，則無不得矣。苟自失，則無不失矣。無不得者，治天下有餘，故否則保身居正，終年不失其和，達則兼善天下，物無不得其所。

無不失者，營妻子不足，故否則是己非人而禍逮乎其身，達則縱情用物而殃及乎天下，昔者，有虞氏彈五弦之琴，而天下樂其和者，自得也。秦始皇築長城之塞以為固，禍機發於左右者，自失也。夫推心以及人，而四海蒙其佑，則文王其人也。不推心以慮用天下，則左右不可保，亡秦是也。秦之虣君，目玩傾城之色，天下男女怨曠而不肯恤也。耳淫亡國之聲，天下小大哀怨而不知撫也。意盈四海之外，口窮天下之味，宮室造天而起，萬國為之癄瘁，猶未足以逞其欲，唯不推心以况人，故視用人如用草芥，使用人如用己，惡有不得其性者乎。古之達治者，知心為萬事主，動而無節則亂，故先正其心，其心正於內，而後動静不妄，以率先天下，而後天下履正，而咸保其性也。斯遠乎哉。求之心而已矣。

夫能通天下之志者，莫大乎至公，能行至公者，莫要乎無忌心，唯至公，故近者安焉。遠者歸焉。枉直取正而天下信之，唯無忌心，故進者自盡，而退不懷疑，其道泰然，浸潤之譖不敢干也。虞書曰：闢四門，則天下之人輻凑其庭矣。明四目，則天下之人樂為之視矣。達四聰，則天下之人樂為之聽矣。江海所以能為百谷王者，以其不逆之也。苟有所逆，衆流之不至者多矣。衆流不至者多，則無以成其深矣。夫有公心必有公道，有公道必有公制，丹朱、商均，子也。不肖，堯舜黜之，管叔、蔡叔，弟也。為惡，周公誅之，苟不善，雖子弟不赦，則於天下無所私矣。鯀亂政，舜殛之，禹聖明，舉用之，戮其父而授其子，則於天下無所忌矣。

石厚，子也。石碏誅之，冀缺，讎也。晉侯舉之，是之謂公道，未未作夫在人上，天下皆樂為之用，無遠無近，苟所懷得達，死命可致也。唯患衆流異源，清濁不同，愛惡相攻，而親疏黨别，上之人或有所好，所好之流獨進，而所不好之流退矣。通者一而塞者萬，則公道廢而利道行矣。於是天下之志，塞而不通，欲自納者，因左右而達，則權移左右，而上勢分矣。昧於利者，知趣左右之必通，必變業以求進矣。昧利者變業而黨成，正士守志而日否，則雖見者盈庭，而上之所開實寡，外倦於人，而內寡間，此自閉之道也。故先王之教，進賢者為上賞，蔽賢者為上戮，順禮者進，逆法舊無法字，補之者誅，設誹謗之木，容狂狷之人，任公而去私，內恕而無忌，是之謂公制也。公道行則天下之志通，公制立則私曲之情塞矣。

凡有血氣，苟不相順，皆有争心，隱而難分，微而害深者，莫甚於言矣。君人者，將和衆定民而殊其善惡，以通天下之志者也。聞言不可不審也。聞言未審而以定善惡，則是非有錯，而飾辯巧言之流起矣。故聽言不如觀事，觀事不如觀行，聽言必審其本，觀事必校其實，觀行必考其迹，參三者而詳之，近少失矣。問曰：漢之官制，皆用秦法，秦不二世而滅，漢二十餘世而後亡者，何也。答曰：其制則同，用之則異，秦任私而有忌心，法峻而惡聞其失，任私者怨，有忌心則天下疑，法峻則民不順之，惡聞其失，則過不上聞，此秦之所以不二世而滅也。

漢初入秦，約法三章，論功定賞，先封所憎，約法三章，公而簡也。先封所憎，無忌也。雖網漏吞舟，而百姓安之者，能通天下之志，得其略也。世尚尚下有寬字簡，尊儒貴學，政雖有失，能容直臣，簡則不苟，寬則衆歸之，尊儒貴學，則民篤於義，能容直臣，則上之失不害於下，而民之所患上聞矣。自非聖人焉無失，失而能改，則所失少矣。心以為是，故言行由之，其或不是，不自知也。先王患人之不自知其失，而處尊者，天下之命在焉。順之則生，逆之則死，順而無節，則諂諛進，逆而畏死，則直道屈，明主患諛己者衆而無由聞失也。故開敢諫之路，納逆己之言，苟所言出於忠誠，雖事不盡是，猶歡然然下有受字之，所通直言之塗，引而致之，非為名也。以為直言不聞，則己之耳目塞，耳目塞於內，諛者順之於外，此三季所以至亡而不自知也。周昌比高祖於桀紂，而高祖托以愛子，周亞夫申軍令，而太宗為之不驅，朱雲折檻，辛慶忌叩頭流血，斯乃寬簡之風，漢所以歷年四百也。

天下之福，莫大於無欲，天下之禍，莫大於不知足，無欲則無求，無求者，所以成其儉也。不知足，則物莫能盈其欲矣。莫能盈其欲，則雖有天下，所求無已，所欲無極矣。海內之物不益，萬民之力有盡，縱無已之求，以滅不益之物，逞無極之欲，而役有盡之力，此殷士所以倒戈於牧野，秦民所以不期而周周疑同叛，曲論之好，奢而不足者，豈非天下之大禍耶。

民富則安，貧則危，明主之治也。分其業而壹其事，業分則不相亂，事壹則各盡其力，而不相亂，則民必安矣。重親民之吏而不數遷，重則樂其職，不數遷則志不流於他官，樂其職而志不流於他官，則盡心恤其下，盡心以恤其下，則民必安矣。附法以寬民者賞，剋法以要名者誅，寬民者賞，則法不虧於下，剋民者誅，而名不亂於上，則民必安矣。量時而置官，則吏省而民供，吏省則精，精則當才而不遺力，民則供順，供順則思義而不背上，上愛其下，下樂其上，則民必安矣。篤鄉閭之教，則民存知相恤，而亡知相救，存相恤而亡相救，則鄰居相恃，懷土而無遷志，鄰居相恃，懷土無遷志，則民必安矣。度時宜而立制，量民力以役賦，役賦有常，上無横求，則事事有儲，而并兼之隙塞，事有儲，并兼之隙塞，則民必安矣。圖遠必驗之近，興事必度之民，知稼穡之艱難，重用其民，如保赤子，則民必安矣。

職業無分，事務不壹，職荒事廢，相督不已，若是者民危，親民之吏不重，有資者無勞而數遷，競營私以害公，飾虛以求進，仕宦如寄，視用其民如用路人，若是者民危，以法寬民者不賞，剋民為能者必進，下力盡矣。而用之不已，若是者民危，吏多而民不能供，上下不相樂，若是者民危，鄉閭無教，存不相恤，而亡不相救，若是者民危，不度時而立制，不量民而民而下恐有闕文役賦無常，横求相仍，弱弱下上恐有脱字窮迫不堪其命，若是者民危，視遠而忘近，興事不度於民，不知稼穡艱難而轉用之，如是者民危，安民而上危，民危而上安者，未之有也。虞書曰：安民則惠，黎民懷之，其為治之要乎。今之刺史，古之牧伯也。今之郡縣，古之諸侯也。州總其統，郡舉其綱，縣理其目，各職守不得相干，治之經也。夫彈枉正邪，糾其不法，擊一以警百者，刺史之職也。比物校成，考定能否，均其勞逸，同其得失，有大不可而後舉之者，太守之職也。親民授業，平理百事，猛以威吏，寬以容民者，令長之職也。然則令長者最親民之吏，百姓之命也。國以民為本，親民之吏，不可以不留意也。

傅子曰：利天下者，天下亦利，害天下者，天下亦害之，利則利，害則害，無有幽深隱微，無不報也。仁人在位，常為天下所歸者，無他也。善為天下興利而已矣。

劉子問政。傅子曰：政在去私，私不去則公道亡，公道亡，則禮教無所立，禮教無所立，則刑賞不用情，賞刑不用情，而下從之者，未之有也。夫去私者所以立公道也。唯公然後可正天下。傅子曰：善為政者，天地不能害也。而况於人乎。堯水湯旱，而人無菜色，猶太平也。不亦美乎。晉饑矣懈而為秦越越恐當作所禽，人且害之，而况於天地乎。

傅子曰：秦始皇之無道，豈不甚哉。視殺人如殺狗彘，狗彘仁人用之猶有節，始皇之殺人，觸情而已，其不以道如是，而李斯又深刑峻法，隨其指而妄殺人，秦不二世而滅，李斯無遺類，以不道遇人，人得以不道報之，人讎之，天絕之，行無道，未有不亡者也。或曰：漢太宗除肉刑，可謂仁乎。傅子曰：匹夫之仁，非王天下之仁也。夫王天下者，大有濟者也。非小不忍之謂也。先王之制，殺人者死，故生者懼，傷人者殘其體，故終身懲，所刑者寡而所濟者衆，故天下稱仁焉。今不忍殘人之體而忍殺之，既不類，傷人刑輕，是失其所以懲也。失其所以懲，則易傷人，人易相傷，亂之漸也。猶有不忍人心，故曰匹夫之仁也。

傅子曰：古之賢君，樂聞其過，故直言得至，以補其闕，古之忠臣，不敢隱君之過，故有過者知所以改，其戒不改，以死繼之，不亦至直乎。

傅子曰：至哉。季文子之事君也。使惡人不得行其境內，况在其君之側乎。推公心而行直道，有臣若此，其君稀陷乎不義矣。

傅子曰：正道之不行，常常下有由字佞人亂之也。故桀信其佞臣推役侈推役侈作推侈，以殺其正臣關龍逢，而夏以亡，紂信其佞臣惡來，以割割作剖其正臣王子比干之心，而殷以亡。曰：惑惑疑衍佞之不可用如此，何惑者之不息也。傅子曰：佞人善養人私欲也。故多私欲者悅之，唯聖人無私欲，賢者能去私欲也。有見人之私欲，必以正道矯之者，正人之徒也。違正而從之者，佞人之徒也。自察其心，斯知佞正之分矣。

或問佞孰為大。傅子曰：行足以服俗，辨足以惑衆，言必稱乎仁義，隱其惡心，而不可卒見，伺主之欲微合之，得其志，敢以非道陷善人，稱之有術，飾之有利，非聖人不能别，此大佞也。其次，心不欲為仁義，言亦必稱之，行無大可非，動不違乎俗，合主所欲而不敢正也。有害之者，然後陷之，最下佞者，行不顧乎天下，唯求主心，使文巧辭自利而已，顯然害善，行之不怍，若四凶，可謂大佞者也。若安昌侯張禹，可謂次佞也。若趙高、石顯，可謂最下佞者也。大佞形隱為害深，下佞形露為害淺，形露猶不别之，可謂至暗也已。

治人之謂治，正己之謂正，人不能自治，故設法以一之，身不正，雖有明法，即民或不從，故必正己以先之也。然即明法者，所以齊衆也。正己者，所以率人也。夫法設而民從之者，得所故也。法獨設而無主即不行，有主而不一則勢分，一則順，分則争，此自然之理也。

天地至神，不能同道而生萬物，聖人至明，不能一檢而治百姓，故以異致同者，天地之道也。因物制宜者，聖人之治也。既得其道，雖有詭常之變，相害之物，不傷乎治體矣。水火之性，相滅也。善用之者，陳釜鼎乎其間，爨之煮之，而能兩盡其用，不相害也。五味以調，百品以成，天下之物為火水者多矣。若施釜鼎乎其間，則何憂乎相害，何患乎不盡其用也。

