*漢書六

*傳

司馬相如字長卿，蜀郡人也。為郎，嘗從上至長楊獵，是時，天子方好自擊熊豕，馳逐野獸，相如因上疏諫。其辭曰：臣聞物有同類而殊能者，故力稱烏獲，捷言慶忌，勇期賁育，臣之愚竊以為人誠有之，獸亦宜然，今陛下好陵阻險，射猛獸，猝然遇逸材之獸，駭不存之地，犯屬車之清塵，輿不及還轅，人不暇施巧，雖有烏獲，逢蒙之伎，力不得施用，枯木朽株，盡為難矣。是胡越起於轂下，而羌夷接軫也。豈不殆哉。雖萬全而無患，然本非天子之所宜近也。且夫清道而後行，中路而馳，猶時有銜橛之變，况乎涉豐草，騁丘墟，前有利獸之樂，而內無存變之意，其為害也不難矣。夫輕萬乘之重，不以為安樂，出萬有一危之塗以為娛，臣竊為陛下不取，蓋明者遠見於未萌，知者避危於無形，禍固多臧於隱微，而發於人之所忽者也。故鄙諺曰：家累千金，坐不垂堂，此言雖小，可以諭大，臣願陛下留意幸察，上善之。

公孫弘，灾川人也。家貧，牧豕海上，年四十，乃學春秋，武帝初即位，弘年六十，以賢良對策焉。武帝制曰：蓋聞上古至治，畫衣冠，異章服，而民不犯，陰陽和，五榖登，六畜蕃，甘露降，風雨時，嘉禾興，朱草生，山不童，童，無草木也。澤不涸，麟鳳在郊薮，龜龍游於沼，河洛出圖書，父不喪子，兄不哭弟，舟車所至，人迹所及，跂行喙息，咸得其宜，朕甚嘉之，今何道而臻乎。此天人之道，何所本始，吉凶之效，安所期焉。仁義禮智，四者之宜，當安設施，屬統垂業，天文，地理，人事之紀，子大夫習焉。其悉意正議。

弘對曰：臣聞上古堯舜之時，不貴爵賞，而民勸善，不重刑罰，而民不犯，躬率以正，遇民信也。末世貴爵厚賞而民不信也。夫厚賞重刑，未足以勸善而禁非，必信而已矣。是故因能任官，則分職治，去無用之言，則事情得，不作無用之器，即賦斂省，不奪民時，即百姓富，有德者進，無德者退，則朝廷尊，有功者上，無功者下，則羣臣逡，罰當罪則奸邪止，賞當賢則臣下勸，凡此八者，治之本也。故民者業之即不争，理得則不怨，有禮則不暴，愛之則親上，此有天下之急者也。故法不遠義，則民服而不離，和不遠禮，則民親而不暴，故法之所罰，義之所去也。和之所賞，禮之所取也。禮義者，民之所服也。而賞罰順之，則民不犯禁矣。故畫衣冠，異章服，而民不犯者，此道素行也。

臣聞之，氣同則從，聲比則應，今人主和德於上，百姓和合於下，故心和則氣和，氣和則形和，形和則聲和，聲和則天地之和應矣。故陰陽和，風雨時，甘露降，五穀登，山不童，澤不涸，此和之至也。故形和則無疾，無疾則不夭，故父不喪子，兄不哭弟，德配天地，明并日月，則麟鳳至，龜龍在郊，河出圖，洛出書，遠方之君，莫不悅義，奉幣而來朝，此和之至也。臣聞之，仁者愛也。義者宜也。禮者所履也。智者術之原也。致利除害，兼愛無私，謂之仁，明是非，立可否，謂之義，進退有度，尊卑有分，謂之禮，擅殺生之柄，通壅塞之塗，權輕重之數，論得失之道，使遠近情僞必見於上，謂之術，凡此四者，治之本，道之用也。皆當設施，不可廢也。得其要術，則天下安樂，法設而不用，不得其術，則主弊弊作蔽於上，官亂於下，此事之情，屬統垂業之本也。桀紂行惡，受天之罰，禹湯積德，以王天下，因此觀之，天德無私親，順之和起，逆之害生，此天文地理人事之紀也。太常奏弘第居下，策奏，天子擢為第一，拜為博士，待詔金馬門，後為丞相。

卜式，河南人也。以田畜為事，時漢方事匈奴，式上書願輸家財半助邊，上使使問式欲為官乎。式曰：自少牧羊，不習仕宦，不願也。使者以聞，上乃召拜式為中郎，賜爵左庶長，田十頃，布告天下，尊顯以風百姓，初，式不願為郎。上曰：吾有羊在上林中，欲令子牧之，式既為郎，布衣草蹻而牧羊，歲餘，羊肥息，上過其羊所，善之。式曰：非獨羊也。治民亦猶是矣。以時起居，惡者輒去，無令敗羣，上奇其言，欲試使治民，拜式緱氏令，緱氏舊無下緱氏二字，補之便之，遷齊王大傅，轉御史大夫。

贊曰：公孫弘，卜式，兒寬，皆以鴻漸之翼，困於燕爵，漸，進也。鴻一舉而進千里者，羽翼之材也。弘等皆以大材，初為俗所薄，若燕爵不知鴻志也。遠迹羊豕之間，非遇其時，焉能致此位乎。是時漢興六十餘載，海內艾安，府庫充實，而四夷未賓，制度多闕，上方欲用文武，求之如弗及，始以蒲輪迎枚生，見主父而嘆息，羣士慕嚮，異人并出，卜式拔於芻牧，弘羊擢於賈竪，衞青奮於奴僕，日磾出於降虜，斯亦曩時板築飯牛之朋已。

漢之得人，於茲為盛，儒雅則公孫弘，董仲舒，兒寬，篤行則石建舊無石建二字，補之石慶，質直則汲黯，卜式，推賢則韓安國，鄭當時，定令則趙禹，張湯，文章則司馬遷，相如，滑稽則東方朔，枚皋，應對則嚴助，朱買臣，歷數則唐都，洛下閎，協律則李延年，運籌則桑弘羊，奉使則張騫，蘇武，將率則衞青，霍去病，受遺則霍光，金日磾，其餘不可勝紀，是以興造功業，制度遺文，後世莫及。

孝宣承統，纂修洪業，亦講論六藝，招選茂異，而蕭望之，梁丘賀，夏侯勝，韋玄成，嚴彭祖，尹更始以儒術進，劉向，王褒以文章顯，將相則張安世，趙充國，魏相，丙吉，于定國，杜延年，治民則黄霸，王成，龔遂，鄭弘，召信臣，韓延壽，尹翁歸，趙廣漢，嚴延年，張敞之屬，皆有功迹見述於後世，參其名臣，亦其次也。

嚴助，會稽人也。建元三年，閩越舉兵圍東甌，東甌告急，太尉田蚡以為越人相攻擊其常事，又數反覆，不足煩中國往救也。自秦時弃不屬。於是助詰蚡曰：特患力不能救，德不能覆，誠能何故弃之，且秦舉咸陽弃之，何但越也。上迺遣助以節發兵浮海救東甌，遣兩將軍將兵誅閩越。淮南王安上書諫曰：今聞有司舉兵，將以誅越，臣安竊為陛下重之，越方外之地，翦髪文身之民也。不可以冠帶之國法度治也。三代之盛，胡，越不與受正朔，非强弗能服，威弗能制也。以為不居之地，不牧之民，不足以煩中國也。自漢初定以來，七十二年，吳越人相攻擊者，不可勝數，然天子未嘗舉兵而入其地也。

臣聞越非有城郭邑里也。處谿谷之間，篁竹之中，習于水鬥，便於用舟，地深昧而多水險，中國之人，不知其勢阻，雖百不當一，得其地不可郡縣也。攻之不可暴取也。以地圖察其山川要塞，相去不過寸數，而間獨數百千里，阻險林叢，弗能盡著，視之若易，行之甚難，越人名為藩臣，貢酎之奉，不輸大內，越國僻遠，珍奇之貢，宗廟之祭，皆不與也。大內，都內也。一卒之用，不給上事，自相攻擊，而陛下以兵救之，是反以中國而勞蠻夷也。越人愚戆輕薄負約反覆，其不用天子之法度，非一日之積也。壹不奉詔，舉兵誅之，臣恐後兵革無時得息也。間者數年，歲比不登，賴陛下德澤振救之，得毋轉死溝壑，今發兵行數千里，資衣糧入越地，輿轎而逾領，轎，竹輿舊無竹輿二字，補之車也。嶺，山嶺也。不通通下有船字車，運轉皆擔輿也。拕舟而入，水行數百千里，夾以深林叢竹，水道上下擊石，林中多蝮蛇猛獸，夏月暑時，歐泄霍亂之病相隨屬也。曾未施兵接刃，死傷者必衆矣。

前時南海王反，陛下先臣使將軍間忌將兵擊之，先臣淮南厲王長也。會天暑多雨，樓船卒水居擊櫂，未戰而病死者過半，親老哭泣，孤子啼號，破家散業，迎尸千里之外，裹骸骨而歸，悲哀之氣，數年不息，長老至今以為記，曾未入其地而禍已至此矣。臣聞軍旅之後，必有凶年，陛下德配天地，明象日月，恩至禽獸，澤及草木，一人有飢寒不終其天年而死者，為之悽愴於心，今方內無狗吠之警，而使陛下甲卒死亡，暴露中原，霑漬山谷，邊境之民，為之早閉晏開，朝不及夕，臣安竊為陛下重之，不習南方地形者，多以越為人衆兵强，能難邊城，為邊城作難也。臣竊聞之，與中國異，限以高山，人迹絕，車道不通，天地所以隔外內也。且越人綿力薄材，不能陸戰，又無車騎弓弩之用，然而不可入者，以保險，而中國之人不能其水土也。兵未血刃，而病死者什二三，雖舉越國而虜之，不足以償所亡。

臣聞道路言閩越王弟甲弑而殺之，甲以誅死，其民未有所屬，陛下使重臣臨存，施德垂賞，以招致之，此必委質為藩臣，世供貢職，陛下以方寸之印，丈二之組，鎮撫方外，不勞一卒，不頓一戟，而威德并行，今以兵入其地，此必震恐，以有司為欲屠滅之也。必雉兔逃入山林險阻，背而去之，則復相羣聚，留而守之，歷歲經年，則士卒疲倦，食糧乏絕，男子不得耕稼樹種，婦人不得紡績織絍，丁壯從軍，老弱轉餉，居者無食，行者無糧，民苦兵事，亡逃者必衆，隨而誅之，不可勝盡，盗賊必起，兵者凶事，一方有急，四面皆從，臣恐變故之生，奸邪之作，由此始也。周易曰：高宗伐鬼方，三年而克之，鬼方小蠻夷，高宗殷之盛天子也。以盛天子伐小蠻夷，三年而後克，言用兵之不可不重也。

臣聞天子之兵，有征而無戰，言莫敢校也。如使越人蒙死徼幸以逆執事之顔行，在前行，故曰顔也。廝輿之卒，有一不備而歸者，雖得越王之首，臣猶竊為大漢羞之，陛下四海為境，九州為家，八薮為囿，江漢為池，生民之屬，皆為臣妾，陛下垂德惠以覆露之，使元元之民，安生樂業，則澤被萬世，施之無窮，天下之安，猶泰山而四維之也。夷狄之地，何足以為一日之閑而煩汗馬之勞乎。是時，漢兵遂出逾嶺，適會閩越王弟餘善殺王以降，漢兵罷，上嘉淮南之意。

吾丘壽王，字子戆，趙人也。丞相公孫弘奏言民不得挾弓弩舊無民不得挾弓弩六字，補之，十賊彍弩，百吏不敢前，害寡而利多，此盗賊所以繁也。禁民不得挾弓弩，則盗賊執短兵，短兵接則衆者勝，以衆吏捕寡賊，其勢必得，盗賊有害無利，則莫犯法，臣愚以為禁民無得挾弓弩便，上下其議。壽王對曰：臣聞古者作五兵，非以相害，以禁暴討邪，安居則以制猛獸而備非常，有事則以設守衞而施行陳，及至周室衰微，諸侯力政，强侵弱，衆暴寡，海內抗弊，巧詐并生，是以智者陷愚，勇者威怯，苟以得勝為務，不顧義理，故機變械飾，所以相賊害之具，不可勝數，秦兼天下，廢王道，立私議，去仁恩而任刑戮，墮名城，殺豪杰，銷甲兵，折鋒刃，其後民以耰鋤捶梃相撻擊，犯法滋衆，盗賊不勝，至於赭衣塞路，羣盗滿山，卒以亂亡。

故聖王務教化而省禁防，知其不足恃也。今陛下昭明德，建太平，舉俊材，興學官，宇內日化，方外鄉風，然而盗賊猶有者，郡國二千石之罪，非挾弓弩之過也。禮曰：男子生，桑弧蓬矢以舉之，明示有事也。大射之禮，自天子降及乎庶人，三代之道也。愚聞聖王合射以明教，未聞弓矢之為禁也。且所為禁者，為盗賊之以攻奪也。攻奪之罪死，然而不止者，大奸之於重誅，固不避也。臣恐邪人挾之而吏不能止，良民以自備而抵法禁，是擅賊威而奪民救也。竊以為無益於禁奸，而廢先王之典，使學者不得習行其禮，不便，書奏，上以難丞相弘，弘詘服焉。

主父偃，齊國人也。上書闕下，所言九事，其八事為律令，一事谏伐匈奴。曰：臣聞國雖大，好戰必亡，天下雖平，忘戰必危，天下既平，春蒐秋獮，所以不忘戰也。且怒者，逆德也。兵者，凶器也。争者，末節也。故聖王重之，夫務戰勝，窮武事，未有不悔者也。昔秦皇帝任戰勝之威，并吞戰國，海內為一，功齊三代，務勝不休，欲攻匈奴。

李斯谏曰：夫匈奴無城郭之居，委積之守，遷徙烏舉，難得而制，輕兵深入，糧食必絕，運糧以行，重不及事，得其地不足以為利，得其民不可調而守也。不可和調。勝必弃之，非民父母，靡獘中國，甘心匈奴，非完計也。秦皇帝不聽，遂使蒙恬將兵而攻胡，却地千里，以河為境，發天下丁男以守北河，暴兵露師，十有餘年，死者不可勝數，終不逾河而北，是豈人衆之不足，兵革之不備哉。其勢不可也。又使天下飛芻輓粟，轉輸北河，率三十鍾而致一石，男子疾耕，不足於糧餉，女子紡績，不足于帷幕，百姓靡獘，孤寡老弱不能相養，道死者相望，蓋天下始叛也。及至高皇帝定天下，略地於邊，聞匈奴聚代谷之外而欲擊之。

御史成谏曰：夫匈奴獸聚而鳥散，從之如搏景，今陛下盛德攻匈奴，臣竊危之，高帝不聽，遂至代谷，果有平城之圍，高帝悔之，迺使劉敬往結和親，然後天下無干戈之事。故兵法曰：興師十萬，日費千金，秦常積衆數十萬人，雖有覆軍殺將，繫虜單于，適足以結怨深讎，不足以償天下之費也。夫匈奴行盗侵敺，所以為業，天性固然，上自虞，夏，殷，周，禽獸畜之，不比為人，夫不上觀虞，夏，殷，周之統，而下循近世之失，此臣之所以大恐，百姓所疾苦也。且夫兵久則變生，事苦則慮易，使邊境之民，靡敝愁苦，將吏相疑而外市，與外國交市，若章邯之比也。故尉他，章邯得成其私，此得失之效也。書奏召見，迺拜為郎中。

偃數上疏言事，歲中四遷。偃說上曰：古者，諸侯地不過百里，强弱之形易制，今諸侯或連城數十，地方千里，緩則驕奢，易為淫亂，急則阻其强而合從以逆京師，今以法割削，則逆節萌起，前日朝錯是也。今諸侯子弟或十數，而嫡嗣代立，餘雖骨肉，毋尺地封，則仁孝之道不宣，願陛下令諸侯得推恩分子弟，以地侯之，彼人人喜得所願，上以德施，實分其國，必稍自銷弱矣。於是上從其計。

徐樂，燕人也。上書曰：臣聞天下之患，在於土崩，不在瓦解，古今一也。何謂土崩，秦之末世是也。陳涉無千乘之尊，身非王公大人名族之後，非有孔，曾，墨子之賢，陶朱，猗頓之富，然起窮巷，奮棘矜，偏袒大呼，天下從風，此其故何也。由民困而主不恤，下怨而上不知，俗以亂而政不修，此三者，陳涉之所以為資也。此之謂土崩，故曰天下之患在乎土崩，何謂瓦解，吳，楚，齊，趙之兵是也。七國謀為大逆，號皆稱萬乘之君，帶甲數十萬，威足以嚴其境內，財足以勸其士民，然不能西攘尺寸之地，而身為禽於中原者，此其故何也。非權輕於匹夫，而兵弱于陳涉也。當是之時，先帝之德未衰，而安土樂俗之民衆，諸侯無境外之助，此之謂瓦解，故曰天下之患不在瓦解，由此觀之，天下誠有土崩之勢，雖布衣窮處之士，或首難而危海內，况三晉之君或存乎。天下雖未治也。誠能無土崩之勢，雖有强國勁兵，不得還踵而身為禽也。况羣臣百姓，能為亂乎。此二體者，安危之明要，賢主之所留意而深察也。

間者，關東五榖數不登，年歲未復，民多窮困，重之以邊境之事，推數循理而觀之，民宜有不安其處者矣。不安故易動，易動者，土崩之勢也。故賢主獨觀萬化之原，明安危之機，修之廟堂之上而銷未形之患也。其要期使天下無土崩之勢而已矣。臣聞圖王不成，其獘足以安，安則陛下何求而不得，何威而不成，奚征而不服哉。

嚴安，臨灾人也。以故丞相史上書曰：臣聞鄒子曰：政教文質者，所以云救也。當時則用，過則舍之，有易則易之，故守一而不變者，未睹治之至也。秦王并吞戰國，稱號皇帝，壹海內之政，壞諸侯之城，民得免戰國，人人自以為更生，鄉使秦緩其刑罰，薄賦斂，省徭役，貴仁義，賤權利，上篤厚，下佞巧，變風易俗，化於海內，則世世必安矣。秦不行是風，循其故俗，為智巧權利者進，篤厚忠正者退，法嚴令苛，諂諛者衆，日聞其美，意廣心逸，欲威海外，當是時，秦禍北構於胡，南挂於越，宿兵無用之地，進而不得退，行十餘年，丁男被甲，丁女轉輸，苦不聊生，自經於道樹，死者相望。

及秦皇帝崩，天下大叛，豪士并起，不可勝載也。然本皆非公侯之後，無尺寸之勢，起閭巷，杖棘矜，應時而動，不謀而俱起，不約而同會，至乎伯王，時教使然也。秦貴為天子，富有天下，滅世絕祀，窮兵之禍也。故周失之弱，秦失之强，不變之患也。今徇南夷，朝夜郎，降羌僰，略穢州，東夷也。建城邑，深入匈奴，燔其龍城，議者美之，此人臣之利，非天下之長策也。今中國無狗吠之警，而外累於遠方之備，靡弊國家，非所以子民也。行無窮之欲，甘心快意，結怨於匈奴，非所以安邊也。禍挐而不解，兵休而復起，近者愁苦，遠者驚駭，非所以持久也。今天下鍛甲磨劍，矯箭控弦，轉輸軍糧，未見休時，此天下所共憂也。

夫兵久而變起，事煩而慮生，今外郡之地，或幾千里，列城數十，帶脅諸侯，非宗室之利也。上觀齊晉所以亡，公室卑削，六卿大盛也。下覽秦之所以滅，刑嚴文刻，欲大無窮也。今郡守之權，非特六卿之重也。地幾千里，非特閭巷之資也。甲兵器械，非特棘矜之用也。以逢萬世之變，則不可勝諱也。天子納之。

賈捐之字君房，賈誼之曾孫也。元帝初，珠厓又反，發兵擊之，諸縣更叛，連年不定，上與有司議大發軍，捐之建議以為不當擊。上使侍中王商詰問捐之曰：珠厓內屬為郡，久矣。今背叛逆節，而云不當擊，長蠻夷之亂，虧先帝功德，經義何以處之。

捐之對曰：孔子稱堯曰大哉。韶曰盡善，禹曰無閑，以三聖之德，地方不過數千里，欲與聲教，則治之，不欲與者，不强治也。故君臣歌德，含氣之物，各得其宜，武丁，成王，殷，周之大仁也。然地東不過江，黄，西不過氐，羌，南不過蠻荊，北不過朔方，是以頌聲并作，視聽之類，咸樂其生，越裳氏重九譯而獻，此非兵革之所能致，及其衰也。南征不還，秦興兵遠攻，貪外虛內，務欲廣地，不慮其害，而天下潰叛，賴聖漢初興，平定天下。

至孝文皇帝，閔中國未安，偃武行文，則斷獄數百，民賦四十，丁男三年而一事，時有獻千里馬者。詔曰：鸞旗在前，屬車在後，吉行日五十里，師行三十里，朕乘千里之馬，獨先，安之，於是還馬與道里費。而下詔曰：朕不受獻也。其令四方無求來獻，當此之時，逸游之樂絕，奇麗之賂塞，故谥為孝文，廟稱太宗，至孝武皇帝，太倉之粟，紅腐而不可食，都內之錢，貫朽而不可校，迺探平城之事，録冒頓以來數為邊害，籍兵厲馬，因富民以攘服之，西連諸國，至於安息，東過碣石，以玄莬樂浪為郡，北却匈奴萬里，制南海以為八郡，則天下斷獄萬數，民賦數百，造鹽鐵酒榷之利，以佐用度，猶不能足。

當此之時，寇賊并起，軍旅數發，父戰於前子鬥於後，女子乘亭鄣，孤兒號於道，老母寡婦，飲泣巷哭，遥設虛祭，想魂乎萬里之外，淮南王盗寫虎符，公孫勇等詐為使者，是皆廓地泰大，征伐不休之故也。今天下獨有關東，關東大者獨有齊楚，民衆久困，連年流離，離其城郭，相枕席於道路，人情莫親父母，莫樂夫婦，至嫁妻賣子，法不能禁，義不能止，此社稷之憂也。

今陛下不忍悁悁之忿，欲驅士衆擠之大海之中，快心幽冥之地，非所以救助饑饉，保全元元也。駱越之人，父子同川而浴，與禽獸無異，本不足郡縣置也。獨居一海之中，多毒草蟲蛇水土之害，人未見虜，戰士自死，又非獨珠厓有珠犀瑇瑁也。弃之不足惜，不擊不損威，其民譬猶魚鱉，何足貪也。臣竊以往者羌軍言之，暴師曾未一年，兵出不逾千里，費四十餘萬萬，大司農錢盡，迺以少府禁錢續之，夫一隅為不善，費尚如此，况於勞師遠攻，亡士無功乎。求之往古則不合，施之當今又不便，臣愚以為非冠帶之國，禹貢所及，春秋所治，皆可且無以為，願遂弃珠厓，專用恤關東為憂，對奏，丞相于定國以為捐之議是。

上乃從之。遂下詔曰：珠厓虜殺吏民，背叛為逆，今議者或言可擊，或言可守，或欲弃之，其指各殊，朕日夜惟思議者之言，羞威不行，則欲誅之，狐疑避難，則守屯田，通於時變，則憂萬民，夫萬民之飢餓，與遠蠻之不討，危孰大焉。且宗廟之祭，凶年不備，况避不嫌之辱哉。今關東大困，倉庫空虛，無以相贍，又以動兵，非特勞民，凶年隨之，其罷珠厓郡，捐之數召見，言多納用，時中書令石顯用事，捐之數短顯，以故不得官，後稀復見。

東方朔，字曼倩，平原人也。武帝即位，待詔金馬門，建元三年，上始微行，北至至作獵，池陽，西至黄山，南至長楊，東游宜春，夜出夕還，後上以為道遠勞苦，又為百姓所患，乃使吾丘壽王舉籍阿城以南，盩厔以東，宜春以西，提封頃畝，及其價直，欲除以為上林苑，屬之南山，壽王奏事，上大悅。

朔進谏曰：臣聞謙遜静慤，天表之應，應之以福，驕溢靡麗，天表之應，應之以異，今陛下累郎臺，恐其不高，弋獵之處，恐其不廣，如天不為變，則三輔之地，盡可以為苑，何必盩厔，鄠，杜乎。奢侈越制，天為之變，上林雖小，臣尚以為大也。夫南山，天下之大阻也。南有江淮，北有河渭，其地從汧隴以東，商雒以西，厥壤肥饒，漢興去三河之地，止霸産以西，都涇渭之南，此所謂天下陸海之地，秦之所以虜西戎，兼山東者也。其山出玉石，金銀銅鐵，豫章檀柘，異類之物，不可勝原，此百工所取給，萬民所舊無取給萬民所五字，補之仰足也。又有秔稻棃栗，桑麻竹箭之饒，貧者得以人給家足，無飢寒之憂，故酆，鎬之間，號為土膏，其價畝一金。

今規以為苑，絕陂池水澤之利，而取民膏腴之地，上乏國家之用，下奪農桑之業，弃成功，就敗事，損耗五榖，是其不可一也。且盛荊棘之林，而長養麋鹿，廣狐莬之苑，大虎狼之墟，又壞人冢墓，發人室廬，令幼弱懷土而思，耆老泣涕而悲，是其不可二也。騎馳東西，車騖南北，又有深溝大渠，夫一日之樂，不足以危無隄之輿，不敢斥天子，故言輿。是其不可三也。故務苑囿之大，不恤農時，非所以强國富人也。夫殷作九市之宮，紂於宮中設九市也。而諸侯叛，靈王起章華之臺而楚人散，秦興阿房之殿而天下亂，糞土愚臣，忘生觸死，逆盛意，犯隆指，罪當萬死，上乃拜朔為大中大夫給事中，賜黄金百斤，然遂起上林苑舊無苑字，補之。

武帝時，公主貴人多逾禮制，天下侈靡趨末，百姓多離農畝，上從容問朔，朕欲化民，豈有道乎。朔對曰：堯，舜，禹，湯，文，武，成，康，上古之事，經數千載，尚難言也。臣不敢陳，願近述孝文皇帝之時，當世耆老，皆聞見之，貴為天子，富有四海，身衣弋綈，足履革舄，以韋帶劍，莞蒲為席，衣緼無文，集上書囊以為殿帷，以道德為麗，以仁義為準，於是天下望風成俗，昭然化之，今陛下以城中為小，圖起建章，左鳳闕，右神明，號稱千門萬户，木土衣綺繡，狗馬被缋罽，宮人簪瑇瑁，垂珠璣，設戲車，教馳逐，飾文采，叢珍怪，撞萬石之鍾，擊雷霆之鼓，作俳優，舞鄭女，上為淫侈如此，而欲使民獨不奢侈失農，事之難者也。陛下誠能用臣之計，推甲乙之帳，甲乙，帳名，燔之於四通之衢，却走馬示不復用，則堯舜之隆，宜可與比治矣。易曰：正其本，萬事理，失之豪厘，差以千里，願陛下留意察之。

朔直言切諫，上常用之，設非有先生之論。其辭曰：非有先生仕吳，進不稱往古以厲主意，退不揚君美以顯其功，默然無言者三年矣。吳王怪而問之。曰：談何容易，夫談有悖於目，咈於耳，謬於心，而便於身者，或有悅於目，順於耳，快於心，而毁於行者，非有明王聖主，孰能聽之。吳王曰：何為其然也。中人以上，可以語上，先生試言，寡人將聽焉。先生對曰：昔者，關龍逢深諫於桀，而王子比干直言於紂，此二臣皆極慮盡忠，閔主澤不下流，而萬民騷動，故直言其失，切諫其邪者，將以為君之榮，除主之禍也。今則不然舊無今則不然四字，補之，反以為誹謗君之行，無人臣之禮，戮及先人，為天下笑。故曰：談何容易。

是以輔弼之臣瓦解，而邪諂之人并進，遂及飛廉，惡來革等，二人皆纣時佞臣也。二人皆詐僞，巧言利口，以進其身，陰奉彫琢刻鏤之好，以納其心，務快耳目之欲，以苟容為度，遂往不戒，身没被戮，宗廟崩阤，國家為墟，故卑身賤體，悅色微辭，愉愉呴呴，終無益於主上之治，則志士仁人不忍為也。將儼然作矜嚴之色，深言直諫，上以拂主之邪，下以損百姓之害，則忤於邪主之心，歷於衰世之法如是，邪主之行，固足畏也。故曰：談何容易。

於是吳王懼然易容，捐薦去几，危坐而聽。先生曰：接輿避世，箕子陽狂，此二子者，皆避濁世以全其身者也。使遇明王聖主得賜清燕之閑，寬和之色，發憤畢誠，圖畫安危，揆度得失，上以安主體，下以便萬民，則五帝三王之道，可幾而見也。故伊尹蒙耻辱，負鼎俎以干湯，太公釣於渭之陽，以見文王，心合意同，謀無不成，計無不從，深念遠慮，引義以正其身，推恩以廣廣下脱其字，下，本仁祖義，裒有德，禄賢能，誅惡亂，總遠方，壹統類，美風俗，此帝王所由昌也。上不變天性，下不奪人倫，則天地和洽，遠方懷之，故號聖王，於是裂地定封，爵為公侯，傳國子孫，名顯後世，民到於今稱之，以遇湯與文王也。太公，伊尹以如此，龍逢，比干獨如彼，豈不哀哉。故曰：談何容易。

