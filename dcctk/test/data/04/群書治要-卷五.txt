*春秋左氏傳中

*宣公

二年，鄭公子歸生伐宋，宋華元禦之，將戰，華元殺羊食士，其御羊斟不與，及戰。曰：疇昔之羊，子為政，疇昔猶前日也。今日之事，我為政，與入鄭師，故敗。

晉靈公不君，失君道。厚斂以雕墻，雕，畫也。從臺上彈人而觀其避丸也。宰夫胹熊蹯不熟，殺之，置諸畚，使婦人載以過朝，畚，筥屬。趙盾，士季患之，將諫。士季曰：諫而不入，則莫之繼也會請先，不入則子繼之，三進，及溜，而後視之，士季，隨會也。三進三伏，公不省而又前也。公知欲諫，故佯不視。曰：吾知所過矣。將改之。稽首而對曰：人誰無過，過而能改，善莫大焉。詩，曰：靡不有初，鮮克有終，夫如是，則能補過者鮮矣。君能有終，則社稷之固也。豈唯羣臣賴之，猶不改，宣子驟諫，公患之，使鋤麑賊之，鋤麑力士。晨往，寝門闢矣。盛服將朝，尚早，坐而假寐，不解衣冠而睡。麑退。嘆而言曰：不忘恭敬，民之主也。賊民之主，不忠，棄君之命，不信，有一於此，不如死，觸槐而死，槐，趙盾庭樹。晉侯飲趙盾酒，伏甲將攻之，其右提彌明知之，右，車右。趨登曰：臣侍宴，過三爵，非禮，遂扶以下，公嗾夫獒焉。明搏而殺之，獒，猛犬也。盾曰：棄人用犬，雖猛何為，責公不養士，而更以犬為己用也。鬪且出，趙穿攻靈公於桃園，穿，趙盾之從父昆弟子。宣子未出山而復，晉境之山也。盾出奔，聞公弒而還。大史書曰：趙盾殺其君，以示於朝。宣子曰：不然。對曰：子為正卿，亡不越境，反不討賊，非子而誰。孔子曰：董狐，古之良史也。書法不隱，不隱盾之罪。趙宣子古之良大夫也。為法受惡。善其為法屈也。

三年，楚子伐陸渾之戎，遂至于雒，觀兵于周疆，定王使王孫滿勞楚子，王孫滿，周大夫。楚子問鼎之大小輕重焉。示欲逼周取天下也。對曰：在德不在鼎，昔夏之方有德也。禹之世也。遠方圖物，圖畫山川奇異之物而獻之。貢金九牧，使九州之牧貢金。鑄鼎象物，象所圖物。使民知神奸，圖鬼神百物之形，使民逆備之。故民入川澤山林，魑魅罔兩，魑，山神，魅，怪物，罔兩，水神也。莫能逢之，逢，遇。用能協于上下，以承天休，民無災害，則上下和而受天祐。桀有昏德，鼎遷于商，商紂暴虐，鼎遷于周，德之休明，雖小，重，不可遷。其奸回昏亂，雖大，輕也。言可移。天祚明德，有所底止，底，致。周德雖衰，天命未改，鼎之輕重，未可問也。

四年，楚子滅若敖氏，其孫箴尹克黄，箴尹，官名，克黄，子文孫也。使于齊，還及宋，聞亂。其人曰：不可以入矣。箴尹曰：棄君之命，獨誰受之，君，天也。天可逃乎。遂歸復命，自拘於司敗，王思子文之治楚國也。曰：子文無後，何以勸善，使復其所。

十一年，楚子伐陳，十年，夏徵舒弑君也。謂陳人無動，將討於少西氏矣。少西，徵舒之祖，子夏之名。遂入陳，殺夏徵舒，因縣陳，滅陳以為楚縣。申叔時使於齊，反。復命而退王使讓之曰：夏徵舒為不道，弑其君，寡人以諸侯討而戮之，諸侯縣公皆慶寡人，楚縣大夫皆僭稱公。汝獨不慶寡人，何故。對曰：夏徵舒弑其君，其罪大矣。討而戮之，君之義也。抑人亦有言曰：牽牛以蹊人之田，抑，辭也。蹊，徑也。而奪之牛，牽牛以蹊者，信有罪矣。而奪之牛，罰已重矣。諸侯之從也。曰討有罪也。今縣陳，貪其富也。以討召諸侯，而以貪歸之，無乃不可乎。王曰：善哉。吾未之聞也。反之，可乎。對曰：可哉。吾儕小人，所謂取諸其懷，而與之也。叔時謙言，小人意淺，謂譬如取人物於其懷而還之，為愈於不還也。乃復封陳。

十二年，晉師救鄭，及河，聞鄭既及楚平，桓子欲還，桓子，林父。隨武子曰：善，武子，士會也。會聞用師，觀舋而動，舋，罪也。德刑政事典禮不易不可敵也楚君討鄭怒其貳，而哀其卑，叛而伐之，服而舍之，德刑成矣。伐叛，刑也。柔服，德也。二者立矣。昔歲入陳，討徵舒。今茲入鄭，民不罷勞，君無怨讟，讟謗也。政有經矣。經常也。商農工賈，不敗其業，而卒乘輯睦，步曰卒，車曰乘。事不奸矣。奸，犯也。蒍敖為宰，擇楚國之令典，宰，令尹，蒍敖，孫叔敖。百官象物而動，軍政不戒而備，物，猶類也。戒，敕令也。能用典矣。其君之舉也。內姓選於親，外姓選於舊，言親疏并用也。舉不失德，賞不失勞，君子小人，物有服章，尊卑别也。貴有常尊，賤有等威，威儀有等差也。禮不逆矣。德立刑行，政成事時，典從禮順，若之何敵之，見可而進，知難而退，軍之善政也。兼弱攻昧，武之善經也。昧，昏亂也。經，法。子姑整軍，而經武乎。姑，且。猶有弱而昧者，何必楚。彘子曰：不可，彘子，先榖。成師以出，聞敵强而退，非夫也非丈夫，師遂濟，楚子北，師次於管，熒陽有管城。鄭皇戌使如晉師。曰：楚師驟勝而驕，其師老矣。子擊之，楚師必敗。欒武子曰：武子，欒書。楚自克庸以來，在文十六年。其君無日不討國人而訓之，討治也。于民生之不易，禍至之無日，戒懼之不可怠，于，曰也。在軍，無日不討軍實而申儆之，軍實軍器。于勝之不可保，紂之百克，而卒無後。箴之曰：民生在勤，勤則不匱，不可謂驕，箴，誡也。先大夫子犯有言。曰：師直為壯，曲為老，我不德，而徼怨于楚，我曲楚直，不可謂老。不德，謂以力争諸侯也。徼，要也。

鄭不可從，楚人遂疾進師，乘晉軍，桓子不知所為。鼓於軍中曰：先濟者有賞，中軍，下軍争舟，舟中之指可掬。潘黨曰：君盍築武軍，築軍營以彰武功也。而收晉尸以為京觀，積尸封土其上，謂之京觀。臣聞克敵必示子孫，以無忘武功。楚子曰：非爾所知也。夫文，止戈為武，文，字也。武王克商，作頌。曰：載戢干戈，載櫜弓矢，戢，藏也。ꨴ櫜，韜也。詩美武王能滅暴亂而息兵也。夫武，禁暴，戢兵，保大，定功，安民，和衆，豐財者也。此武七德也。故使子孫無忘其章，著之篇章，使子孫不忘也。今我使二國曝骨，暴矣。觀兵以威諸侯，兵不戢矣。暴而不戢，安能保大，猶有晉在，焉得定功，所違民欲猶多，民何安焉。無德而强争諸侯，何以和衆，利人之幾，幾危也。而安人之亂，以為己榮，何以豐財，兵動則年荒。武有七德，我無一焉。何以示子孫，其為先君宮，告成事而已，祀先君，告戰勝。武非吾功也。古者明王伐不敬，取其鯨鯢而封之，以為大戮，於是乎有京觀，以懲淫慝，鯨鯢大魚名也。以喻不義之人吞食小國也。今罪無所，晉罪無所犯。而民皆盡忠以死君命，又可以為京觀乎。晉師歸，桓子請死，晉侯欲許之。士貞子諫曰：不可，貞子，士渥濁。城濮之役，晉師三日穀，在僖二十八年。文公猶有憂色。左右曰：有喜而憂，如有憂而喜乎。言憂喜失時也。公曰：得臣猶在，憂未歇也。歇，盡也。困獸猶鬥，况國相乎。及楚殺子玉，子玉，得臣也。公喜而後可知也。喜見於顔色也。曰：莫余毒也已，是晉再克，而楚再敗也。楚是以再世不競，成王至穆王也。今天或者大警晉也。而又殺林父以重楚勝，其無乃久不競乎。林父之事君也。進思盡忠，退思補過，社稷之衛也。若之何殺之，夫其敗也。如日月之食，何損於明，晉侯使復其位。言晉景所以不失霸也。

楚子伐蕭。申公巫臣曰：師人多寒，王巡三軍，拊而勉之，拊，撫，慰勉之。三軍之士，皆如挾纊。纊緜也。言悅以忘寒。

十五年，楚子伐宋，宋人告急于晉，晉侯欲救之。伯宗曰：不可，伯宗，晉大夫。古人有言曰：雖鞭之長，不及馬腹，言非所擊。天方授楚，未可與争，雖晉之强，能違天乎。諺曰：高下在心，度時制宜也。川澤納污，受污濁也。山藪藏疾，山之有林藪，毒害者所居。瑾瑜匿瑕，匿亦藏也。雖美玉之質，亦或居藏瑕穢。國君含垢，天之道也。晉侯耻不救宋，故伯宗為說小惡不損大德之喻也。君其待之，待楚衰也。乃止，使解揚如宋，使無降楚。曰：晉師悉起，將至，鄭人囚而獻楚，楚子厚賂之，使反其言，不許，三乃許之，登諸樓車，使呼宋人而告之，樓車車上望櫓。遂致其君命，楚子將殺之。使與之言曰：爾既許不榖而反之，何故，非我無信，汝則棄之，速即爾刑。對曰：臣聞之，君能制命為義，臣能承命為信，義無二信，欲為義者不行兩信。信無二命，欲行信者不受二命。君之賂臣，不知命也。受命以出，有死無霣，霣，廢隊。又可賂乎。臣之許君，以成命也。成君命。死之成命，臣之禄也。寡君有信臣，己不廢命也。下臣獲考，考，成也。死又何求，楚子舍之以歸。

潞子嬰兒之夫人，晉景公之姊也。酆舒為政而殺之，又傷潞子之目，酆舒，潞相。晉侯將伐之。諸大夫皆曰：不可，酆舒有三俊才，俊，絕異也。不如待後之人。伯宗曰：必伐之，狄有五罪，俊才雖多，何補焉。不祀，一也。耆酒，二也。棄仲章而奪黎氏之地，三也。仲章，潞賢人，黎氏，黎侯國。虐我伯姬，四也。傷其君目，五也。怙其俊才，而不以茂德，茲益罪也。後之人或者將敬奉德義，以事神人，而申固其命，審政令。若之何待之，不討有罪。曰：將待後，後有辭而討焉。無乃不可乎。夫恃才與衆，亡之道也。商紂由之，故滅，天反時為災，寒暑易節。地反物為妖，羣物失性。民反德為亂，亂則妖災生，盡在狄矣。晉侯從之，夏，晉荀林父敗赤狄于曲梁，滅潞，晉侯賞桓子狄臣千室，千家也。亦賞士伯以瓜衍之縣，士伯，士貞子。曰：吾獲狄土，子之功也。微子，吾喪伯氏矣。伯，桓子字也。羊舌職悅是賞也。職叔向父。曰：周書，所謂庸庸袛袛者，謂此物也夫，庸，用也。袛，敬也。言文王能用可用，敬可敬也。士伯庸中行伯，言中行伯可用。君信之，亦庸士伯，此之謂明德矣。文王所以造周，不是過也。率是道也。其何不濟。

十六年，晉侯命士會將中軍，且為太傅，於是晉國之盗，逃奔于秦，羊舌職曰吾聞之，禹稱善人，稱舉也。不善人遠，此之謂也。夫善人在上則國無幸民。諺曰：民之多幸，國之不幸，是無善人之謂也。

*成公

二年，衛侯使孫良夫侵齊，與齊師遇，師敗，仲叔于奚救孫桓子，桓子是以免，既，衛人賞之以邑，賞于奚也。辭，請曲，縣軒縣也。繁纓以朝，許之，繁纓，馬飾，皆諸侯之服也。仲尼聞之。曰：惜也。不如多與之邑，唯器與名，不可以假人，器，車服也。名，爵號也君之所司也政之大節也若以假人，與人政也。政亡，則國家從之，不可止也已。

宋文公卒，始厚葬，用蜃炭，益車馬，始用徇，燒蛤為炭，以瘞壙，多埋車焉。用人從葬也。重器備，重猶多也。君子謂，華元，樂舉，於是乎不臣，臣，治煩去惑者也。是以伏死而争，今二子者，君生則縱其惑，謂文十八年殺母弟須。死則益其侈，是棄君於惡也。何臣之為，若言何用為臣。楚之討陳夏氏也。在宣十一年。莊王欲納夏姬。申公巫臣諫曰：不可，君召諸侯，以討罪也。今納夏姬，貪其色也。貪色為淫，淫為大罰，周書。曰：明德慎罰，若興諸侯，以取大罰，非慎之也。君其圖之，王乃止。

六年，晉欒書救鄭，與楚師遇於繞角，繞角，鄭地。楚師還，晉師遂侵蔡，楚公子，申公子成以申，息之師救蔡，趙同，趙括欲戰，請於武子，武子將許之，知莊子，荀首。范文子，。士爕韓獻子，韓厥。諫曰：不可，吾來救鄭，楚師去我，吾遂至於此，此蔡地。是遷戮也。戮而不已，又怒楚師，戰必不克，遷戮不義，怒敵難當，故不克也。雖克不令，成師以出，而敗楚二縣，何榮之有焉。六軍悉出，故曰成師，以大勝小，不足為榮也。若不能敗，為辱已甚，不如還也。乃遂還，於是，軍帥之欲戰者衆。或謂欒武子曰：聖人與衆同欲，是以濟事，子盍從衆，盍，何不。子之佐十一人，六軍之卿佐也。其不欲戰者，三人而已，知范韓也。欲戰者，可謂衆矣。商書。曰：三人占，從二人，衆故也。武子曰：善鈞從衆，鈞，等。夫善，衆之主也。三卿為主，可謂衆矣。三卿皆晉之賢人。從之，不亦可乎。傳善欒書得從衆之義也。。

八年，晉侯使韓穿來言汶陽之田，歸之于齊，季文子餞之，餞送行飲酒也。私焉。私與之言。曰：大國制義以為盟主，是以諸侯懷德畏討，無有貳心，謂汶陽之田，敝邑之舊也。而用師於齊，使歸諸敝邑，用師，鞍之戰也。今有二命，曰歸諸齊，信以行義，義以成命，小國所望而懷也。信不可知，義無所立，四方諸侯，其誰不解體，言不復肅敬於晉也。詩，曰：女也不爽，士貳其行，士也罔極，二三其德，爽，差也。極，中也。婦人怨丈夫不一其行也。喻魯事晉，猶女之事夫，不敢過差，而晉有罔極之心，反二三其德也。七年之中，一與一奪，二三孰甚焉。士之二三，猶喪配耦，而况霸主乎。將德是以，以，用也。而二三之，其何以長有諸侯乎。

晉討趙同趙括，武從姬氏畜于公室，趙武，莊姬之子，莊姬，晉成公女也。畜，養也。以其田與祁奚。韓厥言於晉侯曰：成季之勛，宣孟之忠，成季，趙衰，宣孟，趙盾。而無後，為善者其懼矣。三代之令王，皆數百年，保天禄，夫豈無僻王，賴前哲以免也。言三代亦有邪僻之君，但賴其先人以免禍耳。周書。曰：不敢侮鰥寡，所以明德也。言文王不侮鰥寡，而德益明，欲使晉侯之法文王。乃立武，而反其田焉。

十六年，楚子救鄭，司馬將中軍，子反也。過申，子反入見申叔時，叔時老在申也。曰：師其何如。對曰：德，刑，詳，義，禮，信，戰之器也器猶用也德以施惠刑以正邪，詳以事神，義以建利，禮以順時，信以守物，上下和睦，周旋不逆，動順理也。是以神降之福，時無災害，民生敦龐，和同以聽，敦，厚，龐，大。莫不盡力，以從上命，此戰之所由克也。今楚內棄其民，不施惠也。而外絕其好，義不建利。瀆齊盟，不祥事神。而食話言，信不守物。奸時以動，不順時妨農業。而疲民以逞，刑不正邪，而苟快意。民不知信，進退罪也。子其勉之，吾不復見子矣。言其必敗，不反也。。

晉楚遇於鄢陵，范文子不欲戰。却至曰：韓之戰，惠公不振旅，衆散敗也。在僖十五年。邲之師，荀伯不復從，荀林父奔走，不復故道也。在宣十二年。皆晉之耻也。子亦見先君之事矣。見先君成敗之事。今我避楚，又益耻也。文子曰：吾先君之亟戰也有故，亟，數也。秦，狄，齊，楚皆强，不盡力，子孫將弱，今三强服矣。齊秦，狄也。敵楚而已，唯聖人能外內無患，自非聖人，外寧必有內憂，驕亢則憂患生。盍釋楚以為外懼乎。

*襄公

三年，祁奚請老，老，致仕。晉侯問嗣焉。嗣續其職者。稱解狐，其讎也。將立之而卒，解狐卒也。又問焉。對曰：午也可，午，祁奚子。於是羊舌職死矣。晉侯曰：孰可以代之。對曰：赤也可，赤，職之子伯華。於是使祁午為中軍尉，羊舌赤佐之，各代其父。君子謂，祁奚於是能舉善矣。稱其讎，不為諂，立其子，不為比，舉其偏，不為黨，偏，屬也。能舉善也。夫唯善，故能舉其類也。

晉侯之弟揚干，亂行於曲梁，行，陳次也。魏绛戮其僕，僕御，晉侯怒。謂羊舌赤曰：合諸侯以為榮也。揚干為戮，何辱如之，必殺魏绛，無失之也對曰绛無貳志事君不避難，有罪不逃刑，其將來辭，何辱命焉。言終，魏绛至，授僕人書，僕人，晉侯御僕。將伏劍，士魴，張老止之。公讀其書曰：日君乏使，使臣斯司馬，斯，此也。臣聞師衆以順為武，順莫敢違。軍事有死無犯為敬，守官行法，雖死不敢有違。君合諸侯，臣敢不敬乎。君師不武，執事不敬，罪莫大焉。臣懼其死，以及揚干，無所逃罪，懼自犯不武不敬之罪也。不能致訓，至於用鉞，用鉞，斬揚干之僕也。臣之罪重，敢有不從，以怒君心，言不敢不從戮。請歸死於司寇，公跣而出。曰：寡人之言，親愛也。吾子之討，軍禮也。寡人有弟，弗能教訓，使干大命，寡人之過也。子無重寡人之過，聽绛死，為重過。敢以為請，請使無死。反役，使佐新軍。

四年，無終子嘉父，使孟樂如晉，無終山戎國名也。因魏莊子納虎豹之皮，以請和諸戎，欲戎與晉和，莊子，魏絳。晉侯曰：戎狄無親而貪，不如伐之。魏絳曰：諸侯新服，陳新來和，將觀於我，我德則睦，否則攜貳，勞師於戎，而楚伐陳，必不能救，是棄陳也。諸華必叛，諸華中國。戎，禽獸也。獲戎失華，無乃不可乎。昔周辛甲之為太史也。命百官，官箴王闕，辛甲，周武王太史也。闕，過也。使百官各為箴辭，戒王過也。於，虞人之箴，虞人，掌田獵者。曰：茫茫禹迹，畫為九州，茫茫，遠貌，畫，分也。經啓九道，啓開九州之道。民有寢廟，獸有茂草，各有攸處，德用不擾，人神各有所歸，故德不亂也。在帝夷羿，冒于原獸，冒，貪也。忘其國恤，而思其麀牡，言但念獵。武不可重，重猶數。用不恢于夏家，羿以好武，雖有夏家，而不能恢大之也。獸臣司原，敢告僕夫，獸臣，虞人也。告僕夫，不敢斥尊也。虞箴，如是，可不懲乎。於是晉侯好田，故魏絳及之，及后羿事也。公曰：然則莫如和戎乎。對曰：和戎有五利焉。戎狄荐居，貴貨易土，荐，聚也。易，猶輕也。土可賈焉。一也。邊鄙不聳，民狎其野，穡人成功，二也。聳懼也。狎，習也。戎狄事晉，四鄰振動，諸侯威懷，三也。以德綏戎，師徒不勤，甲兵不頓，四也。頓壞也。鑒于后羿，而用德度，以后羿為鑒戒。遠至邇安，五也。君其圖之，公悅，使魏絳盟諸戎，修民事，田以時。言晉侯能用善謀也。

九年，秦景公使乞師于楚，將以伐晉，楚子許之。子囊曰：不可，當今吾不能與晉争也。晉君類能而使之，隨所能也。舉不失選，得所選也。官不易方，方猶宜也。其卿讓於善，讓勝己者。其大夫不失守，各任其職也。其士競於教，奉上命也。其庶人力於農穡，種曰農，收曰穡商工皂隸，不知遷業，四民不雜也。君明臣忠，上讓下競，尊官相讓，勞職力競。當是時也。晉不可敵，事之而後可，君其圖之。

冬，諸侯冬諸侯以下恐有脱誤伐鄭，鄭從楚也。鄭人行成。與晉成也。

十一年，諸侯復伐鄭，鄭人賂晉侯以師觸，師蠲，觸蠲，皆樂師名。歌鐘二肆，肆，列也。懸鐘十六為一肆。女樂二八，十六人也。晉侯以樂之半賜魏絳。曰：子教寡人和諸戎狄，以正諸華，在四年。八年之中，九合諸侯，如樂之和，無所不諧，諧亦和也。請與子樂之，共此樂也。辭曰：夫和戎狄，國之福也。八年之中，九合諸侯，諸侯無慝，君之靈也。二三子之勞也。臣何力之有焉。抑臣願君安其樂而思其終也。公曰：子之教敢不承命，抑微子，寡人無以待戎，待遇接納。不能濟河，度河南服鄭。夫賞，國之典也。不可廢也。子其受之，魏絳於是乎始有金石之樂，禮也。禮大夫有功則賜樂。。

十三年，晉侯蒐于綿上以治兵，為將命軍帥也。使士匄將中軍。辭曰：伯游長，伯游，荀偃。昔臣習於知伯，是以佐之，非能賢也。七年，韓厥老，知罃代將中軍，士匄佐之，丐今將讓，故謂爾時之舉，不以己賢也。請從伯游，荀偃將中軍，代荀罃。士匄佐之，位如故。使韓起將上軍，辭以趙武，又使欒黶，以武位卑故不聽，更命黶也。辭曰：臣不如韓起，韓起願上趙武，君其聽之，使趙武將上軍，武自新軍超四等。韓起佐之，位如故也。欒黶將下軍，魏絳佐之，黶亦如故，絳自新軍佐超一等。晉國之民，是以大和，諸侯遂睦。君子曰：讓，禮之主也。范宣子讓，其下皆讓，欒黶為汰，弗敢違也。晉國以平，數世賴之，刑善也夫，刑，法也一人刑善，百姓休和，可不務乎。世之治也。君子尚能而讓其下，能者在下位，則貴尚而讓之。小人農力以事其上，是以上下有禮，而讒慝黜遠，由不争也。謂之懿德，及其亂也。君子稱其功，以加小人，加，陵也。君子，在位者也。小人伐其技以馮君子，馮亦陵也。自稱其能為伐。是以上下無禮，亂虐并生，由争善也。争自善也。謂之昏德，國家之弊，恒必由之。傳言晉之所以興也。

十四年，衛獻公戒孫文子，寧惠子食，敕戒二子，欲共宴食。日旰不召，旰，晏也。而射鴻於囿，二子怒，公使子蟜，子伯，子皮，與孫子盟于丘宮，孫子皆殺之，三子，衛羣公子也。公出奔齊，師曠侍於晉侯，師曠子野。晉侯曰：衛人出其君，不亦甚乎。對曰：或者其君實甚，良君養民如子，蓋之如天，容之如地，民奉其君，愛之如父母，仰之如日月，敬之如神明，畏之如雷霆，其可出乎。夫君，神之主，而民之望也。若困民之主，匮神之祀，百姓絕望，社稷無主，將安用之，弗去何為，天生民而立之君，使司牧之，勿使失性，有君而為之貳，貳卿佐。使師保之，勿使過度，善則賞之，賞謂宣揚之也。過則匡之，匡，正。患則救之，救其難也。失則革之，自王以下，各有父兄子弟，以補察其政，補其愆過，察其，得失。史為書，謂大史君舉必書。瞽為詩，為詩以風刺。工誦箴谏，工樂人也。誦箴諫之辭，大夫規誨，規正諫誨其君。士，傳言，聞君過失，傳告大夫。庶人謗，庶人不與政，聞君過得從而誹謗。商旅于市，旅，陳也。陳其貨物以示時所貴尚也。百工獻藝，獻其伎藝，以喻政事也。天之愛民甚矣。豈其使一人肆於民上，肆，放也。以從其淫，而棄天地之性，必不然矣。傳言師曠能因問盡言也。

十五年，宋人或得玉，獻諸子罕，子罕不受。獻玉者曰：以示玉人，玉人，能治玉者。玉人以為寶也。故敢獻之。子罕曰：我以不貪為寶，爾以玉為寶，若以與我，皆喪寶也。不若人有其寶。稽首而告曰：小人懷璧，不可以越鄉，言必為盗所害。納此以請死，請免死。子罕置諸其里，使玉人為之攻之，攻，治也。富而後使復其所。賣玉得富。

二十一年，邾庶其以漆，閭丘來奔，庶其，邾大夫也。季武子以公姑姊妻之，皆有賜於其從者，於是魯多盗。季孫謂臧武仲曰：子盍詰盗，詰治也。武仲曰：不可詰也。紇又不能。季孫曰：子為司寇，將盗是務去，若之何不能。武仲曰：子召外盗而大禮焉。何以止吾盗，吾，謂國中也。子為正卿而來外盗，使紇去，將何以能，庶其竊邑於邾以來，子以，姬氏妻之，而與之邑，使食漆，閭丘也。其從者皆有賜焉。若大盗，禮焉以君之姑姊，與其大邑，其次皂牧輿馬，給其賤役，從皂至牧。其小者衣裳劍帶，是賞盗也。賞而去之，其或難焉。紇也聞之，在上位者，酒濯其心，壹以待人，軌度其信，可明徵也。徵驗也。而後可以治人，夫上之所為，民之歸也。上所不為，而民或為之，是以加刑罰焉。而莫敢不懲，若上之所為，而民亦為之，乃其所也。又可禁乎。

晉欒盈出奔楚，宣子殺羊舌虎，欒盈之黨。囚叔向，樂王鮒。見叔向曰：吾見為子請，叔向不應，樂王鮒，晉大夫樂桓子。其人皆咎。叔向曰：必祁大夫，祁大夫，祁奚。室老聞之曰：樂王鮒言於君無不行，求救吾子，吾子不許，祁大夫所不能也。何為也。叔向曰：祁大夫外舉不棄讎，內舉不失親，其獨遺我乎。詩，曰：有覺德行，四國順之，言德行直則天下順也。夫子覺者也。覺較然正直。晉侯問叔向之罪於樂王鮒。對曰：不棄其親，其有焉。言叔向篤親親，必與叔虎同謀。於是祁奚老矣。老，去公族大夫。聞之，乘馹而見宣子。曰：詩，云，惠我無疆，子孫保之，言文武有惠訓之德，加於百姓，故子孫保賴之。夫謀而鮮過，惠訓不倦者，叔向有焉。社稷之固也。猶將十世宥之，以勸能者，今壹不免其身，壹，以弟故。以棄社稷，不亦惑乎。鯀殛而禹興，言不以父罪廢其子也。管，蔡為戮，周公右王，言兄弟罪不相及也。若之何其以虎也棄社稷，子為善，誰敢不勉，多殺何為，宣子悅，與之乘，以言諸公而免之，共載入見公也。不見叔向而歸，言為國，非私叔向也。叔向亦不告免焉而朝。不告謝之，明不為己。

二十三年，孟孫惡臧孫，季孫愛之，孟孫卒，臧孫入，哭甚哀，多涕，出。其御曰：孟孫之惡子也。而哀如是，季孫若死，其若之何。臧孫曰：季孫之愛我，疾疢也。志相順從，身之害。孟孫之惡我，藥石也。志相違戾，猶藥石療疾。美疢不如惡石，夫石猶生我，愈己疾也。疢之美，其毒滋多，孟孫死，吾亡無日矣。

二十五年，齊棠公之妻，東郭偃之姊也。棠公，齊棠邑大夫。棠公死，武子取之，武子，崔杼。莊公通焉。驟如崔氏，崔杼殺莊公，晏子立於崔氏之門外，聞難而來。其人曰：死乎。曰：獨吾君也乎哉。吾死也。言己與衆臣無異也。曰：行乎。曰：吾罪也乎哉。吾亡也。自謂無罪。曰：歸乎。曰：君死安歸，言安可以歸也。君民者，豈以陵人，社稷是主，臣君者，豈為其口實，社稷是養，言君不徒居民上，臣不徒求禄，皆為社稷也。故君為社稷死，則死之，為社稷亡，則亡之，謂以公義死亡也。若為己死，而為己亡，非其私暱，誰敢任之，私暱，所親愛也。非所親愛，無為當其禍。門啓而入，枕尸股而哭，以公尸枕己股。興，三踊而出。

晉程鄭卒，子産始知然明，前年，然明謂程鄭將死，今如其言，故知之。問為政。對曰：視民如子，見不仁者，誅之，如鷹鸇之逐鳥雀也。子産喜，以語子大叔。且曰：他日吾見蔑之面而已，蔑，然明名。今吾見其心矣。

二十六年，初，楚伍參與蔡太師子朝友，其子伍舉與聲子相善，聲子，子朝子也。伍舉，椒舉也。伍舉奔晉，聲子通使於晉，還如楚，令尹子木與之語。曰：晉大夫與楚孰賢。對曰：晉卿不如楚，其大夫則賢，皆卿才也。如杞，梓，皮革，自楚往也。杞梓，皆木名也。雖楚有材，晉實用之，言楚亡臣多在晉。子木曰：夫獨無族姻乎。夫，謂晉也。對曰：雖有，而用楚材實多，歸生聞之，歸生，聲子名也。曰：善為國者，賞不僭而刑不濫，賞僭，則懼及淫人，刑濫，則懼及善人，若不幸而過，寧僭無濫，與其失善，寧其利淫，無善人，則國從之，從亡也。詩，曰：人之云亡，邦國殄瘁，無善人之謂也。故，夏書。曰：與其殺不辜，寧失不經，懼失善也。逸書也。不經，不用常法。古之治民者，勸賞而畏刑，樂行賞而憚用刑也。恤民不倦，賞以春夏，刑以秋冬，順天時。是以將賞為之加膳，加膳則飫賜，飫厭也。酒食賜下，無不饜足，所謂加膳也。此以知其勸賞也。將刑為之不舉，不舉則徹樂，不舉盛饌也。此以知其畏刑也。夙興夜寐，朝夕臨政，此以知其恤民也。三者，禮之大節也。有禮無敗，今楚多淫刑，其大夫逃死於四方，而為之謀主，以害楚國，不可救療，所謂不能也。療治也。所謂楚人不能用其材也。子儀之亂，析公奔晉，在文十四年。晉人以為謀主，繞角之役，楚師宵潰，楚失華夏，則析公之為也。雍子之父兄譖雍子，君與夫人不善是也。不是其曲直。雍子奔晉，晉人以為謀主，彭城之役，楚師宵潰，晉降彭城，而歸諸宋，在元年。楚失東夷，則雍子之為也。楚東小國，見楚不能救彭城，皆叛也。子反與子靈争夏姬，子靈，巫臣。子靈奔晉，晉人以為謀主，通吳于晉，教吳叛楚，楚疲於奔命，至今為患，則子靈之為也。事見成七年。若敖之亂，伯賁之子賁皇奔晉，晉人以為謀主，鄢陵之役，在成十六年。楚師大敗，王夷師熸，夷，傷也。吳楚之間謂火滅為熸。鄭叛吳興，楚失諸侯，則苗賁皇之為也。子木曰：是皆然矣。聲子曰：今又有甚於此者，椒舉娶於申公子牟，子牟得戾而亡，君大夫謂椒舉，汝實遣之，懼而奔鄭，今在晉矣。晉人將與之縣，以比叔向，以舉才能比叔向。彼若謀害楚國，豈不為患，子木懼，言諸王，益其禄爵而復之。

二十七年，宋向戌欲弭諸侯之兵，為會於宋，將盟於宋西門之外，楚人衷甲，甲在衣中，欲因會擊晉。伯州犂曰：合諸侯之師，以為不信，無乃不可乎。夫諸侯望信於楚也。是以來服，若不信，是棄其所以服諸侯也。固請釋甲。子木曰：晉楚無信久矣。事利而已，苟得志焉。焉用有信，大宰退，大宰，伯州犂。告人曰：令尹將死矣。不及三年，求逞志而棄信，志其逞乎。信亡，何以及三，明年，子木死也。趙孟患楚衷甲，以告叔向。叔向曰：何害也。匹夫一為不信，猶不可也。若合諸卿，以為不信，必不捷矣。非子之患也。夫以信召人，而以僭濟之，濟成。必莫之與也。安能害我，子何懼焉。

宋左師請賞。曰：請免死之邑，欲宋君稱功加厚賞，故謙言免死之邑。公與之邑六十，以示子罕。子罕曰：凡諸侯小國，晉，楚所以兵威之，畏而後上下慈和，慈和而後能安静其國家，以事大國，所以存也。無威則驕，驕則亂生，亂生必滅，所以亡也。天生五材，金，木，水，火，土也。民并用之，廢一不可，誰能去兵，兵之設久矣。所以威不軌而昭文德，聖人以興，謂湯武。亂人以廢，謂桀紂。廢興存亡，昏明之術，皆兵之由也。而子求去之，不亦誣乎。以誣道蔽諸侯，罪莫大焉。縱無大討，而又求賞，無厭之甚也。削而投之，削賞左師之書。左師辭邑。

二十九年，吳公子札來聘。見叔孫穆子曰：子其不得死，不得以乎壽死也。好善而不能擇人，吾子為魯宗卿，而任其大政，不慎舉，何以之，禍必及子焉。昭四年，竪牛作亂。

三十年，楚公子圍殺大司馬蒍掩而取其室。申無宇曰：王子必不免，善人，國之主也。王子相楚國，將善是封殖，而虐之，是禍國也。且司馬，令尹之偏，偏，佐也。而王之四體也。絕民之主，去身之偏，刈王之體，以禍其國，無不祥大焉。何以得免，為昭十三年弑靈王傳。。

鄭子皮授子産政，子産使都鄙有章，國都及邊鄙，車服尊卑，各有分部也。上下有服，公卿大夫服不相逾。田有封洫，封，疆也。洫，溝也。廬井有伍，廬舍也。九夫為井，使五家相保也。大人之忠儉者，謂卿大夫從而與之，泰侈者，因而斃之，從政一年，輿人誦之。曰：取我衣冠而褚之，褚，畜也。奢侈者畏法，故畜藏也。取我田疇而伍之，孰殺子産吾其與之，并畔為疇。及三年，又誦之。曰：我有子弟，子産誨之，我有田疇，子産殖之，殖，生也。子産而死，誰其嗣之，嗣，續也。

三十一年，鄭人游于鄕校，校，學之名也。以論執政，論其得失。然明謂子産曰：毁鄕校，如何，患人於中謗議國政。子産曰：何為，夫人朝夕退而游焉。以議執政之善否，其所善者，吾則行之，其所惡者，吾則改之，是吾師也。若之何毁之，我聞忠善以損怨，為忠善，則怨謗息也。不聞作威以防怨，欲毁鄕校，即作威也。豈不遽止，然猶防川也。遽，畏懼也。大决所犯，傷人必多，吾不克救也。不如小决使道，道，通。不如吾聞而藥之，以為己藥石。然明曰：蔑也今而後知吾子之信可事，小人實不才，若果行此，其鄭國實賴之，豈唯二三臣，仲尼聞是語也。曰：以是觀之，人謂子産不仁，吾不信也。

鄭子皮欲使尹何為邑，為邑大夫。子産曰：少，未知可否，尹何年少。子皮曰：愿，吾愛之，不吾叛也。愿，謹善也。使夫往而學焉。夫亦愈知治矣。夫，謂尹何。子産曰：不可，人之愛人，求利之也。今吾子愛人，則以政，以政與之。猶未能操刀而使割也。其傷實多，多自傷。子之愛人，傷之而已，其誰敢求愛於子，子於鄭國，棟也。棟折榱崩，僑將厭焉。敢不盡言，子有美錦，不使人學制，制，裁。大官，大邑，身之所庇也。而使學者制焉。其為美錦，不亦多乎。言官邑之重多於美錦。僑聞學而後入政，未聞以政學者也。若果行此，必有所害，譬如田獵，射御貫則能獲禽，貫習也。若未嘗登車射御，則敗績厭覆是懼，何暇思獲。子皮曰：善哉。虎不敏，吾聞君子務知大者遠者，小人務知小者近者，我小人也。衣服附在吾身，我知而慎之，大官，大邑所以庇身也。吾遠而慢之，慢，易。微子之言，吾不知也。他日。我曰：子為鄭國，我為吾家，以庇焉。其可也。今而後知不足，自知謀慮不足謀其家。自今，請雖吾家，聽子而行。子産曰：人心不同也。如其面焉。吾豈敢謂子面如吾面乎。抑心所謂危，亦以告也。子皮以為忠，故委政焉。子産是以能為鄭國。傳言子産之治，乃子皮之力。

衛侯在楚，北宮文子見令尹圍之威儀。言於衛侯曰：令尹似君矣。將有他志，言語瞻視，行步不常。雖獲其志，不能終也。詩云，靡不有初，鮮克有終，終之實難，令尹其將不免乎。公曰：何以知之。對曰：詩，云，敬慎威儀惟民之則，令尹無威儀，民無則焉。民所不則，以在民上，不可以終。公曰：善哉。何謂威儀。對曰：有威而可畏謂之威，有儀而可象謂之儀，君有君之威儀，其臣畏而愛之，則而象之，故能有其國家，令聞長世，臣有臣之威儀，其下畏而愛之，故能守其官職，保族宜家，順是以下皆如是，是以上下能相固也。衛詩。曰：威儀棣棣，不可選也。棣棣，富而閑也。選，猶數也。言君臣，上下，父子，兄弟，內外，大小皆有威儀也。周書，數文王之德，逸書。曰：大國畏其力，小國懷其德，言畏而愛之也。詩，云，不識不知，順帝之則，言則而象之，言文王行事無所斟酌，唯在則象上天。紂囚文王七年，諸侯皆從之囚，可謂愛之矣。文王伐崇，再駕而降為臣，文王聞崇德亂而伐之，三旬不降，退修教而復伐之，因壘而降。蠻夷帥服，可謂畏之矣。文王之功，天下誦而歌舞之，可謂則之矣。文王之行，至今為法，可謂象之，有威儀也。故君子在位可畏，施捨可愛，進退可度，周旋可則，容止可觀，作事可法，德行可象，聲氣可樂，動作有文，言語有章，以臨其下，謂之有威儀也。

