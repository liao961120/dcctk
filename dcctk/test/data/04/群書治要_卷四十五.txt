自堯舜之帝，湯武之王，皆賴明哲之佐，博物之臣，故皋陶陳謨而唐虞以興，伊箕作訓而殷周用隆，及繼體之君，欲立中興之功者，曷嘗不賴功賢哲之謀乎。凡天下之所以不治者，常由人主承平日久，俗漸弊而不寤，政浸衰而不改，習亂安危，逸本傳逸作忲不自睹，或荒耽嗜欲，不恤萬機，或耳蔽箴誨，厭僞忽真，或猶豫岐路，莫適所從，或見信之佐，括囊守禄，或疏遠之臣，言以賤廢，是以王綱縱弛於上，智士鬱伊於下，悲夫。

且守文之君，繼陵遲之緒，譬諸乘弊車矣。當求巧工使輯治之，折則接之，緩則契之，補琢换易，可復為新，新不已，用之無窮，若遂不治，因而乘之，摧拉捌裂，亦無可奈何矣。若武丁之獲傅說，宣王之得申甫，是則其巧工也。今朝廷以聖哲之姿，龍飛天衢，大臣輔政，將成斷金，誠宜有以滿天下望，稱兆民之心，年穀豐稔，風俗未乂，夫風俗者，國之脉診也。不和，誠未足為休。書曰：雖休勿休，况不休而可休乎。且濟時救世之術，豈必體堯蹈舜，然後乃治哉。期於補綻决壞，枝拄邪傾，隨形裁割，取時君所能行，要厝斯世於安寧之域而已，故聖人執權，遭時定制，步驟之差，各有云施施作設，不强人以不能，背所急而慕所聞也。

昔孝武皇帝策書曰：三代不同法，所由殊路，而建德一也。蓋孔子對葉公以來遠，哀公以臨民，景公以節禮，非其不同，所急異務也。然疾無然疾二字俗人拘文牽古，不達權制，奇瑋所聞，簡忽所見，策不見珍，計不見信，夫人既不知善之為善，又將不知不善之為不善，惡足與論家國之大事哉。故每有言事頗合聖聽者，或下羣臣令集議之，雖有可采，輒見掎奪，何者，其頑士暗於時權，安習所見，殆不知樂成，况可與慮始乎。心閃意舛，不知所云，則苟云率由舊章而已，其達者或矜名嫉能，耻善策不從己出，則舞筆奮辭以破其義，寡不勝衆，遂見屏弃，雖稷契復存，由將困焉。斯實賈生之所以排於絳灌，吊屈子以舒憤者也。夫以文帝之明，賈生之賢，絳灌之忠，而有此患，况其餘哉。况其餘哉下况其餘哉四字恐衍文。

且世主莫不願得尼軻之倫以為輔佐，卒然獲之，未必珍也。自非題榜其面曰魯孔某，鄒孟軻，殆必不見敬信，何以明其然也。此二者，善已存於上矣。當時皆見薄賤而莫能任用，困厄削逐，待放不追，勞辱勤瘁，為竪子所議，笑其故獲也。夫淳淑之士，固不曲道以媚時，不詭行以徼名，耻鄕原之譽，比周之黨，而世主凡君明不能别異量之士，而適足受譖潤之訴，前君既失之於古，後君又蹈之於今，是以命世之士，常抑於當時，而見思於後人，以往揆來，亦何容易，向使賢不肖相去，如泰山之與蟻垤，策謀得失相覺，如日月之與螢火，雖頑嚚之人，猶能察焉。常患賢佞難别，是非倒紛，始相去如毫厘，而禍福差以千里，故聖君明主，其猶慎之。

夫人之情，莫不樂富貴榮華，美服麗飾，鏗鏘眩耀，芬芳嘉味者也。晝則思之，夜則夢焉。唯斯之務，無須臾不存於心，猶急水之歸下，下川舊無下川之下字，補之之赴壑，不厚為之制度，則皆侯服王食，僭至尊，逾天制矣。是故先王之御世也。必明法度以閉民欲，崇堤防以禦水害，法度替而民散亂，堤防墮而水泛溢，頃者法度頗不稽古，而舊號網漏吞舟，故庸夫設藻棁之飾，匹竪享方丈之饌，下僭其上，尊卑無别，禮壞而莫救，法墮而不恒，斯蓋有識之士所為於邑而增嘆者也。律令雖有輿服制度，然斷之不自其源，禁之又不密，今使列肆賣侈功，商賈鬻僭服，百工作淫器，民見可欲，不能不買，賈人之列，户蹈逾侈矣。故王政一傾，普天率土，莫不奢僭者，非家至人告，乃時勢驅之使然，此則天下之患一也。

且世奢服僭，則無用之器貴，本務之業賤矣。農桑勤而利薄，工商逸而入厚，故農夫輟耒而雕鏤，工女投杼而刺文，躬耕者少，末作者衆，生土雖皆墾乂，故地功不致，苟無力穡，焉得有年，財鬱蓄而不盡出，百姓窮匱而為奸寇，是以倉廩空而囹圄實，一穀不登則饑餒流死，上下俱匱無以相濟，國以民為根，民以穀為命，命盡則根拔，根拔則本顛，此最國家之毒憂，可為熱心者也。斯則天下之患二也。

法度既墮，輿服無限，婢妾皆戴瑱楴之飾而被織文之衣，乃送終之家，亦無法度，至用轜梓黄腸，多藏寶貨，享牛作倡，高墳大寢，是可忍也。孰不可忍，而俗人多之，咸曰健子，天下跂慕，耻不相逮，念親將終無以奉遣，乃約其供養，豫修亡殁之備，老親之飢寒，以事淫法法疑汰之華稱，竭家盡業，甘心而不恨，窮厄既迫，迫為盗賊，拘執陷罪，為世大戮，痛乎。化俗之刑陷愚民也。且橘柚之貢，堯舜所不嘗御，山龍華蟲，帝王不以為褻服，今之臣妾，皆餘黄甘而厭文繡者，蓋以萬數矣。其餘稱此，不可勝記，古者墓而不墳，文武之兆，與平地齊，今豪民之墳，已千坊矣。欲民不匱，誠亦難矣。是以天戚戚，人汲汲，外溺奢風，內憂窮竭，故在位者則犯王法以聚斂，愚民則冒罪戮以為健，俗之壞敗，乃至於斯，此天下之患三也。

承三患之弊，繼荒頓之緒，而徒欲修舊修故而無匡改，雖唐虞復存，無益於治亂也。昔聖王遠慮深思，患民情之難防，憂奢淫之害政，乃塞其源以絕其末，深其刑而重其罰，夫善堙川者，必杜其源，善防奸者，必絕其萌，昔子産相鄭，殊尊卑，異章服，而國用治，豈大漢之明主，曾不如小藩之陪臣，在修之與不耳。

易曰：言行，君子所以動天地也。仲尼曰：人而無信，不知其可，今官之接民，甚多違理，苟解面前，不顧先哲，作使百工，及從民市，輒設計加以誘來之，器成之後，更不與直，老弱凍餓，痛號道路，守闕告哀，終不見省，歷年累歲，乃纔給之，又云逋直，請十與三，此逋直豈物主之罪耶，不自咎責，反復滅之，冤抑酷痛，足感和氣，既爾復平弊敗之物與之，至有車輿，故謁者寇寇疑冠，賣之則莫取，服之則不可，其餘雜物，略皆此輩，是以百姓創艾，咸以官為忌諱，遯逃鼠竄，莫肯應募，因乃捕之，劫以威勢，心苟不樂，則器械行沽，虛費財用，不周於事。故曰：上為下效，然後謂之教，上下相效殆如此，將何以防之，罰則不恕，不罰則不治，是以風移於詐，俗易於欺，獄訟繁多，民好殘僞，為政如此，未睹其利，斯皆起於典藏之吏，不明為國之體，苟割脛以肥頭，不知脛弱亦將顛仆也。禮譏聚斂之臣，詩曰貪人敗類，蓋傷之也。

傳曰：工欲善其事，必先利其器，舊時永平、建初之際，去戰攻未久，朝廷留意於武備，財用優饒，主者躬親，故官兵常牢勁精利，謝蔡大僕之弩，及龍亭九年之劍，至今擅名天下，頃主者既不敕慎，而詔書又誤，進入之賓，貪饕之吏，競約其財用，狡猾之工，復盗竊之，至以麻枲被弓弩，米粥雜漆，燒鎧鐵焠醯中，令脆易冶，孔又褊小，刀牟悉鈍，故邊民敢鬬健士，皆自作私兵，不肯用官器，凡漢所以能制胡者，徒擅鎧弩之利也。鎧則不堅，弩則不勁，永失所恃矣。且夫士之身苟兵鈍甲耎，不可依怙，雖孟賁，卞莊，由有猶豫，推此論之，以小况大，使三軍器械，皆可依阻，則膽强勢盛，各有赴敵不旋之慮，若皆弊敗不足任用，亦競奮皆不避水火矣。三軍皆奮，則何敵不克，誠宜復申明巧工舊令，除進入之課，復故財用，雖頗為吏工所中，尚勝於自中也。苟以牢利任用為故，無問其他。

月令曰：物刻工名，以覆其誠，功有不當，必行其罪，以窮其情，今雖刻名之，而賞罰不能，又數有赦贖，主者輕翫無所懲畏，夫兵革，國之大事，宜特留意，重其法罰，敢有巧詐輒行之輩，罪勿以赦贖除，則吏敬其職，工慎其業矣。昔聖王之治天下，咸建諸侯，以臨其民，國有常君，君有定臣，上下相安，政如一家，秦兼天下，罷侯置縣，於是君臣始有不親之舋矣。我文景患其如此，故令長視事，至十餘年，居位或長子孫，永久則相習，上下無所竄情，加以心堅意專，安官樂職，圖慮久長，而無苟且之政，吏民供奉，亦竭忠盡節而無壹切之計，故能君臣和睦，百姓康樂，苟有康樂之心充於中，則和氣應於外，是以灾害不生，禍亂不作。

自頃以來，政教稍改，重刑闕於大臣，而密罔刻於下職，鼎輔不思在寬之德，牧牧守守逐之，各競擿微短，吹毛求疵，重案深詆，以中傷貞良，長吏或實清廉，心平行潔，內省不疚，不肯媚竈，曲禮不行於所屬，私敬無廢於府，州郡側目，以為負折，乃選巧文猾吏，向壁作條，誣覆闔門，攝捕妻子，人情耻令妻子就逮，則不迫自去，且人主莫不欲豹産之臣，然西門豹治鄴一年，民欲殺之，子産相鄭，初亦見詛，三載之後，德化乃洽，今長吏下車百日，無他異觀，則州郡睨，待以惡意，滿歲寂漠，便見驅逐，正使豹産復在，方見怨詛，應時奔馳，何緣得成易歌之勛，垂不朽之名者哉。猶馮唐評文帝之不能用李牧矣。近漢世所謂良吏黄侯，召父之治郡視事，皆且十年，然後功業乃著，且以仲尼之聖，由曰三年有成，况凡庸之士，而責以造次之效哉。

故夫卒成之政，必有横暴酷烈之失，而世俗歸稱，謂之辦治，故絀已復進，弃已復用，横遷超取，不由次第，是以殘猛之人，遂奮其毒，仁賢之士，劫俗為虐，本操雖異，驅出一揆，故朝廷不獲温良之用，兆民不蒙寬惠之德，則百姓之命，委於酷吏之手，嗷嗷之怨，咎歸於上，夫民善之則畜，惡之則讎，讎滿天下，可不懼哉。

是以有國有家者，甚畏其民，既畏其怨，又畏其罰，故養之如傷病，愛之如赤子，兢兢業業，懼以終始，恐失羣臣之和，以墮先王之軌也。今朝廷雖屢下恩澤之詔，垂恤民之言，而法度制令，甚失養民之道，勞思而無功，華繁而實寡，必欲求利民之術，則宜沛然改法，有以安固長吏，原其小罪，闊略微過，取其大較，惠下而已，昔唐虞之制，三載考績，三考絀陟，所以表善而簡惡，盡臣力也。漢法亦三年壹察治狀，舉孝廉，尤異，宣帝時，王成為膠東相，黄霸為穎川太守，皆且十年，但就增秩賜金，封關內侯，以次入為公卿，然後政化大行，勛垂竹帛，皆先帝舊法所宜因循，及中興後，上官象為并州刺史，祭彤為遼東太守，視事各十八年，皆增秩中二千石，近日所見，或一期之中，郡主易數，二千石雲擾波轉，潰潰紛紛，吏民疑惑，不知所謂，及公卿尚書，亦復如此，且臺閣之職，尤宜簡習，帝帝上疑脱先字，或云帝當作當時尚書，但厚加賞賜，希得外補，是以機事周密，莫有漏泄，昔舜命九官，自受終於文祖以至陟方五十年，不聞復有改易也。聖人行之於古，以致時雍，文宣擬式，亦至隆平，若不克從，是羞效唐虞而耻遵先帝也。

昔明王之統黎元，蓋濟其欲而為之節度者也。凡人情之所通好，則恕己而足之，因民有樂生之性，故分禄以頤其士，製廬井以養其萌，然後上下交足，厥心乃静，人非食不活，衣食足然後可教以禮義，威以刑罰，苟其不足，慈親不能畜其子，况君能撿其臣乎。故古記曰：倉禀實而知禮節，衣食足而知榮辱，今所使分威權，御民人，理獄訟，幹府庫者，皆羣臣之所為，而其奉禄甚薄，仰不足以養父母，俯不足以活妻子，父母者，性所愛也。妻子者，性所親也。所愛所親，方將凍餒，雖冒刃求利，尚猶不避，况可令臨財御衆乎。是所謂渴馬守水，餓犬護肉，欲其不侵，亦不幾矣。夫事有不疑，勢有不然，蓋此之類，雖時有素富骨清者，未能百一，不可為天下通率，聖王知其如此，故重其禄以防其貪，欲使之取足於奉，不與百姓争利，故其為士者習推讓之風，耻言十五之計，而拔葵去織之義形矣。故三代之賦也。足以代其耕，故晏平仲，諸侯之大夫耳，禄足贍五百，斯非優衍之故耶，昔在暴秦，反道違聖，厚自封寵，而虜遇臣下，漢興因循，未改其制，夫百里長吏，荷諸侯之任，而食監門之禄。

請舉一隅以率其餘，一月之禄，得粟二十斛，錢二千，長吏雖欲崇約，猶當有從者一人，假令無奴，當復取客，客庸一月千芻，膏肉五百，薪炭鹽菜又五百，二人食粟六斛，其餘財足給馬，豈能供冬夏衣被，四時祠祀，賓客升酒之費乎。况復迎父母，致妻子哉。不迎父母，則違定省，不致妻子，則繼嗣絕，迎之不足相贍，自非夷齊，孰能餓死，於是則有賣官鬻獄，盗賊主守之奸生矣。孝宣皇帝悼其如此。乃詔曰：吏不平則治道衰，今小吏皆勤事，奉之薄，欲其不侵漁百姓，難矣。其益吏奉百石以下什五，然尚儉隘，又不上逮古賦禄，雖不可悉遵，宜少增益，以賙其匱，使足代耕自供，以絕其內顧念奸之心，然後重其受取之罰，則吏內足於財，外憚嚴刑，人懷羔羊之潔，民無侵枉之性矣。昔周之衰也。大夫無禄，詩人剌之，暴秦之政，始建薄奉，亡新之亂，不與吏除，三亡之失，異世同術，我無所鑒，夏後及商，覆車之軌，宜以為戒。

大赦之造，乃聖王受命而興，討亂除殘，誅其鯨鯢，赦其臣民漸染化者耳，及戰國之時，犯罪者輒亡奔鄰國，遂赦之以誘還其逋逃之民，漢承秦制，遵而不越，孝文皇帝即位二十三年乃赦，示不廢舊章而已，近永平，建初之際，亦六七年乃壹赦，命子皆老於草野，窮困懲艾，比之於死，頃間以來，歲且壹赦，百姓忸忕，輕為奸非，每迫春節徼幸之會，犯惡尤多，近前年一期之中，大小四赦。諺曰：一歲再赦，奴兒喑噁，况不軌之民，孰不肆意，遂以赦為常俗，初期望之，過期不至，亡命蓄積，羣輩屯聚，為朝廷憂，如是則劫不得不赦，赦以趣奸，奸以趣赦，轉相驅踧，兩不得息，雖日赦之，亂甫繁耳，由坐飲多發消渴，而水更不得去口，其歸亦無終矣。又踐祚改元際未嘗不赦。每其令曰：蕩滌舊惡，將與士大夫更始，是裒己薄先，且違無改之義，非所以明孝抑邪之道也。

昔莞子有云，赦者奔馬之委轡，不赦者痤疽之砭石，及匡衡，吳漢，將相之雋，而皆建言不當數赦，今如欲尊尊疑遵先王之制，宜曠然更下大赦令，因明諭使知永不復赦，則羣下震慄，莫輕犯罪，縱不能然，宜十歲以上，乃時壹赦。

德教者，人君之常任也。而刑罰為之佐助焉。古之聖帝明王所以能親百姓，訓五品，和萬邦，蕃黎民，召天地之嘉應，降鬼神之吉靈者，實德是為，而非刑之攸致也。至於革命之期運，非征伐用兵，則不能定其業，奸宄之成羣，非嚴刑峻法，則不能破其黨，時勢不同，所用之數，亦宜異也。教化以禮義為宗，禮義以典籍為本，常道行於百世，權宜用於一時，所不可得而易者也。故制不足則引之無所至，禮無等則用之不可依，法無常則網羅當道路，教不明則士民無所信，引之無所至，則難以致治，用之不可依，則無所取正，羅網當道路，則不可得而避，士民無所信，則其志不知所定，非治理之道也。誠令方來之作，禮簡而易用，儀省而易行，法明而易知，教約而易從，篇章既著，勿復刊剟，儀故既定，勿復變易，而人主臨之以至公，行之以忠仁，壹德於恒久，先之用己身，又使通治亂之大體者，總綱紀而為輔佐，知稼穡之艱難者，親民事而布惠利，政不分於外戚之家，權不入於宦竪之門，下無侵民之吏，京師無佞邪之臣，則天神可降，地衹可出。

大治之後，有易亂之民者，安寧無故，邪心起也。大亂之後，有易治之勢者，創艾禍灾，樂生全也。刑繁而亂益甚者，法難勝避，苟免而無耻也。教興而罰罕用者，仁義相厲，廉耻成也。任循吏於大亂之會，必有恃仁恩之敗，用酷吏於清治之世，必有殺良民之殘，此其大數也。我有公心焉。則士民不敢念其私矣。我有平心焉。則士民不敢行其險矣。我有儉心焉。則士民不敢放其奢矣。此躬行之所徴者也。開道塗焉。起隄防焉。舍我塗而不由，逾隄防而横行，逆我政者也。誥之而知罪，可使悔遏於後矣。誥之而不知罪，明刑之所取者也。教有道，禁不義，而身以先之，令德者也。身不能先，而聰略能行之，嚴明者也。忠仁為上，勤以守之，其成雖遲，君子之德也。譎詐以御其下，欺其民而取其心，雖有立成之功，至德之所不貴也。

廉隅貞潔者，德之令也。流逸奔隨者，行之污也。風有所從來，俗有所由起，疾其末者刈其本，惡其流者塞其源，夫男女之際，明别其外內，遠絕其聲音，激厲其廉耻，塗塞其虧隙，由尚有胸心之逸念，睇盼之過視，而况開其門，導其徑者乎。今嫁娶之會，捶杖以督之，戲謔酒醴以趣其情欲，宣淫佚於廣衆之中，顯陰私於族親之間，污風詭俗，生淫長奸，莫此之甚，不可不斷者也。

漢興以來，皆引母妻之黨為上將，謂之輔政，而所賴以治理者甚少，而所坐以危亂者甚衆，妙采於萬夫之望，其良猶未可得而遇也。况欲求之妃妾之黨，取之於驕盈之家，徼天幸以自獲其人者哉。夫以丈夫之智，猶不能久處公正，長思利害，耽榮樂寵，死而後已，又况婦人之愚，而望其遵巡正路，謙虛節儉，深圖遠慮，為國家校計者乎。故其欲關豫朝政，恇快私願，是乃理之自然也。昔趙綰白不奏事於大后，而受不測之罪，王章陳日蝕之變，而取背叛之誅，夫二后不甚名為無道之婦人，猶尚若此，又况呂后，飛燕，傅昭儀之等乎。

夫母之於我尊且親，於其私親，亦若我父之欲厚其父兄子弟也。妻之於我愛且媟，於其私親，亦若我之欲厚我父兄子弟也。我之欲盡孝順於慈母，無所擇事矣。我之欲效恩情於愛妻妾，亦無所擇力矣。而所求於我者，非使我有四體之勞苦，肌膚用用恐衍之疾病也。夫以此欬唾盼睇之間，至易也。誰能違此者乎。唯不世之主，抱獨斷絕異之明，有堅剛不移之氣，然後可庶幾其不陷没流淪耳。

宦竪者，傳言給使之臣也。拚掃是為，超超疑趁走是供，傳延房臥之內，交錯婦人之間，又亦實刑者之所宜也。孝宣之世，則以弘恭為中書令，石顯為僕射，中宗嚴明，二竪不敢容錯其奸心也。後暨孝元常抱病而留好於音樂，悉以樞機委之石顯，則昏迷霧亂之政起，而仇忠害正之禍成矣。嗚呼，父子之間相監至近，而明暗之分若此，豈不良足悲耶，孝桓皇帝起自蠡吾而登至尊，侯覽，張讓之等，以亂承亂，政令多門，權利并作，迷荒帝主，濁亂海內，高命士惡其如此，直言正諭，與相摩切，被誣見陷，謂之黨人，靈皇帝登自解犢，以繼孝桓，中常侍曹節，侯覽等，造為維綱，帝終不寤，寵之日隆，唯其所言，無求不得，凡貪淫放縱，僭凌横恣，撓亂內外，螫噬民化，隆自順桓之時，盛極孝靈之世，前後五十餘年，天下亦何緣得不破壞耶，古之聖人，立禮垂典，使子孫少在師保，不令處於婦女小人之間，蓋猶見此之良審也。

和神氣，懲思慮，避風濕，節飲食，適嗜欲，此壽考之方也。不幸而有疾，則鍼石湯藥之所去也。肅禮容，居中正，康道德履仁義，敬天地，恪宗廟，此吉祥之術也。不幸而有灾，則克己責躬之所復也。然而有禱祈之禮，史巫之事者，盡中正，竭精誠也。下世世下有脱文其本而為奸邪之階，於是淫厲亂神之禮興焉。侜張變怪之言起焉。丹書厭勝之物作焉。故常俗忌諱可笑事，時世之所遂往，而通人所深疾也。且夫掘地九仞以取水，鑿山百步以攻金，入林伐木不卜日，適野刈草不擇時，及其構而居之，制而用之，則疑其吉凶，不亦迷乎。簡郊社，慢祖禰，逆時令，背大順，而反求福佑於不祥之物，取信誠於愚惑之人，不亦誤乎。彼圖家畫舍，轉局指天者，不能自使室家滑利，子孫貴富，而望其能致之於我，不亦惑乎。

今有嚴禁於下而上不去，非教化之法也。諸厭勝之物，非禮之祭，皆所宜急除者也。情無所止，禮為之儉，欲無所齊，法為之防，越禮宜貶，逾法宜刑，先王之所以紀綱人物也。若不制此二者，人情之縱横馳騁，誰能度其所極者哉。表正則影直，範端則器良，行之於上，禁之於下，非元首之教也。君臣士民，并順私心，又大亂之道也。

頃皇子皇女有夭折，年未及殤，爵加王主之號，葬從成人之禮，非也。及下殤以上，已有國邑之名，雖不合古制，行之可也。王侯者所與共受氣於祖考，幹合而支分者也。性類純美，臭味芬香，孰有加此乎。然而生長於驕溢之處，自恣於色樂之中，不聞典籍之法言，不因師傅之良教，故使其心同於夷狄，其行比於禽獸也。長幼相效，子孫相襲，家以為風，世以為俗，故姓族之門，不與王侯婚者，不以其五品不和睦，閨門不潔盛耶，所貴於善者，以其有禮義也。所賤於惡者，以其有罪過也。今以所貴者教民，以所賤者教親，不亦悖乎。可令王侯子弟悉入大學，廣之以他山，肅之以二物，則腥臊之污可除，而芬芳之風可發矣。

有天下者，莫不君之以王，而治之以道，道有大中，所以為貴也。又何慕於空言高論難行之術，而臺榭則高數十百尺，壁帶加珠玉之物，木土被綈錦之飾，不見夫之女子成市於宮中，未曾御之，婦人生幽於山陵，繼體之君，誠欲行道，雖父之所興，可有所壞者也。雖父之美人，可有所嫁者也。至若門庭足以容朝賀之會同，公堂足以陳千人之坐席，臺榭足以覽都民之有無，防闥足以殊五等之尊卑，宇殿高顯敞，而不加以雕采之巧，錯塗之飾，是自其中也。苑囿池沼，百里而還，使芻蕘雉菟者得時往焉。隨農郄而講事，因田狩以教戰，上虔郊廟，下虞賓客，是又自其中也。嫡庶之數，使從周制，妾之無子與希幸者，以時出之，均齊恩施，以廣子姓，使令之人，取足相供，時其上下，通其隔曠，是又自然其中也。

在位之人，有乘柴馬弊車者矣。有食菽藿者矣。有親飲食之蒸烹者矣。有過客不敢沽酒市脯者矣。有妻子不到官舍者矣。有還奉禄者矣。有辭爵賞者矣。莫不稱述以為清邵，非不清邵，而不可以言中也。好節之士，有遇君子而不食其食者矣。有妻子凍餧而不納善人之施者矣。有茅茨蒿屏而上漏下濕者矣。有窮居僻處求而不可得見者矣。莫不嘆美以為高潔，此非不高潔，而不可以言中也。

夫世之所以高此者，亦有由然，先古之制休廢，時王之政不平，直正不行，詐僞獨售，於是世俗同共知節義之難復持也。乃舍正從邪，背道而馳奸，彼獨能介然不為，故見貴也。如使王度昭明，禄除從古，服章不中法，則詰之以典制，貨財不及禮，則間之以志故，向所稱以清邵者，將欲何矯哉。向所嘆云高潔者，欲以何厲哉。故人主能使違時詭俗之行，無所復剴摩，困苦難為之約，無所復激切，步驟乎平夷之塗，偃息乎大中之居，人享其宜，物安其所，然後足以稱賢聖之王公，中和人君子人嘗作之矣。

古者君之於臣，無不答拜也。雖王者有變，不必相因，猶宜存其大者，御史大夫，三公之列也。今不為起，非也。為太子時太傅，即位之後，宜常答其拜，少傅可比三公，為之起，周禮，王為三公六卿錫衰，為諸侯緦衰，為大夫士疑衰，及於其病時，皆自問焉。古禮雖難悉奉行，師傅三公，所不宜闕者也。凡在京師，大夫以上疾者，可遣使修賜問之恩，州牧郡守遠者，其死，然後有吊贈之禮也。坐而論道，謂之三公，作而行之，謂士大夫，論道必求高明之士，幹事必使良能之人，非獨三太三少可與言也。凡在列位者皆宜及焉。故士不與其言，何知其術之淺深，不試之事，何以知其能之高下，與羣臣言議者，又非但用觀彼之志行，察彼之才能也。乃所以自弘天德，益聖性也。猶十五志學猶上恐脱聖人二字，朋友講習，自强不息，德與年進，至於七十，然後心從而不逾矩，况於不及中規者乎。而不自勉也。

公卿列校，侍中尚書，皆九州之選也。而不與之從容言議，諮論古事，訪國家正事，問四海豪英，琢磨珪璧，染練金錫，何以昭仁心於民物，廣令聞於天下哉。人主有常不可諫者五焉。一曰廢后黜正，二曰不節情欲，三曰專愛一人，四曰寵幸佞諂，五曰驕貴外戚，廢后黜正，覆其國家者也。不節情欲，伐其性命者也。專愛一人，絕其繼嗣者也。寵幸佞諂，壅蔽忠正者也。驕貴外戚，淆亂政治者也。此為疾痛，在於膏肓，此為傾危，比於累卵者也。然而人臣破首分形所不能救止也。不忌忌恐當作忘初故，仁也。以計御情，智也。以嚴專制，禮也。豐之以財而勿與之位，亦足以為恩也。封之以土而勿與之權，亦足以為厚也。何必友友恐當作久年彌世，惑賢亂國，然後於我心乃快哉。

人之事親也。不去乎父母之側，不倦乎勞辱之事，唯父母之所言也。唯父母之所欲也。於其體之不安，則不能寢，於其飡之不飽，則不能食，孜孜為此以没其身，惡有為此人父母而憎之者也。人之事君也。言無小大，無愆也。事無勞逸，無所避也。其見識知也。則不恃恩寵而加敬，其見遺忘也。則不懷怨恨而加勤，安危不貳其志，險易不革其心，孜孜為此，以没其身，惡有為此人君長而憎之者也。人之交士也。仁愛篤恕，謙遜敬讓，忠誠發乎內，信效著乎外，流言無所受，愛憎無所偏，幽閑攻人之短，會友述人之長，有負我者，我又加厚焉。有疑我者，我又加信焉。患難必相及，行潜德而不有，立潜功而不名，孜孜為此，以没其身，惡有與此人交而憎之者也。故事親而不為親所知，是孝未至者也。事君而不為君所知，是忠未至者也。與人交而不為人所知，是信義未至者也。

父母怨咎人，不以正己，審其不然，可違而不報也。父母欲與人以官位爵禄，而才實不可，可違而不從也。父母欲為奢泰侈靡以適心快意，可違而不許也。父母不好學問，疾子孫之為之，可違而學也。父母不好善士，惡子孫交之，可違而友也。士友有患故待己而濟，父母不欲其行，可違而往也。故不可違而違，非孝也。可違而不違，亦非孝也。好不違，非孝也。好違，亦非孝也。其得義而已也。

昔高祖誅秦項而陟天子之位，光武討篡臣而復已亡之漢，皆受命之聖主也。蕭，曹，丙，魏，平，勃，霍光之等，夷諸呂，尊太宗，廢昌邑，而立孝宣，經緯國家，鎭安社稷，一代之名臣也。二主數子之所以震威四海，布德生民，建功立業，流名百世者，唯人事之盡耳，無天道之學焉。然則王天下，作大臣者，不待於知天道矣。所貴乎用天之道者，則指星辰以授民事，順四時而興功業，其大略吉凶之祥，又何取焉。故知天道而無人略者，是巫醫卜祝之伍，下愚不齒之民也。信天道而背人事者，是昏亂迷惑之主，覆國亡家之臣也。

問者曰：治天下者，壹之乎人事，抑亦有取諸天道也。曰：所取於天道者，謂四時之宜也。所壹於人事者，謂治亂之實也。周禮之馮相，保章，其無所用耶。曰：大備於天人之道耳，是非治天下之本也。是非理生民之要也。曰：然則本與要奚所存耶。曰：王者官人無私，唯賢是親，勤卹政事，屢省功臣，賞錫期於功勞，刑罰歸乎罪惡，政平民安，各得其所，則天地將自從我而正矣。休祥將自應我而集矣。惡物將自舍我而亡矣。求其不然，乃不可得也。

王者所官者，非親屬則寵幸也。所愛者，非美色則巧佞也。以同異為善惡，以喜怒為賞罰，取乎麗女，怠乎萬機，黎民冤枉類殘賊，雖五方之兆不失四時之禮，斷獄之政不違冬日之期，蓍龜積於廟門之中，犧牲羣麗碑之間，馮相坐臺上而不下，祝史伏壇旁而不去，猶無益於敗亡也。從此言之，人事為本，天道為末，不其然與，故審我已善而不復恃乎天道，上也。疑我未善，引天道以自濟者，其次也。不求諸己而求諸天者，下愚之主也。令令當作今夫王者誠忠心於自省，專思慮於治道，自省無愆，治道不謬，則彼嘉物之生，休祥之來，是我汲井而水出，爨竈而火燃者耳，何足以為賀者耶，故歡於報應，喜於珍祥，是劣者之私情，夫可謂大上之公德也。

