*禮記

*曲禮

曲禮曰：毋不敬，禮主於敬。儼若思，言人坐思，貌必儼然。安定辭，審言語也。安民哉。此三句可以安民也。

傲不可長，欲不可從，志不可滿，樂不可極。此四者，慢游之道，桀紂所以自禍也。

賢者狎而敬之，狎，習也。近也。習其所行。畏而愛之，心服曰畏。愛而知其惡，憎而知其善。不可以己心之愛憎，誣人以善惡。

夫禮者所以定親疏，决嫌疑，别同異，明是非也。

道德仁義，非禮不成，教訓正俗，非禮不備，分争辨訟，非禮不决，君臣上下，父子兄弟，非禮不定，宦學事師，非禮不親，班朝治軍，莅官行法，非禮感嚴不行，禱祠祭祀，供給鬼神，非禮不誠不莊。班，次也。莅，臨也。莊，敬也。

富貴而知好禮，則不驕不淫，貧賤而知好禮，則志不懾。懾猶怯惑。

國君春田不圍澤，大夫不掩羣，士不取麛卵。生乳之時，重傷其類。

歲凶，年穀不登，登，成也。君膳不祭肺，馬不食穀，馳道不除，祭事不縣，大夫不食粱，士飲酒不樂，皆自為貶損，憂民也。禮，食則祭所先。則祭所先作殺牲祭先。不祭肺，則不殺，除，治也。縣，樂器，鐘磬之屬也。

*檀弓

知悼子卒，未葬，悼子，晉大夫荀盈也。平公飲酒，師曠，李調侍，鼓鐘，杜蕢自外來，歷階而升堂。酌曰：曠飲斯。又酌曰：調飲斯，又酌堂上北面坐飲之，降，趨而出，三酌皆罰爵。平公呼而進之曰：蕢，爾飲曠何也。曰：子卯不樂，紂以甲子死，桀以乙卯亡，王者謂之疾日，不以舉樂，所以自戒懼也。知悼子之喪在堂，未葬，斯其為子卯也。大矣。言大夫喪重於疾日。曠也。大師也。不以詔，是以飲之，詔，吿也。太師典司奏樂也。爾飲調何也。曰：調也。君之褻臣也。為一飲一食忘君之疾，是以飲之，言調貪酒食也。褻，嬖也。近臣亦當規君，疾，憂也。爾飲何也。曰：蕢也。宰夫也。非刀匕是供，又敢與知防，是以飲也。防，禁放溢者也。平公曰：寡人亦有過焉。酌而飲寡人，聞義則服。杜蕢洗爵而揚觶，舉爵於君。公謂侍者曰：如我死，則必無廢斯爵，欲後世以為戒。至於今既畢獻斯揚觶，謂之杜舉。此爵遂因杜蕢為名，畢獻，獻賓與君也。

孔子過泰山側，有婦人哭於墓者而哀，夫子式而聽之，怪其哀甚也。使子貢，問之。曰：昔吾舅死於虎，吾夫又死焉。今吾子又死焉。夫之父曰舅。夫子曰：何為不去。曰：無苛政。夫子曰：小子識之，苛政猛於虎也。

陽門之介夫死，陽門，宋國門也。介夫，甲胄衞士。司城子罕入而哭之哀，子罕，樂喜也。晉人之覘宋者。反報於晉侯曰：陽門之介夫死，而子罕哭之哀，而民悅，殆不可伐也。覘，窺視也。孔子聞之曰：善哉。覘國乎。善其知微。

*王制

凡官民材，必先論之，論，謂考其德行道藝也。論辨，然後使之，辨，謂考問得其定也。任事，然後爵之，爵，謂正其秩次。位定，然後禄之，爵人於朝，與士共之，刑人於市，與衆弃之。必共之者，所以審慎之。

獺祭魚，然後虞人入澤梁，豺祭獸，然後田獵，鳩化為鷹，然後設罻羅，草木零落，然後入山林，昆蟲未蟄，不以火田。取物必順時候也。昆蟲者，得陽而生，得陰而藏也。

國無九年之蓄曰不足，無六年之蓄曰急，無三年之蓄曰國非其國也。三年耕，必有一年之食，九年耕，必有三年之食，以三十年之通，雖有凶旱水溢，民無菜色，然後天子食日舉以樂。民無食菜之飢色，天子乃日舉樂以食也。

*月令

孟春之月，立春之日，天子親率三公、九卿、諸侯、大夫以迎春於東郊，命相布德和令，行慶施惠，下及兆民，相，謂三公相王之事者也。德，謂善教也。令，謂時禁也。慶，謂休其善也。惠，謂恤其不足也。是月也。天子乃以元日祈穀於上帝，謂以上辛郊祭天也。郊祀后稷以祈農事也。上帝，太微之帝也。乃擇元辰，天子親帥三公九卿諸侯大夫耕躬帝藉，元辰，蓋郊後吉辰也。帝藉，為天神借民力所治之田也。禁止伐木，盛德所在。毋覆巢，毋殺孩蟲，胎夭飛鳥，毋麛毋卵，為傷萌幼之類。毋聚大衆，毋置城郭，為妨農之始也。掩骼埋胔，為死氣逆生氣也。骨枯曰骼，肉腐曰胔也。不可稱兵，稱兵必有夭殃。逆生氣也。

仲春之月，養幼少，存諸孤，助生氣也。命有司省囹圄，去桎梏，毋肆掠，順陽氣也。省，减也。肆，謂死刑暴尸。毋竭川澤，毋漉陂池，毋焚山林。順陽養物。

季春之月，天子布德行惠，命有司發倉廩，賜貧窮，振乏絕，振猶救也。開府庫出幣帛，聘名士，禮賢者，聘，問也。名士不仕者。命司空曰：時雨將降，下水上騰，修利堤坊，導達溝瀆，開通道路，毋有鄣塞，所以除水潦，便民事也。田獵罝罦羅罔畢翳餧獸之藥，無出九門，為逆天時也。天子九門也。命野虞毋伐桑柘，愛蠶食也。野虞謂主田及山林之官。后妃齋戒，親帥東向躬桑，禁婦女無觀，省婦使以勸蠶事，后妃親採桑，示帥先天下也。東向者，向時氣，無觀，去容飾也。婦使縫綫組紃之事。命工師，百工咸理，監工日號，無悖于時，毋或作為淫巧以蕩上心。咸，皆也。於百工皆治理其事之時，工師則監之，日號令戒之，以此二事，百工作器物各有時，逆之則功不善也。淫巧，謂僞飾不如法也。蕩，謂動之使生奢泰。

孟夏之月，無起土功，毋發大衆，為妨蠶農之事。命野虞勞農，命農勉作，毋休于都。急趣農事。

仲夏之月，命有司為民祈祀山川百源，大雩帝，乃命百縣雩祀百辟卿士有益於民者，以祈穀實。陽氣盛而恒旱，山川百原，能興雲雨者也。雩帝，謂雩五精之帝也。百辟卿士，古者上公以下，若句龍，後稷之類。

季夏之月，樹木方盛，無有斬伐，為其未堅靭也。毋發令而待，以妨神農之事，發令而待，謂出繇役之令以豫驚民，民驚則心動，是害土神之氣也。土神稱曰神農者，以其主於稼穡也。水潦盛昌，舉大事則有天殃。

孟秋之月，乃命將帥選士厲兵，命大理審斷刑，命百官完堤坊，謹壅塞，以備水潦。

仲秋之月，養衰老，授几杖，乃命有司趣民收斂，務蓄菜，多積聚，為禦冬之備也。乃勸民種麥，毋或失時。麥者，接絕續乏之穀，尤重之也。

季秋之月，命冢宰舉五穀之要，定其租税簿。藏帝藉之收於神倉，霜始降，百工咸休。寒而膠漆作不堅好。

孟冬之月，賞死事，恤孤寡，死事，謂以國事死也。命百官謹蓋藏，謂府庫囷倉也。固封疆，備邊境，完要塞，謹關梁，大飲烝，十月農功畢，天子諸侯與其羣臣飲酒於大學以正齒位，謂之大飲。天子乃祈來年於天宗，祀於公社，及門閭，臘先祖五祀，此周禮所謂蠟祭也。天宗，謂日月星辰也。五祀，門，户，中霤，竈，行。勞農以休息之，黨正屬民飲酒正齒位是也。天子乃命將帥講武，習射御。

仲冬之月，天子乃命有司祈祀四海大川山林藪澤，有能取蔬食，田獵禽獸者，野虞教導之。務收斂野物也。大澤曰藪，草木之實為蔬食。

季冬之月，命取冰，冰已入，令吿民出五種，命田官告民出五種，明大寒氣過，農事將起。命農計耦耕事，修耒耜，具田器，天子乃與公卿大夫共飭國典，論時令，以待來歲之宜。飭國典者，和六典之法也。周禮以正月為之也。

*文王世子

文王之為世子，朝於王季日三，鷄初鳴而起，衣服至於寢門外。問內竪之御者曰：今日安否，何如，內竪，小臣之屬，掌外內之通令者，御，如今小吏直日也。內竪曰：安，文王乃喜，及日中又至，亦如之，及暮又至，亦如之，其有不安節則內竪以吿文王，文王色憂，行不能正履，節，謂居處故事也。履，蹈地也。王季復膳，然後亦復初，食上，必在視寒暖之節，在，察也。食下，問所膳，膳，所食也。然後退，武王帥而行之，帥，循也。文王有疾，武王不脱冠帶而養，言常在側。文王壹飯亦壹飯，文王再飯亦再飯。欲知氣力箴藥所勝。

凡三王教世子，必以禮樂，樂所以修內也。禮所以修外也。禮樂交錯於中，發形於外，立太傅少傅以養之，養猶教也。言養者積浸成長。太傅審父子君臣之道以示之，為之行其禮也。少傅奉世子以觀太傅之德行而審諭之，為之說其義也。太傅在前，少傅在後，謂其在學時也。入則有保，出則有師，謂燕居出入時也。是以教諭而德成也。以有四人維持之。師也者，教之以事而諭諸德者也。保也者，慎其身以輔翼之而歸諸道者也。慎其身者，謹安護之。是故知為人子，然後可以為人父，知為人臣，然後可以為人君，知事人，然後能使人，君之於世子也。親則父也。尊則君也。有父之親，有君之尊，然後兼天下而有之，是故養世子不可不慎也。處君父之位，覽海內之士，而近不能以教其子，則其餘不足觀之也。

行一物而三善皆得者，唯世子而已，其齒於學之謂也。物猶事也。故世子齒於學。國人觀之曰：將君我，而與我齒讓，何也。曰：有父在則禮然，然而衆知父子之道矣。其二曰：將君我，而與我齒讓，何也。曰：有君在則禮然，然而衆知君臣之義也。其三曰：將君我，而與我齒讓，何也。曰：長長也。然而衆知長幼之節，故父在斯為子，君在斯謂臣，居子與臣之節，所以尊君親親也。故學之為父子焉。學之為君臣焉。學之為長幼焉。學，教也。父子君臣長幼之道得，而國治。語曰：樂正司業，父師司成，一有元良，萬國以貞，世子之謂也。司，主也。一，一人也。元，大也。良，善也。貞，正也。

*禮運

昔者，仲尼與於蜡賓，蜡者索也。歲十二月合聚萬物而索饗之，亦祭宗廟，時孔子仕魯而在助祭之中。事畢，出游於觀之上，喟然而歡，觀，闕也。言偃在側曰：君子何歡。言偃，孔子弟子子游也。

孔子曰：大道之行也。天下為公，選賢與能，公猶共也。禪位授聖，不家之也。故人不獨親其親，不獨子其子，孝慈之道廣也。使老有所終，幼有所長，鰥寡孤獨廢疾者，皆有所養，無匱乏者。是故謀閉而不興，盗竊亂賊而不作，是謂大同。同猶和平。

今大道既隱，隱猶去也。天下為家，傳位於子也。各親其親，各子其子，大人世及以為禮，城郭溝池以為固，亂賊繁多，為此以服之，大人，諸侯也。禮義以為紀，以正君臣，以篤父子，以睦兄弟，以和夫婦，以設制度，以功為己，故謀用是作，兵由此起，以其違大道敦樸之本，其弊則然。老子曰：法令滋章，盗賊多有也。禹，湯，文，武，成王，周公，由此其選也。由，用也。能用禮義成治者也。此六君子者，未有不謹於禮者。

言偃復問曰：如此乎。禮之急也。孔子曰：夫禮者，先王以承天之道，以治人之情，故失之者死，得之者生，詩云，人而無禮，胡不遄死，故聖人以禮示之，天下國家可得而正。民知禮則易教也。

是故禮者，君之大柄，所以治政安君，故聖王修義之柄，禮之序，以治人情，治者，去瑕穢，養精華也。故人情者，聖王之田也。修禮以耕之，和其剛柔。陳義以種之，樹以善道，講學以耨之，存是去非類也。本仁以聚之，合其所盛。播樂以安之。感動使之堅固。

故治國不以禮，猶無耜而耕也。無以入之也。為禮不本於義，猶耕而不種也。嘉穀無由生也。為義而不講以學，猶種而不耨也。苗不殖，草不除。講之以學而不合以仁，猶耨而不穫也。無以知收之豐荒也。合之以仁而不安以樂，猶穫而不食也。不知味之甘苦。安之以樂而不達於順，猶食而不肥也。功不見也。

四體既正，膚革充盈，人之肥也。父子篤，兄弟睦，夫婦和，家之肥也。大臣法，小臣廉，官職相序，君臣相正，國之肥也。天子以德為車，以樂為御，諸侯以禮相與，大夫以法相序，士以信相考，百姓以睦相守，天下之肥也。是謂大順。

故無水旱昆蟲之灾，民無凶飢妖孼之疾，言大順之時陰陽和也。昆蟲之灾，螟螽之屬也。故天不愛其道，地不愛其寶，人不愛其情，言嘉瑞出，人情至也。故天降膏露，地出醴泉，山出器車，河出馬圖，鳳皇騏驎，皆在郊棷，龜龍在宮沼，其餘鳥獸之卵胎，皆可俯而窺也。膏，猶甘也。器，謂若銀甕丹甑也。馬圖，龍馬負圖而出也。棷，叢草也。沼，池也。則是無故，非有他故使之然。先王能修禮以達義，體信而達順，故此順之實也。

*禮器

禮釋回，增美質，措則正，施則行，釋猶去也。回，邪僻也。質猶性也。措猶置也。其在人也。如竹箭之有筠，如松柏之有心，二者居天下之大端，故貫四時而不改柯易葉，箭，篠也。端，本也。四物於天下，最得氣之本也。或柔靭於外，或和澤於內，以此不變傷，傷作易，人之得禮亦猶然。君子有禮，則外諧而內無怨，故物無不懷仁，鬼神饗德，懷，歸。

先王之立禮也。有本有文，忠信禮之本，義理禮之文，無本不立，無文不行，言必外內具也。禮也者，合於天時，設於地財，順於鬼神，合於人心，理萬物者，故天不生，地不養，君子不以為禮，鬼神弗饗。天不生，謂非其時物也。地不養，謂非其地所生也。

是故昔者先王之制禮也。因其財物而致其義焉。故作大事必順天時，大事，祭祀也。為朝夕必放於日月，日出東方，月生西方也。為高必因丘陵，謂冬至祭天於圜丘之上。為下必因川澤。謂夏至祭地於方澤之中。

是故因天事天，天高，因高者以事之。因地事地，地下，因下者以事之。因名山升中于天，名猶大也。升猶上也。中猶成也。謂巡狩至於方岳，燔柴祭天，告以諸侯之成功也。因吉土以饗帝于郊，吉土，王者所卜而居之土也。饗帝於郊，以四時所兆祭於四郊者也。升中于天而鳳皇降，龜龍格，功成而太平，陰陽氣和而致象物也。饗帝於郊而風雨節，寒暑時，五帝主五行，五行之氣和而庶徵得其序，五行，木為雨，金為暘，火為燠，水為寒，土為風。是故聖人南面而立，而天下大治。

是故先王制體也以節事，動反本也。脩樂以導志，勸之善也。故觀其禮樂而治亂可知。亂國禮慢而樂淫也。

*內則

子事父母，鷄初鳴，咸盥漱，冠緌纓端，畢紳縉笏，咸，皆也。緌，纓之飾也。端，玄端，士服也。庶人深衣也。紳，大帶也。左右佩用，必佩者，備尊者使令也。以適父母舅姑之所。

及所，下氣怡聲，問所欲而敬進之，柔色以温之。温，藉也。承尊者必和顏色也。

父母有過，下氣怡色，柔聲以諫，諫若不入，起敬起孝，悅則復諫，父母怒不悅，而撻之流血，不敢疾怨，起敬起孝。撻，擊也。

父母雖没，將為善，思貽父母令名，必果。

曾子曰：孝子之養老，樂其耳目，安其寢處，以其飲食忠養之，父母之所愛亦愛之，父母之所敬亦敬之，至於犬馬盡然，而况於人乎。

*玉藻

年不順成，則天子素服，乘素車，食無樂。自貶損也。

君無故不殺牛，大夫無故不殺羊，士無故不殺犬豕，故謂祭祀之時。君子遠庖厨，凡有血氣之類，弗身踐也。踐當為翦，聲之誤，翦猶殺也。

*大傳

聖人南面而聽天下，所且先者有五，民不得與焉。且先言未遑餘事。一曰治親，二曰報功，三曰舉賢，四曰使能，五曰存愛，功，功臣也。存，察也。察有仁愛者。五者一得，於天下民無不足，無不贍，五者一物紕繆，民不得其死，物猶事，紕猶錯也。五事得則民足，一事失則民不得其死，明政之難也。聖人南面而治天下，必自人道始矣。人道謂此五事也。

是故人道親親，言先有恩。親親故尊祖，尊祖故敬宗，敬宗故收族，收族故宗廟嚴，宗廟嚴故重社稷，重社稷故愛百姓，愛百姓故刑罰中，刑罰中故庶民安，庶民安故財用足，財用足故百志成，百志成故禮俗刑，禮俗刑然後樂，收族，序以昭穆也。嚴猶尊也。百志，人之志意所欲也。刑猶成也。詩云，不顯不承，無斁於人斯，此之謂也。斁，厭也。言文王之德不顯乎。不承先人之業乎。言其顯且承之，樂之無厭。

*樂記

凡音之起，由人心生也。人心之動，物使之然也。感於物而動，故形於聲，宮商角徵羽雜比曰音，單出曰聲，形猶見也。樂者，音之所由生也。其本在人心之感於物，是故其哀心感者，其聲噍以殺，其樂心感者，其聲嘽以緩，其喜心感者，其聲發以散，其怒心感者，其聲粗以厲，其敬心感者，其聲直以廉，其愛心感者，其聲和以柔，六者非其性也。感於物而後動，言人聲在所見，非有常也。噍，踧也。嘽，寬綽貌，發猶揚也。是故先王慎所以感之者，故禮以導其志，樂以和其聲，政以一其行，刑以防其奸，禮樂刑政，其極一也。所以同民心而出治道。

凡音者，生人心者也。情動於中，故形於聲，聲成文，謂之音，是故治世之音安以樂，其政和，亂世之音怨以怒，其政乖，亡國之音哀以思，其民困，音聲之道，與政通矣。言八音和否隨政。宮為君，商為臣，角為民，徵為事，羽為物，五者不亂，則無怠，本書怠作怗，懘之音矣。五者君臣民事物也。凡聲濁者尊，清者卑，怠懘，敝敗不和之貌也。宮亂則荒，其君驕，商亂則陂，其臣壞，角亂則憂，其民怨，徵亂則哀，其事勤，羽亂則危，其財匱，五者皆亂，迭相陵，謂之慢，如此，則國之滅亡無日矣。君臣民事物其道亂，則其音應而亂也。荒猶散也。陂，傾也。鄭衞之音，亂世之音，比於慢矣。比猶同也。桑間濮上之音，亡國之音，其政散，其民流，誣上行私而不可止也。濮水之上，地有桑間者，亡國之音，於此水出也。

是故知聲而不知音者，禽獸是也。知音而不知樂者，衆庶是也。唯君子為能知樂，禽獸知此為聲耳，不知其宮商之變，八音并作克諧曰樂。審聲以知音，審音以知樂，審樂以知政，而治道備矣。是故不知聲者，不可與言音，不知音者，不可與言樂，知樂者則幾於禮矣。禮樂皆得，謂之有德。幾，近也。聽樂而知政之得失，則能正君臣民事物之禮也。

樂之隆非極音，食饗之禮非致味，隆猶盛，極猶窮。是故先王之制禮樂舊無先王至禮樂六字，補之，非以極口腹耳目之欲，將以教民平好惡而反人道之正，教之使知好惡。先王之制禮樂，人為之節，言為作法度以遏其欲也。衰麻哭泣，所以節喪紀也。鐘鼓干戚，所以和安樂也。婚姻冠筓，所以别男女也。射鄕食饗，所以正交接也。男二十而冠，女許嫁而筓，成人之禮也。射，大射鄕，鄕，飲酒也。食，食禮饗，饗，禮也。禮節民心，樂和民聲，政以行之，刑以防之，禮樂刑政四達而不悖，則王道備矣。

樂由中出，和在心也。禮自外作，敬在貌也。大樂必易，大禮必簡，易簡若於清廟大饗然也。樂至則無怨，禮至則不争，揖讓而治天下者，禮樂之謂也。至猶達行。大樂與天地同和，大禮與天地同節，言順天地之氣與其數也。和故百物不失，不失性也。節故祀天祭地，成萬物有功報焉也。明則有禮樂，教人者也。幽則有鬼神，助天地成物者也。如此，則四海之內，合敬同愛。

王者功成作樂，治定制禮，功主於王業，治主於教民。五帝殊時，不相沿樂，三王異世，不相襲禮，言其有損益也。故聖人作樂以應天，制禮以配地，禮樂明備，天地官矣。官猶事也。各得其事。地氣上躋，天氣下降，鼓之以雷霆，奮之以風雨，動之以四時，暖之以日月，而百化興焉。如此，則樂者天地之和也。

禮者，所以綴淫也。綴猶止也。是故先王有大事，必有禮以哀之，有大福，必有禮以樂之，哀樂之分，皆以禮終，大事謂死喪也。是故先王本之情性，稽之度數，制之禮義，合生氣之和，道五常之行，使之陽而不散，陰而不密，剛氣不怒，柔氣不懾，四暢交於中，而發作於外，皆安其位而不相奪也。生氣，陰陽氣也。五常，五行也。密之言閉也。懾猶恐懼也。

土弊則草木不長，水煩則魚鱉不大，氣衰則生物不遂，世亂則禮慝而樂淫，是故其聲哀而不莊，樂而不安，慢易以犯節，流湎以忘本，感條暢之氣而滅平和之德，是以君子賤之也。遂猶成也。慝，穢也。感，動也。動人條暢之善氣使失其所也。凡姦聲感人而逆氣應之，逆氣成象而淫樂興焉。正聲感人而順氣應之，順氣成象而和樂興焉。唱和有應，回邪曲直，各歸其分，而萬物之理，各以類相動，成象謂人樂習焉。是故君子反情以和其志，比類以成其行，姦聲亂色，不留聰明，淫樂慝禮，不接心術，惰慢邪僻之氣，不設於身體，使耳目鼻口心智百體皆由順正以行其義。反猶本也。術猶道也。

然後發以聲音而文以琴瑟，動以干戚，飾以羽旄，從以簫管，奮至德之光，動四氣之和，以著萬物之理，奮猶動，動至德之光，謂降天神，出地祗，格祖考也。著，猶成也。故樂行而倫清，耳目聰明，血氣和平，移風易俗，天下皆寧。言樂用則正人理，和陰陽也。倫謂人道也。

魏文侯問於子夏曰：吾端冕而聽古樂，則唯恐臥，聽鄭衞之音，則不知倦，敢問古樂之如彼何也。新樂之如此何也。古樂，先王之正樂也。對曰：今君之所問者樂也。所好者音也。相近而不同，鏗鏘之類皆為音，應律乃為樂。文公曰：敢問何如，欲知音樂異意。對曰：夫古者天地順而四時當，民有德而五穀昌，疾疫不作而無妖祥，此之謂大當，然後聖人作為父子君臣，以為綱紀，綱紀既正，天下大定，天下大定，然後正六律，和五聲，弦歌詩頌，此之謂德音，德音之謂樂，當謂樂不失其所也。今君之所好者，其溺音乎。

鄭音好濫淫志，宋音燕女溺志，衞音趨數煩志，齊音敖僻驕志，四者淫於色而害於德，是以祭祀弗用也。言四國出此溺音也。為人君者，謹其所好惡而已矣。君好之則臣為之，上行之則民從之，詩云，誘民孔易，此之謂也。誘，進也。孔，甚也。民從君之所好惡，進之於善無難也。

君子曰：禮樂不可斯須去身，致樂以治心，樂由中出，故治心也。致禮以治躬，禮自外作，故治身也。心中斯須不和不樂，而鄙詐之心入之矣。鄙詐入之，謂利欲生也。外貌斯須不莊不敬，而易慢之心入之矣。易，輕易也。故樂也者，動於內者也。禮也者，動於外者也。樂極則和，禮極則順，內和而外順，則民瞻其顏色而不與争也。望其容貌而民不生易慢焉。是故樂在宗廟之中，君臣上下同聽之，則莫不和敬，在族長鄕里之中，長幼同聽之，則莫不和順，在閨門之內，父子兄弟同聽之，則莫不和親，故樂者所以合和父子君臣，附親萬民，是先王立樂之方也。

*祭法

夫聖王之制祭祀也。法施於民則祀之，以死勤事則祀之，以勞定國則祀之，能禦大灾則祀之，能捍大患則祀之，是故厲山氏之有天下也。其子曰農，能殖百穀，夏後氏之衰，周弃繼之，故祀以為稷，共工氏之霸九州也。其子曰后土，能平九州，故祀以為社，帝嚳能序星辰，堯能賞均刑法，舜能勤衆事，鯀鄣洪水，禹能修鯀之功，黄帝正名百物，顓頊能修之，契為司徒而民成，冥勤其官而水死，湯以寬治民而除其虐，文王以文治，武王以武功，去民之灾，此皆有功烈於民者也。及夫日月星辰，民所瞻仰也。山林川谷丘陵，民所取財用也。非此族也。不在祀典。祀典，謂祭禮也。

*祭義

祭不欲數，數則煩，煩則不敬，祭不欲疏，疏則怠，怠則忘，是故君子合諸天道，春禘秋嘗，忘與不敬，違禮莫大焉。合於天道，因四時之變化，孝子感時而念親，則以此祭之也。霜露既降，君子履之，必有悽愴之心，非其寒之謂也。春雨露既濡，君子履之，必有怵惕之心，如將見之，非其寒之謂，謂悽愴及怵惕，皆為感時念親也。樂以迎來，哀以送往。

致齋於內，散齋於外，齋之日，思其居處，思其笑語，思其志意，思其所樂，思其所嗜，齋三日，乃見其所為齋者，見其所為齋，思之熟也。祭之日，入室，僾然必有見乎其位，周旋出户，肅然必有聞乎其容聲，出户而聽，愾然必有聞乎其嘆息之聲，是故先王之孝也。色不忘乎目，聲不絕乎耳，心志嗜欲不忘乎心，安得不敬乎。

君子生則敬養，死則敬享，享猶祭也。饗也。唯聖人為能饗帝，孝子為能饗親。謂祭之能使之饗之也。帝，天也。

先王之所以治天下者五，貴有德也。貴貴也。貴老也。敬長也。慈幼也。此五者，先王之所以定天下也。貴有德，為其近於道也。貴貴，為其近於君也。貴老，為其近於親也。敬長，為其近於兄也。慈幼，為其近於子也。言治國有家道也。

曾子曰：身也者，父母之遺體也。行父母之遺體，敢不敬乎。居處不莊，非孝也。事君不忠，非孝也。莅官不敬，非孝也。朋友不信，非孝也。戰陳無勇，非孝也。五者不遂，灾及於親，敢不敬乎。遂猶成也。

夫孝，置之而塞乎天地，敷之而横乎四海，施諸後世而無朝夕，詩云，自西自東，自南自北，無思不服，此之謂也。

孝有三，小孝用力，中孝用勞，大孝不匱，勞猶功。思慈愛忘勞，可謂用力矣。尊仁安義，可謂用勞矣。博施備物，可謂不匱矣。思慈愛忘勞，思父母之慈愛己，而自忘己之勞苦。父母愛之，喜而弗忘，父母惡之，懼而無怨，無怨，無怨於父母之心也。父母有過，諫而不逆，順而諫之。父母既没，必求仁者之粟以祀之，此之謂禮終。喻貧困猶不取惡人之物以事己親。

樂正子春下堂而傷其足，數月不出，猶有憂色。門弟子曰：夫子之足瘳矣。數月不出，猶有憂色，何也。曰：吾聞諸曾子，父母全而生之，子全而歸之，可謂孝矣。不虧其體，不辱其身，可謂全矣。故君子跬步弗敢忘孝也。今予忘孝之道，予是以有憂色也。壹舉足而不敢忘父母，壹出言而不敢忘父母，壹舉足而不敢忘父母，是故道而弗徑，舟而不游，不敢以先父母之遺體行危殆，壹出言而不敢忘父母，是故惡言不出於口，忿言不及於身，不辱其身，不羞其親，可謂孝矣。徑，步邪趨疾也。

虞，夏，殷，周，天下之盛王也。未有遺年者，是故天子巡狩，諸侯待見于境，天子先見無見字百年者。問其國君以百年者所在而往見之。

*祭統

凡治人之道，莫急於禮，禮有五經，莫重於祭，禮有五經，謂吉凶賓軍嘉也。莫重於祭，謂以吉禮為首也。夫祭者，非物自外至也。自中出，生於心也。心怵而奉之以禮，是故唯賢者能盡祭之義。

是故君子之教也。外則教之以尊其君長，內則教之以孝於其親，是故君子之事君也。必身行之，所不安於上，則不以使下，所惡於下，則不以事上，非諸人，行諸己，非教之道也。必身行之，言恕己乃行之。是故君子之教也。必由其本，順之至也。祭其是與。故曰：祭者，教之本也已，教由孝順生。祭而不敬，何以為也。

*經解

天子者與天地參焉。故德配天地，兼利萬物，與日月并明，明照四海而不遺微小，其在朝廷，則道仁聖禮義之序，燕處則聽雅頌之音，行步則有環佩之聲，升車則有鸞和之響，居處有禮，進退有度，百官得其宜，萬事得其序，詩云，淑人君子，其儀不忒，其儀不忒，正是四國，此之謂也。道猶言也。發號出令而民悅，謂之和，上下相親，謂之仁，民不求其所欲而得之，謂之信，除去天地之害，謂之義，義與信，和與仁，霸王之器也。有治民之意而無其器，則不成。器謂所操以作事者，義信和仁皆在於禮也。

夫禮之於國也。猶衡之於輕重也。繩墨之於曲直也。規矩之於方圓也。故衡誠懸不可欺以輕重，繩墨誠陳，不可欺以曲直，規矩誠設，不可欺以方圓，君子審禮，不可誣以姧詐，衡，稱也。縣，錘也。陳，設也。孔子曰：安上治民，莫善於禮，此之謂也。

故朝覲之禮，所以明君臣之義也。聘問之禮，所以使諸侯相尊敬也。喪祭之禮，所以明臣子之恩也。鄉飲酒之禮，所以明長幼之序也。婚姻之禮，所以明男女之别也。夫禮禁亂之所由生，猶防止水之所自來也。故以舊防為無所用而壞之者，必有水敗，以舊禮為無所用而去之者，必有亂患。

故婚姻之禮廢，則夫婦之道苦，而淫僻之罪多矣。鄉飲酒之禮廢，則長幼之序失，而鬥争之獄繁矣。喪祭之禮廢，則臣子之恩薄，而背死忘生者衆矣。聘覲之禮廢，則君臣之位失，而背叛侵陵之敗起矣。苦，謂不至不荅之屬。

故禮之教化也微，其正邪於未形，使人日徙善遠罪而不自知也。是以先王隆之也。易曰：君子慎始，差若毫厘，謬以千里，此之謂也。隆謂尊盛之也。始謂其微時也。

*仲尼燕居

子曰：禮者，何也。即事之治也。治國而無禮，譬猶瞽之無相與，倀倀乎其何之，譬如終夜有求幽室之中，非燭，何以見之，若無禮，則手足無所措，耳目無所加，進退揖讓無所制，是故以之居處，長幼失其别，閨門三族失其和，朝廷官爵失其序，軍旅武功失其制，宮室失其度量，喪紀失其哀，政事失其施，凡衆之動失其宜。

*中庸

天命之謂性，率性之謂道，修道之謂教，性者，生之質也。命者，人所禀受，率，循，循性行之是曰道，修，治也。治而廣之，人放效之，是曰教。道也者，不可須臾離也。可離，非道也。道猶道路也。出入動作由之，須臾離之惡乎從。是故君子戒慎乎其所不睹，恐懼乎其所不聞，莫見乎隱，莫顯乎微，故君子慎其獨也。慎其獨者，慎其閑居之所為也。小人於隱者動作言語，自以為不見睹，不見聞，則必肆盡其情，若有占聽之者，是為顯見，甚於衆人之中為之也。子曰：中庸其至矣乎。民鮮能久矣。鮮，罕也。言中庸為道至美，故人罕能久行之者。

子曰：無憂者，其唯文王乎。以王季為父，以武王為子，父作之，子述之，聖人以立法度為大事，子能述成之，則何憂乎。堯舜之父子則有凶頑，禹，湯之父子則寡令聞，父子相成唯有文王也。武王纘大王，王季，文王緒，一戎衣而有天下，身不失天下之顯名，尊為天子，富有四海之內，宗廟饗之，子孫保之，纘，繼也。緒，業也。子曰：武王，周公，其達孝矣乎。夫孝者，善繼人之志，善述人之事者也。

*表記

子曰：仁有三，與仁同功而異情，利仁，强仁，功雖與安仁者同，本情則異也。與仁同功，其仁未可知也。與仁同過，然後其仁可知也。仁者安仁，智者利仁，畏罪者强仁。功者人所貪，過者人所避。

子曰：君子不以辭盡人，不見人之言語則以為善，言其餘行或時惡也。故天下有道，則行有枝葉，天下無道，則辭有枝葉，行有枝葉，所以益德也。言有枝葉，是衆虛華也。枝葉依幹而生，言行亦由禮出也。是故君子於有喪者之側，不能賻焉。則不問其所費，於有病者之側，不能饋焉。則不問其所欲，有客不能館焉。則不問其所舍，皆避有其言而無其實也。故君子之接如水，小人之接如醴，君子淡以成，小人甘以壞，水相得合而已，酒醴相得則敗，淡，無酸酢，少味也。不以口譽人，則民作忠，故君子問人之寒則衣之，問人之飢則食之，稱人之美則爵之。皆為有言不可以無實也。

*緇衣

子言之曰：為上易事也。為下易知也。則刑不煩矣。言君不苛虐，臣無姦心，則刑可以措也。

子曰：夫民，教之以德，齊之以禮，則民有格心，教之以政，齊之以刑，則民有遯心，格，來也。遯，逃也。故君民者，子以愛之，則民親之，信以結之，則民不背，恭以莅之，則民有遜心，莅，臨也。遜猶順也。子曰：下之事上也。不從其所令而從其所行，言民化行，不拘於言也。上好是物，下必有甚矣。甚者，甚於君也。故上之所好惡，不可不慎也。是民之表也。言民之從君，如影之逐表。子曰：禹立三年，百姓以仁遂焉。豈必盡仁，言百姓效禹為仁，非本性能仁也。子曰：上好仁，則下之為仁争先人。

子曰：王言如絲，其出如綸，王言如綸，其出如綍，言言出彌大也。綸，今有秩嗇夫所佩也。綍引棺索也。故大人不唱游言，游猶浮也。不可用之言也。可言也。不可行，君子弗言也。可行也。弗可言，君子弗行也。則民言不危行，而行不危言矣。危猶高也。言不高於行，行不高於言，言行相應。子曰：君子道人以言，而禁人以行，禁猶謹也。故言必慮其所終，而行必稽其所敝，則民謹於言而慎於行，稽猶考也。詩云，慎爾出話，敬爾威儀。話，善言也。

子曰：為上可望而知也。為下可述而志也。則君不疑於其臣，而臣不惑於其君矣。志猶知也。上人疑則百姓惑，下難知則君長勞，難知有姦心也。故君民者章好以示民俗，慎惡以御民之淫，則民不惑矣。淫，貪侈也。孝經曰：示之以好惡而民知禁也。

子曰：大臣不可以不敬也。是民之表也。邇臣不可以不慎也。是民之道也。民之道，言民循從也。子曰：大人不親其所賢而信其所賤，民是以親失而教是以煩。親失失其所當親也。教煩由信賤者也。賤者無壹德也。

子曰：民以君為心，君以民為體，心莊則體舒，心肅則容敬，心好之身必安之，君好之，民必欲之，心以體全，亦以體傷，君以民存，亦以民亡。莊，齊莊也。

*大學

堯，舜率天下以仁，而民從之，桀，紂率天下以暴，而民從之，其所令反其所好，而民不從，言民化君行也。君好貨而禁民淫於財利，不能止也。是故君子有諸己而後求諸人，無諸己而後非諸人，所藏乎身不恕，而能喻諸人者，未之有也。

故上老老而民興孝，上長長而民興悌，上恤孤而民不背，所惡於上，無以使下，所惡於下，毋以事上，所惡於前，毋以先後，所惡於後，毋以從前，所惡於右，毋以交左，所惡於左，毋以交於右，詩云，樂只君子，民之父母，民之所好好之，民之所惡惡之，此之謂民之父母，言治民之道無他，取於己而已。好人之所惡，惡人之所好，是謂拂人之性，灾必逮夫身。拂猶佹，逮，及也。

*昏義

昬禮者，將合二姓之好，上以事宗廟而下以繼後世也。故君子重之，男女有别，而後夫婦有義，夫婦有義，而後父子有親，父子有親，而後君臣有正。故曰：婚禮者，禮之本也。夫禮始於冠，本於婚，重於喪祭，尊於朝聘，和於鄕射，此禮之大體也。

古者，天子后立六宮，三夫人，九嬪，二十七世婦，八十一御女，以聽天下之內治，以明章婦順，故天下內和而家理也。天子立六官，三公，九卿，二十七大夫，八十一元士，以聽天下之外治，以明章天下之男教，故外和而國治也。故曰：天子聽男教，后聽女順，天子理陽道，后治陰德，天子聽外治，后聽內治，教順成俗，外內和順，國家理治，此之謂盛德也。

是故男教不修，陽事不得，讁見于天，日為之食，婦順不修，陰事不得，讁見於天，月為之食，是故日食，則天子素服而修六官之職，蕩天下之陽事，月食，則后素服而修六宮之職，蕩天下之陰事，故天子之與后，猶日之與月，陰之與陽，相須而後成者也。讁之言責也。蕩，蕩滌，去穢惡也。

*射義

古者諸侯之射也。必先行燕禮，卿大夫士之射也。必先行鄕飲酒之禮，故燕禮者，所以明君臣之義也。鄕飲酒之禮者，所以明長幼之序也。言别尊卑老稚，乃後射以觀德行也。

故射者進退周還必中禮，內志正，外體直，然後持弓矢審固，持弓矢審固，然後可以言中，此可以觀德行也。內正外直，習於禮樂有德行者。

其節，天子以騶虞，諸侯以狸首，大夫以采蘋，士以采蘩，故明乎其節之志，以不失其事，則功成而德行立，德行立則無暴亂之禍，功成則國安。故曰：射者，所以觀盛德也。騶虞，采蘋，采蘩，今詩篇名也。狸首亡也。

是故古者，天子以射選諸侯卿大夫士，射者男子之事，因而飾之以禮樂也。故事之盡禮樂而可數為以立德行者，莫若射，故聖王務焉。選士者先考德行，乃後决之射也。男子生而有射事，長學禮樂以飾之。

是故古者天子之制，諸侯歲獻貢士於天子，天子試之於射宮，觀其容體，比於禮，其節比於樂，而中多者，得與於祭，其容體不比於禮，其節不比於樂，而中少者，不得與於祭，數與於祭而君有慶，數不與於祭而君有讓，數有慶而益地，數有讓而削地。故曰：天子之大射，謂之射侯，射侯者，射為諸侯也。射中，則得為諸侯，射不中，則不得為諸侯。大射謂將祭擇士之射也。得為諸侯，謂有慶也。不得為諸侯，謂有讓也。

故射者仁之道也。求正諸己，己正而後發，發而不中，則不怨勝者，反求諸己而已矣。孔子曰：君子無所争，必也射乎。

