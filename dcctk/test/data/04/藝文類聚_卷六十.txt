*軍器部

*牙

《兵書》曰：牙旗者，將軍之精，凡始豎牙，必以剛日，剛日者，謂上剋下也。立牙之日，吉氣來應，大勝之徵。黃帝出軍決曰：始立牙之日，旗幡指敵，或從風而舉，暉暉絕日，不絕竿，勇氣奔逸。又曰：將軍出兵，有所討伐，引兵出城門，望見白雲及白水者，舉白牙旗，五色牙旗，隨天氣四時。

《魏志》曰：典韋初為張邈士屬，趙寵牙門長大，莫能勝，韋一手建之，寵異才力。

《吳志》曰：陸遜為右部督，會丹陽賊帥費棧，扇動山越，權遣遜討棧，棧支黨多，所往兵少，遜乃益施牙幢，分付鼓角，夜潛出谷閒，鼓譟而前，應即破散。

《抱朴子》曰：軍所始舉牙立旗，風氣和調，幡校飄飄，終日不息者，其軍有功。

【賦】吳胡綜《大牙賦》曰：黃初八年，黃龍見夏口，孫權稱號，因瑞改元，作黃龍大牙，常在軍中，進退視其所向。命綜為賦曰：狼狐垂蒙，實惟兵精，聖人觀法，是效是營，始作器械，爰求厥成，明明大吳，實天生德，仍律天時，制其神軍，取象太一，五將三門，疾則如電，遲則如雲，進止有度，約而不煩，四靈既布，黃龍處中，周制日月，實曰太常，傑然特立，六軍四望。

【祭文】《後漢滕輔祭牙文》曰：恭羌太守，絜薦遐靈，推轂之任，實討不庭，天道助順，正直聰明。

晉袁宏《祭牙文》曰：天生五材，治道所司，廢一不可，靜亂輔時。

晉顧愷之《祭牙文》曰：維某年某月日，錄尚書事豫章公裕，敢告黃帝蚩尤五兵之靈，兩儀有政，四海有王，奉命在天，世德重光，烈烈高牙，闐闐伐鼓，白氣經天，簡揚神武。

宋王誕《伐廣固祭牙文》曰：敬建崇牙，顯茲威靈，使鳴金輟釁，無戰有寧，皇風幽被，凱旆歸旌。

宋鄭鮮《祭牙文》曰：絜牲先事，薦茲敬祭，崇牙既建，義鋒增厲，人鬼一揆，三才同契，惟茲靈鑒，庶必有察，逆順幽辯，忠孝顯節，使凶醜時殲，主寧臣悅，振旅上京，凱歸西蕃，神器增暉，四境永安。

*劍

《釋名》曰：劍，檢也。所以防檢非常也。

《韻集》曰：鐔，劍口也。

《字林》曰：瑑，劍鼻也。

《龍魚河圖》曰：流州在西海中，上多積石，名為昆吾石，治其石成鐵，作劍，光明四照，洞如水精。事具地部石篇。又曰：劍名飛揚。管子曰：葛天盧之山，發而出金，蚩尤受而制之，以為劍鎧矛戟。

《山海經注》曰：汲郡冢中，得銅劍一枚，長三尺五寸，今所名干將劍，明古者通以錫銅為兵器。又曰：君子之國，其人衣冠帶劍。事具人部讓篇。

《周官》曰：鄭之刀，宋之斤，魯之削，吳越之劍，遷乎其地而不能為良，地氣然也。

《管子》曰：羽劍珠飾者，斬生之斧也。

《吳越春秋》曰：越王允常，聘區冶子作名劍五枚，一曰純鉤，二曰湛盧，三曰豪曹，或曰盤郢，四曰魚腸，五曰巨闕，秦客薛燭善相劍，王取純鉤示之。薛燭矍然望之曰：沉沉如芙蓉始生於湖，觀其文，如列星之行，觀其光，如水之溢塘，觀其文色，渙渙如冰將釋，見日之光。王曰：客有賣此劍者，有市之鄉三十，駿馬千疋，千戶之都二，其可與乎。薛燭曰：不可，臣聞王之造此劍，赤堇之山，破而出錫，若耶之溪，涸而出銅，吉日良時，雨師洒道，雷公發鼓，蛟龍捧鑪，天帝壯炭，太一下觀，於是區冶子因天地之精，造為此劍，取湛盧視之。薛燭曰：善哉。銜金鐵之英，奇氣託靈，服此劍者，可以折衝伐敵，人君有逆謀則去之，允常以魚腸湛盧豪曹獻吳王僚，後闔閭為一女，殺生以送死，湛盧之劍惡其無道，乃去如楚，昭王寐而得之，召風胡子問之，此劍直幾何。對曰：赤堇之山已合，若耶之溪，深而不測，群神一天，區冶子已死，雖有傾城量金珠玉，猶不可與，況駿馬萬戶之都乎。

《越絕書》曰：楚王召風湖子而問之曰：寡人聞吳有干將，越有區冶子，寡人願請此二人作鐵劍，乃令風湖子之吳，見區冶子干將，使之作為鐵劍，曰泰阿，晉鄭聞而求之，不得，興師圍楚，於是王引泰阿之劍，登城而麾之，三軍破敗，士卒迷惑，流血千里，江水抑揚，折晉鄭之頭畢日。

《列子》曰：衛孔周，其祖得殷帝之寶劍，童子服之，卻三軍之眾，其一曰含光，視之不可見，運之不知其所觸，泯然無際，經物而物不覺，二曰承影，將旦昧爽之交，日夕昏明之際，北面察之，淡焉若有物在，莫識其狀，其觸物也。寂無有聲，而物不疾，三曰霄練，方晝，見其影，不見光，驢騞然而過，隨合，覺疾而不血刃，此三寶傳之十三世矣。又曰：宋王有蘭子者，以技干宋元君，弄七劍，迭躍之，五劍常在空中，元君大驚，立賜金帛。又曰：周穆王征西戎，西戎獻昆吾之劍，赤刃，切玉如泥。

《莊子》曰：昔趙文王喜劍。莊子曰：臣聞大王喜劍，臣有三劍，惟王所用，有天子劍，有諸侯劍，有庶人劍，天子之劍，以燕谿石城為鋒，齊代為鍔，晉衛為脊，周宋為鐔，韓魏為鋏，統以渤海，帶以常山，此劍一用，匡諸侯，天下服矣。諸侯之劍，以智勇士為鋒，以精廉士為鍔，以賢良士為脊，以忠聖士為鐔，以豪傑為鋏，此劍一用，如雷霆之震也。庶人之劍，蓬頭突鬢，垂冠曼胡之纓，短後之衣，瞋目而語難，相擊於前，此無異鬥雞，一旦命以絕矣。今大王有天子之位，而好庶人之劍，臣竊為大王薄之。

《孫卿子》曰：桓公之慈，太公之闕，文王之琢，莊君之忽，闔閭子干將莫耶，巨闕辟閭，皆古良劍也。

《尸子》曰：水試斷鵠鴈，陸試斷牛馬，所以觀良劍也。

《呂氏春秋》曰：楚人有涉江者，其劍自舟中墜於水。遂刻其舟曰：是吾劍之所從墜也。舟止，從其所契刻者入水求之，舟已行矣。而劍不行，求劍若此，不亦惑乎。又曰：荊有佽飛者，得寶劍於江干，遂還反，涉江至於中流，而兩蛟夾繞其舡，佽飛攘臂袪衣，拔寶劍赴江，刺蛟殺之，荊王聞之，仕以執圭。

《史記》曰：吳季札之初使，北過徐，徐君好季札劍，口不敢言，季札知之，為使上國，未獻，還至徐，徐君已死，乃解其寶劍，繫徐君塚樹而去。又曰：秦昭王臨朝歎息。應侯進曰：臣聞主憂臣辱，主辱臣死，今大王中朝而憂，臣敢請其罪。王曰：吾聞楚之鐵劍利而倡優拙，夫鐵劍利則士勇，倡優拙則思慮遠矣。以遠思慮而御勇士，恐楚之圖秦。又曰：高祖送徒驪山，到豐而夜，徑澤中，令一人行前。行前者還報曰：前有大蛇當徑，願還。高祖曰：壯士行何畏，乃前拔劍斬蛇，蛇分為兩，道開。事具帝王部。又曰：高祖擊英布時，為流矢所中，高祖問醫。曰：病可治。於是高祖慢罵之曰：吾從布衣，提三尺劍，取天下，此非天命乎。命乃在天，雖扁鵲何益。又曰：陳平閒行杖劍，亡渡河，舡人見其美丈夫獨行，疑其亡將，腰中有金寶，因之欲殺平，平恐，解衣佐刺舡，舡人知其無，乃止。

《說苑》曰：經侯往過魏太子，左帶玉具劍，右帶環佩，左光照右，右光照左。事具衣冠部觖佩篇。異苑曰：晉惠帝元康三年，武庫火，燒孔子履高祖斬白蛇之劍，咸見此劍，穿屋飛去，莫知所向。

《漢書》曰：雋不疑，字曼倩，帝使暴勝之為直指使者，素聞不疑賢，遣吏請與相見，不疑冠進賢冠，帶●具劍。●磊落壯大之貌。又曰：陸賈常乘安車駟馬，從歌鼓琴瑟侍者十人，寶劍直百金，其遊漢庭，名聲藉甚。言狼藉其盛。

《漢武內傳》曰：西王母帶分景之劍，上元夫人帶流黃擇精之劍。

《東觀漢記》曰：世祖時，有獻名馬寶劍，直百金，馬以駕鼓車，劍以賜騎士。

《吳越春秋》曰：伍子胥過江。解其劍與漁父曰：此劍中有七星北斗，其直百金。

《典論》曰：建安二十四年二月壬午，魏太子丕造百辟寶劍，長四尺二寸，淬以清漳，厲以礛諸，飾以文玉，表以通犀，光似流星，名曰飛景。

雷次宗《豫章記》曰：吳未亡，恆有紫氣見牛斗之間，張華聞雷孔章妙達緯象，乃要宿，問天文。孔章曰：惟牛斗之間有異氣，是寶物也。精在豫章豐城，張華遂以孔章為豐城令，至縣，掘深二丈，得玉匣，長八尺，開之，得二劍，其夕斗牛氣不復見，孔章乃留其一匣，而進之，劍至，光曜煒曄，煥若電發，後張華遇害，此劍飛入襄城水中，孔章臨亡，戒其子，恆以劍自隨，後其子為建安從事，經淺瀨，劍忽於腰閒躍出，遂視，見二龍相隨焉。

《文士傳》曰：魏文帝愛楊脩才，脩誅後，追憶脩，脩曾以寶劍與文帝，帝後佩之。告左右曰：此楊脩劍也。

沈約《宋書》曰：初世祖賜謝莊寶劍，莊以與豫州刺史魯爽，別後，爽反叛，世祖因宴集，問劍所在。答曰：昔以與魯爽別，竊為陛下杜郵之賜，上甚悅，當時以為知言。

【詩】《宋鮑昭詩》曰：雙劍將別離，先在匣中鳴，雌沉吳江裏，雄飛入楚城，吳江深無底，楚闕有崇扃，一為天地別，豈直限幽明，神物終不隔，千祀儻還并。

《梁吳筠詠寶劍詩》曰：我有一寶劍，出自昆吾溪，照人如照水，切玉如切泥，鍔邊霜凜凜，匣上風淒淒，寄語張公子，何當來見攜。

【銘】《後漢士孫瑞劍銘》曰：天生五材，金德惟剛，從革庚辛，含景吐商，辯物利用，勳伐彌彰，暨彼良工，區冶干將，爰造寶劍，巨闕墨陽，精通皓靈，獲茲休祥，剖山竭川，虹蜺消亡，曜威燿武，震動遐荒，楚以定霸，越以取強。

晉裴景聲《文身劍銘》曰：器以利顯，實以名舉，長劍耿介，體文經武，陸斷玄犀，水截輕羽，九功斯像，七德是輔。

晉張協《太阿劍銘》曰：太阿之劍，世載其美，淬以清波，礪以越砥，如玉斯曜，若影在水，不運自肅，率土從軌。

【啟】梁簡文帝《謝敕賚方諸劍等啟》曰：纔發紫函，彫奇溢目，始開泥檢，麗飾交陳，已匹丹霞之暉，乍比青雲之制，身文且貴，器用惟宜，寒暑兼華，左右相照。

梁沈約《為東宮謝敕賜孟嘗君劍啟》曰：田文重氣徇名，四豪莫及，寶劍雄身，故能威陵秦楚，人高事遠，遺物足奇，謹加玩服，以深存古之懷。

*刀

《字林》曰：琫，佩刀下飾也。天子以玉，諸侯以金，琕，佩刀上飾也。

《太公兵法》曰：刀子之神，名曰脫光。

《禮記》曰：割刀之用，鸞刀之貴，貴其義也。

《論語》曰：子之武城，聞弦歌之聲。夫子莞爾而笑曰：割雞焉用牛刀。事具人部笑篇。

《楚辭》曰：鉛刀進御，遙棄太阿。

《孔叢子》曰：秦王得西戎利刀，以之割玉，如割木焉。漢書曰：龔遂為渤海太守，民有帶持刀劍者，使賣劍買牛，賣刀買犢，何為帶牛而佩犢。

班固《與弟超書》曰：竇侍中遺仲叔，楚滕陵錯橫刀玉𤨟早削一枚，金錯半垂刀一枚。

《東觀漢記》曰：馬嚴為陳留太守，建初中，嚴病，遣功曹，史李龔，奉章詣闕，上召見龔，問疾病形狀，以黃金十斤，葛縛佩刀書刀革帶付龔，賜嚴。又曰：賜鄧遵金對鮮卑緄帶一具，金錯五十，辟把刀墨再屈環橫刀金鏡屈尺八佩刀各一。

《魏武帝令》曰：往歲作百辟刀五枚，適成，先以一與五官將，其餘四，吾諸子中有不好武而好文學，將以次與之。

《典論》曰：昔者周魯寶赤刀孟勞。又曰：平造百辟寶刀，名靈寶，其二采似丹霞，名曰含章，其三鏗似崩霜，名曰素質。

《費褘別傳》曰：孫權以手中常所執寶刀贈之。

《蜀志》曰：初孫權以妹妻先主，妹才捷剛猛，有諸兄風，侍婢百餘人，皆親執刀侍立，先主每入，心常慄慄。

《物理論》曰：古有阮師之刀，天下之所寶貴也。初阮之作刀，受法於金精之靈，七月庚辛，見金神於冶監之門，其人光色煒燿，向而再拜。神執其手曰：子可教也。既致之，閑宴設饌而問焉。神教以水火之齊，五精之陶，用陰陽之候，取剛軟之和。

陸機《晉書》曰：王濬之在郡也。夢懸四刀於其上，甚惡之，濬主簿李穀。拜賀曰：夫三刀為州，而見四，益一也。明府其臨益州乎。

《聖證論》曰：昔國家有優曰史利，漢氏舊優也。云梁冀有火浣布切玉刀，一朝以為誕而不信也。正始初，得火浣布，乃信。

《晉中興書》曰：初魏徐州刺史呂虔，有佩刀，工相之，以為必三公可服此刀。虔謂別駕王祥曰：苟非其人，刀或為害，卿有公輔之量，故以相與。

《蒲元傳》曰：君性多奇思，於斜谷，為諸葛亮鑄刀三千口，刀成，自言漢水鈍弱，不任淬用，蜀江爽烈，是謂大金之元精，天分其野，乃命人於成都取江水，君以淬刀，言雜涪水，不可用，取水者捍言不雜，君以刀畫水，言雜八升，取水者叩頭云，於涪津覆水，遂以涪水八升益之，以竹筒內鐵珠滿中，舉刀斷之，應手虛落，因曰神刀，金屈耳環者，乃是其遺範。

【賦】《魏陳王曹植寶刀賦》曰：建安中，魏王命有司造寶刀五枚，以龍熊鳥雀為識，太子得一，余及余弟饒陽侯，各得一焉。有皇漢之明后，思潛達而玄通，飛文義而博致，揚武備以禦凶，然後礪以五方之石，鑑以中黃之壤，規圓景以定環，攄神功而造像，陸斬犀象，水斷龍舟，輕擊浮截，刃不瀸流，踰南越之巨闕，超西楚之太阿，寔真精之攸御，永天祿而是荷。

【銘】《後漢馮敬通刀陽銘》曰：脩爾甲兵，用戒不虞，見危致命，臨事而懼，文不可匿，武不可黷，文武孔純，荷天子祿。又《刀陰銘》曰：溫溫穆穆，配天之威，苗裔無疆，福報永綏。

《後漢李尤錯佩刀銘》曰：佩之有錯，抑武揚文，豈為麗好，將戒有身。又金馬書刀銘曰：巧冶煉剛，金託於刑，黃又錯鏤，兼勒工名。

魏文帝《露陌刀銘》曰：於鑠良刀，胡煉亶時，譬諸麟角，靡所任茲，不逢不若，永世寶持。

《魏陳王曹植寶刀銘》曰：造茲寶刀，既礱既礪，匪以尚武，予身是衛，麟角匪獨，鸞距匪蹶。

《魏王粲刀銘》曰：相時陰陽，制茲利兵，和諸色刳，考諸濁清，陸剸犀兕，水截鯢鯨，君子服之，式章威靈。

《魏何晏斫猛獸刀銘》曰：徒摶不兵，作戒宣丘，用造斯器，螭獸是劉，制禽允良，昏明亶時，永釐厥後，蠲民之災。

《晉張協文身刀銘》曰：寶刀既成，窮理盡妙，繁文波迴，流光電照。又《把刀銘》曰：弈弈名金，昆吾遺璞，裁為把刀，利亞切玉，時文斯偃，含精內燭，威助雖化，武不可黷。

《晉裴景聲文身刀銘》曰：良金百煉，乙名展巧，寶刀既成，理理盡妙，文繁波流，迴光電照，在我皇世，戢而不耀。

【啟】梁簡文帝《謝敕賚善勝威勝刀啟》曰：冰鍔含采，雕琰表飾，名均素質，神號脫光，五寶初成，曹丕先荷其一，二勝今造，愚臣總被其恩，錫韓非之書，未足為比，給博山之筆，方此更輕。

梁劉孝儀為晉安王《謝東宮賜玉環刀啟》曰：苗峰珍鋌，利極鉤鋩，謹當擁以雄身，藉而安體，不令北海小雍，孤擅穿滕之寄，廬江佩刀，獨表不欺之驗。

*匕首

《通俗文》曰：匕首，劍屬，其頭類匕，故曰匕首，短而便用。

《說苑》曰：秦王以五十里封鄢陵之君，辭不受，使唐且謝秦。秦王怒曰：嘗見天子之怒乎。一怒伏尸百萬，流血千里。唐且曰：大王嘗聞布衣韋帶之士怒乎。一怒伏尸二人，流血五步。即按其匕首起曰：今將是矣。王變色曰：先生就坐，寡人喻矣。秦破韓滅魏，鄢陵獨以五十里存者，徒用先生故也。

《諸葛故事》曰：成都作匕首五百枚，以給騎士。

《典論》曰：昔周魯寶雍狐之戟，屈盧之矛，孤父之戈，徐氏匕首，凡斯皆上世名器，君子雖有文事，必有武備矣。又曰：魏太子造百辟匕首二，其一理似堅冰，名曰清剛，其二曜似朝日，名曰揚文。

《神仙傳》曰：有書生姓張，就李仲文學隱術，久無所得，患之，張懷匕首斫之。仲文笑曰：我寧可殺。

【銘】晉張載《匕首銘》曰：元民造制，戒豫惟謹，匕首之設，應速用近，既不忽備，亦無輕忿，利以形彰，切以道隱。

*鋏

《戰國策》曰：馮諼為孟嘗客。彈劍鋏而歌曰：長鋏歸來乎食無魚。

【銘】晉張協《長鋏銘》曰：五才並建，金作明威，長鋏陸離，弭凶防違，素刃霜厲，溢景橫飛。又《短鋏銘》曰：器用多品，詭制殊觀，亦有短鋏，清暉載爛，昔在先朝，戢兵靜亂，惟皇寶之，優而弗玩。

*弓

《釋名》曰：弓，穹也。張之穹隆然，其末曰簫，言簫稍，又謂之弭，以骨為之，滑弭弭也。中央曰弣，弣，撫也。所撫持也。

《山海經》曰：少皞生股，是始弓矣。世本云，牟夷作矢，揮作弓，弓矢一器，作者兩人，於義有疑，此言股作之是也。

《世本》曰：揮作弓。揮，黃帝臣。

《龍魚河圖》曰：弓之神，名曰曲張。

《爾雅》曰：弓有緣謂之弓，無緣者謂之弭，以金者謂之銑，以蜃者謂之珧，以玉者謂之圭。

《方言》曰：弓藏謂之鞬，式謂之韇。

《說文》曰：角端獸，狀似豕，角善為弓，出胡休夕國。

《易》曰：弦木為弧，剡木為矢，弧矢之利，以威天下。

《廣雅》曰：繁弱鉅黍弓也。

《周官》曰：司弓，掌六弓四弩八矢之法，辨其名物，而掌其守藏，與其出入，中春獻弓弩，中秋獻矢箙。箙，盛矢器。天子之弓，合九而成規，諸侯合七而成規，大夫合五而成規，士合三而成規。又曰：弓人為弓，取六材，必以其時，六材既聚，巧者和之，幹者以為遠也。角者以為疾也。筋者以為深也。膠者以為和也。絲者以為固也。漆者以為受霜露也。凡取幹之道七，柘為上，檍次之，檿桑次之，橘次之，木瓜次之，荊次之，竹為下。

《毛詩》曰：彤弓，天子賜有功諸侯也。

《左傳》曰：顏高之弓六鈞。顏高，魯人也。三十斤為鈞。又曰：分魯公以大路大旂，夏后氏之璜，封父之繁弱。

郭璞《毛詩拾遺》曰：象弭魚服，毛云，弭弓反末，以象骨為之，蓋俗說之誤也。左傳曰：左執鞭弭，弭者弓之別名，謂以象牙為弓，今西方有以犀角及鹿角為弓者。

《列子》曰：紀昌學射於飛衛。飛衛曰：爾先學不瞬而後能，又使學視小如大，紀昌以氂懸虱於牖，南面而望之，三年之後如輪，睹物皆山丘也。乃以燕角之弧，朔蓬之幹射之，貫虱之心，而懸不絕。

《楚辭》曰：帶長劍，挾秦弓。

《孫卿子》曰：天子彫弓，諸侯彤弓，大夫黑弓，禮也。

《戰國策》曰：楚人有好以弱弓微繳加歸鴈之上者，頃襄王聞而召問之。對曰：見鳥六雙，王何不以聖人為弓，以勇士為繳，時張而射之，此六雙者，可得而囊載也。

《家語》曰：楚共王出遊，亡其烏號之弓。烏號，良弓名也。左右請求之。王曰：楚人失弓，楚人得之，又何求焉。

《孔叢子》曰：楚王張繁弱之弓，載忘歸之矢，以射蛟兕於雲夢。

《列女傳》曰：晉平公使工為弓，三年乃成，射不穿一札，公怒，將殺工。其妻見公曰：妾之夫造此弓，亦勞矣。幹生太山之阿，一日三睹陰三睹陽，傅以燕牛之角，纏以荊麋之筋，糊以河魚之膠，此四者天下之選也。而不穿一札，是君不能射也。妾聞射之道，左手如拒，右手如附支，右手發，左手不知，公以其儀而穿七札，弓工立得出，賜金三鎰。

《闕子》曰：宋景公使弓工為弓，九年來見。公曰：為弓亦遲。對曰：臣不得見公矣。曰：臣之精盡於弓矣。獻弓而歸，三日而死，公張弓登臺，東西而射，矢踰孟霜之山，集彭城之東，其餘力逸勁，飲羽於石梁。

《淮南子》曰：淇衛箘簵。箘簵，箭竹也。出於淇地，銜箭羽。飾以金銀錫，雖有薄縞之幨，然獨不能穿也。若假之筋角之力，弓弩之勢，則貫兕甲而經於革楯矣。

《新序》曰：楚熊渠夜行，見寑石，彎弓射之，沒矢飲羽，下視知石也。卻復射之，矢摧無跡。事具地部石篇。

《東觀漢記》曰：蓋延，字巨卿，身長八尺，彎弓三百斤。

張璠《漢記》曰：陳球為零陵太守，州兵朱蓋等反，球守城，弦大木為弓，羽矛為矢，機發之，遠射千餘人，斬朱蓋等。

《風俗通》曰：烏號弓者，柘桑之枝，枝條暢茂，烏登其上，乘下著地，烏適飛去，從後撥殺，取以為弓，因為烏號耳。

*箭

《釋名》曰：矢，指也。其有所指向迅疾也。又謂之箭，箭，進也。其本曰足，矢形似木，木以下為本，以根為足，其末曰括，括，會也。與弦相會也。

《說文》曰：矢，弓弩矢也。象鏑括羽之形。

《世本》曰：夷牟作矢也。

《太公兵法》曰：箭之神，名續長。

《易》曰：弦木為弧，剡木為矢也。

《周官》曰：庭氏，掌射國中之妖鳥，若不見其鳥獸，則以救日之弓，救月之矢，夜射之。

《禮記》曰：故男子生，桑弧蓬矢六，以射天地四方，天地四方者，男子之所有事也。故必先有志於其所有事。

《六韜》曰：陷堅陣，敗強敵，大黃參連弩，飛鳧電影自副，飛鳧赤莖白羽，以鐵為首，電影青莖赤羽，以銅為首。

《國語》曰：仲尼在陳，有隼集于陳侯之庭而死，楛矢貫之，石弩，其長尺有咫，陳惠公使人以隼如仲尼之館問之。仲尼曰：此肅慎之矢也。昔武王克商，通道于九夷八蠻，肅慎氏貢楛矢石弩，以分大姬，配虞胡公，而封諸侯於陳。

《孟子》曰：矢人豈不仁於函人哉。矢人唯恐不傷人，函人唯恐傷人。

《魯連子》曰：齊田單破燕軍，復齊城，唯聊城不下，燕將守數月，魯仲連乃為書，著之於矢，以射城中，遺燕，燕將得書，泣三日，乃自殺。

《韓子》曰：智伯將伐趙。趙襄子召張孟談曰：奈無箭何。孟談曰：董安于之治晉陽，公宮之垣，皆以楛楚，其楛高十尺，於是登而試之，其堅則幹之勁不能適也。君曰：奈無金何。孟談曰：董安于之治晉陽，宮舍之堂，皆以銅為柱質，君登而用之，有餘金矣。

《淮南子》曰：楚王有白猿，王自射之，則摶矢而阜，使養由基射之，始調弓矯矢，未發，而猿擁柱號矣。又曰：水激則旱，矢激則遠，夫淇衛箘簵，飾以銀錫，雖有薄縞之襜，然猶不能穿也。若假之弓弩之勢，則貫兕甲革楯也。

《漢書》曰：李陵擊匈奴，一日五十萬矢皆盡，虜攻急。陵歎曰：復人數十矢，足以脫矣。

《東觀漢記》曰：耿弇與張步戰，矢中弇眼，以佩刀摧之，左右無知者。

《三齊略記》曰：城東南五十里，有蒲臺，高八丈，秦始皇所頓處，時在臺下，縈蒲繫馬，夾道數百步，到今蒲生猶縈，蒲似水楊而勁，堪為箭也。

【贊】梁昭明太子《弓矢贊》曰：弓用筋角，矢製良工，亦以觀德，非止臨戎，傷葉命中，猿隨張空。

【銘】《後漢李尤弧矢銘》曰：弦木為弧，剡木為矢，弧矢協并，八極同紀。

《晉嵇含木弓銘》曰：烏號之朴，豐條足理，弦鳴走括，截飛駭止，射隼高牆，出有擬議，既用禦武，亦以招士。

《晉李充良弓銘》曰：弓矢之作，爰自曩時，鄉射載禮，招命在詩，力稱顏高，功發由基，不爭之美，亦以詳疑。

【啟】齊王融《謝武陵王賜弓啟》曰：殿下摛藻蕙樓，暢藝蘭苑，敷繢玉於風筵，疊連珠於月兔園掩秀，鄴水慚奇，融揖讓未工，濫升飲之賞，操弧反矢，奉招賢之錫，文韜鏤景，逸幹梢雲，玩溢百齡，佩流千載。

*弩

《尚書帝今驗》曰：玉弩發，驚天下。

《釋名》曰：弩，怒也。有勢怒之，鉤弦者牙以齒牙也。牙外曰郭，為牙郭也。含括之口曰機，言機之巧也。亦言如門戶之樞機，開闔有節。

《史記》曰：龐涓追孫臏，臏量其暮當至馬陵，馬陵道狹，可伏兵，乃斫大樹。白而書之曰：龐涓死此下，令萬弩夾道而伏。期曰：暮見火舉而俱發，龐涓夜至斫木，見白書，乃鑽火燭之，齊君萬弩俱發，龐涓自知智窮。乃自刎曰：遂成豎子之名。

《史記》曰：項羽伏弩，射中漢王，傷胸。乃捫足曰：虜中吾指。

《古史考》曰：黃帝作弩。

《戰國策》曰：蘇秦為楚合從，元戎以鐵為矢，長八寸，一弩十矢俱發。

《吳志》曰：甘寧招合輕薄少年，為之渠帥，群聚相隨，挾持弓弩，負毦帶鈴，民聞鈴聲，即知是寧也。

《晉陽秋》曰：初高祖勒兵闕下，經曹爽門，爽帳下督嚴世，引弩將射高祖。孫謙止之曰：事未可知，三注三止，高祖車乃過。

《日南傳》曰：南越王尉他安陽王，有神人皋通，安陽王治神弩一張，一發大死，三發殺三萬人。

《華陽國志》曰：鄧芝征涪陵，見玄猿抱子在樹上，引弩射之，中猿母，其子為拔箭，以木葉塞創。芝乃歎曰：吾違物之性，其將死矣。投弩水中。

《會稽典錄》曰：鍾離牧謂朱育曰：大皇帝以中國多騎，欲得騎而當之，然吳神鋒弩，射三里，貫洞三四馬，騎敢近之乎。

《南越志》曰：龍川當有銅弩牙流出水，皆所銀黃雕鏤，取之者祀而後得，父老云，越王弩營處也。

《太公兵法》曰：弩之神，名遠望。

《文子》曰：狡兔得而獵犬死，高鳥得而強弩藏。

《風俗通》曰：波令應郴，請主簿宣，賜酒，北壁上懸赤弩，照於杯中，其形如蛇，宣畏惡之，然不敢不飲，因得病，郴後知之，思惟必懸弩所為也。使致宣，於故處設酒，杯中猶有蛇。因謂曰：此壁上弩影耳，非有他怪，宣意解，病即愈。事具方術部疾篇一。

蔡邕《幽州刺史議》曰：幽州突騎冀州弩，天下精兵，國家贍核，四方有事，未嘗不取辨不於二州也。

【銘】《後漢李尤弩銘》曰：放自近古，發意所睹，前聖制弓，後世建弩，機牙發矢，執破醜虜，充獲雖屢，猶不可常，忘戰者危，極武者傷。

*彈

《韓詩外傳》曰：楚莊王將興師伐晉，敢諫者罪至死。孫叔敖進諫曰：臣之國中有榆，其上有蟬，蟬方奮翼悲鳴，欲飲清露，不知螳蜋在後，螳蜋方欲食蟬，而又不知黃雀在後，黃雀方欲食螳蜋，不知童子挾彈丸在榆下，童子欲彈黃雀，不知前有深坑，後有掘株也。皆貪前之利，不顧後害也。楚國不征，而晉國以寧，孫叔敖之力也。

《左傳》曰：晉靈公從臺上彈人，觀其避丸也。

《吳越春秋》曰：陳音對越王云，弩生於弓，弓生於彈，彈生於古之孝子，古者人民質朴，死裹以白茅，投之中野，孝子不忍父母為禽獸所食，則作彈以守之，故古人歌之，斷竹屬木，飛土逐害。

張璠《漢記》曰：班超使于外，願將三十六人，以為蒿矢彈丸之用。

《東方朔記》曰：東方朔對驃騎難曰：以珠彈，不如泥丸，各有所用也。

《太玄經》曰：明珠彈於飛害，其復不復。

《世說》曰：前輩人忌日，惟不飲酒作樂，王世將以忌日送客，至新亭，主人欲作音樂，王便起去，持彈往衛洗馬墓下彈鳥。

蕭子顯《齊書》曰：桓崇祖善彈，彈鳥毛盡而鳥不死，海鵠群翔，崇祖登城樓彈之，無不折翅。

【詩】《晉桓玄南林彈詩》曰：散帶躡良駟，揮彈出長林，歸翮赴舊栖，喬木轉翔禽，落羽尋絕響，屢中轉應心。

【賦】《晉夏侯孝若繳彈賦》曰：張弱弓，理繁繳，望大群以送丸，審遣放而必獲。

【銘】《後漢李尤彈銘》曰：昔之造彈，起意弦木，以丸為矢，合竹為樸，漆飾以霑，不用筋角，丸彈之利，以弋鳧鶩，晉靈驕悖，群臣是彈，樂其如躍，趨如避丸。

*槊

《通俗文》曰：矛丈八者謂之槊。

《後魏書》曰：于栗磾築壘於河上，親自守焉。裕甚憚之，遺栗磾書，假道西上，題書曰黑槊公麾下，栗磾以聞太宗，太宗因授黑槊將軍。

《靈鬼志》曰：河閒王顒，既敗於關中，有給使陳安者，常乘一赤馬，俊快非常，雙持二刀，皆長七尺，馳馬運刀，所向披靡。關西為之歌曰：壟上健兒字陳安，頭細面狹腸中寬，丈八大槊左右盤。

【詩】《晉傅玄詩》曰：彎我繁弱弓，弄我丈八槊，一舉覆三軍，再舉殄戎貊。

【書】《晉庾翼與燕王書》曰：今致朱漆●三十張，絳碧書幡黑眊副也。

【序】梁簡文帝《馬槊譜序》曰：馬槊為用，雖非遠法，近代相傳，槊已成藝，鄧蔍榮魏后之逢，武而猶質，種馬入丹陽之寺，雄而未巧，聊以餘暇，復撰斯法，援操抑揚，斟酌煩簡，至春亭落景，秋皋晚靜，嚴霜盡降，密雨初暗，纖驪沃若，天馬半盼，歎金精而轉態，交流汗血，愛連乾而自息，不畏衣，鏤衢與白刃暉，翠眊與紅塵俱動，足使武夫憤氣，觀者衝冠，巴童留玩，不待輕舟之楫，越女踟躕，無假如皋之箭。

