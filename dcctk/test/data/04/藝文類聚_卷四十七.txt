*職官部三

*大司馬

韋昭《辯釋名》曰：大司馬，司馬，武也。大，總武事也。大司馬掌軍，古者兵車一車四馬，故以馬名官。

《春秋運斗樞》曰：黃帝與大司馬容光，觀鳳銜圖，置黃帝前。

《尚書》曰：司馬掌邦政，統六師，平邦國。

《周官》曰：大司馬之職，掌以九伐之法，正邦國。

《毛詩》曰：祈父，予王之爪牙。

《管子》曰：涼風至，白露下，天子命左右司馬，全組甲，勵士眾。

《漢書》：百官表曰：武帝元狩四年，初置大司馬，以冠軍印綬置官屬，成帝綏和元年，賜大司馬金印綬，置官屬，祿比丞相。

《東觀漢記》曰：今以平狄將軍孫咸，行大司馬事，以名應讖。

王隱《晉書》曰：石苞，泰始之初，拜大司馬，舊參軍於都督無敬，故孫楚抗衡於苞，苞以楚傲，更相表理，參軍有敬，自楚始也。

《晉中興書》曰：王猛少貧賤，鬻畚為事，嘗至洛陽貨畚，有人於市貴買其畚，云家近在此，可隨我取直，隨去，忽至深山。此人曰：且住，當先啟道君，須臾猛進，見一公踞胡床，頭白，將從十許人，有一人引猛，云大司馬公可進，猛因拜老公。公曰：王公何緣拜，即十倍售畚直，發人送猛出山，既出顧視，乃嵩高山也。

《博物志》曰：太公望為灌壇令，文王夢見婦人當道哭，問其故。曰：吾泰山之神也。嫁為西海婦，灌壇今當吾道，不得作風雨，夢覺，召太公，是日果疾風暴雨，文王乃拜太公為大司馬。

《晉公卿禮秩》曰：司馬，大台兵官也。魏氏大司馬大將軍各自為官，在三司上，晉以石苞為大司馬，次三司下。

《齊職官儀》曰：大司馬品第一，秩二千石，金章紫綬，武冠，絳佩朝服，佩山玄玉，其在少昊，則雎鳩氏之任，顓頊以司馬主火，堯命羲叔為司馬，夏官也。虞夏二代，以司馬夏官，棄居其職，周成王以畢公高為司馬，楚漢之際，曹無咎周殷，始居其職。

【誄】《後漢杜篤大司馬吳漢誄》曰：篤以為堯隆稷契，舜嘉皋陶，伊尹佐殷，呂尚翼周，若此五臣，功無與疇，今漢吳公，追而六之。乃作誄曰：朝失鯁臣，國喪牙爪，天子愍悼，中宮咨嗟，四方殘暴，公不征茲，征茲海內，公其攸平，泯泯群黎，賴公以寧，勳業既崇，持盈守虛，功成即退，挹而損諸，死而不朽，名勒丹書，功著金石，與日月俱。

《魏陳王曹植大司馬曹休誄》曰：於穆公侯，魏之宗室，明德繼踵，弈世純粹，闡弘汎愛，仁以接物，藝以為華，體茲亮實，年沒弱冠，志在雄英，高揖名師，發言有章，東夏翕然，稱曰龍光，貧而無怨，孔以為難，嗟我公侯，屢空是安，不耽世祿，親悅為懽，好彼蓬樞，甘此瓢簞，味道忘憂，踰憲超顏，矯矯公侯，不橈其厄，呵叱三軍，躬奮雄戟，足蹴白刃，手接飛鏑，終弭淮南，保我疆埸。

《晉陸機吳大司馬陸抗誄》曰：我公承軌，高風肅邁，明德繼體，徽旨弈世，昭德伊何，克俊克仁，德周能事，體合機神，禮交徒候，敬睦白屋，踧踖曲躬，吐食揮沐，爰及鰥寡，賑此惸獨，孚厥惠心，脫驂分祿，乃命我公，誕作元輔，位表百辟，名茂群后，因是荊人，造我寧宇，備物典策，玉冠及斧，龍旂飛藻，靈鼓樹羽，質文殊塗，百異行徹，人玩其華，鮮識其實，於穆我公，因心則哲，經綸至道，終始自結，德與行滿，英與言溢。

【章】《梁簡文帝為南平王拜大司馬章》曰：臣度連宸萼，地寔璿跗，王業權輿，夙奉締搆，爰頒盧綰，同贊密謀，豫均鄧禹，俱奉明詔，故摶飛九萬，實假扶搖之力，沖天百尺，無俟剞劂之勞。

*司徒

《尚書》曰：百姓不親，五品不遜，汝作司徒，敬敷五教，在寬。又曰：司徒掌邦教，敷五典，擾兆民。

《周官》曰：大司徒，以土圭之法測土深，日至之景，尺有五寸，謂之地中，天地之所合，四時之所交也。風雨之所會，陰陽之所和也。然則百物阜安，乃建王國焉。

《禮記》曰：司徒修六禮，以節民性，明七教，以興民德，齊八政以防淫，一道德以同俗，養老以致孝。

《毛詩》曰：緇衣，美武功也。以明有國善善之功。管子曰：昔者黃帝得祝融，辨南方，故使為司徒。

《東觀漢記》曰：袁安為司徒，每朝會，憂念王室，未嘗不流涕。又曰：郭丹為司徒，在朝名清廉公正。

《續漢書》曰：司徒公一人，掌人民事，凡教民孝悌遜順謹儉，養生送死，事則議其制，建其度，凡四方民事功課，歲盡，則奏其殿最而行賞罰，凡郊祀之事，嘗省牲視濯。

謝承《後漢書》曰：劉寵為司徒，臥麄布被。

《蔡邕鍾鼎銘序》曰：惟建寧四年三月，進公登于玉堂前庭。乃制詔曰：其以司空喬玄為司徒，公拜稽首，三讓，然後受命。

《典略》曰：契為司徒，百姓和親，夔主賓客，遠人畢至。

《九州春秋》曰：靈帝賣官，崔烈入錢五百萬，以買司徒，烈子均，亦有世名。烈問曰：吾作三公，天下論何如。均曰：大人少有高名，不謂不當為公，但海內嫌銅臭爾。

《吳錄》曰：丁固為司徒，初為尚書，夢松出其腹。謂人曰：松字十八公，後十八年，吾其公乎。遂如夢。

王隱《晉書》曰：魏舒為司徒，年過致仕，有謙謙意，而無居宅，乃漸以俸秩餘為第一所，九年正月，朝會罷，送還家，奉送章綬。又曰：武帝以山濤為司徒，頻讓不許，濤出，徑歸家，左丞白褒，奏濤違詔，詔杖褒五十。又曰：王戎代王渾為司徒，高選長史西曹掾，委任責成，形狀短陋，而目明澈，威儀不足，常乘馬轝，無日不出，以象牙筭晝夜筭計家財，遠及田牧，性又儉，不能善自奉養，飲食通財不外出，天下之人謂之膏肓之病。

《晉中興書》曰：劉隗從兄疇，字王喬，有重名。司空蔡謨每歎曰：若使劉王喬得南渡，司徒公之美選也。又曰：蔡謨讓司徒，孝帝臨軒，自平旦至日中，使者十餘反，而謨不至，孝帝時年八歲，甚怒之極。問左右曰：所召何以不至，今來臨軒，何時當竟。皇太后詔曰：必不來者，宜罷朝。中軍殷浩奏曰：免吏部尚書江彪官，於是公卿奏送謨廷尉，以正刑書，謨懼，率子弟，素服詣闕，到廷尉待罪，詔可依舊制，免為庶人。

《齊職儀》曰：司徒，品秩冠服同丞相，郊廟服冕同太尉，漢哀帝從朱博議，始置三司，改丞相為大司徒，以孔光為之，魏以華歆為司徒。

《江氏家傳》曰：江統，字應元，時太傅從事中郎庾子嵩，以風韻見重，亦並雅敬君德，庾中郎每云，當今可以居司徒，充民望者，江生其人也。

【箴】《漢崔駰司徒箴》曰：天監在下，仁德是哀，乃立司徒，亂茲蒸黎，茫茫庶域，率土祁祁，民具爾瞻，四方是維，乾乾夕惕，靡怠靡違，恪恭爾職，以勤王機，敬敷五教，九德咸事，嗇民用章，黔萌是富。

【碑】《宋傅亮司徒劉穆之碑》曰：公諱穆之，字道和，彭城人也。公膺陶鈞之秀範，該生民之上操，三變肇於弱容，九德充於初迪，文明在中，柔順暢於事業，敬以直內，義讓洽於州黨，時元兇竄遁，擁據荊沔，乘輿播幸，越蹈九江，公率先群后，電發川湄，獎懷本之眾，勵思奮之士，桓謙籍累葉之資，徐覆忸驟勝之鋒，習亂之徒，若蝟毛而起，內懷根本之虞，外通首尾之勢，公靈武獨運，奇謨內湛，鞠旅陳眾，視險若夷，飛雲西泝，則水截鯨鯢，乘轅東指，則陸殪長蛇，迴累棋之危，成維山之固，豐功茂勳，大造於王室，淳風懿化，永結於荊南。銘曰：二儀發揮，川岳協靈，外恢溫雅，內鏡文明，懷仁履順，蘊義居貞，煌煌袞衣，禮亦隆止，翼翼素心，亮終如始，夷情升降，一色慍喜，訓儉於物，復禮于己。

【墓誌】《後魏溫子昇司徒元樹墓誌銘》曰：昔樞電降祥，姬水成業，握八符以馭世，膺五命以會昌，欽明格於上下，光宅被於宇宙，卜年永久，歷世遐長，有文王之孫子，啟周公之苗裔，積善所及，踵武稱賢，每以辛李為言，恆持韓白自許，殫百慮之一致，盡能事於生民，而蒼蒼在上，義歸無厚，徒有東平避世之意，空懷北海自晦之情，疾非逢霧，終異啟手。銘曰：明允篤誠，發於岐嶷，未鏤已雕，不扶而直，脩禮以耕，強學為殖，孔既歎魯，莊亦吟越，況以度思，有懷明發，翻然高舉，歸于魏闕，長路未窮，朝光已沒。又《司徒祖瑩墓誌》曰：自天命生商，王居徙亳，源流毖遠，枝葉繁華，祖德潤於身，聲高邦國，父行成於己，名重京師，公鍾美多福，資神積善，器局閑靈，志識開悟，口含碧雞之辯，手握雕龍之聲，門有善業，家傳慶靈，礪金成器，相遺滿籯，琢玉為寶，待價聯城，匪直也人，實惟有道，言折秋毫，辭連春藻。

《梁沈約為司徒謝朏墓誌銘》曰：岳神昔降，和氣今鍾，以彼天爵，鬱為人龍，崇墓往峻，世德今重，漢車作傳，靈位攸待，我君應符，非公莫宰，華袞既襲，輕蘿自改，形雖廟堂，心猶江海，經邦已備，皇情迴屬，素騑輟柳，玄雲罷曲。

【誄】《後漢張衡司徒呂公誄》曰：昔呂皇祖，帝交之緒，伯夷秩唐，唐宗允敘，四岳在虞，傅土佐禹，克厭帝心，姓姜氏呂，登是南邦，以家以處，降及于周，穆侯作輔，寡于九族，九族用寧，登受八命，袞職靡傾，黃耳金鉉，公餗以盈，綽兮其冤，曒兮其清，既明且哲，式保令名，斿旍從風，駟牡超驤，去此寧宇，歸于幽堂，玄室冥冥，脩夜彌長。

《梁簡文帝司徒始興忠武王誄》曰：皇源地闡，帝業天維，於穆忠武，光國之基，爰自弱齡，英明播越，玉潤冰鮮，山靜雲發，帝曰爾諧，僉議彼屬，推轂兩江，建旗三蜀，將旋上國，戀結四民，三鱣表服，二鹿隨輪，方變正袞，永範時規，天弗報善，哲人其萎，響哀挽於北邙，去承明而不入，望參差之旒影，聽潺湲之雨泣。

【章】《宋謝莊北中郎新安王拜司徒章》曰：不惟震施罔匱，鴻慶方稠，燮調之重，遂臻非據，智小謀大，周家興規，少陽微暄，有鑒前史，辨其動植，布其安擾，以倡九牧，阜成王教，豈臣眇末，所能克荷。又《為北中郎將謝兼司徒章》曰：臣聞燮理陰陽，寅亮天地，弗惟其官，無人則闕，司徒掌敷五典，職擾兆民，豈悟乾靈罔匱，光渥方闡，不次之任，殊絕藩岳，豈可權尸三事，假備六符，慚震周迴，顧步交悸。

【表】《吳筠楊州建安王讓知司徒表》曰：臣聞玄黃之馬，事絕於銜鑣，蟠朽之材，飾乖於丹漆，何則，千里之志已窮，萬乘之器無取，遠物遂身，於焉在譬。

《後魏溫子昇為司徒高敖曹謝表》曰：委水橫流，群龍交戰，徒悲道喪，空懷主辱，雖復見義援戈，臨危奮劍，顧慚後衂，終謝先鞭，事等泣河，無救三川之竭，有類憂天，豈支四極之壞。

《北齊邢子才為潘司徒樂讓表》曰：武皇帝運屬繼元，事深微禹，摧蚩尤之陣，破尋邑之師，義開金石，理勗庸駘，遂日奉羈勒，有事風塵，徒備鳥背之毛，曾無馬箠之力。

*司空

《春秋元命包》曰：危東六星，兩兩而比，曰司空，主水。

《尚書》曰：僉曰：伯禹作司空。帝曰：俞，咨禹，汝平水土，惟時懋哉。又曰：司空掌邦土，居四民，時地利。

《禮記》曰：司空執度，度地以居民，量地遠近，興事任力。

《尚書刑德放》曰：禹長於地理，水泉九州，得括象圖，故堯以為司空。

《家語》曰：孔子初仕為中都宰，二年，定公以為司空，乃別五土之性，而物其所生之宜，咸得厥所。

《漢書》曰：御史大夫，秦官，副丞相，成帝綏和九年，更名大司空，祿比丞相。

《東觀漢記》曰：杜林代張純為大司空，務於無為，弟五倫為司空，奉公不撓，言事無所依違。

《續漢書》曰：張奮為司空，時歲災旱，祈雨不應，乃上表，即時引見，復口陳時政之宜，帝召太尉司徒，幸洛陽獄，錄囚徒，大雨三日。又曰：王梁，字君嚴。赤伏符曰：王梁作玄武，玄武水神，大司空水土之官也。於是拜梁為大司空。

袁宏《漢紀》曰：弟五倫為司空，有人與倫千里馬者，倫雖不取，每三公有所選舉，倫心不忘也。然亦終不用。

華嶠《後漢書》曰：伏恭為太僕，帝臨辟雍，於行禮中，拜恭為司空，儒者以為榮。

《魏志》曰：徐邈拜司空。歎曰：三公論道之官，無其人則闕，豈可以老病忝之哉。固辭不受。

《典略》曰：禹為司空，披九山，通九澤，決九川，定九州，使各以其職來貢。

《華陽國志》曰：趙瑤，字元珪，自扶風太守來之郡。司空張溫謂曰：弟五倫魚從蜀郡為司空，今掃吾第，以待足下。

《荀氏家傳》曰：荀爽，字德明，董卓徵公，公到府三日，策拜司空，起巖穴九十五日，而為台司，世人號曰白衣登三公。

《晉中興書》曰：陸玩，字士瑤，王導郤鑒庾亮相繼殂，朝野憂懼，咸以為三良既沒，國基墜矣。於是遷玩侍中司空，給羽林四十人，玩比陳讓，不聽，既拜。歎息謂賓客曰：以我為三公，是天下無人也。談者以為知言。

《齊職儀》曰：司空，品秩冠服同太宰，舜以禹為司空，成王以毛公為司空，宋以武公之諱，改司空為司城，楚改司空為莫敖，秦置御史大夫，省司空。

【贊】《魏楊脩司空荀爽述贊》曰：生應正性，體含中和，篤誠宣於初言，明允朗於始察，是以在童齓而顯奇，漸一紀則布名，頃幼之可師，甘羅之少者，何以踰公之性量乎。砥心六經，探索道奧，瞻乾坤而知陰陽之極，載而集之，獨說十萬餘言，士林景附，群英式慕，由毛羽之宗鵬鸞，眾山之仰五岳也。昔楚思叔敖而作歌，鄭謳子產而興歎，瞻望弗及，作詞告思。詞曰：爰在大漢，挺荀作貞，其德允明，誕發幼齡，行蠲體絜，如玉之瑩，確乎其志，乃勵乃清，遂陟司空，天子是毗，惟君之德，朋僚所咨，清水平土，茂哉是力，將混六合，繩以正直，散以禮樂，夙以道德。

《晉孫綽賀司空脩像贊》曰：公應天縱之德，系命世之期，質與荊玉參貞，鑒與南金等照，若其好學之性，不勸而成，弱不珍玩，雅好博古，慨洙泗之邈遠，悼禮樂之不舉，於是覃思深講，銳精幽贊，雖齊孝之歸孟軻，漢王之宗仲舒，無以加焉。贊曰：思文公侯，誕保休祥，素質玉絜，華藻金章，總角韞德，被褐韜光，自昔喪亂，征鼓日震，禮樂藏器，詩書蒙塵，哲人遐慨，垂幙澄神，仰觀洙泗，揚波絕津，方曜金鉉，協贊衡機，旻天不弔，曾不憖遺，搢紳頹範，皇德莫毗，公之云徂，華裔同悲。

【箴】《漢楊雄司空箴》曰：昔彼坤靈，併天作合，分制五服，盡為萬國，乃立地官，空惟是職，烈烈俊乂，翼翼王臣，臣當其官，官當其人，九一之政，七賦以均。

【銘】《後漢蔡邕東海銘》曰：橋玄為司空公，越在先民，毗佐天子，罔不著其股肱，畢其思心，式率天行，式昭德音。

【表】《宋謝莊東海王讓司空表》曰：臣側觀前載，與窺洪典，三事之授，惟帝其難，臣乘少籍長久，分踰涯量，出滿入泰，每究榮光，不悟乾燭方遠，義路同遺，下參弘化，上尸燮理，自非德仞具瞻，聲湛民詠，未有妄臻此澤，空集茲靈。齊孔稚珪為王敬則讓司空表曰：故李通豪贍，以親寵登司，王基才勇，與聲華入選，先帝擢臣以榮華，陛下伸臣以富貴，遂得北帶五州，東跨六郡，內亞三鼎，外齊四岳，蟬佩之映，則左右交暉，龜組之華，則縱橫吐耀，輕輪徐動，則劍騎如雲，飛蓋暫停，則歌鍾成列，摐金龍吹鬱其前，鳴笳鳳管疊其後，鄧禹若不遭漢光，則南陽之掾吏，微臣若不逢明聖，則孤城之式客，豈可加以正台之席，登以論道之寄，啟黃扉而燮五緯，躡青帷而調四序。

梁劉孝儀《為臨川王解司空表》曰：臣以庸薄，謬竊隆重，職班三事，任總六條，衣袞坐槐，既闕論道，馳傳憩棠，尤慚為政，而俯司土地，仰燮陰陽，棟橈之譏已彰，愆伏之咎爰著，今水沴乃作，旱魃為災，山無薈蔚，雲成煙火，陛下曲私，未垂策免，臣職是當，逃責，乞降茲台步，協此天人。

《梁江淹為齊高帝讓司空表》曰：臣聞日發星迴，昊天無以爽其節，山盈川沖，厚地不能虧其度，陛下停若鏡之明，流如雲之曖，方求士於版巖，宜思賢於蜀肆。又《北齊邢子才為司空景讓表》曰：屬平分廣施，造物多品，長短入用，小大見收，連采台階，堪均鼎足，昨見謫見垂象，災起潛伏，此之為累，非直微躬。

【碑】《後漢蔡邕司空袁逢碑》曰：凡所臨君，明而先覺，故能教不肅而化成，政不嚴而事治，其惠和也晏晏然，其博大也洋洋焉。信可謂兼三才而該剛柔，無射於人斯矣。銘曰：天鑒有漢，賜茲世輔，顯允厥德，昭胤休序，峨峨雍宮，禮樂備舉，穆穆天子，孝敬允敘，降拜屏著，奉饋西序，威儀聿脩，化溢區宇，乃尹京邑，總齊禁旅。又《為司空房楨碑銘》曰：公言非法度，不出於口，行非至公，不萌於心，治身則伯夷之潔也。儉嗇則季文之約也。盡忠則史魚之直也。剛平則山甫之勵也。總茲四德，式是百辟，夙夜匪懈，以事一人，枉絲髮，樹私恩，不為也。討無禮，當彊禦，弗避也。是以功隆名顯，在世孤特，不獲愷悌寬厚之譽，享年垂老，至于積世，門無立車，堂無宴客，衣不變裁，食不兼味，雖易之貞厲，詩之羔羊，無以加也。明明在公，寔惟房后，誕應正德，式作漢輔，邪慝是仇，直亮是與，剛則不吐，柔則不茹，媚茲天子，以靖土宇。

《晉潘岳司空鄭袞碑》曰：陳謨台階，翼和鼎實，顯績成于臺省，清風暢于所蒞，故能老安少懷，遠至邇親，凡厥搢紳之士，所以挹酌洪流，含咀英芳者，猶旱苗之仰膏雨，湛露之晞朝陽也。銘曰：於鑠元侯，則天垂象，弘操岳峻，宇量深廣，允恭克讓，宣哲清朗，有始有卒，可大可久，言由忠信，行履孝友，光光金貂，再冠其首，赫赫皇符，仍拆其部，義格皇穹，德冠群后，清風顯烈，沒而不朽。

《晉孫綽庾司空冰碑》曰：君喻嵩巖之玄精，挹清瀨之潔流，貞質謀於白珪，明操勵於南金，雖名器未極，而任盡臣道，正身提衡，鈐括百揆，知無不為，謀必鮮過，端委待旦，則有心宣孟，以約訓儉，則擬議季文，君平恆無私，己謙寡欲，當世之所難，於君易之矣。於是慨然遠覽，量己而退，高挹帷幙，投跡藩屏，夫良玉以經焚不渝，故其貞可貴，竹柏以蒙霜保榮，故見殊列樹，治而不亂者有矣。未有亂而彌治者也。考終以證始，即事以徵心，少長能一其度，貴賤不二其道，文康之雅量，於是乎弘著矣。銘曰：洋洋俊潁，巖巖神嵩，流滌淳氣，頗扇祥風，篤生公侯，情靈德充，臨川擬潔，仰華思崇，履險思夷，處滿思沖，方恢遠猷，皇極是贊，繁霜夏被，脩梧摧幹，人之云徂，朝野咸歎，儀形永戢，光風長煥。梁劉孝綽司空安成康王碑銘曰：昔者重華文命，並胄高陽之苗，豐邑舂陵，俱纂帝堯之緒，而虞夏革運，姚姒之姓已分，高光再興，大漢之名無改，如我皇家，梁齊代建，異文叔之紹開，起自王族，非伯禹之更姓，公則本枝別幹，誕自河岳，五百之期，實膺命世，卜商有問，是謂色難，承志望顏，在公斯易，至如文琰之對食餘，幼權之言爵里，衛子之朗月映山，杜生之凝脂點漆，惟公具美，歷駕前修，峨峨焉非岳陵之所至，浩浩焉總江漢而為長，故能擊水三千，摶風九萬，排天關而俯眡，掩浮雲而上征，皇帝甄名挺聖，河洛有徵，握衡含樞，奄一時夏，利建藩屏，固葉深根，郕霍酆郇，方周啟祚，封公為安成王，食邑二千戶，允同衛叔，賜寶器於商郊，殊異應侯，戲桐珪於汾水，乃公為平西將軍荊州刺史，楚之對齊，屈完引城池之固，荊之比宋，墨翟陳輦路之殊，品金作貢，不異淮海，珠璣犀象，又無求於晉國，況以雲夢九百之宏侈，章華三休之巨麗，公禦煩以寡，居高而降，執沖虛之道，無矜滿之情，其為政也。莊敬足以範物，慈惠足以庇民，剛毅足以威暴，清貞足以勵俗，天鑒十七年薨，春秋四十有五，凡我庶民，竊親高義，況復祗承帝命，來仕王家，兔園晚春，叨從者之賜，高唐暮天，而奉作賦之私，常懼慶雲之惠不酬，而搖落奄至，豈謂經塵之效莫展，而峻極先頹，思所以立言貞石，貽厥長世。銘曰：昔在文韶，五賢二聖，漢藩魏屏，微風不競，於赫我梁，德符姬姓，康王康叔，異時同盛，爰自妙年，令問不已，一孝一悌，寔光行始，義府文場，詞人髦士，波瀾莫際，牆仞難窺，用茲先覺，導此後知，德大心小，居高志卑，再握不倦，三吐忘疲，飛龍在天，肇基宛瀆，地猶小胏，民同世復，皇情睠正，屬難推轂，允矣宗英，移藩改牧，誰謂路永，江漢已浮，彼蒼不惠，遽反成周，川迴泝舳，塗引歸旒。

【墓誌】《宋謝莊司空何尚之墓誌》曰：遠源長瀾，自晉徂韓，潛川韜玉，霍岫騰鸞，處華民瞻，出光帝難，寂寞壽仁，茫昧報施，調於飪歸，經難褰寄，晻映留芳，煙熅作義。

《陳徐陵司空章昭達墓誌銘》曰：周原膴膴，佳氣蔥蔥，王業攸興，帝圖斯盛，在昔光武佐命，鄰縣者鄧侯，高祖元臣，同郡者蕭相，公台輔之量，便著綺紈，瑚璉之姿，無待雕琢，起家為東宮直前，所奉之君，則梁簡文皇帝，既而黑山巨盜，憑陵上國，白水彊胡，虔劉中夏，公傾其產業，慕是驍雄，思報皇儲，累殲鯨寇，屬幽風有象，代邸方降，搜荊楚之英才，資班輸之妙略，百樓忽起，登雲霄而俯臨，萬弩俱張，隨雷霆而並震，揚兵於九天之上，決勝於千里之中，殪彼群兇，皆無旋踵，陳寶應至懷反叛，客引周迪，資其食力，更事窺窬，公奉詔崇朝，飲冰將力，前茅後勁，步驟奔馳，仍向甌閩，殄其巢窟，若夫鳴蛇之洞，深谷隱於蒼天，飛猿之嶺，喬樹參於雲日，宜越艇而登嶠，蒙燕犀而涉江，威武紛紜，震山風海，於是咸俘偽帥，悉據高墉，爰洎滄溟，莫不懲乂，既而齊人無信，將謀郢藩，鬥艦戈舡，窺江淹漢，公纔聞羽檄，遽稟師期，馳襲荊鄖，應時燒蕩，方欲宣威隴汧，大討梁華，屬上將之韜光，逢中台之掩曜，大建三年，薨於軍幕，爾乃青烏相墓，白鶺標墳，林有逃車，樹同華蓋，前旍熊軾，後乘龍轜，介士發三河之民，哀鐃同駟馬之曲，長安傳坐，恩禮盛於西京，襄陽墮淚，悲慟喧於南峴。

【誄】《後漢張衡司空陳公誄》曰：敬仲初育，發繇卜筮，鳳飛觀國，流光末裔，天祚明德，德茂于公，入孝出友，爰肅爰邕，兼學多識，窮理知機，德音孔昭，飜爾灰飛，賦政二城，還集皇闈，公寔省之，亹亹庶績，公寔靜之，藹藹百僚，公寔愍之，乃陟司空，纂禹之跡，導楊徽庸，致訓京畿，協和萬邦，萬邦既協，殊服來同，眇論前績，莫與比蹤。

【行狀】《梁任昉齊司空曲江公行狀》曰：公稟靈景宿，擅氣中和，一匱初登，東岳之功可監，埏埴在器，瑚璉之姿先表，豈惟荊南有聖童之目，襄城著孔甫之稱而已哉。故以羽儀宗家，冠蓋後進，路叔之一日千里，北海之稱美共治，方斯蔑如也。志學之年，偏治經記，登隆千載，網羅百氏，藻斯贍逸，蔚為詞宗，延賈誼而升堂，攜相如而入室，加以翰牘精辯，發言有章，持論從容，辭無矜尚，自河洛丘墟，歷載二百，俾我逢掖，遂淪左衽，晉宋所以遺恨，祖宗是用顧懷，公自荷方任，志在剋復，將欲使功遂之日，身退有所，爰乃卜宇金陵，縈帶林壑，用辭聊城之賞，以為疏韓之館，人謝運往，遂輟遠圖。

《梁沈約齊司空柳世隆行狀》曰：公稟靈華岳，幼挺珪璋，清襟素履，發乎齠丱，及長風質洞遠，儀止祥華，動容合矩，吐言被律，時沈攸之狼據陝西，氣陵物上，而太祖登庸作宰，天歷在躬，攸之播封豕之情，總令荊之力，兕甲十萬，鐵馬千群，水陸長騖，志窺皇邑，公抗威川涘，勇略紛紜，顯晦有方，出沒無緒，攸之乃反旆亙圍，親受矢石，增櫓乘埤，嚴衝駕雉，雲輣俯闞，地穴斜通，半藏晚餐，負戶晨汲，公乃綏眾以武，應敵以奇，靈鋒電曜，威策雲舉，事切三版之危，氣損九天之就，殘寇外老，逆黨內離，焚舟委甲，掬指宵遯，公風標秀徹，器範弘潤，茂乎辭彩，雅善鼓琴，摛純蔡之高芬，纂鍾稽之妙曲，雖嬰拂世務，而素業無改，臨姑蘇而想八桂，登衡山而望九嶷，七紆邦組，三臨蕩甸，五職瑞扇，一司百揆，固可以齊衡八凱，方駕五臣。

*儀同

《東觀漢記》曰：鄧騭，字昭明，延平元年，拜為車騎將軍，儀同三司，儀同三司始自騭也。

王隱《晉書》曰：太始七年，以鄭襄為司空，天子臨軒，遣使就第拜授襄，襄推讓，上送印綬，至于十數，久之見許，以侯就第，儀同三司，置舍人官騎，賜床帳簟縟。

《齊職儀》曰：開府儀同三司，秦漢無聞，始建初三年，馬防為車騎將軍，儀同三司事，魏以黃權為車騎開府，此後甚眾，將軍開府，依大司馬，朱服，光祿大夫開府，依司徒，皁服。

【墓誌】《簡文帝儀同徐勉墓誌銘》曰：朱弓表瑞，寶劍攸歸，長瀾斯注，瓜瓞含輝，舉直斥偽，校名責實，朝有進賢，野無遺逸，違天即地，歸幽去明，空谷傳古，哀風送旍。

【章】齊王儉《拜儀同三司章》曰：臣聞日中則昃，盈虛之定分，器滿必傾，往復之恆理，遂乃班同袞章，燮和台曜，外參論道，內總百司，切議惟塵，自識非據。

梁庾肩吾《為武陵王拜儀同章》曰：臣宅慶紫霄，聯休皇極，地均指日，既無跡而成高，仕若乘風，故不行而自遠，今者四郊無壘，天下同文，都尉春田，猶居塞外，單于冬獵，不入漁陽，臣坐牧三邊，非勞七戰，豈能屯兵大夏，封萬里之侯，飛箭遼城，受千金之壽，論其才望，有懼茂弘，光佩印校，常羞叔度。

【表】《梁王筠為王儀同瑩初讓表》曰：執玉獻金，卒先五等，親冕迎軺，光導百辟，坐階遠大，遂致隆滿，自位昇朝首，職冠禮闡，辭滿之願將際，致仕之請方奏，而思渥恩眥，昭獎必被，寵章爰降，朝野驚矚，是以安石歸禾固請，元規終以致讓，況臣才質空疏，器量庸淺，而可以妄參鉉席，靦貌槐庭。

《梁沈約為始興王讓儀同表》曰：徒塵翠渥，方降紫泥，以茲上令，用隔下情，況高擬萬石，爰均八命，室等天黃，服加黼黻，出則高陪千乘，入則仰司百揆，陛下道苞九舜，明出十堯，萬徽必理，一物興念，有紆玄鏡，蹔垂止水。

《梁王僧孺為南平王讓儀同表》曰：臣聞石瓠難剖，用謝缾罍，瘣木云庇，事乖丹雘，逢聖徼天，一朝賞至，非能聲均河楚，譽埒梁陳，故以神夢紫霄，心飛丹掖，品同儀比，媿鉉莫殊。

《陳沈炯為周儀同失律後復官讓表》曰：日者驂驚鄭馬，害在晉軍，獄囚悲其夜數，縲人切其曉奏，危光似燭，察命如絲，云誰之尤，自貽其咎，假令誅以妻子，戮及墳墓，漢非負德，陵實孤恩，況伏鑕俛眉，遂受淮陰之問，吞聲飲恨，不與臧洪共死，陛下憐而宥之，伊臣豈不獨愧，喪其子弟，六謝父兄，百萬之師，千夫有長，問臣安在，誰曰董司，魂遊奉高，不知何對。

《隋江總太保蕭公謝儀同表》曰：陂泉野戰，曾無汗馬之勞，代邸運籌，又闕前歌之勇，薄伐專征，早遊邊外，執玉奉酎，文虧朝則，王人降止，朝冊遠臨，奉述敕書，曲停表奏，滄波阻夐，既杜敬仲之辭，關路攸長，致絕趙襄之讓，心馳紫路，登文石而莫由，目送白雲，拜承明而未日。

*特進

《漢雜事》曰：諸侯功德優盛，朝廷所敬異者，賜位特進，在三公下。

《百官表注》曰：特進，官品第二，漢制，皇后之父，率為此官。

《傅咸集》曰：特進，執皮帛，坐侍臣之下，門下屬，漢武特進執璧，已有舊制，今特進宜執璧。

《齊職儀》曰：特進，以功德特進見也。

沈約《宋書》曰：特進，魏世驃騎將軍劉放衛將軍孫資等遜位，以侯就第，蓋位特進，其諸官加特進者，從本官供給，特進但為班位而已，不別有吏卒車服也。

【墓誌】《梁孝元帝特進蕭琛墓誌銘》曰：山東流水，關西城市，義府辭鋒，風飛雲起，遊楚宦梁，桂馥蘭芳，蓮花可賦，迷迭成章，學類五行，書倅三篋，已研金匱，兼探玉牒，石詞既擬，欒社茲同，桃李成徑，松柏為藂，天地長久，永扇高風。

《隋江總特進光祿大夫徐陵墓誌銘》曰：耕耘書囿，弋獵文場，藻思綺合，尺牘繡揚，辭奔太史，筆利干將，心緘武庫，口定雌黃，奉使巡採，絕域遐深，市朝遷貿，陵谷相侵，形寄王績，多宣攀附，高排閶闔，鬱轉雲路，年踰致仕，齒及懸車，夜漏方盡，馳光復斜，平原出宿，庠序為家，隴愁宿霧，松悲閑鳥，地迥雲低，山重樹小，九原孤月，三泉送旐，疇曩行役，共上河梁，余因病免，君事遠將，痛心期之徂謝，憫時代之銷亡，冀鐫石於玄冢，留清風於故鄉。

