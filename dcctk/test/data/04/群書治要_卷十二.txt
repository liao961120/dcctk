舊無史記列傳四字，加之。

管仲夷吾者，潁上人也。少時常與鮑叔牙游，鮑叔知其賢，管仲貧困，常欺鮑叔，鮑叔終善遇之，已而鮑叔事齊公子小白，管仲事公子糾，及小白立，公子糾死，管仲囚焉。鮑叔遂進管仲，管仲既用，任政於齊，桓公以霸，九合諸侯，壹匡天下，管仲之謀也。鮑叔既進管仲，以身下之，子孫世禄於齊，常為名大夫，世不多管仲之賢，而多鮑叔能知人也。

晏平仲嬰者，萊人也。萊者，今東萊地也。事齊靈公，莊公，景公，以節儉力行重於齊，其在朝，君語及之，則危言，語不及，則危行，國有道，則順命，無道，則衡命，以此三世顯名於諸侯。太史公曰：吾讀晏子春秋，詳哉其言之也。至其諫說犯君之顏，此所謂進思盡忠，退思補過者哉。

韓非者，韓之諸公子也。作孤憤，五螙，內外儲，說林，說難，十餘萬言，人或傳其書至秦。秦王見之曰：嗟乎。寡人得見此人與之游，死不恨矣。秦因急攻韓，韓王乃遣非使秦，秦王悅之，未信用，李斯，姚賈害之。毁之曰：韓非，韓之諸公子也。今王欲并諸侯，非終為韓不為秦，此人情也。今王不用，久留而歸之，此自遺患也。不如以過法誅之，秦王以為然，下吏治非，李斯使人遺非藥，使早自殺，韓非欲自陳，不得見，王後悔，使人赦之，非已死矣。

司馬穰苴者，田完之苗裔也。齊景公時，晉伐阿，甄，而燕侵河上，齊師敗績，景公患之，晏嬰乃薦田穰苴，景公以為將軍，將兵捍燕晉之師。穰苴曰：臣素卑賤，君擢之閭伍之中，加之大夫之上，士卒未附，百姓不信，願得君之寵臣，國之所尊，以監軍，乃可，於是景公使莊賈往，穰苴既辭。與莊賈約曰：且日日中，會於軍門，穰苴先馳至軍，立表下漏待賈。

賈素驕貴，親戚左右送之，留飲，夕時乃至。穰苴曰：何後期為。賈謝曰：大夫親戚送之，故留。穰苴曰：將受命之日，則忘其家，臨軍約束，則忘其親，援枹鼓之急，則忘其身，今敵深侵，邦內騷動，士卒暴露於境，君寢舊無寢字，補之不安席，食不甘味舊無食不甘味四字，補之百姓之命，皆懸於君，何謂相送乎。於是遂斬莊賈以徇，三軍之士皆振慄，然後行，士卒次舍井竈飲食，問疾醫藥，身自拊循之，悉取將軍之資糧享士卒，平分糧食，冣比其羸弱者，三日而後勒兵，病者求行，争奮赴戰，晉師聞之，為罷去，燕師聞之，渡易水而解，於是追擊之，遂取所亡故境而歸，立本書立作尊為大司馬。

孫武者，齊人也。以兵法見於吳王闔廬。闔廬曰：子之十三篇，吾盡觀之矣。可小試勒兵乎。對曰：可。闔廬曰：可試以婦人乎。曰：可，於是許之，出宮中美人，得百八十人，孫子分為二隊，以王之寵姬二人各為隊長。令之曰：汝知而心與左右手背乎。婦人曰：知之。孫子曰：前則視心，左則視左手，右則視右手，後則視背。婦人曰：諾，乃設鈇鉞，三令而五申之，於是鼓之右，婦人大笑。孫子曰：約束不明，申令不熟，將之罪也。復三令而五申之，鼓之左，婦人復大笑。孫子曰：約束不明，申令不熟，將之罪也。既已明而不如法者，吏士之罪也。乃欲斬左、右隊長，吳王從臺上觀，見且斬愛姬，大駭。趣使下令曰：寡人已知將軍能用兵矣。寡人非此二姬，食不甘味，願勿斬也。孫子曰：臣已受命將，將在軍，君命有所不受，遂斬隊長二人以徇，用其次為隊長，於是復鼓之，婦人左右前後跪起皆中規矩繩墨，無敢出聲者。於是孫子使使報曰：兵已整，唯王所欲用之，雖赴水火猶可也。吳王曰：將軍罷休就舍，寡人不願下觀。孫子曰：王徒好其言，不能用其實，於是闔廬知孫子能用兵舊無用兵二字，補之也。卒以為將，西破楚入郢，北威齊舊無齊字，補之晉，顯名諸侯。

吳起者，衞人也。魏文侯以為將，與士卒冣下者同衣食，臥不設席，行不騎乘，親裹糧與士卒分勞，卒有病疽者，吳起為吮之，卒母哭之。人曰：子卒也。而將軍自吮其疽，何哭為。母曰：不然也。往年吳公吮其父，其父戰不旋踵而遂死於敵，今又吮此子，妾不知其死處矣。是以哭之，文侯既卒，事武侯，武侯浮西河而下，中流。顧而謂起曰：美哉。山河之固，此魏國之寶也。起對曰：在德不在險，昔三苗氏，左洞庭而右彭蠡，德義不修，而禹滅之，夏桀之居，左河濟，右太華，伊闕在其南，羊腸在其北，羊腸阪在大原。修政不仁，而湯放之，殷紂之國，左孟門，右太行，常山在其北，大河經其南，修政不德，武王殺之，由此觀之，在德不在險，若君不修德，船中之人盡敵國也。武侯曰：善。

甘茂者，下蔡人也。秦武王以為左丞相。謂茂曰：寡人欲容車通三河河作川以窺周室，而寡人死不朽矣。茂曰：請之魏約以伐韓，而令向壽輔行，茂謂向壽。子歸言之於王曰：魏聽臣矣。然願王勿伐也。壽歸以告王，王迎茂於息壤，茂至，王問其故。對曰：宜陽，大縣也。雖名曰縣，其實郡也。今王倍數險，行千里攻之，難，昔曾參之處費，魯人有與曾參同姓名殺人。人告其母曰：曾參殺人，其母織自若也。頃然然作之一人又告，其母尚織自若也。頃然然作之一人又告之，其母投杼下機，逾墻而走，夫以曾參之賢，與其母信之也。三人疑之，其母懼焉。今臣之賢不若曾參，王之信臣又不如曾參之母信曾參也。疑臣者非特三人，臣恐大王之投杼也。始張儀西并巴蜀之地，北開西河之外，南取上庸，天下不以多張子而賢先王，魏文侯令樂羊將而攻中山，三年而拔之，樂羊返而論功，文侯示之謗書一篋。樂羊再拜稽首曰：此非臣功，主君之力也。今臣羈旅之臣，樗里子，公孫奭，二人者挾韓而議，王必聽之，王欺魏而臣受公仲侈之怨也。王曰：寡人不聽也。請與子盟，卒使茂將兵伐宜陽，五月而不拔，樗里子，公孫奭果争之，武王召茂，欲罷兵。茂曰：息壤在彼。王曰：有之，因大悉起兵使茂擊之，遂拔宜陽，韓襄王使公仲侈入謝。

白起者，郿人也。善用兵，事秦昭王，昭王使白起為上將軍，前後斬首虜四十五萬人，趙人大震。使蘇代厚幣說秦相應侯曰：武安君所為秦戰勝攻取者七十餘城，南定鄢郢，漢中，北禽趙括之軍，雖周，召，呂望之功，不益於此矣。今趙亡，秦王王，則武安君必為三公，君能為之下乎。雖無欲為之下，固不得已矣。秦嘗攻韓，圍邢丘，困上黨，上黨之人皆反為趙，天下不樂為秦民之日久矣。今亡趙北地入燕，東地入齊，南地入韓，魏，則君之所得民，亡幾何人，故不如因而割之，無以為武安君功也。於是應侯言秦王曰：秦兵勞，請許韓趙之割地以和，且休士卒，王聽之，皆罷兵，武安君由是與應侯有隙。

秦復發兵，使王陵攻趙，陵戰少利，秦王欲使武安君代陵將。武安君言曰：秦雖破長平軍，而秦卒死者亦過半，國內空，遂遠絕河山而争人國都，趙應其內，諸侯攻其外，破秦軍必矣。不可，秦王强起武安君，武安君遂無遂字，稱病篤，應侯請之不起，於是免為士伍，遷之陰密，屬安定。武安君病未能行，秦王乃使人遣白起不得留咸陽中，武安君既行，出咸陽西門十里，至杜郵。秦昭王與應侯羣臣議曰：白起之遷，其意尚怏怏不服，有餘言，秦王乃使使者賜之劍自裁，武安君遂自殺，秦人憐之，鄕邑皆祭祀焉。

樂毅聞燕昭王屈身下士，先禮郭隗以招賢者，毅為魏使燕，遂委質為臣，昭王以為亞卿，時齊湣王强，自矜，百姓弗堪，於是昭王使毅約趙，楚，魏以伐齊，昭王悉起兵，使毅為上將軍，并護趙，楚，韓，魏，燕之兵以伐齊，破之濟西，諸侯兵罷歸，而毅獨追入臨灾，盡取齊寶財物輸之燕，昭王大悅，封樂毅於昌國，齊七十餘城皆為郡縣以屬燕，唯獨莒，即墨未服，會燕昭王卒，惠王自為太子時嘗不快於毅，及即位，齊之田單聞之。乃縱反間於燕曰：齊城不下者兩城耳，然所以不早下者，聞樂毅與燕新王有隙，欲連兵，且留齊，南面而王齊，齊之所患，唯恐他將之來，惠王固已疑毅，得齊間，乃使騎劫代將而召毅，毅知惠王之弗善代之，遂西降趙，齊田單遂破騎劫，盡復得齊城。

廉頗者，趙之良將也。藺相如者，趙人也。趙王與秦王會澠池，秦王飲酒酣。曰：寡人竊聞趙王好音，請奏瑟，趙王鼓瑟。秦御史前書曰：某年某月，秦王與趙王會飲，令趙王鼓瑟。相如前曰：趙王竊聞秦王善為秦聲，請奉盆缻以相樂，秦王怒，不許，於是相如前進缻，因跪請，秦王不肯擊缻。相如曰：五步之內，相如請得以頸血濺大王矣。左右欲刃相如，相如張目叱之，左右皆靡，於是秦王不懌，為壹擊缻。相如顧召趙御史書曰：某月秦王為趙王擊缻。秦之羣臣曰：請以趙十五城為秦王壽。相如亦曰：請以秦之咸陽為趙王壽，秦王竟酒，終不能加勝於趙。

既罷歸國，以相如功大，拜為上卿，位在廉頗之右。頗曰：我為趙將，有攻城野戰之功，而藺相如徒以口舌為勞，而位居我上，且相如素賤人，吾羞，不忍為之下。宣言曰：我見相如，必辱之，相如聞，每朝，常稱病，已而相如出，望見廉頗，引車避匿。於是舍人相與諫曰：臣所以去親戚而事君者，徒慕君之高義也。今君與廉君同列，廉君宣惡言，而君畏匿之，恐懼殊甚，且庸人尚羞之，况於將相乎。臣等不肖，請辭去，相如固固舊作故，改之止之。曰：公之視廉將軍，孰與秦王。曰：不若也。相如曰：夫以秦王之威，而相如廷叱之，辱其羣臣，相如雖駑，獨何畏廉將軍哉。顧吾念之，强秦之所以不敢加兵於趙者，徒以吾兩人在也。今兩虎鬥，其勢不俱生，吾所以為此，先公家之急而後私讎也。頗聞之，肉袒負荊，因賓客至相如門謝罪。曰：鄙賤之人，不知將軍寬之至此也。卒相與歡，為刎頸之交。

趙奢者，趙之田部吏也。收税而平原君家不肯出，奢以法治之，殺平原君用事者九人，平原君怒，將殺奢。因說曰：君於趙為貴公子，今縱君家而不奉公，則法削，法削則國弱，國弱則諸侯加兵，諸侯加兵，是無趙也。君安得有此富乎。以君之貴，奉公如法，則上下平，上下平則國强，國强則趙固，而君為貴戚，豈輕於天下邪，平原君以為賢，言之王，王用之治國賦，國賦大治，民富而府庫實。

秦伐韓，軍閼與，王乃令奢將救之，大破秦軍，惠文王賜奢爵號為馬服君，孝成王立，秦與趙兵相距長平，使廉頗將，固壁不戰。秦之間言曰：秦之所惡，獨畏趙奢之子趙括為將耳，趙王因以括為將代廉頗，括自少時學兵法，言兵事，以天下莫能當，嘗與其父奢言兵事，奢不能難，然不謂之善，括母問其故。奢曰：兵，死地也。而括易言之，使趙不將括則已，若必將之，破趙軍者必括也。

及括將行。其母上書曰：括不可使將。王曰：何以。對曰：始妾事其父，時為將，身所奉飯而進食者以十數，所友者以百數，大王及宗室所賞賜者，盡以與軍吏士大夫，受命之日，不問家事，今括一旦為將，東向而朝軍吏，無仰視之者，王所賜金帛，歸藏家，而日視便利田宅可買者，王以為何如其父，父子異心，願王勿遣。王曰：母置之，吾已决矣。終遣之，括既代廉頗，悉更約束，易置軍吏，秦將白起聞之，縱奇兵射殺括，數十萬之衆遂降秦，秦悉坑之。

李牧者，趙之北邊良將也。常居代鴈門，備匈奴，日饗士，習騎射，謹烽火，多間諜，厚遇戰士。為約曰：匈奴即入盗，急入收保，有敢捕虜者斬，如是數歲，亦不亡失，然匈奴以李牧為怯，雖趙邊兵亦以為吾將怯，趙王讓牧，牧如故，趙王怒，召之，使他人代將，歲餘，匈奴每來，出戰，戰數不利，失亡多，邊不得田畜，復請牧，牧固稱疾，趙王乃復强起使將兵。牧曰：王必用臣，如前，乃敢奉令，王許之，牧至如故約，匈奴數歲無所得，終以為怯，邊士日得賜而不用，皆願得一戰，於是悉勒習戰，大縱畜牧，人民滿野，匈奴小入，佯北不勝，以數千人委之，單于聞之，大率衆來入，牧多為奇陳，張左右翼擊之，大破殺匈奴十餘萬騎，破東胡，單于奔走，匈奴不敢近趙邊。

屈原者，名平，楚之同姓也。為楚懷王左徒，博聞强志，明於治亂，嫺於辭令，入則與王圖議國事，以出號令，出則接遇賓客，應對諸侯，王甚任之，上官大夫與之同列，而心害其能，懷王使平造為憲令，平屬草藳未定，上官大夫見而欲奪之，平不與。因讒之曰：王使屈平為令，衆莫弗知，每一令出，屈平伐其功，以為非我莫能為也。王怒而疏平，平疾王聽之不聰也。讒諂之蔽明也。邪曲之害公也。方正之不容也。故憂愁幽思而作離騷，平既絀，其後秦大破楚師，懷王入秦而不反，平雖放流，睠顧楚國，冀幸君之一悟，俗之一改也。令尹子蘭卒使上官大夫短原於頃襄王，頃襄王怒而遷之，遷於江南。遂自投汨羅以死，汨水在羅，故曰汨羅。原既死之後，楚日以削，竟為秦所滅。

豫讓者，晉人也。故嘗事范氏及中行氏，而無所知名，去而事智伯，智伯甚尊寵之，及智伯伐趙，趙襄子與韓，魏合謀滅智伯，三分其地，襄子漆智伯頭以為飲器，豫讓遁逃山中，變名易姓為刑人，入宮塗廁，欲以刺襄子，襄子如廁，心動，執問塗廁之刑人，豫讓內持刀兵。曰：欲為智伯報讎，左右欲誅之。襄子曰：彼義人也。吾謹避之耳，釋去之，居頃之，豫讓又漆身為厲，吞炭為啞，行乞於市，其妻不識，行見其友，其友識之。曰：以子之材，委質而臣事襄子，襄子必近幸子，近幸子乃為所欲，顧不易邪，何乃殘身苦形，欲以求報襄子，不亦難乎。豫讓曰：既已委質臣事人而殺之，是懷二心以事君也。且吾所為者，極難耳，然所以為此者，將以愧天下後世之為人臣懷二心以事其君也。頃之，襄之當出，豫讓伏於所當過之橋下，襄子至橋馬驚。曰：此必是豫讓也。使人問之，果豫讓也。於是趙襄子數豫讓曰：子不嘗事范，中行氏乎。智伯盡滅之，而子不為報讎，反委質臣於智伯，智伯亦已死矣。而子獨何以為之報讎之深也。豫讓曰：臣事范，中行氏，范，中行氏皆衆人遇我，我故衆人報之，至於智伯，國士遇我，我故國士報之。

李斯者，楚上蔡人也。為丞相，始皇出游會稽，斯及中車府令趙高皆從，始皇有二十餘子，長子扶蘇以數直諫使監兵上郡，蒙恬為將，少子胡亥從，始皇帝至沙丘，疾甚。令趙高為書賜公子扶蘇曰：以兵屬蒙恬，與喪會咸陽而葬，書已封，未授使者，始皇崩，於是斯，高相與謀，詐為受始皇詔，立子胡亥為太子，更為書賜扶蘇劍以自裁，將軍恬賜死，至咸陽發喪，太子立，為二世皇帝，以趙高為郎中令，常侍中用事。

二世燕居，乃召高與謀。謂高曰：夫人生世間也。譬猶騁六驥過决隙也。吾既已臨天下矣。欲悉耳目之所好，窮心志之所樂，以安宗廟而樂萬姓，長有天下，終吾年壽，其道可乎。高曰：此賢主之所能行，而昏亂主之所禁也。臣請言之，願陛下少留意焉。夫沙丘謀，諸公子至大臣皆疑焉。而諸公子盡帝兄，大臣又先帝之所置也。今陛下初立，此其屬意怏怏皆不服，恐為變，且蒙恬已死，蒙毅將兵居外，臣戰戰慄慄，唯恐不終，且陛下安得為此樂乎。二世曰：為之奈何。趙高曰：嚴法而刻刑，令有罪者相坐，誅至收族，滅大臣而遠骨肉，貧者富之，賤者貴之，盡除去先帝之故臣，更置陛下之所親信者近之，此則陰德歸陛下，害除而奸謀塞，羣臣莫不被潤澤，蒙厚德，陛下則高枕肆志寵樂矣。計莫出於此，二世然高之言，乃更為法律，羣臣諸公子有罪輒下高令治之，誅殺大臣蒙毅等，公子十二人，戮死咸陽市，十公主矺死於杜，相連坐者不可勝數。

公子高欲奔，恐收族。乃上書曰：先帝無恙時，臣入則賜食，出則乘輿，御府之衣臣得賜之，中廄之寶馬臣得賜之，臣請從死，願葬驪山之足，書上，胡亥大悅，召趙高而示之。曰：此可謂急乎。高曰：人臣當憂死不暇，何變之得謀，胡亥可其書，賜錢十萬以葬，法令誅罰，日益刻深，羣臣人人自危，欲叛者衆，又作阿房之宮，治直馳道，賦斂愈重，戍徭無已，於是楚戍卒陳勝，吳廣等乃作亂。

斯數欲請間諫，二世不許。而二世責問斯曰：吾有私議而有所聞於韓子也。曰：堯之有天下，堂高三尺，茅茨不翦，雖逆旅之宿，不勤於此矣。粢糲之食，藜藿之羹，飯土匭，啜土鉶，雖監門之養，不觳於此矣。禹鑿龍門，疏九河，手足胼胝，面目黎黑，臣虜之勞，不烈於此矣。然則夫所貴於有天下者，豈欲苦形勞神，身處逆旅之宿，口食監門之養，手持臣虜之作哉。此不肖人之所勉也。非賢者之所務也。夫所謂賢人者，必將能安天下而治萬民也。今身且弗能利，將惡能治天下哉。故吾願肆志廣欲，長享天下而無害，為之奈何。

斯子由為三川守，羣盗吳廣等西略地過去，弗能禁，李斯恐懼，不知所出，乃阿二世意欲求容。以書對曰：夫賢主者，必且能全道而行督責之術者，督責之，則臣不敢不竭能以徇其主矣。臣主之分定，上下之義明，則天下賢不肖，莫敢不盡力竭任以徇其君矣。是故主獨制於天下而無所制也。能窮樂之極矣。賢明之主也。可不察邪。故申子曰：有天下而不恣睢，命之曰以天下為桎梏舊無梏字，補之者，無他焉。不能督責，而顧以其身勞於天下之民，若堯，禹然，故謂之桎梏也。

夫不能修申，韓之明術，行督責之道，專以天下自適也。而徒務苦形勞神，以身徇百姓，則是黔首之役，非畜天下者也。何足貴哉。夫以人徇己，則己貴而人賤，以己徇人，則己賤而人貴，故徇人者賤，而所徇者貴，自古及今，未有不然者也。凡古之所謂尊賢者，為其貴也。而所為惡不肖者，為其賤也。夫堯，禹以身徇天下者也。可謂大繆矣。謂之為桎梏，不亦宜乎。不知督責之過也。故韓子曰：慈母有敗子而嚴家無格虜者，何也。則能罰之加焉必也。故商君之法，刑弃灰於道者，夫弃灰，薄罪也。而被刑，重罰也。彼唯明主為能深督輕罪，夫輕罪且督深，而况有重罪乎。故民弗敢犯也。明主聖王之所以能久處尊位，長執重勢而獨擅天下之利者，非有異道也。能獨斷而審督責，必深罰，故天下弗敢犯也。今不務所以不犯，而事慈母之所以敗子也。則亦不察於聖人之論矣。

凡賢主者，必將能拂世摩俗，而廢其所惡，立其所欲，故生則有尊重之勢，死則有賢明之謚也。是以明君獨斷，故權不在臣也。然後能滅仁義之塗，掩馳說之口，困烈士之行，塞聰掩明，內獨視聽，故外不可傾以仁義烈士之行，而內不可奪以諫說忿争之辨，故能犖然獨行恣睢之心，而莫敢逆若此，然後可謂能明申，韓之術而修商君之法，法修術明，而天下亂者，未之有也。故督責之術設，則所欲無不得矣。羣臣百姓，救過不給，何變之敢圖，若此，則帝道備，而可謂能明君臣之術矣。雖申，韓復生，弗能加也。書奏，二世悅，於是行督責益嚴，税民深者為明吏。二世曰：若此，則可謂能責矣。刑者相半於道，而死人日成積於市，殺人衆者為忠臣。二世曰：若此，則可謂能督矣。

初，趙高為郎中令，所殺及報私怨衆多，恐大臣入朝奏事毁惡之。乃說二世曰：天子所以貴者，但以聞聲，羣臣莫得見其面，故號曰朕，且陛下富於春秋，未必盡通諸事，今坐朝廷，譴舉有不當者，則見短於大臣，非所以示神明於天下，且陛下深拱禁中，與臣及侍中習法者待事，事來有以揆之，如此，則大臣不敢奏疑事，天下稱聖主矣。二世用其計，乃不坐廷見大臣，居禁中，趙高常侍中用事，事皆决於高。

高聞斯以為言。乃見丞相曰：關東羣盗多，今上急益發繇治阿房，聚狗馬無用之物，臣欲諫，為位賤，此真君侯之事，君何不諫。斯曰：固也。吾欲言之久矣。今時上不坐朝廷，上居深宮，吾所欲言者不可傳也。欲見無間。高謂曰：君誠能諫，請為君候上間語君，於是趙高待二世方宴樂，婦女居前，使人告丞相，上方間，可奏事，丞相至宮門上謁，如此者三。二世怒曰：吾常多閑日，丞相不來，吾方宴私，丞相輒來請事，丞相豈少我，且固我哉。趙高因曰：此殆矣。夫沙丘之謀，丞相與焉。今陛下已立為帝，而丞相貴不益，此其意亦望裂地而王矣。且陛下不問臣，臣不敢言，丞相長男由為三川守，楚盗陳勝等皆丞相傍縣之子，以故楚盗公行，過三川，城守不肯擊，高聞其文書相往來，未得其審，故未敢以聞，且丞相居外，權重於陛下，二世以為然，欲案丞相，恐其不審，乃使人案驗三川守與盗通狀。

斯聞之。因上書言高短曰：臣聞之，臣疑其君，無不危國，妾疑其夫，無不危家，今高有邪佚之志，危反之行，陛下不圖，臣恐其為變也。二世曰：何哉。夫高，故宦人也。然不為安肆志，不以危易心，潔行循循作修善，自使至此，以忠得進，以信守位，朕實賢之，而君疑之，何也。且朕少失先人，無識，不習治，而君又老，恐與天下絕矣。朕非屬趙君，當誰任哉。且趙君為人精廉强力，下知民情，上能適朕，君其勿疑。李斯曰：不然，夫高故賤人也。無識於理，貪欲無饜，求利不止，烈勢次主，求欲無窮，臣故曰殆。

二世乃私告趙高。高曰：丞相所患者獨高，高已死，丞相欲為田常所為，於是二世責斯與子由謀反狀，皆收捕宗族賓客，高治斯，榜掠千餘，不勝痛，自誣服，斯所以不死者，自負有功，實無反心，上書自陳，幸二世之寤，高使吏弃去弗奏。曰：囚安得上書，使其客十餘輩詐為御史，謁者，侍中，更往覆訊斯，斯更以其實對，輒使人復榜之，後二世使人驗斯，斯以為如前，終不敢更言，辭服，奏當上。二世喜曰：微趙君，幾為丞相所賣，具斯五刑，論腰斬咸陽市，遂夷三族，李斯已死，二世拜高為中丞相，事無大小輒决於高。

高自知權重，乃獻鹿謂之馬，二世問左右，此乃鹿也。左右曰：馬也。二世驚，自以為惑，乃召太卜令卦之。太卜曰：陛下春秋郊祀，奉宗庿鬼神，齋戒不明，故至於此，可依盛德而明齋戒，於是乃入上林齋戒，日游弋獵，有行人，二世自射殺之，高乃諫二世，天子無故賊殺不辜人，此上帝之禁，天且降殃，當遠避宮以禳之，二世乃出居望夷之宮，留三日，高劫令自殺也。

田叔者，趙人也。趙王張敖以為郎中，高祖過趙，貫高等謀弑上，發覺，詔捕趙王，趙有敢隨王者，罪三族，唯孟舒，田叔等，自髠鉗隨王至長安，敖得出，叔為漢中守。文帝召叔問曰：公知天下長者乎。叔曰：故雲中守孟舒長者。上曰：先帝置舒雲中十餘年矣。虜曾一入，舒不能堅守，無故士卒戰死者數百人，長者固殺人乎。叔曰：是乃孟舒所以為長者也。漢與楚相距，士卒疲弊，匈奴冒頓新服，北夷，來為邊害，孟舒知士卒疲弊，不忍出言，士争臨城死敵，如子為父，弟為兄，以故死者數百人，孟舒豈故驅戰之哉。是乃孟舒所以為長者也。於是上曰：賢哉孟舒，復以為雲中守，景帝以田叔為魯相，魯王好獵，相常從入苑中，王輒休相就館舍，相出，常暴坐待王苑外。王數使人請相曰：休，終不休。曰：我王暴露苑中，我獨何為就舍，魯王以故不大出游。

太史公曰：法令，所以導民也。刑罰，所以禁奸也。文武不備，良民懼然身修者，官未嘗亂也。奉職循理，亦可以為治，何必威嚴哉。公儀休為魯相，奉法循理，無所變更，百官自正，使食禄者不得與下民争利，受大者不得取小，客有遺相魚者，不受也。客曰：聞君嗜魚，遺君魚，何故不受也。相曰：以嗜魚，故不受也。今為相能自給魚，今受魚而免，誰復給我魚者，吾故不受也。食茹而美，拔其園葵而弃之，見其家織布好，而疾出其家婦，燔其機，云，欲令農士工女安所讎其貨乎。

孔子曰：導之以政，齊之以刑，民免而無耻，導之以德，齊之以禮，有耻且格，格，正，老氏稱，法令滋章，盗賊多有。太史公曰：信哉是言也。法令者治之具，而非制治清濁之源也。昔天下之網嘗密矣。然奸僞萌起，其極也。上下相遁，至於不振，當是之時，吏治若救火揚沸，非武健嚴酷，惡能勝其任而愉快乎。言道德者溺於職矣。故曰：聽訟吾猶人也。必也使無訟乎。下士聞道大笑之，非虛言也。漢興，破觚而為圓，觚，方，斫雕而為朴，網漏於吞舟之魚，而吏治烝烝，不至於奸，黎民艾安，由是觀之，在彼不在此。在道德不在嚴酷也。

優孟者，楚優人也。莊王之時有愛馬，衣以文繡，置之華屋之下，席以露床，啖以棗脯，馬病肥死，使以大夫禮葬之，下令有諫者死。優孟入門大哭曰：馬者，王之所愛也。以楚國堂堂之大，何求不得，而以大夫禮葬之，薄，請以人君禮葬之，以雕玉為棺，文梓為椁，發卒穿壙，老弱負土，廟食太牢，奉以萬户，諸侯聞之，皆知大王舊無大王二字，補之賤人而貴馬。王曰：寡人過一至此乎。為之奈何。孟曰：請為大王六畜葬之人腹腸，於是王乃使以馬屬大官，無令天下久聞也。

楚相孫叔敖死，其子窮困負薪，孟即為敖衣冠，抵掌談語，抵掌談說之容則也。歲餘，像孫叔敖，王大驚，以為叔敖復生也。欲以為相。孟曰：楚相不足為也。如孫叔敖之為楚相，盡忠為廉以治楚，楚得以霸，今死，其子無立錐之地，貧困負薪以自飲食，楚相不足為也。於是莊王謝優孟，乃召叔敖子封之寢丘。

優旃者，秦倡侏儒也。善為笑言，然合大道，秦始皇帝議欲大苑囿，東至函穀關，西至雍陳倉。優旃曰：善，多縱禽獸於其中，寇從東方來，令糜鹿觸之足矣。始皇以故輟止，二世立，又欲漆其城。優旃曰：善，漆城雖於百姓愁費，然佳哉。漆城蕩蕩，寇來不能上，即欲就之，易為漆耳，顧難為蔭室，於是二世笑之，以其故止。

魏文侯時，西門豹為鄴令，鄴三老廷掾常歲賦斂百姓，收取其錢，得數百萬，用其舊無其字，補之二三十萬為河伯娶婦，與祝巫共分其餘錢，人家有好女者，持女逃亡，以故城中益空無舊無以故城中益空無七字，補之人，又困貧。俗曰：不為河伯娶婦，水來漂没，至為河伯娶婦，送女河上，豹往會之。曰：是女不好，煩大巫嫗舊無嫗字，補之入報，更求好女，後日送之，即使吏卒共抱大巫嫗舊無嫗字，補之投之河中，有頃。曰：巫嫗何久也。弟子趣之，復以弟子一人投河中，有頃。曰：弟子何久也。復使投之，凡投三弟子也。豹曰：巫嫗，弟子，女子也。不能白事，煩三老為入白之，復投三老。豹曰：巫嫗三老不來奈何，欲復使掾趣之，皆叩頭破額血流。豹曰：若皆舊無豹曰若皆四字，補之罷歸去，吏民大驚恐，從是已後，不敢言為河伯娶婦，豹發民鑿十二渠，引河水灌田，民煩苦不欲。豹曰：民可與樂成，不可與慮始，今雖患苦，然期令子孫思我，至今皆得水利，民人以給足，故豹為鄴令，澤流後世無絕已時。

子産治鄭，民不能欺，子賤治單父，人不忍欺，西門豹治鄴，人不敢欺，三子之才能誰冣賢哉。辨治者當能别之。魏文帝問羣臣三不欺於君德孰優，大尉鐘繇，司徒華歆。司空王朗對曰：臣以為君任德則臣感義而不忍欺，君任察則臣畏覺而不能欺，君任刑則臣畏罪而不敢欺，任德感義與夫導德齊禮有耻且格等，同歸者也。孔子曰：為政以德，譬如北辰，居其所，而衆星拱之，考以斯言，論以斯義，臣等以為不忍欺不能欺，優劣之縣，在權衡非徙低昂之差，乃鈞銖之覺也。且前志稱仁者安仁，智者利仁，畏罪者强仁，校其仁者，功則無以殊，核其為仁者，則不得不異，安仁者，性善者也。利仁者，力行者也。强仁者，不得已者也。三仁相比，則安者優矣。易稱神而化，使民宜之，若君化然也。然則安仁之化，與夫强仁之化，優劣亦不得不相懸絕也。然則三臣之不欺雖同，所以不欺異，則純以恩義崇不欺，與以威察成不欺，既不得同槪而比量，又不得錯綜而易處。

吳王夫差聞孔子與子貢游於吳，出求觀其形，變服而行，為或人所戲而傷其指，夫差還，發兵索於國中，欲誅或人。子胥諫曰：臣聞昔上帝之少子下游青泠之淵，化為鯉魚，隨流而戲，漁者豫沮射而中之，上訴天帝。天帝曰：汝方游之時，何衣而行。少子曰：我為鯉魚。上帝曰：汝乃白龍也。而變為魚，漁者射汝，是其宜也。又何怨焉。今夫大王弃萬乘之服而從匹夫之禮，而為或人所刑，亦其宜也。於是吳王默然不言。

吳王夫差興兵伐齊，掘為漁溝，通於商，魯之間，北屬之沂，西屬之濟，欲以會晉，恐羣臣之諫也。乃令於邦中曰：寡人伐齊，敢有諫者死，太子友乃風諫以發激吳王之心，以清朝時懷丸挾彈從後園而來，衣洽履濡。吳王怪而問之曰：可為如此也。友曰：游於後園，聞秋蟬之鳴，往而觀之，夫秋蟬登高樹，飲清露，其鳴悲吟，自以為安，不知蟷蜋超枝緣條，申要舉刃纆纆作搏其形也。 夫蟷蜋愈心財進愈心財進作翕心而進，，志在利蟬，不知黄雀徘徊枝葉，欲啄之也。夫黄雀但知伺蟷蜋，不知臣飛丸之集其背也。但臣知虛心念在黄雀，不知阱埳在於前，掩忽陷墜於深井也。王曰：天下之愚，莫過於斯，知貪前之利，不睹其後之患也。對曰：天下之愚，非但直於是也。復有甚者。王曰：豈復有甚於是者乎。友曰：夫魯守文抱德，無欲於鄰國，而齊伐之，齊徒知舉兵伐魯，不知吳悉境內之士，盡府庫之財，暴師千里而攻之也。吳徒知逾境貪敵往伐齊，不知越王將選其死士，出三江之口，入五湖之中，屠滅吳舊無吳字，補之國也。臣竊觀禍之端，天下之危，莫過於斯也。王喟然而嘆，默無所言，遂往伐齊，不用太子之諫，越王勾踐聞吳王北伐，乃帥軍泝江以襲吳，遂入吳國舊無吳字，補之，焚其姑蘇之臺。

