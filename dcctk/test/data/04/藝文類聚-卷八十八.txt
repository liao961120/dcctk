*木部上

*木

花葉附

《春秋元命苞》曰：木之為言觸也。氣動躍也。

《易》曰：巽為木，坎，其於木也為堅多心，艮，其於木也為堅多節，離，其於木也為科上槁。堅多心謂剛中也。山木堅直，故多節也。陰含氣，故曰科，科，空也。為日所乾，故上槁。又曰：地中生木升，君子以積小成高大。

《爾雅》曰：木族生為灌，灌木，叢木也。

《尚書》曰：兗州厥木惟條。長也。楊州厥木惟喬。高也。又曰：三曰木，木曰曲直，曲直作酸。

《禮記》：孟春之月，盛德在木，孟春之月，無伐大樹。妨農故也。

《毛詩》曰：黃鳥于飛，集于灌木。又曰：樛木，后妃逮下也。又曰：南有喬木，不可休息。又曰：伐木丁丁，鳥鳴嚶嚶。

《禮斗威儀》曰：君乘木而王者，其政升平，則草木豐盛。

《春秋孔演圖》曰：麟，木精也。

《六韜》曰：冬冰可折，夏條可結。

《莊子》曰：南伯子綦遊于商之丘，見木焉。有異，結駟千乘，隱將庇其類。子綦曰：此何木也。然必異材，從而視其細枝，則拳曲而不可以為棟，俯而視其木根，不可以為棺槨，舐其葉則舌爛，嗅之則使人狂醒。子綦曰：此果不材之木，以至其大矣。

《慎子》曰：廊廟之材，蓋非一木之枝也。

《尸子》曰：木之精氣為必方。

《孫卿子》曰：玉在山而木潤。

《玄中記》曰：百歲之樹，其汁赤如血，千歲之樹，精為青羊，萬歲之樹，精為青牛。又曰：大樹之山西，則有采華之樹，服之則通萬國之言。博物志曰：員丘土有不死樹，食之乃壽。

《十洲記》曰：聚窟洲，海中申未地，上有大樹，與楓木相似，而花葉香聞數百里，名為反魂樹，於玉釜中煮取，汁如黑𥹋，名之為反生香，香氣聞數百里，死屍在地，聞氣仍活。

《漢書》：晁錯上書曰：夫胡貉之地，積陰之處也。木皮三寸。地寒故也。

《淮南子》曰：凡幹木生鹿木根枝木者生於鹿木，凡見葉落而知歲暮，故葉落而長年悲。長年人忌木黃，善時。

謝承《後漢書》曰：方儲幼喪父，事母終日，負土成墳，種奇樹千株。

《洪範》：五行曰：三曰木。

《聲子》曰：深根固蔕。

《書》曰：木從繩則正。

詩曰：出自幽谷，遷于喬木，荏苒柔木，君子樹之。

《稽命錄》曰：出號施令合民心，作樂制禮得天心，則草木有益於人者長，以養民，王者得禮之制，澤谷中生赤木。又：宗廟生木。又：夫子墳方一里，弟子各以四方奇木來植之。又：萬木細為杪。

傳曰：慈母之恕其子折木，鳥能擇木。

《陰符》曰：火生於木，禍發必剋。

《國語》：伐木不自其本，必有後生，塞水不自其源，必有後流，除禍不自其本，必有後亂。

《人之有孝也》：猶樹之有枝葉，猶庇廕之，況君子乎。

《魏管輅過毋丘儉墓》：林木雖茂，無形可久，碑誄惟美，無復可守，玄武藏頭，蒼龍無足，白虎銜尸，朱雀悲哭，四危以備，法當滅族。

《子路》曰：二親之壽，匆若塵過隙，草木長，霜露不息，使賢者欲養二親，其道不行。

《老子》曰：草木之生也柔脆，其死也枯槁。又曰：合抱之木，生於毫末。

《呂令》曰：夫●蟬者，精在乎明其火，振其樹而已，火不明，雖振何益，明不獨在乎火，在闇，當今之世，闇則甚矣。人主有明其德者，天下之士其歸也。若蟬之走明火矣。又曰：木方盛，終日採之而復生，秋風下霜，一夕而零。

《欲鳥者先樹木》：

《人之有民》：如木之有根，根深則本固。

《文選》：樹木者憂其蠹，根杇則葉危。

《淮南子》曰：直木先伐，甘泉先竭。

《撗海有魚》：抱大樹能語，精名靈陽，午日稱仙人者，老樹也。。

《山海經》曰：少室山上有木，名帝休，黃花黑葉，服之不怒。

《仙序》：王少年入學，家最遠，往來先，流輩怪之，常見如提一木三尺餘，至則柱屋間，流輩知取者，後不見。

禮曰：入山行木，無有斬伐。

《離騷》曰：一夫九首，拔木九千。

《嫋嫋兮秋風》：洞庭波兮木脫。

《罾何為兮木上》：

《搴芙蓉於木末》：

《論語》：朽木不可雕也。

【詩】《魏劉楨詩》曰：昔君錯畦畤，東土有素木，條柯不盈尋，一尺再三曲，隱生寘翳林，控傯自迫速，得託芳蘭苑，列植高山足。

《周庾信詠樹詩》曰：交柯乍百傾，擢本或千尋，楓子留為式，桐孫待作琴，殘核移桃種，空花植棗林，幽居對蒙密，蹊逕轉深沉。

《陳李爽賦得芳樹詩》曰：芳樹千株發，搖蕩三陽時，氣軟來風易，枝繁度鳥遲，春至花如錦，夏近葉成帷，欲寄邊城客，路遠詎能持。

《陳賀循賦得庭中有奇樹詩》曰：三春節物始芳菲，遊絲細草動春暉，香風飄舞花閒度，好鳥和鳴枝上飛，臨池閒竹偏增綠，依階映雪遠如玉，溫室庭前竟不言，鼓吹樓中能作曲，曾聞遠別舊難思，攀折會取贈佳期，長條本自堪為帶，密葉由來好作帷，星稀漢轉月輪明，徘徊夜鵲屢相驚，欲識幽人蘭杜逕，山窗芳桂復叢生。

《梁何遜詠雜花詩》曰：井上發新花，誰言不經染，已如薄紫拂，復以濃紅點，狀錦無裁縫，依霞有舒斂。

《梁蕭子範落花詩》曰：綠葉生半長，繁英早自香，因風亂胡蝶，未落隱鸝黃，飛來入斗帳，吹去上牙床，非是迎冬質，寧可值秋霜。

《梁劉孝威望隔牆花詩》曰：隔牆花半隱，猶見動花枝，當由美人摘，詎止春風吹。

《周庾信詠園花詩》曰：蹔往春園傍，聊過看果行，枝繁類金谷，花雜映河陽，自紅無暇染，真白不須粧，鷰送歸菱井，蜂銜上蜜房，非是金鑪氣，何關柏殿香，裛衣偏定好，應持奉魏王。

《周明帝和王褒詠摘花詩》曰：玉碗承花落，花落碗中芳，酒浮花不沒，花含酒更香。

《陳張正見賦得岸花臨水發詩》曰：奇樹滿春洲，落橤映紅浮，影閒蓮花石，光涵濯錦流，漾色隨桃水，飄香入桂舟，別有仙潭菊，含芳獨向秋。

《梁劉孝威詠翦綵花詩》曰：葉舒非漸大，花發是家開，無論人訝似，蜂見也爭來。

《梁朱超詠翦綵花詩》曰：淺深依樹色，舒卷聽人裁，假令春已度，終住手中開。

《梁鮑泉詠翦綵花詩》曰：花生翦刀裏，從來訝逼真，風動雖難落，蜂飛欲向人，不知今日後，誰能逆作春。

《梁豫章王蕭綜悲落葉詩》曰：悲落葉，聯翩下重疊，重疊落且飛，從橫去不歸，長枝交蔭昔何密，黃鳥關關動相失，夕橤雜凝露，朝花翻亂日，亂春日，起春風，春風春日此時同，一霜兩霜猶可當，五晨六旦颯已黃，乍逐驚風舉，高下任飄颺，悲落葉，落葉何時還，夙昔共根本，無復一相關，各隨灰土去，高枝難重攀。

【賦】《晉劉柔妻王氏春花賦》曰：千葩粲其昭晰兮，百卉蒨而同榮，蘭圃翹以含芳兮，芝薄振而沉馨，翠穎競臻，眾條頻英，或異色同形，或齊芳殊制，自然神香，不可勝計，爛若羅宿之垂光，灼若隋珠之宵列，爽若翡翠之群翔，練若珊瑚之映月，詩人詠以託諷，良喻美而光德，工女准於妙規，飾王后之首則。

《周庾信枯樹賦》曰：殷仲文風流儒雅，海內知名，世異時移，為東陽太守，常忽忽不樂。顧庭槐而歎曰：此樹婆娑，生意盡矣。至白鹿貞松，青牛文梓，根祇盤魄，山崖表裏，桂何事而銷亡，桐何為而半死，昔之三河徙植，九畹移根，開花建始之殿，落實睢陽之園，聲含嶰谷，曲抱雲門，將鶵集鳳，比翼巢鴛，臨風亭而唳鶴，對月峽而吟猿，乃有拳曲擁腫，盤坳反覆，節樹山連，文橫水蹙，匠石驚視，公輸眩目，雕鐫始就，剞劂仍加，重重碎錦，片片真花，若夫松子古度，平仲君遷，森梢百頃，槎枿千年，秦則大夫受職，漢則將軍坐焉。莫不苔埋菌壓，鳥剝蟲穿，低垂於霜露，撼頓於風煙，東海有白木之廟，西河有枯桑之杜，北陸以楊葉為關，南陵以梅根作冶，小山則叢桂留人，扶風則長松繫馬，豈獨城臨細柳之上，塞落桃林之下，若乃山河阻絕，飄零離別，拔本垂淚，傷根流血，火入空心，膏流斷節，木魅●睒，山精妖孽，橫洞口而欹臥，頓山腰而半折，戴癭衝瘤，藏穿抱穴，況復風雲不感，羇旅無歸，既傷搖落，彌嗟變衰，淮南云，木葉落，長年悲，斯之謂矣。乃為歌曰：建章二月火，黃河千里槎，若非金谷滿園樹，即是河陽一縣花。桓大司馬聞而歎曰：昔年移柳，依依漢南，今看搖落，悽愴江潭，樹猶如此，人何以堪。

《晉庾闡浮查賦》曰：有幽巖之巨木，邈結根乎千仞，體洪傭以秀直，枕瑰奇而特俊，冠岑嶺以高栖，獨雍容於喦峻，混全朴於不才，倬凌霄而絕韻，故能䊸餘盤骫，森蕭頹靡，陽飄飆結，華裂水洒，遺美賈於翠璧，蹶懸根於朽壤，曳洪波於海湄，鼓長風而飄蕩，旦馺波而乘飛潦，夕舉浪而赴奔潮，吹雲霧而出洞穴，灌炎石而過沃焦，江河不俄晷，萬里不一朝。

【贊】《晉郭璞甘水聖木贊》曰：醴泉睿木，養齡盡性，增氣之和，祛神之冥，何必生知，然後為聖。又《不死樹贊》曰：萬物暫見，人生如寄，不死之樹，壽蔽天地，請藥西姥，焉得如羿。

【啟】《梁元帝為妾弘夜姝謝東宮賚合心花釵啟》曰：未得投壺，先應含笑，不因鸞鳳，自能歌舞，夜姝昔往陽臺，雖逢四照，曾遊澧浦，慣識九衢，未有仍代爵釵，還勝翠羽，飾以南金，裝茲麗玉，脩靡夫人，本分章華之裏，中山孺子，獨荷春宮之恩，有志當熊，無期投閣。

*松

《毛詩》：徂來山名。之松。又曰：松桶有舄，路寢孔碩。又曰：陟彼景山，松柏丸丸，松柏有挺，旅楹有閑，寢成孔安。

《禮記》曰：其在人也。如松柏之有心也。故貫四時不改柯易葉。

《左傳》曰：晉侯使張骼附躒致楚師，求御於鄭，鄭人卜，宛射犬吉。子太叔戒之曰：大國之人，不可與也。對曰：世無有眾寡，其上一也。太叔曰：不然，培塿塿，小阜也。無松柏。又曰：楚夾敖即位，王子圍為令尹。康王弟也。鄭行人子羽曰：是謂不宜，必代之昌，松柏之下，其草不殖。言楚君弱，令尹強，物不兩盛也。

《論語》曰：歲寒然後知松柏之後凋也。又曰：夏后氏以松。

《禮斗威儀》曰：君乘木而王，則松為常生也。

《穆天子傳》曰：天子升長松之墱。墱阪有長松也。

《尸子》曰：荊有長松文梓。

《呂氏春秋》曰：故百仞之松，本傷於下，而末槁於上。

《列仙傳》曰：仇生赤，當湯時，為木正，常食松脂，自作石室，周武王祠之。又曰：偓佺好食松實，能飛行逮走馬，以松子遺堯，堯不能服，松者，樠松也。

《漢書》曰：賈山言治亂曰：秦東窮燕齊，南極吳楚，江湖之上，瀕海之觀畢至，道廣五十步，三丈而樹，厚築其外，隱以金椎。作壁如甬道，隱，築也。以鐵椎築之。樹以青松，為馳道之麗，至於此也。

焦贛《易林》曰：溫山松柏，鸞鳳以庇。

《漢官儀》曰：秦始皇上封太山，逢疾風暴雨，賴得松樹，因復其道，封為大夫松也。

《聖賢冢墓記》曰：東平思王歸國，思京師，後薨，葬東平，其冢上松柏皆西靡。

張勃《吳錄》曰：丁固夢松樹生其腹上。人謂曰：松字十八公也。後十八年，其為公乎。

《廣州先賢傳》曰：猗頓至孝，母喪，猗獨立墳，歷年乃成，居喪踰制，種松柏成行。

《晉書》曰：山濤遭母喪，歸鄉里，濤雖年老，居喪過禮，手植松柏。

《嵩高山記》曰：嵩岳有大樹松，或百歲千歲，其精變為青牛，或為伏龜，採食其實，得長生。

《抱朴子》曰：天陵偃蓋之松，太谷倒生之松，王羲之遊四郡記曰：永寧縣界海中，有松門，西岸及嶼上皆生松，故名松門。

周景式《廬山記》曰：石門北巖，即松林也。南臨石門澗，澗中仰視之，離離如駢麈尾，號麈尾松。

《玄中記》曰：松脂淪入地中，千歲為伏苓。

《神境記》曰：滎陽郡南有石室，室後有孤松千丈，常有雙鶴，晨必接翮，夕輒偶影。傳曰：昔有夫婦二人，俱隱此室，年既數百，化成雙鶴。

《夢書》曰：松為人君，夢見松者，見人君也。

《毛詩》曰：南有喬松，隰有遊龍。又：蔦與女蘿，施于松柏。又：檜楫松舟。

《離騷》曰：山中人兮芳杜若，飲泉石兮蔭松柏。又曰：嘉樹生朝陽，凝霜封其條。嘉樹，松柏也。

《先聖本紀》曰：許由欲觀帝意。曰：帝坐華堂，面雙闕，君之榮，顧亦得矣。余坐華堂，森然有松生於戶，雲生於牖，雖面雙闕，異乎鸞之榮崑崙，余安知其所以取榮哉。帝美由，師之。

《玉策云》：千載松柏樹，枝葉上杪不長，望如偃蓋，其中有物，如青牛剃佗青人，服皆萬歲。

《謝混與從子靈運齊名》：時人謂混風韻為高日望葵，蕭如寒風振松，康樂凜凜如霜臺籠日。

《孫興公前種一株松》：枝高勢遠。鄰居曰：松樹非不楚楚可憐，但恐無棟梁用耳，楓柳雖合抱，亦何所施。

《張湛好於齋前種松柏》：時人曰：張湛屋下陳屍。

《符堅平鄴》：糧竭，馬無草，削松木而食之。

《魏志》：孫權自將軍至合肥新城，魏使滿寵赴之，募壯士數十，日折松為炬，從上風放火燒，賊退。

《國語》曰：松柏之地，其土不肥。

《泰山記》：岱宗小天門，有秦時五大夫松在。

《史記》：松柏為百木長也。而守宮闕。

《本草經》曰：松脂一名松肪，渴中，久服輕身延年。

《周太似夢周梓化為松》：。

《莊子》曰：天寒既至，霜雪既降，吾是知松柏之茂。

《漢武內傳》：藥有松柏之膏，服之可延年。

《青陵上松》：亭亭南山柏，光寒冬夏茂，根蔕無凋落。

《尚書》：岱畎絲枲鉛松怪石。

【詩】《魏劉公幹詩》曰：亭亭山上松，瑟瑟谷中風，風聲一何盛，松枝一何勁，風霜正慘悽，終歲恆端正，豈不羅霜雪，松柏有本性。

《晉傅玄詩》曰：飛蓬隨飄起，芳草摧山澤，世有千年松，人生詎能百。

《晉許詢詩》曰：青松凝素髓，秋菊落芳英。

《晉袁宏詩》曰：森森千丈松，磊砢非一節，雖無榱桷麗，較為梁棟桀。

《晉張華詩》曰：松生壟阪上，百尺下無枝，東南望河尾，西北隱崑崖，網風振山籟，朋鳥夜驚離，悲涼貫年節，蔥翠恆若斯，安得草木心，不怨寒暑移。

《晉王凝之妻謝氏擬嵇中散詩》曰：遙望山上松，隆冬不能彫，願想遊下憩，瞻彼萬仞條，騰躍未能升，頓足俟王喬，時哉不我與，大運所飄颻。

《梁范雲詠寒松詩》曰：脩條拂層漢，密葉帳天潯，凌風知勁節，負霜見直心。

【賦】《齊王儉和竟陵王高松賦》曰：山有喬松，峻極青蔥，既抽榮於岱嶽，亦擢穎於荊峰，若乃朔窮干紀，歲亦暮止，隆冰峨峨，飛雪千里，嗟萬有之必衰，獨貞華之無已，積皓霰而爭光，延微飆而響起。

《齊謝朓高松賦》曰：若夫脩幹垂蔭，喬柯飛穎，望肅肅而既閑，即微微而方靜，懷風音而送聲，當月路而留影，乃阡眠於廣隰，亦迢遞於孤嶺，青春爰謝，靈物含明，江皋綠草，曖然已平，凌翠山而如翦，施懸蘿而共輕，至於星迴窮紀，沙鴈相飛，同雲泱其無色，陽光沉而滅暉，豈雕貞於寒暮，不受令於霜威。

《梁沈約高松賦》曰：鬱彼高松，栖根得地，託北園於上邸，依平臺而養翠，若夫蟠株聳幹之懿，含星漏月之奇，經千霜而得拱，仰百仞而方枝，朝吐輕煙薄霧，夜宿迷鳥羈雌，露雖滋而不潤，風未動而先知，既梢雲於清漢，亦倒景於華池，輕陰蒙密，喬柯布護，葉斷禽蹤，枝通猿路，聽騷騷於既曉，望隱隱於將暮，曖平湖而漾青綠，拂增綺而籠丹素，於時風急壟首，寒浮塞天，流蓬不息，明月孤懸，檀欒之竹可詠，鄹枚之客存焉。清都之念方遠，姑射之想悠然，擢柔情於蕙圃，涌寶思於珠泉，豈徒為善之小樂，離繳之短篇，若此而已乎。

【贊】《宋謝惠連松贊》曰：松惟靈木，擬心雲端，跡絕玉除，刑寄青巒，子欲我知，求之歲寒。

《戴逵松竹贊》曰：猗嶼松竹，獨蔚山皋，肅肅脩竿，森森長條。

*柏

《山海經》曰：白於之山，其上多柏，土山多柏。又曰：三株樹生赤水，其為樹如柏，葉皆為珠。

《尚書》曰：荊州貢杶幹栝柏。

《毛詩》曰：新甫之柏。新甫山名。

《漢武故事》曰：柏梁臺高二十丈，悉以柏，香聞數十里。列士傳曰：延陵季子，解寶劍帶徐君墓柏樹。

《列仙傳》曰：赤松子好食柏實，齒落更生。

《三輔黃圖》曰：漢文帝霸陵，不起山陵，稠種柏。

《東觀漢記》曰：李恂，遭父母喪六年，躬自負土樹柏，常住冢下。

謝承《後漢書》：陳留虞延，為郡督郵，光武巡狩，至外黃，問延園陵柏樹株數，延悉曉之，由是見知。

王隱《晉書》：王褒痛父不以命終，絕世不仕，立屋墓側，旦夕常至墓前朝拜，輒悲號斷絕，墓前一柏樹，褒常所攀，涕泣所著，樹色與凡樹不同。

《晉宮閣名》曰：華林園柏二株。

《泰山記》曰：山南有太山廟，種柏樹千株，大者十五六圍，長老傳云，漢武所種。

《從征記》曰：泰山廟中柏，皆二十餘圍，俠兩階，赤眉嘗斫一樹，見血而止，今斧瘡猶在。

《陳留耆舊傳》曰：李充喪父，父冢側有夜盜斫充柏樹者，充手刃之。

《述征記》曰：柏谷，谷名也。漢武帝微行所至，長傲賓於柏谷者也。谷中無迴車地，夾以高原，柏林蔭藹，窮日幽暗，殆弗睹陽景。

《毛詩》：邶柏舟，衛頃公之詩也。又：鄘柏舟，共姜自誓也。

《文選》：青青陵上柏。

《松柏轉蕭瑟》：瞻彼陵上柏。

《麝食柏而香》：

漢，朱博為御史大夫，府中列柏，有野烏數千棲其上。

《竇武上表》曰：今茲大寒，過節城旁，以柏為傷絕。

《後漢方儲》：字聖明，遭母憂，負土成墳，松柏數十株，鸞烏棲其上，白兔遊其下。

《晉書》曰：庾蹇，字升褒，或有斬其父墓柏者，莫知其誰，乃召鄰人，于墓自責，叩頭涕泣，謝祖禰，自後人莫之犯。

《郭璞以王丞相為卦》：云有震厄，公命駕西步數里，得一柏樹，截如公長，置常寑臥處，果震柏粉碎。

《宋書》：魯郡孔子舊廟，有柏樹二十四株，歷漢晉，其大連抱，土人崇敬之，莫犯也。

《孫卿子》：柏經冬而不凋，蒙霜不變，可謂得其真也。

《抱朴子》曰：大國倒生之柏，皆為天齊其長，地等其久。

《三輔舊事》曰：漢諸陵皆屬太常，有人盜者棄市。

《文選》曰：寒露拂陵苕，女蘿辭松柏。

《松柏隆冬瘁》：然後知歲寒。

《廣雅》：一名汁柏。

《國語》：高山峻原，不生草木，松柏之地，其土不肥。

《齊書》曰：王儉，字仲寶。司徒袁粲歎曰：宰相之門也。栝柏豫章，雖小，已有棟梁之器。

《列仙傳》：須子食柏實，齒落更生。

《柏臺》：御史臺也。

《禮如松柏之有心》：

【歌】《古歌》曰：平陵東，松柏桐，不知何人劫義公。

《古豔歌》曰：南山石嵬嵬，松柏何離離，上枝拂青雲，中心十數圍，洛陽發中梁，松樹竊自悲，斧鋸截是松，松樹東西摧，持作四輪車，載至洛陽宮，觀者莫不歎，問是何山材，誰能刻鏤此，公輸與魯班，被之用丹漆，薰用蘇合香，本自南山松，今為宮殿梁。又歌曰：行行隨道，經歷山陂，馬啖柏葉，人啖柏脂，不可常飽，聊可遏飢。

【賦】《晉左九嬪松柏賦》曰：何奇樹之英蔚，託峻岳之嵯峨，被玄澗之逶迤，帶綠水之素波，布秀葉之蔥蒨，列疏實之離離，馥幽藹而永馨，紛翕習以披離，赤松遊其下而得道，文賓餐其實而長生，詩人歌其榮蔚，齊南山以永寧。

*槐

《春秋說》曰：槐木者，虛星之精。

《爾雅》曰：守宮槐葉，晝聶宵炕。

《周官》：面三槐，三公位焉。槐之言懷也。

《春秋元命包》曰：樹槐，聽訟其下。

《左傳》曰：趙宣子驟諫，公患之，使鉏麑賊之，晨往，寑門闢矣。盛服將朝，尚早，坐而假寐。麑退而歎曰：不忘恭敬，民之主也。賊民之主不忠，棄君之命不信，有一於此，不如死也。觸槐而死。

《太公金匱》曰：武王問太公曰：天下神來甚眾，恐有試者，何以待之。太公曰：請樹槐於王門內，有益者入，無益者距之。

《晏子春秋》曰：齊景公有所愛槐，使人守之。令曰：犯槐者刑，傷槐者死，有醉而傷槐者，且加刑焉。

《莊子》曰：槐之生也。入季春五日而兔目，十日而鼠耳。

《三輔黃圖》曰：元始四年，起明堂辟雍，為博士舍三十區，為會市，但列槐樹數百行，諸生朔望會此市，各持其郡所出物及經書，相與買賣，雍雍揖讓，論議樹下，侃侃誾誾。

《槐大葉而黑》：江東有樹，與此相返，名合昏槐。

《管子》：立沃土，其木宜槐。

沈約《宋書》：孔子夜夢三槐之間，豐沛之祁，有赤煙氣，驅車對楚西北觀之，見芻兒敵鹿，傷其左足，薪而覆之。

《秦符堅時》：關隴人歌曰：長安大街，兩邊樹槐，下走朱輪，上有鸞栖。

《淮南子》曰：老槐生久，血為燐。

《槐市學也》：以青槐。

《燧人秋取槐檀之火》：

《天所覆》：地所載，六合所包，陰陽所煦，雨露所扶，此皆於父母所關於一利也。父天母地，故槐榆與橘柚合五兒為兄弟，有苗與三危通而一家。

《老槐生火人不怪》：

《隋高穎》：字昭玄，一名敏，領新都大監，每坐槐棠樹下以聽事，至不依行列，有司伐之，上特令勿去，以示後人。

《祖士雄廬側》：其庭前有槐樹，先榮茂，及雄居喪，亦枯死，服闋還茂，高祖嘉之，名其里為累德里。

《晉大司馬府》：有老槐樹。殷仲堪對而歎曰：此樹婆娑，生意盡矣。。

《魏陳王曹植魏德論》曰：武帝執政日，白雀集於庭槐。

《魏都賦》曰：槐以蔭途。

《晉摯虞連理頌》曰：東宮正德之內，承華之外，槐樹二枝，連理而生，二幹一心，以蕃本根。

《庾信枯槐賦》：開花建始之殿，結實睢陽之園。

【賦】《晉傅選槐賦》曰：華葉扶疏，參林蕭蔱，松蘿寄生，綿連摽末，延袤千畝，蓊鬱晻藹。

《魏文帝槐賦》曰：文昌殿中槐樹，盛暑之時，余數遊其下，美而賦之，王粲直登賢門小閣外，亦有槐樹，乃就使賦焉。有大邦之美樹，惟令質之可佳，託靈根于豐壤，被日月之光華，周長廊而開趾，夾通門而駢羅，承文昌之邃宇，望迎風之曲阿，脩幹紛其漼錯，綠葉萋而重陰，上幽藹而雲覆，下莖立而擢心，伊暮春之既替，即首夏之初期，鴻鴈遊而送節，凱風翔而迎時，天清和而溫潤，氣恬淡以安治，違隆暑而適體，誰謂此之不怡。

《魏陳王曹植賦》曰：治馮文昌之華殿，森列峙乎端門，觀朱榱以振條，據文陛而結根，楊沉陰以博覆，似明后之垂恩，在季春以初茂，踐朱夏而乃繁，覆陽精之炎景，散流耀以增鮮。

《魏王粲槐樹賦》曰：惟中唐之奇樹，稟天然之淑姿，超疇畝而登殖，作階庭之華暉，形禕禕以暢條，色采采而鮮明，豐茂葉之幽藹，履中夏而敷榮，既立本於殿省，植根柢其弘深，鳥取栖而投翼，人望庇而披衿。

《晉摯虞槐賦》曰：覽坤元之產殖，莫茲槐之為貴，爰表庭而樹門，膺論道而正位，爾乃觀其誕狀，察其攸居，豐融湛䨴，蓊鬱扶疏，上拂華宇，下臨脩渠，湊以夷逕，帶以通衢，鼓柯命風，振葉致涼，開明過於八闥兮，重陰踰乎九房。

《晉庾儵大槐賦》曰：余去許都，將歸洛京，舍于嵩岳之下，而植斯樹焉。遂作大槐之賦曰：有殊世之奇樹，生中岳之重阿，承蒼昊之純氣，吸后土之柔嘉，若夫赤松王喬馮夷之倫，逍遙茂蔭，濯纓其濱，望輕霞而增舉，垂高暢之清塵，若其含真抱朴，曠世所希，降夏后之卑室，作唐虞之茅茨，潔昭儉以驕奢，成三王之懿資，故能著英聲于來世，超群侶而垂暉，仰瞻重幹，俯察其陰，逸葉橫被，流枝蕭森，下覆靈沼，上蔽高岑，孫鵠徘徊，寡雀悲吟，清風時至，惻愴傷心，將騁軌以輕邁，安久留而涕淫。

*桑

《爾雅》曰：女桑桋桑。桋音荑，長條者為女桑，檿桑山桑。

《山海經》曰：宣山上有桑，大五十尺，其枝四衢。支交四出。葉大尺，赤理青華，名之曰帝女之桑。又曰：陽谷上有扶桑，十日所浴。

《毛詩》曰：蠶月條桑。條桑，被落枝，采其葉。又曰：猗彼女桑。少枝長條不落，束而采之。又曰：肅肅鳵行，集于包桑。

《禮記儀注》曰：后妃齋戒，將夫人世婦出採桑。

《左傳》曰：晉公子重耳出奔，及齊，齊桓公妻之，將行，舅犯等謀於桑下，蠶妾在上聞之，以告姜氏，姜氏殺之。姜氏，重耳妻也。謂公子曰：子有四方之志，其聞之者，吾殺之矣。又曰：趙宣子田於首山，舍於翳桑，見靈輒餓。曰：不食三日矣。為之簞食與肉，寘諸櫜以與之，既而與為公介。介，田（太平御覽九百五十五作甲，）士也。倒戟以禦公徒而免之，問何故。曰：翳桑之餓人也。

《春秋孔演圖》曰：孔子母徵在，遊大冢之陂，睡，夢黑帝使請與已交。語曰：女乳必於空桑之中，覺則若感，生丘於空桑之中。乳，生也。穆天子傳曰：甲寅，天子作居范宮。離宮別名。以觀桑者，乃飲于桑中。桑林之中。天子命桑虞出桑者，用禁暴民。虞，主桑者也。不得令民暴犯桑。

《列子》曰：晉文公會欲伐衛，公子鉏仰而笑，公問何笑。曰：臣之鄰人，有送其妻適私家者，道見桑婦，悅而與言，然顧視其妻，亦有招之者矣。臣竊笑此，公悟其言，乃止，引師還，未至而有伐其北鄙者。

《離騷》曰：路室女之方桑。路室，客舍也。孔子遇之以自待。以其貞信自待。

《呂氏春秋》曰：伊尹之母，居伊水之上，孕。夢有神告之曰：臼出水而東走，無顧，明日視臼出水，告其鄰，東走，顧其邑盡為水，身因化為桑，有侁氏採桑，得嬰兒空桑之中，獻之於君，君令乳之，命曰伊尹。

《史記》曰：吳公子光伐楚，拔居巢鍾離，初楚邊邑卑氏之處女，與吳邊邑之女爭桑，二女家相怒，喧兩國邊邑，邊邑長聞之怒，而攻滅吳之邊邑，吳王怒，故遂伐楚兩都。又。貨殖傳曰：齊魯千畝桑，其人與千戶侯等。

《典術》曰：桑木者，箕星之精神，木蟲食葉為文章，人食之，老翁為小童。

《列女傳》：齊宿瘤女者，初閔王遊東郭，百姓盡觀，宿瘤女採桑如故，王怪，召問之。對曰：妾受父母教採桑，不受教觀大王。王曰：此奇女也。娉迎之。又曰：陳辨女者，陳國採桑之女也。晉大夫解君甫使於宋，道過陳，過採桑之女。止而戲之曰：女為我歌，吾將舍女。女乃歌曰：墓門有棘，斧以斫之，夫也不良，國人知之。

《東觀漢記》曰：蔡君仲，汝南人，至孝，王莽亂，人相食，君仲取桑椹，赤黑異器，賊問所以，云黑與母，赤自食，賊義之，遺鹽二斗。

謝承《後漢書》曰：張堪為漁陽太守，勸民耕種。百姓歌曰：桑無附枝，麥穗兩歧，張君為政，樂不可支。

《蜀志》曰：先主舍東南角籬上，有桑樹生，高五丈餘，遙望憧憧，如小車蓋，往來者皆怪此樹非凡，或謂當出貴人，先主少時，與宗中諸兒，於樹下戲，言吾必當乘此羽葆車蓋。

《益部耆舊傳》曰：何祗，夢桑生井中。趙直占曰：桑非井中之物，桑字四十八，君壽恐不過此，祗年四十八而卒。

《搜神記》曰：舊說有人遠征，家有一女，馬一疋，女思父。乃戲馬曰：爾能為我迎得父，吾將嫁汝，馬乃頓韁而去，迎得父來，後馬見女輒怒，父問之，女具以告，父乃殺馬，曝皮於庭。女之皮所曰：爾馬也。而欲人為婦，自取屠剝何如，言未竟，蹶然忽起，卷女而行，父失女後，於大桑樹枝閒，得女及皮，盡化為蠶，績樹上，其蠒厚大異常，鄰婦取養之，其收亦倍，今世謂蠶為女兒，古之遺語也。

《易》曰：繫于苞桑。

《尚書禹貢》曰：厥貢檿絲。毛詩曰：桑之落矣。其黃而隕。又曰：無折我桑。

《禮記》：古者天子諸侯，必有公桑蠶室，近川而為之。春秋元命苞曰：姜嫄遊閟宮，其地扶桑，履大人跡，生稷。

《陳留申屠蟠》：恥郡無義士，遂閉門養志，蓬戶萊室，依大桑樹，以為棟梁。又曰：汝南尹昆，為汝陰縣功曹，令新到官。問曰：園中有桑，以食蠶，何如。昆曰：非初至所務。

《崔晃三十國春秋》：後燕錄曰：初晃之遷于龍城，植松為社主，及秦滅燕，大風吹拔，後數年，度社處，忽有桑二根生焉。先是遼川無桑，及廆通于晉，求種江南，平州之桑，息由晃來。

《晉令》曰：丞尉以官舍有桑果，皆給之，其無桑及不滿三百株，皆使吏卒隨閒，於官舍種桑，滿三百株。

《山海經》曰：東北海外，赤水在圓丘南，有三桑，無枝，皆高百仞。

《神異經》曰：東方有樹焉。高八十丈，敷張自輔，葉長一丈，廣六尺，名曰扶桑，有椹焉。長三尺五寸。

《述異記》曰：桓仲為江州刺史，遣人周行廬山，冀睹靈異，既陟崇巘，有一湖，生桑樹，有敗艑赤鱗魚，使者渴極，欲往飲水，赤鱗張鰭向之，使者不敢飲。

《列女傳》：秋胡子納妻五日而婦採桑，自投河死。事具金部。

《十洲記》曰：扶桑在碧海中，上有天帝宮，東王所治，有椹樹，長數千丈，二千圍，同根更相依倚，故曰扶桑，仙人食根，體作紫色，其樹雖大，椹如中夏桑也。九千歲一生實，味甘香。

《括地圖》曰：化民食桑，二十七年，化而身裏，九年生翼，十年而死。

《孟子》曰：五畝之宅，樹之以桑。

禮曰：鳴鳩拂羽，戴勝降桑。

《氾勝之書》曰：五種桑，因取椹著水中濯洗，取子陰乾之，治肥田十畝荒久不耕者，先好耕治之，黍椹子各三升，合種之，黍桑俱生，鉏之，桑令疏條適，黍熟穫之，放火燒之，當逆風起火，桑至春生，一畝食三簿蠶。

《本草經》曰：桑根旁行出土上者，名伏蛇，治心痛。

《伊陟相太戊》：亳有祥桑穀，共生於朝。。

詩曰：桑之未落，其葉沃若，春日載陽，爰求柔桑。

《交交黃鳥》：止于桑。

《星言夙駕》：稅于桑田。

《烝在桑野》：禮曰：季春之月，命野虞，無伐桑柘。

《桑弧蓬矢》：

《衡山多桑》：

《山海經》：定山帝女之桑，湯谷有扶桑，十日所沐浴。

《穆天子傳》曰：居范宮，以觀桑。

《賈后廢愍懷太子》：時桑生於西廂，長數日枯，十二月，后生太子。

《枯桑知天風》：。

《齊太祖宅在武進》：宅南有桑樹，擢本三丈，橫出四枝如車蓋，上年數歲，遊於下。從兄敬宗謂曰：此樹為汝生也。。

【詩】《後漢宋子侯董嬌饒詩》曰：洛陽城東路，桃李生路旁，花花自相對，葉葉自相當，春風東北起，花葉正低昂，不知誰家子，提籠行採桑，纖手折其枝，花落何飄颺，請謝彼姝子，何為見損傷，高秋八九月，白露變為霜，終年會飄墮，安得久馨香，秋時自零落，春月復芬芳，何如盛年去，歡如永相忘，吾欲竟此曲，此曲愁人腸，歸來酌美酒，挾琴上高堂。

《魏陳王曹植豔歌》曰：出自薊北門，遙望湖池桑，枝枝自相植，葉葉自相當。

《梁簡文帝採桑詩》曰：春色映空來，先發院邊梅，細萍重疊長，新花歷亂開，連珂往淇上，接幰至叢臺，叢臺可憐妾，當窗望飛蝶，忌趺行衫領，熨斗成褫襵，寄語採桑伴，訝今春日短，枝高攀不及，葉細籠難滿。

《梁吳筠採桑詩》曰：賤妾思不堪，採桑渭城南，帶減連枝繡，髮亂鳳皇篸，花舞依長薄，蛾飛愛綠潭，無由報君信，流涕向春蠶。又《陌上桑詩》曰：嫋嫋陌上桑，蔭陌復垂塘，長條映白日，細葉隱鸝黃，蠶飢妾復思，拭淚且提筐。

《梁劉邈萬山見採桑人詩》曰：倡女不勝愁，結束下青樓，逐伴西蠶路，相攜南陌頭，葉盡時移樹，枝高乍易鉤，絲繩挂且脫，金籠寫復收，蠶飢日已暝，詎為使君留。

《梁王臺卿詠陌上桑詩》曰：令月開和景，處處動春心，桂筐須葉滿，息惓重枝陰。

《陳徐伯陽賦得日出東南隅詩》曰：朱城壁日啟朱扉，青樓含照本暉暉，遠映陌上春桑葉，斜入秦家緗綺衣，羅敷粧粉能佳麗，鏡前新梳倭墮髻，圓籠裊裊挂青絲，鐵鉤冉冉勝丹桂，蠶飢日晚蹔生愁，忽逢使君南陌頭，五馬停珂遣借問，雙臉含嬌特好羞，妾婿府中輕小吏，即今來往專城裏，欲識東方千騎歸，藹藹日暮紅塵起。

【賦】《魏繁欽桑賦》曰：上似華蓋，紫極比形，下象鳳●，萬桷一楹，叢枝互出，乃錯乃并，曄曄隆暑，涼風自生，微條纖繞，隨風浮沉，陽蜩鳴其南枝，寒蟬噪其北陰，秋氣忽其將來，咸感節而悲吟，玩庇蔭之厚惠，情眷眷而愛深。

《晉陸機桑賦》曰：皇太子便坐，蓋本將軍直廬也。初世祖武皇帝為中壘將軍，植桑一株，世更二代，年漸三紀，扶疏豐衍，抑有瑰異焉。夫何佳樹之洪麗，超託居乎紫庭，羅萬根以下洞，矯千條而上征，豈民黎之能植，乃世武之所營，故其形瑰族類，體豔眾木，黃中爽理，滋榮煩縟，綠葉興而盈尺，崇條蔓而曾尋，希太極以延峙，映承明而廣臨，華飛鴞之流響，想鳴鳥之遺音，惟歷數之有紀，恆依物以表德，豈神明之所相，將我皇之先識，跨百世而勿翦，超長年以永植。

《晉潘尼桑樹賦》曰：從明儲以省膳，憩便房以偃息，觀茲樹之特瑋，感先皇之攸植，蔚蕭森以四射，邈洪傭而端直，爾乃徘徊周覽，俯仰逍遙，俛睨靈根，上眺脩條，洞芳泉於九壤，含溢露於清霄，倚增城之飛觀，拂綺窗之疏寮，下迢遞以極望，上扶疏而參差，匪眾鳥之攸萃，相皇鸞之羽儀，理有微而至顯，道有隱而應期，豈皇晉之貞瑞，兆先見而啟茲，起尋抱於纖毫，崇萬匱於始基。

《晉傅咸桑樹賦》曰：世祖昔為中壘將軍，於直廬種桑一株，迄今三十餘年，其茂盛不衰，皇太子入朝，以此廬為便坐，伊茲樹之僥倖，蒙生生之渥惠，降皇躬以斯植，遂弘茂於聖世，厥茂伊何，其大連尋，脩柯遠揚，洪條梢槮，布簟枝之沃若，播密葉以垂陰，蔭華宇而作涼，清隆暑之難任，以厥樹之巨偉，登九日於朝陽，且積小以高大，生合抱於毫芒，猶帝道之將升，亦累德以彌光，湯躬禱於斯林，用獲雨而興商，惟皇晉之基命，爰於斯而發祥，從皇儲於斯館，物無改於平生，心惻切以興思，思有感於聖明，步旁遑以周覽，庶髣彿於儀形。

【贊】《晉郭璞帝女桑贊》曰：爰有洪桑，生濱淪潭，厥圍五丈，枝相交參，園客是採，帝女所蠶。

*榆

《爾雅》曰：藲荎。詩云，山有樞，今之刺榆也。無姑，其實夷。姑榆也。生山中，葉圓厚，剝取皮，合漬之，味辛香，所謂無夷是也。

《說文》曰：榆，白枌也。榆有刺莢，為蕪荑。

《毛詩》曰：山有樞，隰有榆。

《周官》：司烜氏，四時變國火。春取榆柳（原訛所，據馮校本改，）之火。

《禮記》：內則曰：槿荁枌榆兔藁滫髓以滑之。

《春秋元命苞》曰：三月榆莢落。

《管子》曰：五沃之土，其榆條長。

《史記》：天官書曰：凡望雲氣，平望在桑榆上，餘二千里。

《莊子》曰：鵲上高城之垝，而巢於高榆之顛，城壞巢折，凌風而起，故君子之居世也。得時則義行，失時則鵲起。

《韓詩外傳》曰：楚莊王將伐晉，敢諫者死。孫叔敖進諫王曰：臣園中有榆，榆上有蟬，蟬方奮翼悲鳴，飲清露，不知螗蜋之在後也。

《漢書》：郊祀志云，高祖禱豐枌榆社。在豐東北十五里也。又。天文志曰：成帝河平元年，旱，傷麥，民食榆皮。又。循吏傳曰：龔遂為渤海太守，勸民務農桑，令種榆，一口一樹。

桓譚《新論》曰：劉子駿信方士虛言，為神仙可學，余見其庭下有大榆樹，久老剝折。指謂曰：彼樹無情，然猶朽蠹，人雖欲愛養，何能使之不衰。

崔寔《四民月令》曰：榆莢成者，收乾以為旨蓄，色變白，將落，收為醬，隨節早晚，勿失其適。魏志曰：鄭渾為魏郡太守，課百姓乏材木，乃課種榆為籬。

嵇康《養生論》曰：豆令人重，榆令人眠，愚智所知也。

《博物志》曰：食枌榆則眠不欲覺。

《晉宮闕名》曰：華林園榆十九株。

《雜五行書》曰：舍北種榆九株，蠶大得。

《毛詩義疏》曰：駮駮馬，梓榆，駮犖，遙視似駮馬。

《趙書》曰：從幽州大道呼沱河，造浮橋，植行榆五十里，署行宮。

《廣志》曰：有姑榆，有郎榆，郎榆無莢，村人任車用，至善，蠶者，出渤海東光，以供官。

《石虎鄴中記》曰：襄國鄴路，千里之中，夾道種榆，盛暑之月，人行其下。

《幽明錄》曰：虎晚家有皂莢樹，有神，隔路有大榆樹。古傳曰：是雌雄，晚被斫，此樹枯死。

《范子計然》曰：蕪荑出地赤心者善。

《淮南子萬畢術》曰：八月榆檽，令人不飢。

《氾勝之書》曰：種木無期，因地為時，三月榆莢雨時，高地強土可種木。

《風俗通》曰：桑車榆轂聞聲之。

《夢書》曰：榆為人君，德至仁也。夢採榆葉，受賜恩也。夢居樹上，得貴官也。

【詩】《古詩》曰：天上何所有，歷歷種白榆。

【書】《魏應璩與龐惠恭書》曰：頻見所上利民之術，植濟南之榆，栽漢中之漆。

*桐

《爾雅》曰：榮，桐木。梧桐也。

《尚書》曰：嶧陽孤桐。

禮曰：季春之月，桐始華。

《毛詩》曰：梧桐生矣。于彼朝陽。又曰：椅桐梓漆，爰伐琴瑟。

《詩義疏》曰：有青桐赤桐白桐，白桐宜琴瑟，今雲南●●人，績以為布。

《周書》曰：清明之日，桐始華，不始華，歲大寒。

《禮斗威儀》曰：君乘火而王，其政平，梧桐為常生。

《莊子》曰：外乎子之神，勞乎子之精，倚樹而吟，據梧而暝。又曰：鴛鶵發南海，而飛到北海，非梧桐不止，非竹實不食。

《呂氏春秋》曰：成王與唐叔虞燕居，援梧葉以翦珪。以告曰：以此封汝，虞喜，以告周公，周公請封虞。王曰：余與虞戲。周公曰：臣聞之，天子無戲言，於是遂封叔虞於晉。

《鄒山記》曰：鄒山古之嶧陽，魯穆公改為鄒，今鄒山嶧陽，猶多桐樹。

《齊地記》曰：城北十五里，有桐臺，即梧宮。

《異苑》曰：晉武帝世，吳郡臨平岸出一石，打之無聲，以問張華，華云，取蜀中桐材，刻作魚形，扣之則鳴矣。於是如言，音聞數里。又：句章吳平，州門前忽生一株青桐樹，上有謠歌之聲，平惡而斫殺，平隨軍北虜，首尾三載，死桐欻自還立於故根上，聞聲樹巔。空中歌曰：死樹今更青，吳平尋當歸，適聞殺此樹，已復有光輝，平尋歸，如鬼謠。

《祖后怪》曰：騫保坐檀近塢，上北樓宿，暮鼓二中，有人著黃練單衣，白恰，得人持炬火上樓，保懼，藏壁中，須臾，有二婢上帳，使迎一女子上，與白恰人入帳宿，未明，白恰輒先去，保因入帳中，問侍女子，向去者誰。答曰：桐郎，道東廟樹是，至暮二中，桐郎復來，保乃斫取之，縛著樓柱，明日視之，形如人，長三尺餘，檻送詣丞相，渡江未半，風浪起，桐郎得投入水，風波乃息。

《秦記》曰：初長安謠云，鳳皇止阿房，符堅遂於阿房城植桐數萬株，以至慕容沖入阿房而居，沖小字鳳皇。

《廣志》曰：梧桐有白者，異國有白木，其葉有白毳，取其毳淹清湑，績織以為布也。

《遜山》曰：吹臺有高桐，皆百圍，嶧陽孤桐，方此為劣。

王孚《安成記》曰：府君諱保，如今樹梧于苞兩邊，柯葉菴藹，炎暑為之清涼，百姓列宅其間。

《管子》曰：五沃之土，其木宜桐。

《莊子》曰：空門未風，桐乳致巢。司馬彪注曰：門戶空，風葉而生其葉自箕曰投之也。桐子似乳，著鳥之巢，○御覽作門戶空，風喜投之，桐子似乳，著葉而生，鳥喜巢之，此有訛倒。

《淮南子》曰：智有所不足，故桐不可與為弓。

《淮南萬畢術》曰：桐木成雲。取十石甕滿中三四日氣水置桐蓋之，三日如雲形，○太平御覽九百五十六作取十石瓦甖，滿中水，置桐蓋之，三四日氣如雲作，此有訛倒。

董仲舒《請雨書》曰：秋以桐魚九枚。

《遁甲》：梧桐不生則九州異。

《王逸子》曰：木有狀桑梧桐松柏，皆受氣淳矣。異於群類者。

《新論》曰：神農皇帝，削桐為琴。

《崔琦七蠲云》：爰有梧桐，玄子玄谿，傳根朽壤，託險生危。

枚乘《七發》曰：龍門之桐，百尺無枝，其中鬱結●菌，扶疏以分離，其根半死半生，冬則風漂霰雪飛。

張協《七命》曰：寒山桐，出自大冥，含黃鍾以吐幹，據蒼岑以孤生。

《孟子》曰：今有場師，舍其梧檟，養其楫棗，則為賤場師矣。棄大取小。

《蘇子》曰：夫人生一世，若曉露之託桐葉耳，其興幾何。

《古今注》：昭帝丹鳳三年，馮翊人獻桐枝，長六尺，九枚，三葉也。

【詩】《魏明帝詩》曰：雙桐生空井，枝葉自相加，通泉浸其根，玄雨潤其柯。

《晉司馬彪與山巨原詩》曰：苕苕椅桐樹，寄生於南岳，上陵青雲霓，下臨千仞谷，處身孤且危，於何託余足，昔也植朝陽，傾枝俟鸞鷟，今者絕世用，倥傯見迫束，班匠不我顧，牙曠不我錄，焉得成琴瑟，何由揚妙曲，卞和潛幽巖，誰能證奇璞，冀望神龍來，揚光已見燭。

《宋伏系之詠椅桐詩》曰：亭亭椅桐，鬱茲庭圃，翠條疏風，綠柯蔭宇。

《宋鮑昭山行見孤桐詩》曰：桐生叢谷裏，根孤地寒陰，未霜葉已肅，不風條自吟，不願見彫斲，為君堂上琴。

《齊謝朓遊東堂詠桐詩》曰：孤桐北窗外，高枝百丈餘，枝生既婀娜，葉落更扶疏，無華復無實，何以贈離居，裁為珪與璋，足可命參墟。

《梁簡文帝賦得雙桐生空井詩》曰：季月雙桐井，新枝雜舊株，晚葉藏拪鳳，朝花拂曙烏。

《梁王筠奉酬從兄臨川桐樹詩》曰：伊昔擅羽儀，待價龍門垂，優游清露點，徽穆惠風吹，月上陰陽幹，雲覆死生枝，公子存高尚，聊用影華池，棲鸞既不重，舞鶴復何施，方同散木𠆡，清響竟誰知。

《梁沈約詠梧桐詩》曰：秋還遽已落，春曉猶未荑，微葉雖可賤，一翦或成珪。

【賦】《晉傅咸梧桐賦》曰：美詩人之攸貴兮，覽梧桐乎朝陽，蔚菶菶以萋萋兮，鬱株列而成行，夾二門以駢羅，作館宇之表章。

《晉夏侯湛愍桐賦》曰：有南國之陋寢，植嘉桐乎前庭，闡洪根以誕茂，豐脩幹以繁生，納谷風以疏葉，含春雨以濯莖，濯莖夭夭，布葉藹藹，蔚童童以重茂，蔭蒙接而相蓋，蔽陰澹之南表，覆陽阿之北外，於是詰朝之暇，步趾前廡，春以遊目，夏以清暑，昔詩人之所稱，美厥生之攸奇，植匪崗其不滋，鳳非條其不儀。

《宋袁淑桐賦》曰：越眾木之薰徇，勝雜樹之藻縟，信爽幹以弱枝，實裏素而表綠，若乃根荑條茂，跡曠心沖，貞觀於曾山之陽，抽景於少澤之東，被籍兮煙霞，懷珮兮星虹，儀丹丘之瑞羽，栖清都之仙宮。

《齊王融應竟陵王教桐樹賦》曰：梧桐生矣。于邸岫之曾隈，儀龍門而插幹，佇鳳羽以抽枝，蹤楚宮而留稱，籍溜館以翻聲，直不繩而特秀，圓匪規而天成，同歲草以委暮，共辰物而滋榮，豈違心於自外，寧有志於孤貞。

《梁沈約桐賦》曰：龍門之桐，遠望青蔥，專巖擅嶺，或孤或叢，枝封暮雪，葉映書紅，抗蘭橑以栖龍，拂雕窗而團露，喧密葉於鳳晨，宿高枝於鸞暮，合影陽崖，摽峰東陸，俯結玄陰，仰成翠屋，乍髣彿於行雨，時徘徊於丹轂，遶齊綵於碧林，豈慚光於若木。又《八詠悲落桐》曰：悲落桐，悲落桐早霜露，鷰至葉未抽，鴻來枝已素，幽根未蟠結，孤株復危絕，初不照光景，終年負霜雪，勿言草木賤，徒照君末光，末光不徒照，為君含噭咷，陽柯綠水絃，陰枝苦寒蜩，厚德非所任，不敢虛其心，若逢陽春至，吐綠照清潯。

【贊】《郭璞梧桐贊》曰：桐寔嘉木，鳳凰所栖，爰伐琴瑟，八音克諧，歌以永言，噰噰喈喈。

《宋孝武孤桐贊》曰：珍無隱德，產有必甄，資此孤幹，獻枝楚山，梢星雲界，衍葉炎廛，名列貢寶，器贊虞絃。

