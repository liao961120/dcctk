*獸部中

*牛

《爾雅》曰：犘牛。千斤，出巴中，音麻。犦。封牛，蒲角反。犤。音卑，痺小者。犩牛。牛大者，出蜀中。犝牛。無角牛。墨眥牰。袖音。黑耳犚。尉音。子犢，體長●。霈音。絕有力欣犌。加音。

《毛詩》曰：爾牛來思，其耳濕濕。齝而動其耳。

《左傳》曰：介葛盧來朝，禮之，加宴好，葛盧聞牛鳴。曰：是生三犧，皆用之矣。其音云，問之而信。又曰：秦師伐鄭，商人絃高將市於周，遇之，以乘韋先牛十二犒師。曰：寡君聞吾子將師涉於弊邑，敢犒從者。又曰：鼷鼠食郊牛角，改卜牛，鼷鼠又食其角，乃免牛。又曰：楚子為陳夏氏亂故，伐陳，殺夏徵舒，因縣陳，申叔時使於齊，復命，不賀而退，王使讓之。對曰：抑人亦有言曰：牽牛以蹊人之田，而奪之牛，牽牛以蹊者，信有罪矣。而奪之牛，罰已重矣。諸侯之從，討有罪，今縣陳，貪其富也。無乃不可乎。王曰：善。

《玄中記》曰：萬歲樹精為青牛。

《漢書》：桓帝出遊河上，忽有一青牛從河中出，走踢帝，人皆驚走，太尉公時為殿中將軍，有勇力，走逆牛，牛見公，走還河，公以手挽牛左足，右手持斧，斫牛頭而殺之，此青牛者，萬年之木精也。

《莊子》曰：庖丁為文惠君解牛。曰：臣之刀十九年，所解千牛，而刀刃若新，彼節者有間，而刀刃無厚，以無厚入有間，恢恢乎其於遊刃必有餘地，是以十九年，刀刃如新。又曰：或聘莊子。莊子應其使曰：子見夫犧牛乎。衣以文繡，食以芻菽，及其牽而入於太廟，雖欲為孤犢，其可得乎。

《孟子》曰：齊宣王問曰：齊桓晉文之事，可得聞乎。孟子曰：仲尼之徒無道者，未之聞也。臣聞王坐堂上，有牽牛過者，王問之。對曰：將以亹鍾。王曰：吾不忍其觳觫而就死，以羊易之，是見牛，未見羊也。此乃仁術，足以王矣。

《呂氏春秋》曰：百里奚未遇時，販牛於秦，鬻以五羊之皮，公孫枝得而獻諸繆公，繆公用之，謀無不當，舉必有功。又曰：昔葛天氏之樂，三人操牛尾，投足以歌八闋。

《史記》曰：騎劫攻即墨，田單取牛千頭，衣以五彩，束矛其角，縛火其尾，穿城而出牛，壯士五千，銜枚隨其後，牛出火明，所觸皆死，壯士因擊之，城上士大譟，燕師大敗，騎劫死，乘勝追北，三戰三剋，遂收齊城。

《蜀王本紀》曰：秦惠王欲伐蜀，乃刻五石牛，置金其後，蜀人見之，以為牛能大便金，牛下有養卒，以為此天牛也。能便金，蜀王以為然，即發卒千人，使五丁力士，拖牛成道，致三枚於成都，秦得道通，石牛力也。後遣丞相張儀等，隨石牛道伐蜀。

《漢武內傳》曰：封君達，少好道，入鳥鼠山，百餘年還鄉里，常乘青牛，故謂為青牛道士。

桓譚《新論》曰：夫畜生賤也。然有尤善者，皆見記識，故馬稱驊●驥騄，牛譽郭椒丁櫟。

謝承《後漢書》曰：劉寬嘗行，有人失牛者，乃於路就寬車中認之，寬無所言，下駕步歸，有頃，認者得牛而送還。叩頭謝曰：慚負長者。寬曰：物有相類，事容脫誤，幸勞見歸，何為謝也。

《風俗通》曰：秦昭王使李冰為蜀守，開成都兩江，溉田萬頃，江神歲取童女二人為婦，冰自以其女與神為婚，往至神祠，勸神酒，杯但淡水，冰厲聲責之，因忽不見，良久，有兩蒼牛鬥於岸旁，有間，冰還，流汗。謂官屬曰：吾鬥大極，不當相助，南向腰中正白者，我綬也。主簿乃刺殺北面者，江神遂死，蜀人慕其氣決，凡壯健者，因名冰兒。

《列異傳》曰：秦文公伐梓樹，梓樹化為牛，文公遣騎擊之，騎墮地被髮，牛畏之，入水不出，沒豐水中，秦乃立怒特祠。

《魏略》曰：鉅鹿時苗，為壽春令，始之官，乘牸牛，歲餘，牛生一犢，及去，留其犢。謂主簿曰：令來時，本無此犢，是淮南所生也。吏曰：六畜不識父，自當隨其母，苗不聽。

《蜀志》曰：蔣琬夜夢，有一牛頭在門前，流血滂沱，意甚惡之，問占夢趙直。直曰：夫見血者，事分明也。牛角及鼻，公字之象，君位當至公，大吉之徵也。

《諸葛亮集》曰：木牛者，方腹曲頭，一腳四足，頭入領中，舌著於腹，載多而行少，宜可大用，不可小使，特行者數十，群行二十里也。

《張溫自理》曰：昔百里奚賢秦繆公，欲干之，繆公好牛，奚因賃養牛，公出遊，登車以問百里。百里曰：臣之所長，非養牛者也。乃養民也。視牛察士，乃則賢人也。遂與同車而出。

《博物志》曰：近世有居於海渚，年年八月，有浮槎來，甚大，往反不失於期，此人乃賚糧乘槎而去，忽忽不覺晝夜，奄至一處，有城郭，屋舍宛然，望室中，多見織婦，見一丈夫，牽牛渚次飲之，此人還，以問蜀人嚴君平。君平曰：某月有客星犯牛斗，即此人到天河也。

曹嘉之《晉紀》曰：羊祜子暨，為青州刺史，牛於州產犢，及暨去職，以官室所生，遺之而去。

《符子》曰：堯以天下讓巢父。巢父曰：君之牧天下，亦猶余之牧孤犢，君牧天下，是各有其所牧矣。君焉用惴惴然，以所牧而與余，余無用天下為也。於是牽犢而去。

袁山松《宜都山川記》曰：自峽口泝江百許里，至黃牛灘，南岸有重山，山頂有石壁，上有人負刀牽黃牛，人跡所絕，莫得究焉。

竺法真《登羅山疏》曰：增城縣南有列渚洲，洲南又有牛潭，北岸有石，周員三丈，漁人見金鎖牛，常出水，盤鎖此石上，縣民張安，釣於石上，躡得金鎖數十尋，俄有物從水中引之，力不能禁，以刃斷之，唯得數尺，遂致大富。

《琴操》曰：甯戚飯牛車下。叩角而商歌曰：南山研，白石䃹，生不逢堯與舜禪，短布單衣裁至骭，長夜冥冥何時旦，齊桓公聞之，舉以為相。

【賦】《臧道顏駃牛賦》曰：若乃豪宗戚胤，公侯王后，乘輕御肥，貂蟬耀首，翟翟華貂，鑠鑠雲母，良牸擢足於雙島，名駮疊跡於左右，如貴遊踊躍於絕倫，觀者嗤妍其好醜，遂慕駿駃以相高，精彼奇選之希有，儀體既美，特資高足，名參飛兔，價齊驥騄。

【贊】《梁劉孝威辟厭青牛畫贊》曰：泰山怒特，吳渚神牛，氣噓風噴，精迴電流，詎牽和鞅，不入裴鞦，狡力難京，肆怒橫行，朗陵瑩角，介葛瞻聲，遁仙託稱，妖寇馮名，名震八區，威陵五都，蓄勇槽側，息憤場堣，仇覽獻豆，滕嬰進芻，雄兒揩式，悍士規模，曹興拂采，徐邈成圖。

【表】《魏陳王曹植上牛表》曰：臣聞物以洪珍，細亦或貴，故不見僬僥之微，不知泱漭之泰，不見果下之乘，不別龍馬之大，高下相懸，所以致觀也。謹奉牛一頭，不足追遵大小之制，形少有殊，敢不獻上。

【啟】《梁元帝謝東宮賚蒸栗牛啟》曰：色似秘府之書，毛類陳王之玉，騂角未奇，瑩蹄非貴。

《梁劉孝儀謝始興王賜車牛啟》曰：下官安於躡屩，習以成性，乘堅驅駿，未所厝心，慈渥無涯，每垂獎飾，無復難載之朋，將申共弊之美，濯龍望水，未足儔光，長門聽雷，不能均響。又《謝豫章王賜牛啟》曰：觀其毛角相合，骨像應圖，曳流水而生光，騖高限其如接，遂使上阜輟駕，下澤是驅，馮軾脩途，既獲坐馳之致，馴豢廣庭，方念載憂之勗。

【書】《梁劉孝威謝南康王饟牛書》曰：雖復蜀守神牛，秦公怒特，穆王白角，何氏瑩蹄，無以逾其勁力，邁其致遠，直宿九重，獲免疏步，路休三逕，且息徒行，從杞甘泉，方無假於丞相，騎至清廟，又永笑於博陽。

*驢

《楚辭》：九懷曰：驥垂兩耳，中阪蹉跎，蹇驢服駕，無用日多。

《吳志》曰：諸葛恪父瑾，長面似驢，孫權大會群臣，使人牽一驢入，長撿其面。題曰：諸葛子瑜，恪跪請筆，益兩字，恪續其下曰之驢，舉坐歡笑，乃以驢賜恪。

《文士傳》曰：晉文帝大親阮籍，恆與談戲，任其所欲，不迫以職事，籍從容常言，平生曾遊東平，樂其土風，願得為東平太守，文帝大悅，即從其意，籍便騎驢，徑到郡，至皆壞府舍諸壁鄣，使內外相望，然教令清當，十餘日，便乘驢去。

《晉陽秋》曰：胡威少有志尚，厲操清白，父質，為荊州守，威自京都省之，家貧，無車馬僮僕，自驅驢單行，拜見父，停廄中十餘日，辭歸，每至客舍，自放驢，取樵爨食。

《世說》曰：王仲宣好驢鳴，既葬，魏文帝臨其喪。顧語同遊曰：王好驢鳴，可各作一聲以送之，赴客皆作驢鳴。

《陳武別傳》曰：武本休屠胡人，常騎驢牧羊，諸家牧豎十數人，或有和歌者，武遂學太山梁甫吟之屬。

【文】《袁淑排諧》：驢山公九錫曰：若乃三軍陸邁，糧艱難，謀臣停筭，武夫吟歎，爾乃長鳴上黨，慷慨應邗，崎嶇千里，荷囊致餐，用捷大勳，歷世不刊，斯實爾之功者也。音隨時興，晨夜不默，仰契玄象，俯協漏刻，應更長鳴，豪分不忒，雖挈壺著稱，未足比德，斯又爾之智也。若乃六合昏晦，三辰幽冥，猶憶天時，用不廢聲，斯又爾之明也。青脊隆身，長頭廣額，脩尾後垂，巨耳雙磔，斯又爾之相也。嘉麥既熟，寔須精麫，負磨迴衡，迅若轉電，惠我眾庶，神祇獲薦，斯又爾之能也。爾有濟師旅之勳，而加之以眾能，是用遣眾能中大夫閭丘騾，加爾使銜勒大鴻臚班腳大將軍宮亭侯，以楊州之廬江，江州之廬陵，吳國之桐廬，合浦之朱廬，封爾為廬山公。

*駱駝

《華嶠漢書》曰：南單于遣使詣闕，奉蕃稱臣，入居於雲中，遣使上書，獻駱駝二頭，文馬十疋。

《博物志》曰：燉煌西渡流沙，往外國，濟沙千餘里中，無水，時有伏流處，人不能知，駱駝知水脈，過其處，輒停不行，以足踏地，人於所踏處掘之，輒得水。

《洛中記》曰：有銅駝二枚，在宮之南四會道，頭高九尺，頭似羊，頸身似馬，有肉鞍兩箇相對。

《異苑》曰：西域苟夷國，山上有石駱駝，腹下出水，以金鐵及手承取，即便對過，唯葫蘆盛者，則得飲之，令人身體香淨而昇仙，其國神祕，不可數過。

【贊】《晉郭璞橐駝贊》曰：駝惟奇畜，肉鞍是被，迅騖流沙，顯功絕地，潛識泉源，微乎其智。

*羊

《爾雅》曰：麢，大羊。音靈，似羊而大，角員銳，好在山崖間。羱，如羊。似羊而大角，出西方。羊牡羒。墳音。牝䍧。䍧羊墳首。夏羊。|黑𦍩䍽。牡羭。羭黑班。羳羊黃腹，未成羊羜。音佇，詩云肥羜，俗云五月羊。絕有力奮，羊六尺為羬。羬羊馬尾，今大月支國有大羊，馬尾，五咸反，尸子，羊為羬六尺。

《說文》曰：羊，祥也。象四足角尾之形。孔子曰：牛羊之字以形舉，咩。弭音。羊鳴也。羔，羊子也。羜，五月生羔也。●。犍。六月生羊也。羍。恥達反。七月生羊也。●。兆音。羊未卒歲也。

《易》曰：小人用壯，君子用罔，貞厲，羝羊觸藩，羸其角。又曰：兌為羊。

《毛詩》曰：羔羊，鵲巢之功致也。召南之國，化文王之政，在位皆節儉正直，德如羔羊也。羔羊之皮，素絲五紽，退食自公，委蛇委蛇。又曰：無羊，宣王考牧也。厲王時，牧人廢，宣王復之。誰謂爾無羊，三百維群，爾羊來思，其角戢戢。聚其角而息，戢戢然。

《周禮》曰：賓客則羊人供法羊，羊泠毛則毳羶。法羊，食饔積膳之羊也。泠泠，長結總也。又曰：羊人，掌羊牲，凡祭祀飾羔，祭祀割羊，登其首。登首，報陽也。升首於室。凡祈珥供其羊牲，若牧人無牲，則受布于司馬，使其買牲而供之。布，泉也。

《鄭氏婚禮謁文贊》曰：群而不黨，跪乳有家。

《左傳》曰：華元殺羊食士，其御羊斟不與，及戰。曰：疇昔之羊，子為政，今日之事，我為政，與入鄭師，故敗。又曰：楚子圍鄭，鄭伯肉袒牽羊以逆。曰：孤不天，不能事君，使懷怒以及弊邑，孤之罪也。

《論語》曰：子貢欲去告朔之餼羊。子曰：賜也。爾愛其羊，我愛其禮。又曰：葉公語孔子曰：吾黨有直躬者，其父攘羊其子證之。孔子曰：吾黨之直者，異於是，父為子隱，子為父隱，直在其中矣。

《龍魚河圖》曰：羊有一角，食之殺人。

《周書》曰：子夏曰：桀德衰，夷羊在牧，飛蛤滿野。

《家語》曰：季桓子穿井，獲如土缶，其中有羊焉。使問仲尼。曰：吾穿井得羊，何也。對曰：以丘聞羊也。木石之怪，夔魍魎，水之怪，龍罔象，土之怪，墳羊也。

《列子》曰：楊朱見梁惠王，言治天下如運諸掌。王曰：先生有一妻一妾而不能治，三畝之園而不能耘，言治天下何也。曰：君見夫牧羊者乎。百羊為群，使五尺童子，荷箠而隨之，欲東而東，欲西而西，使堯牽一羊，舜荷箠而隨之，則不能前也。

《莊子》曰：臧與穀二人，相與牧羊，而俱亡其羊，問臧奚事，則挾策讀書，問穀奚事，則博塞以遊，二人事業不同，其亡羊均也。

《孫卿子》曰：仲尼將為魯司寇，沈猶氏不敢朝飲其羊。

《史記》曰：宋義下令軍中曰：很如羊，貪如狼，不可使者皆斬之。又曰：卜式者，河西人，式有少弟，式脫身出分，獨取畜羊百餘，田宅財物盡與弟，式入山牧十餘歲，羊致千餘。上曰：吾有羊在上林中，欲令子牧之，式乃拜為郎，布衣草蹻而牧，歲餘，羊肥息，上過其羊，問之。式曰：非獨羊也。治民亦猶是也。惡者輒去，無令敗群，上以式為奇，拜為緱氏令。又曰：盧綰與高祖俱學書，相愛，里中賀兩家以羊酒。

《地鏡圖》曰：金百斤已上，至三百斤，精如羊者。

《玄中記》曰：千歲之樹，精為青羊。

《春秋繁露》曰：凡贄，卿用羔，羔有角而不用，如好仁者，執之不鳴，殺之不謗，類死義者，羔飲其母，必跪，類知禮者，故羊之為言猶祥，故以為贄。

《列仙傳》曰：葛由者，羌人，周成王時，好刻木作羊賣之，一旦騎羊而入蜀，蜀中王侯遣人追之，上綏山，山在峨眉山西南，無極，隨之者不得還，皆得仙道，山上有桃。故里諺曰：得綏山一桃，雖不得仙，亦足以豪，山下立祠。

《昔有攘羊者》：以羊頭遺晉叔向，向母埋之不食，後三年，攘羊事發，追捕向家，檢羊，骨肉都盡，唯有舌在，國人異之，遂以羊舌為族。

《漢書》曰：蘇武往使匈奴，匈奴知武不可降，使北海上無人處牧羝羊，下乳乃得歸，武作海上，廩食不至，乃掘野鼠草荄而食之，武杖漢節牧羊，臥起持節，旄盡落。又曰：路溫舒，鉅鹿人，父為里監門，使溫舒牧羊，溫舒取澤中蒲，截以為牒，編用寫書。

《東觀漢記》曰：甄宇，北海人，建武中，為州從事，徵拜博士，每臘，詔書賜博士羊，羊有大小肥瘦，時博士祭酒議，欲殺羊，稱分其肉。宇曰：不可，又欲投鉤，復恥之，宇因先自取其最瘦者，猶是不復有爭訟，後召會，詔問瘦羊甄博士，京師因以號之。

《魏志》曰：楊俊同郡王象，孩少孤特，為人僕隸，年十七八，見使牧羊，而私讀書，因獲捶楚，俊美其才質，即贖象著家，娉娶立屋，然後與別，象官至散騎常侍。

《衛玠少時》：乘白羊，於洛陽市，市人觀之。咸曰：誰家璧人，於是家聞州黨，遂號曰璧人。

《博物志》曰：胡蕙蜀中本無，洛中人有驅羊入蜀者，胡蕙子著羊毛，蜀人取種，因名曰羊負來，又：外國得胡麻豆，或曰戎菽。

王隱《晉書》曰：王尼嘗為兵，洛中名士王澄胡母輔之等，賚羊酒詣護軍，門吏請見將軍，澄等先過尼，炙羊飲酒訖，逕去，將軍聞之，與尼長假。

《神仙傳》曰：皇初平年十五，家使牧羊，有道士見其良謹，便將至金華山石室中，四十餘年，忽然不復念家，其兄初起，行索初平，歷年不得，後見市中有道士，乃問之。道士曰：金華山中有牧羊兒，姓皇字初平，兄乃隨道士與初平相見，語畢，問羊何在，在山東，兄往視，但見白石，不見羊。平曰：羊在耳，兄自不見，平乃往，言叱叱羊起，於是白石皆起成羊數萬頭。又曰：曹公收左慈，慈走入群羊中，失慈之所在，追者疑化為羊，乃令人數羊，羊本千口，揀之，長一口，知果化為羊。乃謂曰：若是左公者，但出無苦也。有一羊跪云，詎如許，追者欲執之。於是群羊皆跪曰：詎如許，追者乃去。

《搜神記》曰：宣帝時，陰子方者至孝，有二息，嘗臘日晨炊，而灶神形見，子方再拜受慶，家有黃羊，因以祠之，自是暴至巨富，子方常言，我子孫必將強大，至識三世，而遂繁昌，故後常至臘日祠灶，而薦黃羊焉。又曰：南陽宗定伯夜行，忽逢一鬼，鬼問伯為誰。伯欺之曰：我亦鬼也。遂為侶，向宛行倦，因相擔。問鬼曰：鬼何畏。曰：鬼唯不喜唾耳，欲至宛，便擔鬼著頭上，詣宛市，鬼化為羊，伯恐其變，遂唾之，因賣得錢千五百，買者將還繫之，明旦見繩在。時人語曰：宗定伯賣鬼，得錢千五百。

《續搜神記》曰：顧霈者，吳之豪士，送客置酒，有一沙門在坐，主人殺羊，羊繩斷，便走來，入道人膝中，穿頭入袈裟下，道人不能救，即將去殺之，既行炙，主人便先割以啖道人，道人食炙，下喉，便自行道人皮中，痛毒不可忍，呼醫來針之，以數針貫三炙，猶動搖，乃破出之，是故一臠肉耳，道人於此得病，作羊鳴，少時便死。

崔豹《古今注》曰：羊一名髯鬚主簿。

《幽明錄》曰：洛下有洞穴，不測，有一婦欲殺夫，推夫下，經多時至底，乃得一穴，匍匐行數十里，漸見明曠，郛郭宮館，金寶為飾，明踰三光，人皆長三丈，被羽衣，如此九處，至最後所，飢，長人指中庭大柏樹，近百圍，下有一羊，令跪持羊鬚，捋之得一珠，長人取之，次亦取，後將令噉，即療飢，乃問詣九處名，及求住，答云，君不得停，還問張華，當知，乃復行，出交州，還洛問華。華曰：九處地仙，名九館大，羊為螭龍，初一珠，食之與天地等壽，次者延年，後者充飢而已。

《雜五行書》曰：懸羊頭門上，除盜賊。

【贊】《晉郭璞羊贊》曰：月氏之羊，其類在野，厥高六尺，尾亦如馬，何以審之，事見爾雅。

《杜預奏事》曰：臣前在南，聞魏興北山有野羊，大者千數百斤，試令求之者，各得一枚，并頭角蹄，按其形不與中土羊相似，然是野獸中所希有。

*狗

《爾雅》曰：犬生三猣。宗。二師，一●。旂。未成毫狗。狗子未生翰毛。長喙獫。力豔。短喙猲歇。獢。囂，詩載獫猲獢。絕有力狣，狣多力，●尨。狗也。狗四尺為獒。

《山海經》曰：蜪犬如犬，青色，食人從首始。

《易》曰：兌為狗。

《左傳》曰：晉侯飲趙盾酒，伏甲將攻之，其右提彌明知之。趨登曰：臣侍君宴，過三爵，非禮也。遂扶以下，公嗾夫●焉。明搏而殺之。盾曰：棄人用犬，雖猛何為，鬥且出。又曰：國人逐●狗，●狗入於華臣氏，國人從之，華臣懼，遂奔陳。華臣心不自安，見逐狗而驚去。又曰：取邾師，邾人愬于晉，晉人來討，叔孫婼如晉，乃館諸箕，吏人之與叔孫居於箕者，取其吠狗，弗與，及將歸，殺而與之食。

《穆天子傳》曰：天子之狗走百里，執虎豹。言䈥力猛。

《晏子》曰：晏子短，使楚，楚人為門於犬門側，延晏子。晏子曰：使狗國者從狗門入，今使楚王，不當從此門入。

《列子》曰：楊朱之弟曰布，衣素衣而出，天雨，解素衣，衣黑衣而返，其狗迎而吠之，楊布怒，將朴狗。楊朱曰：子無朴矣。子亦猶是也。嚮者使汝狗白而往，黑而來，豈能無怪哉。尹文子曰：康衢長者，字僮曰善搏，字犬曰善噬，賓客不過其門三年，長者怪而問之，以實對，於是改之，賓客復往。

《楚辭》曰：何少康逐犬，而顛隕厥首。言少康因獵放犬逐獸，於是舍所宿也。又曰：兄有噬犬弟何欲。兄謂秦伯也。秦伯有犬，弟鍼欲請。易之以百兩卒無祿。又曰：豈不鬱陶而思君兮，君之門兮九重，猛犬狺狺而迎吠兮，關梁閉而不通。

《呂氏春秋》曰：齊有好獵者，終日不得獸，入則媿其友，推其所以不得獸，狗惡故也。欲得良狗則家貧，家富則求良狗，得狗則數得獸矣。非獨獵也。百事皆然。又曰：昔文王得如黃之狗，宛路之矰，遊於雲夢，三月不反。

《韓子》曰：宋有酤酒者，斗概甚平，遇客甚謹，為酒甚美，懸幟甚高，然而酒不售，酒酸，怪其故，問所閭長者楊青。青曰：汝狗猛耶。曰：狗猛，狗猛何故不售。曰：人畏焉。或令孺子懷錢挈壺往酤，而狗迎齕之，酒所以酸而不售，夫國亦有猛狗，有道之士懷其術，而欲以明萬乘之主，大臣為猛狗，迎而齕之，此人主所以蔽脅，有道之士所以不用也。

《史記》曰：范睢說秦昭王曰：夫以秦而治諸侯，譬若縱韓盧而搏蹇兔也。今閉關十五年，不敢闚兵於山東者，是穰侯為秦謀不忠，而大王之計有所失也。又曰：高祖詔齊捕蒯通，通至。上曰：若何教淮陰侯反。對曰：然，臣固教之，跖之狗吠堯，堯非不仁，狗固吠非其主，當是時，臣獨知韓信，非知陛下也。

《戰國策》曰：齊欲伐魏。淳于髡謂齊王曰：韓盧者，天下之壯犬也。東郭兔者，海內之狡兔也。韓盧逐東郭兔，環山者三，騰山者五，兔極於前，犬疲於後，犬兔俱罷死其處，田父獲之，無勞倦之苦，而擅其功，今齊魏久相持，以頓其兵，弊其眾，臣恐強秦大楚承其後，而有田父之功獲，齊王懼，休將士。

《說苑》曰：梁相死，惠子欲之梁，渡河，遽，墮船，船人救之。曰：子欲何之而遽。曰：梁無相，吾欲往相之。船人曰：子居船楫之間而溺，無我則死矣。何能相梁。惠子曰：居廣艘長楫之間，則我不如子，至於安國家，全社稷，子不比我，子蒙蒙如未視之狗子耳。又曰：孟嘗君寄客於齊王，三年不見用。故客反見曰：不知臣之罪耶，君之過也。孟嘗君曰：寡人聞之，縷因針而入，不因針而急，嫁女因媒而成，不因媒而畜，夫子之才必薄矣。當何怨寡人哉。客曰：臣聞韓氏之盧，天下疾狗也。見兔而指屬，則不失兔，望見而放狗，則累世不能得兔，狗非不疾，不能屬者罪也。

《漢書》曰：樊噲，沛人也。以屠狗為事。

《漢武故事》曰：公孫卿至東萊，云見一人，長五丈，牽一黃犬，把一黃雀，欲謁天子，因忽不見。

《東觀漢記》曰：鮑永少有志操，治歐陽尚書，事後母至孝，妻嘗於母前叱犬，而永即去之。

《風俗通》曰：桂陽太守汝南韋叔堅，少時為從事，在家，狗人立行于家中，皆言當殺之，叔堅云，犬馬諭君子，狗見人行，效之何傷，叔堅為縣令還，解冠榻上，狗戴持走，家人驚愕，復云，誤觸冠，冠纓挂著耳，狗又上灶，家益怪，復云，兒婦皆在田中，狗何能作怪，遂不肯殺，後數日，狗自暴死，卒無纖芥之異，叔堅至太尉，終於位。

《魏略》曰：丁謐外似疏濫，而內明慧，雖與何晏鄧颺等同列，而皆少之，唯以聲勢屈於曹爽，爽亦敬之，言無不從，故于時謗書，謂臺中三狗啀喍不可當，一狗馮默作蛆囊，三狗謂何鄧丁也。默者爽小字也。其意言三狗皆欲齧人而畜蛆也。

《華陽國志》曰：雍闓欲降魏。說夷曰：官欲得烏狗三百頭膺前盡黑腦三升，汝能得不，夷皆從闓。

《玄中記》曰：狗封氏者，高辛氏有美女，未嫁，犬戎為亂。帝曰：有討之者，妻以美女，封三百戶，帝之狗名槃護，三月而殺犬戎之首來，帝以為不可訓民，乃妻以女，流之會稽東南二萬一千里，得海中土，方三千里而封之，生男為狗，生女為美女。

《雜五行書》曰：犬生四子，取黃子養之，犬生五子，取青子養之，六子，取赤子養之，七子，取黑養之，八子，取白養之，白犬烏頭，令人得財，白犬黑尾，令人世世乘車，黑犬白耳，犬主畜之，令人富貴，黑犬白前兩足，宜子孫，黃犬白尾，令人世世衣冠。

孫盛《晉陽秋》曰：王敦敗京都之後，夢白犬自天而下噬之。

《搜神記》曰：東越閩中，有庸嶺，高數十里，下北隰中，有大蛇，長七八丈，大十餘圍，常病都尉及長史，下夢巫覡，欲得啖女童，常八月祭送蛇穴，蛇輒吞之，已用九女，時將樂縣李誕，有小女名奇，應募而行，乃請好劍咋蛇犬，作數斛餈，蜜灌之，置穴口，蛇出頭，大如囷，目如二尺鏡，先啖餈灌，奇便放犬咋蛇，以劍斫殺之，得九女髑髏，越王乃娉奇為后。又曰：高辛氏有老婦人，居王宮，得耳疾，醫為挑治，得一物，大如蠒，婦人盛之以瓠，覆之以盤，俄頃而化為犬，其文五色，名盤瓠。又曰：漢成帝河清元年，長安男子石良劉晉，相與同居，有如人狀在其室，擊之為狗，去復至，數人被甲持兵弩來，格之或傷，盡狗也。自二月至六月乃止，其於洪範，皆犬禍，言不從之咎也。又曰：成山陽王瑚，字孟璉，為東海蘭陵令，夜半時，輒有黑幘白單衣吏，詣縣扣閤，迎之則忽然不見，如此數年，於外伺之，見一老狗，黑頭白軀，至閤便為人，殺之乃絕。

《續搜神記》曰：會稽句章民張然，滯役在都，經年不得歸，家有少婦，遂與奴私通，然在都，養一狗甚快，名烏龍，後假歸，奴與婦欲謀殺然，作飯食，共坐下食，未得噉，奴當戶倚，張弓栝箭拔刀，然以盤中肉飯與狗，狗不噉，唯注精舐脣視奴，然亦覺之，奴催食轉急，然決計。拍髀大喚曰：烏龍，狗應聲傷奴，奴失刀仗倒地，狗遂咋奴頭，然因取刀斬奴，以婦付官殺之。又曰：晉太和中，廣陵人楊生，養狗，甚憐愛之，行止與俱，後生飲酒醉，行大澤草中，眠不能動，時冬月野火起，風又猛，狗周章號喚，生醉不覺，前有一坑水，狗便走往水中還，以身洒生左右，草沽水得著地，火尋過去，生醒，方見之，他日又闇行，墮空井中，狗伸吟徹曉，須臾，有人過，怪此狗向井號，往視見生。生曰：君可出我，當厚報君。人曰：以此狗見與，便當相出。生曰：此狗曾活我於已死，不得相與，餘即無惜。人曰：若爾，便不相出，狗因下頭目井，生知其意，乃語路人，以狗相與，人乃出之，繫狗而去，後五日，狗夜走歸。又曰：休慮山下有亭，每過宿者，或病死，常云有十許人男女，合雜衣，或黑或白，輒來為害，有郅伯夷者，過宿，明燭而坐誦經，至中夜，忽有十餘人來，與伯夷並坐蒲博，伯夷密以鏡照之，乃是群犬，因執燭起，陽誤以燭燒其衣，作燃毛氣，伯夷懷刀，捉一人刺之，初作人喚，遂死成犬，餘悉走去。又：晉穆哀之世，領軍司馬濟陽蔡詠家狗，夜輒群眾相吠，往視便伏，後日使人夜伺，有一狗，著黃衣白帢，長五六尺，眾狗共吠之，尋跡定是詠家老黃狗，即打殺之，吠乃止。

秦氏《三秦記》曰：有白鹿原，周平王時，白鹿出此原，原上有狗枷堡，秦襄公時，有天狗來下其上，有賊，天狗吠而護之，故一堡無懼心。

《述征記》曰：彭城東岸有一丘，俗謂之狗葬，或云斯則徐偃王葬后倉者也。未詳，古徐國宮人，娠而生開，棄之水濱，有狗名后倉，銜而歸，●而成人，遂為徐之嗣君，純䈥無骨，曰偃王，偃王躬行仁義，眾附之，得朱弓朱矢之瑞，周穆王命楚滅之，后倉將死，生角尾，實黃龍也。

《述異記》曰：陸機少時，頗好獵，在吳，豪客獻快犬，名曰黃耳，機後仕洛，常將自隨，此犬黠慧，能解人語，又嘗借人三百里外，犬識路自還，一日至家，機羇旅京師，久無家問。因戲語犬曰：我家絕無書信，汝能賚書馳取消息不，犬喜，搖尾作聲應之，機試為書，盛以竹筒，繫之犬頸，犬出驛路，走向吳，飢則入草，噬肉取飽，每經大水，輒依渡者，弭毛掉尾向之，其人憐愛，因呼上船，裁近岸，犬即騰上速去，先到機家口，銜筒作聲示之，機家開筒取書，看畢，犬又伺人作聲，如有所求，其家作答書，內筒，復繫犬頸，犬既得答，仍馳還洛，計人行程五旬，犬往還裁半月，後犬死，殯之，遣送還葬機村，去機家二百步，聚土為墳，村人呼為黃耳冢。又曰：宋元嘉中，石玄度家有黃狗，生白雄子，母孕其子，異於常狗，銜食食之，子大，其狗出獵未反，輒門外望之，後玄度病，輒危困，醫為處方湯，須白狗肺，市索卒不能得，乃殺所養白狗，以湯供其用，母向子死處，跳踊嗥呼，倒復起，竟日不息，其家煮狗子肉共食之，投骨於地，母輒銜著窟中。

【詩】《晉張華詩》曰：如黃批狡兔，青骹撮飛雉，鵠鷺皆盡收，鳧鷖安足視。

【賦】《晉傅玄狗賦》曰：何世來貢，作珍皇家，骨相多奇，儀表可嘉，足縣鉤爪，口含素牙，首類驤螭，尾如螣蛇，細頸闊胸，廣前稍後，豐顱促耳，長叉緩口。

《魏賈代宗狗賦》曰：余處大魏之祚，迸在朔陽，越彼西旅，大犬是獲，形體如翦削，像貌如刻畫，毛翰紫豔光，雙眉如白璧，爪類刀戈，牙如交戟，盼●而奮怒，揮霍而振擲，譬若天梁折，地柱劈，倒曳白象挫其腰，齧掣六駮折其脊，爪處如鉤牙，●創似矛刺。

*豕

《爾雅》曰：豕子豬，●豶，么幼。最後生者。奏者豱。溫。豕生三豵。子公。二師，一特。豕生子常多，故取少者名之。四●皆白豥。該。其跡刻絕有力●。枙。牝豝。巴。

《方言》曰：豬，燕朝鮮之間謂之豭，關東西謂之彘，或謂之豕，南楚謂之狶，其子或謂之豚，或謂●，之間，謂之豬子。

《易》曰：見豕負塗。又曰：坎為豕。

《毛詩》曰：有豕白蹢，蒸涉波矣。

《論語》曰：陽貨欲見孔子，孔子不見，饋孔子豚。

《墨子》曰：孔子窮陳蔡之間，藜蒸不●，子路烹豚，孔子不問肉所由來，即食之。

《史記》曰：子路性鄙，好勇力，冠雄雞，佩猳豚，凌暴孔子，孔子設禮，稍誘子路，子路後服，委質，因門人請為弟子。又曰：竇太后好老子書，召袁固，問老子。固曰：此家人言耳。太后怒曰：安得司空城旦書乎。使固下圈擊豕，景帝知太后怒，而固直言無罪，乃假固利兵，下圈刺豕，正中其心，應手而倒，太后默然，乃罷之。

《韓詩外傳》曰：孟子少時，東家嘗殺豬。孟子問其母曰：東家殺豬，何以為。其母曰：欲啖汝，其母悔失言。曰：吾懷妊是子，席不正不坐，割不正不食，胎教之也。今適有知而欺之，是教之不信也。置東家豬肉以食之，明不欺也。

《漢書》曰：公孫弘，菑川人，少時為獄吏，有罪免，家貧，牧豕海上，四十餘，乃學春秋雜說，年六十，以賢良徵，為博士丞相，封平津侯。又曰：郅都，東海人，景帝時為郎，嘗從游上林，賈姬在廁，野彘入廁，上目都，都不行，上乃欲自持兵救賈姬。都伏上前曰：亡一姬，一姬進，天下所少，寧賈姬耶，陛下縱自輕，奈宗廟太后何，上還，彘亦不傷賈姬。

《東觀漢記》曰：閩仲叔，居安邑，家貧，不能得錢買肉，安邑令候之，問諸子，何飯食。對曰：但食豬肝，屠者或不肯與之，令出敕市，後嘗買輒得，仲叔怪問，其子道狀如此。乃歎曰：叔豈以口腹累安邑耶，遂去之。又曰：吳祐，年二十，喪父獨居，家無擔石，而不受贍遺，常牧豕於長垣澤中，行吟經書，遇父故人。謂之曰：卿二千石子，而杖鞭牧豕，縱子無恥，奈君父何，祐辭謝而已，守志如初。又曰：梁鴻家貧而尚節，博覽無不通，畢乃牧豕於上林苑中，曾誤遺火，延及他舍，乃尋訪燒者，問所失，悉以豕償之，其主猶以為少。鴻曰：無他財，願以身居作，主人許，因為執勤不懈，耆老見鴻非恆人，乃共責讓主人，而稱鴻長者，於是始敬異，悉還其豕，鴻不受，乃去。

《續漢書》曰：曹騰父萌，以仁厚稱，鄰人有豕者，與萌豕相類，詣門認之，萌不與爭，後所亡豕自還其家，主人大慚，送所認豕，并辭謝萌，萌笑而受之。

張璠《漢紀》曰：莎車王殺于闐王，于闐大都末出城，見野豕，欲搏之。乃人語曰：無殺我，我為汝殺莎車將軍，都末異之，即與兄弟共殺莎車王。

皇甫謐《高士傳》曰：孫期，濟陰人，少為諸生，治京氏易古文尚書，家貧，事母至孝，牧豕於大澤中，以奉養焉。遠人往從其學者，皆執經壟畔以追之，里落化其仁讓，黃巾賊起，過其里陌，相約不犯孫先生舍，辟舉方正，遣吏賚羊酒請期，期驅豕入草不顧，司徒黃琬特辟，不就，終於家。

《董正別傳》曰：司馬徽，字德操，時人呼為水鏡，嘗有人妄認徽豬，徽便推豬以與之，後數日，亡豬者得其豬，既以豬還徽，乃叩頭自責，徽又厚謝之。

《魏志》曰：●婁在扶餘東北，處山林之間，常穴居，大家深九梯，以多為好，土氣寒於扶餘，其俗好養豬，食其肉，衣其皮，冬以豬膏塗身，厚數分，以御風寒，夏則裸袒，以大布隱其前後也。

《郭子》曰：劉道真少時，嘗魚釣草澤，善歌嘯，聞者莫不留連，有一老嫗，識其非常人，甚樂其嘯，乃殺豚以進之，道真食豚盡，了不謝，嫗見其不飽，又進一豚，又食半，餘半還之，後道真為吏部郎，嫗兒為小令史，道真乃超用之，兒不知所由，問母而後知之，於是賚牛酒以詣道真。真笑曰：去，無復相報。

【贊】《晉郭璞封豕贊》曰：有物貪婪，號曰封豕，荐食無饜，肆其殘毀，羿乃飲羽，獻帝效技。又《豪彘贊》曰：剛鬣之族，號曰豪狶，毛如攢錐，中有激矢，厥體兼資，自為牝牡。

