*周易

乾，元亨利貞，文言備也。象曰：天行健，君子以自强不息，九三，君子終日乾乾，夕惕若，厲，無咎，處下體之極，居上體之下，純修下道，則居上之德廢；純修上道，則處下之禮曠，故終日乾乾，至于夕，惕猶若厲也。九五，飛龍在天，利見大人，不行不躍而在乎天，故曰飛龍也。龍德在天，則大人之路亨也。夫位以德興，德以位敘，以至德而處盛位，萬物之睹，不亦宜乎。上九，亢龍有悔。彖曰：大哉乾元，萬物資始，乃統天，雲行雨施，品物流形，大明終始，六位時成，時乘六龍以御天，乾道變化，各正性命，大明乎終始之道，故六位不失其時而成也。升降無常，隨時而用，處則乘潛龍，出則乘飛龍，故曰「時乘六龍」也。保合大和，乃利貞，不和而剛暴也。首出庶物，萬國咸寧。萬國所以甯，各以有君也。

文言曰：元者善之長也。亨者嘉之會也。利者義之和也。貞者事之幹也。君子體仁，足以長人，嘉會足以合禮，利物足以和義，貞固足以幹事，君子行此四德者。故曰：乾，元亨利貞。

君子終日乾乾，夕惕若，厲，無咎。何謂也？子曰：君子進德修業，忠信，所以進德也。修辭立其誠，所以居業也。是故居上位而不驕，在下位而不憂，居下體之上，在上體之下，明夫終敝，故不驕也。知夫至至，故不憂也。故乾乾因其時而惕，惕，怵惕之謂也。雖危無咎矣飛龍在天，利見大人。何謂也？子曰：同聲相應，同氣相求，水流濕，火就燥，雲從龍，風從虎，聖人作而萬物睹，亢龍有悔。何謂也？子曰：貴而無位，高而無民，下無陰也。賢人在下位而無輔，賢人雖在下，而當位，不為之助。是以動而有悔也。君子學以聚之，問以辨之，以君德而處下體，資納於物者也。寬以居之，仁以行之，夫大人者，與天地合其德，與日月合其明，與四時合其序，與鬼神合其吉凶，先天而天弗違，後天而奉天時，天且弗違，而况於人乎。况於鬼神乎。亢之為言也。知進而不知退，知存而不知亡，知得而不知喪，其唯聖人乎。知進退存亡而不失其正者，其唯聖人乎。

坤。象曰：地勢坤，君子以厚德載物。彖曰：至哉坤元，萬物資生，乃順承天，坤厚載物，德合無疆，含弘光大，品物咸亨。文言曰：坤至柔而動也剛，至静而德方，含萬物而化光，坤道其順乎。承天而時行，積善之家，必有餘慶，積不善之家，必有餘殃，君子敬以直內，義以方外，敬義立而德不孤。

屯。象曰：雲雷屯，君子以經綸，君子經綸之時。彖曰：天造草昧，宜建侯而不寧。屯體不甯，故利建諸侯也。屯者，天地造始之時也。造物之始，始于冥昧，故曰「草昧」也。處造始之時，所宜之善，莫善于建侯。

蒙。象曰：山下出泉，蒙，君子以果行育德。彖曰：匪我求童蒙，童蒙求我，志應也。我謂非童蒙者，暗者求明者，明者不咨暗，故蒙之為義，匪我求童蒙，童蒙求我也。童蒙之來求，我志應故也。蒙以養正，聖功也。

師。象曰：地中有水，師，君子以容民畜衆，初六，師出以律，否臧凶，為師之始，齊師者也。失令有功，法所不赦，故師出不以律，否臧皆凶也。上六，大君有命，開國承家，小人勿用，處師之極，師之終也。大君之命，不失功也。開國承家，以甯邦也。小人勿用，非其道也。象曰：大君有命，以正功也。小人勿用，必亂邦也。

比。象曰：地上有水，比，先王以建萬國，親諸侯。萬國以比建，諸侯以比親。

履。象曰：上天下澤，履，君子以辯上下，定民志。

泰。象曰：天地交，泰，后以財成天地之道，輔相天地之宜，以左右民，上下大通，則物失其節，故財成而輔相，以左右民也。彖曰：天地交而萬物通也。上下交而其志同也。內君子而外小人，君子道長，小人道消也。

否。象曰：天地不交，否，君子以儉德避難，不可榮以禄。彖曰：天地不交而萬物不通，上下不交而天下無邦也。內陰而外陽，內柔而外剛，內小人而外君子，小人道長，君子道消也。九五，休否，大人吉，其亡其亡，繫於苞桑，居否之世，能全其身者，唯大人耳，巽為木，木莫善於桑，人雖欲有亡之者，衆根堅固，弗能拔之也。同人。象曰：天與火，同人，天體於上，而火炎上，同人之義。君子以類族辯物，君子小人，各得所同。彖曰：文明以健，中正而應，君子正也。行健不以武，而以文明用之，相應不以邪，而以中正應之，君子正也。唯君子為能通天下之志。君子以文明為德者也。

大有。象曰：火在天上，大有，君子以遏惡揚善，順天休命，大有，包容之象也。故遏惡揚善，成物之美，順奉天德，休物之命也。彖曰：柔得尊位，大中，而上下應之，曰大有，處尊以柔，居中以大，上下應之，靡所不納，大有之義也。其德剛健而文明，應乎天而時行，是以元亨，德應於天，則行不失時矣。則健不滯，文明不犯，應天則大，時行無違，是以元亨也。上九，自天佑之，吉無不利。居大有之上，而不累於位，志尚於賢者也。

謙。象曰：地中有山，謙，君子以裒多益寡，稱物平施，多者用謙以為裒，少者用謙以為益，隨物而與，施不失平也。彖曰：謙，亨，天道下濟而光明，地道卑而上行，天道虧盈而益謙，地道變盈而流謙，鬼神害盈而福謙，人道惡盈而好謙，謙，尊而光，卑而不可逾，君子之終也。初六，謙謙君子，用涉大川，吉，能體謙謙，其唯君子，用涉大難，物無害也。象曰：謙謙君子，卑以自牧也。牧，養也。九三，勞謙，君子有終，吉，勞謙匪懈，是以吉也。象曰：勞謙君子，萬民服也。

豫。象曰：雷出地奮，豫。彖曰：豫，順以動，故天地如之，天地以順動，故日月不過而四時不忒，聖人以順動，則刑罰清而民服，豫之時義大矣哉。

隨。象曰：澤中有雷，隨，君子以向晦入宴息，澤中有雷，動悅之象也。物皆悅隨，可以無為，不勞明監，故君子向晦人宴息也。彖曰：隨時之義大矣哉。得時則天下隨之矣。隨之所施，唯在於時，時異而不隨，否之道也。故隨時之義大矣哉。

觀。象曰：風行地上，觀，先王以省方，觀民設教。彖曰：順而巽，中正以觀天下，觀天之神道，而四時不忒，聖人以神道設教，而天下服，六四，觀國之光，利用賓於王，居觀之時，最近至尊，觀國之光者也。居近得位，明習國儀者也。故曰，利用賓于王也。九五，觀我生，君子無咎。上之化下，猶風靡草，故觀民之俗，以察己道，百姓有罪，在余一人，君子風著，己乃無咎，上為化主，將欲自觀，乃觀民也。

噬嗑。象曰：雷電噬嗑，先王以明罰敕法，本書整作敕。彖曰：剛柔分，動而明，雷電合而彰，剛柔分動，不溷乃明，雷電並合，不亂乃章，皆利用獄之義也。賁，象曰：山下有火，賁，君子以明庶政，無敢折獄，處贲之時，止物以文明，不可以威刑，故君子以明庶政，而無敢折獄也。彖曰：觀乎天文，以察時變，觀乎人文，以化成天下，六五，賁於丘園，束帛戔戔，吝，終吉。為飾之主，飾之盛者也。飾於物，其道害矣。施飾丘園，盛莫大焉。故曰贲於丘園，束帛乃戋戋，用莫過儉，泰而能約，故必吝焉。乃得終吉也。

大畜。象曰：天在山中，大畜，君子以多識前言往行，以畜其德，物之可畜於懷，令德不散，盡於此也。彖曰：大畜，剛健篤實，暉光日新其德。凡物能晖光曰新其德者，唯剛健笃實者也。

頤。象曰：山下有雷，頤，君子以慎言語，節飲食，言語飲食，猶慎而節之，而況其餘乎。彖曰：頤，貞吉，養正則吉也。天地養萬物，聖人養賢以及萬民，頤之時大矣哉。

習坎。象曰：水洊至，習坎，君子以常德行，習教事，至險未夷，教不可廢，故以常德行而習教事也。習於坎，然後能不以難為困，而德行不失常。彖曰：習坎，重險也。天險不可升也。不可得升，故得保其威尊。地險，山川丘陵也。有山川，故物得保以全也。王公設險以守其國，國之為衛，恃於險也。言白天，地以下，莫不須險也。險之時用大矣哉。非用之常，用有時也。

離。象曰：明兩作，離，大人以繼明，照于四方，繼，謂不絕。彖曰：離，麗也。麗猶著也。各得所著之宜者也。日月麗乎天，百穀草木麗，乎土，重明以麗乎正，乃化成天下。

咸。象曰：山上有澤，咸，君子以虛受人，以虛受人，物乃感應也。彖曰：咸，感也。柔上而剛下，二氣感應以相與，天地感而萬物化生，二氣相與，乃化生也。聖人感人心而天下和平，觀其所感，而天地萬物之情可見矣。天地萬物之情，見於所感也。

恒。象曰：雷風，恒，長陽長陰，合而相與，可久之道也。君子以立不易方，得其所久，故不易也。彖曰：天地之道，恒久而不已也。得其所久，故不已也。日月得天而能久照，四時變化而能久成，聖人久於其道而天下化成，言各得所恒，故皆能久長也。觀其所恒，而天地萬物之情可見矣。天地萬物之情，見於所恒也。九三，不恒其德，或承之羞，德行無恒，自相違錯，不可致詰，故或承之羞也。不恒其德，無所容也。

遯。象曰：天下有山，遯，天下有山，陰長之象也。君子以遠小人，不惡而嚴，九五，嘉遯，貞吉，遯而得正，反制於內，小人應命，率正其志，不惡而嚴，得正之吉，遯之嘉者也。象曰：嘉遯貞吉，以正志也。上九，肥遯，無不利，最處外極，無應於內，超然絕志，心無疑顧，憂患不能累，矰繳不能及，是以肥遯無不利也。象曰：肥遯無不利，無所疑也。

大壯。象曰：雷在天上，大壯，君子以非禮弗履，壯而違禮則凶，凶則失壯矣。故君子以大壯而順禮也。彖曰：大壯利貞，大者正也。正大而天地之情可見矣。天地之情，正大而已，弘正極大，則天地之情可見矣。

晉。象曰：明出地上，晉，君子以自昭明德。以順著明，自顯之道。

明夷。象曰：明入地中，明夷，君子以莅衆，莅衆顯明，蔽僞百姓者也。故以蒙養正，以明夷莅衆矣。用晦而明，藏明於內，乃得明也。顯明於外，乃所避也。彖曰：內文明而外柔順，以蒙大難，文王以之，利艱貞，晦其明也。內難而能正其志，箕子以之。

家人。象曰：風自火出，家人，由內相成，熾也。君子以言有物而行有恒，家人之道，修於近小而不妄者也。故君子言必有物，而口無擇言，行必有恒，而身無擇行也。彖曰：家人，女正位乎內，男正位乎外，天地之大義也。家人有嚴君焉。父母之謂也。父父，子子，兄兄，弟弟，夫夫，婦婦，而家道正，正家而天下定矣。

睽。象曰：上火下澤，睽，君子以同而異，同於通理，異於職事。彖曰：睽，火動而上，澤動而下，天地睽而其事同也。男女睽而其志通也。萬物睽而其事類也。睽之時用大矣哉。睽離之時，非小人之所能用也。

蹇。象曰：山上有水，蹇，君子以反身修德，除難莫若反身修德也。彖曰：蹇，難也。險在前也。見險而能止，知矣哉。六二，王臣蹇蹇，匪躬之故，處難之時，履當其位，執心不回，志匡王室者也。故曰：王臣蹇蹇，匪躬之故也。履中行義，以存其上，處蹇以此，未見其尤也。象曰：王臣蹇蹇，終無尤也。

解。象曰：雷雨作，解，君子以赦過宥罪。彖曰：天地解而雷雨作，雷雨作而百果草木皆甲坼，天地否結，則雷雨不作，交通感散，雷雨乃作也。雷雨之作，則險厄者亨，否結者散，故百果草木皆甲坼也。解之時大矣哉。無所而不釋也。六三，負且乘，致寇至，貞𠫤。處非其位，履非其正，以附於四，用夫柔邪以自媚者也。乘二負四，以容其身，寇之來也。自己所致矣。雖幸而免，正之所賤也。

損。象曰：山下有澤，損，君子以懲忿窒欲，可損之善，莫善損忿欲也。彖曰：損益盈虛，與時偕行。自然之質，各定其分，損益將何加焉。非道之常，故必與時偕行也。

益。象曰：風雷，益，君子以見善則遷，有過則改矣。從善改過，益莫大焉。彖曰：益，損上益下，民悅無疆，自上下下，其道大光，利有攸往，中正有慶。五處中正，自上下下，故有慶也。以中正有慶之德，有攸往也。何適而不利哉。

升。象曰：地中生木，升，君子以慎德，積小以成高大。

革。象曰：澤中有火，革。彖曰：革，水火相息，凡不合而後變生，火欲上，澤欲下，水火相戰，而後變生者也。天地革而四時成，湯武革命，順乎天而應乎人，革之時大矣哉。上六，君子豹變，小人革面。居變之終，變道已成，君子處之，能成其文，小人樂成，則變面以順上也。

鼎。象曰：木上有火，鼎。彖曰：鼎，象也。以木巽火，亨飪也。聖人以享上帝，而大亨以養聖賢。亨者，鼎之所為也。革去故而鼎成新，故為亨飪調和之器也。去故取新，聖賢不可失也。飪，熟也。天下莫不用之，而聖人用之，乃上以亨上帝，下以大亨養聖賢焉。

震，震驚百里，不喪匕鬯，威震驚乎百里，則足可以不喪匕鬯矣。匕所以載鼎實，鬯，香酒，奉宗廟之盛者也。象曰：洊雷，震，君子以恐懼修省。彖曰：震，亨，震來虩虩，恐致福也。震驚百里，驚遠而懼邇也。威震驚乎百里，則惰者懼於近矣。出，可以守宗廟社稷，以為祭主也。明所以堪長子之義也。不喪匕鬯，則已出可以守宗廟也。

艮。象曰：兼山，艮，君子以思不出其位，各止其所，不侵官也。彖曰：艮，止也。時止則止，時行則行，動静不失其時，其道光明。止道不可常用，必施於不可以行，適於其時，道乃光明。

豐，亨，王假之，大而亨者，王之所至也。勿憂，宜日中，豐之為義，闡弘微細，通夫隱滯者也。為天下之主，而令微隱者不亨，憂未已也。故至豐亨，乃得勿憂也。用夫豐亨不憂之德，宜處天中以遍照者也。故曰宜日中也。象曰：雷電皆至，豐，君子以折獄致刑，文明以動，不失情理。彖曰：日中則昃，月盈則食，天地盈虛，與時消息，而况於人乎。况於鬼神乎。豐之為用，困於昃食者也。施於未足則尚豐，施於已盈則方溢，不可以為常，故具陳消息之道也。

兑。象曰：麗澤，兑，君子以朋友講習。彖曰：兑，悅也。剛中而柔外，悅以利貞，悅而違剛則諂，剛而違悅則暴，剛中而柔外，所以悅以利貞也。是以順乎天而應乎人，天剛而不失悅者也。悅以先民，民忘其勞，悅以犯難，民忘其死，悅之大，民勸矣哉。

涣。象曰：風行水上，涣，九五，涣汗其大號，涣，王居無咎。處尊履正，居巽之中，散汗大號，以湯險扼者也。為涣之主，唯王居之，乃得無咎也。

節。象曰：澤上有水，節，君子以制度數，議德行。彖曰：苦節不可貞，其道窮，為節過苦，則物不能堪也。物不能堪，則不可復正也。悅以行險，當位以節，中正以通，無悅而行險，過中而為節，則道窮也。天地節而四時成，節以制度，不傷財，不害民。

中孚。象曰：澤上有風，中孚，君子以議獄緩死，信發於中，雖過可亮。彖曰：中孚，柔在內而剛得中，悅而巽孚，有上四德，然後乃孚。乃化邦也。信立而後邦乃化也。柔在內而剛得中，各當其所也。剛得中，則直而正，柔在內，則静而順，悅而以巽，則乖争不作，如此，則物無巧競，敦實之行著，而篤信發乎其中矣。豚魚吉，信及豚魚，魚者，蟲之潜隱者也。豚者，獸之微賤者也。争競之道不興，忠信之德淳著，則雖微隱之物，信皆及之也。中孚以利貞，乃應天。盛之至也。

小過。象曰：山上有雷，小過，君子以行過乎恭，喪過乎哀，用過乎儉。彖曰：小過，小者過而亨也。小者，謂凡諸小事也。過於小事而通者也。過以利貞，與時行也。過而得以利貞，應時宜也。施過於恭儉，利貞者也。柔得中，是以小事吉，剛失位而不中，是以不可大事。成大事者，必在剛也。柔而侵大，剥之道也。

既濟。象曰：水在火上，既濟，君子以思患而豫防之，存不忘亡，既濟不忘未濟也。彖曰：既濟，亨，利貞，剛柔正而位當，剛柔正而位當，則邪不可以行矣。故唯正乃利貞也。九五，東鄰之殺牛，不如西鄰之禴祭，實受其福。牛，祭之盛者也。禴，祭之薄者也。居既濟之時，而處尊位，物皆濟矣。將何為焉。其所務者，祭祀而已，祭祀之盛，莫盛修德，故沼沚之毛，蘋蘩之榮，可羞之於鬼神，黍稷非馨，明德惟馨，是以東鄰殺牛，不如西鄰之禴祭，實受其福也。

天尊地卑，乾坤定矣。卑高以陳，貴賤位矣。動静有常，剛柔斷矣。剛動而柔止也。動止得其常體，則剛柔之分著矣。方以類聚，物以羣分，吉凶生矣。方有類，物有羣，則有同有異，有聚有分也。順其所同則吉，乘其所趣則凶，故吉凶生矣。在天成象，在地成形，變化見矣。象，况日月星辰，形，况山川草木也。懸象運轉以成昏明，山澤通氣而雲行雨施，故變化見也。是故鼓之以雷霆，潤之以風雨，日月運行，一寒一暑，乾道成男，坤道成女，乾知大始，坤作成物，乾以易知，坤以簡能，天地之道，不為而善始，不勞而善成，故曰易簡。易則易知，簡則易從，易知則有親，易從則有功，有親則可久，有功則可大，有易簡之德，則能成可久可大之功。可久則賢人之德，可大則賢人之業，天地易簡，萬物久載其形，聖人不為，羣方各遂其業，德業既成，則入於形器，故以賢人目其德業也。易簡而天下之理得矣。

易與天地准，作易以准天地也。故能彌綸天地之道，仰以觀於天文，俯以察於地理，是故知幽明之故，原始反終，故知死生之說也。幽明者，有形無形之象，死生者，始終之數也。

知鬼神之情狀，與天地相似，德合天地，故曰相似也。知周乎萬物，而道濟天下，知周萬物，則能以道濟天下也。樂天知命，故不憂，順天之化，故曰樂也。範圍天地之化而不過，範圍者，擬範天地而周備其理也。曲成萬物而不遺，曲成者，乘變應物，不繫一方者也。則物得宜矣。故神無方，而易無體，神則陰陽不測，易則唯變所適，不可以一方一體明也。仁者見之謂之仁，知者見之謂之知，百姓日用而不知，故君子之道鮮矣。君子體道以為用者也。體斯道者，不亦鮮乎。

顯諸仁，藏諸用，衣被萬物，故曰顯諸仁，日用而不知，故曰藏諸用也。盛德大業至矣哉。富有之謂大業，廣大悉備，故曰富有。日新之謂盛德，體化合變，故曰日新。生生之謂易，陰陽轉易，以成化生。陰陽不測之謂神。神也者，變化之極也。妙萬物而為言，不可以形詰者也。故曰陰陽不測也。

夫易，廣矣大矣。以言乎天地之間則備矣。廣大配天地，變通配四時，陰陽之義配日月，易簡之善配至德，易之所載，配此四義也。子曰：易其至矣乎。夫易，聖人所以崇德而廣業也。窮理入神，其德崇也。兼濟萬物，其業廣也。天地設位，而易行乎其中矣。

聖人有以見天下之賾，而擬諸其形容，象其物宜，乾剛坤柔，各有其體，故曰擬諸其形容也。擬之而後言，議之而後動，擬議以成其變化，擬議以動，則盡變化之道也。鳴鶴在陰，其子和之，我有好爵，吾與爾縻之，鶴鳴則子和，修誠則物應，我有好爵，與物散之，物亦以善應也。鶴鳴乎陰，氣同則和，出言户庭，千里應之，出言猶然，况其大者乎。千里或應，况其邇者乎。子曰：君子居其室，出其言善，則千里之外應之，况其邇者乎。居其室，出其言不善，則千里之外違之，况其邇者乎。言出乎身，加乎民，行發乎邇，見乎遠，言行，君子之樞機，樞機，制動之主。樞機之發，榮辱之主也。言行，君子之所以動天地，可不慎乎。同人，先號咷而後笑。子曰：君子之道，或出或處，或默或語，二人同心，其利斷金，同人終獲後笑者，以有同心之應也。夫所况同者，豈繫乎一方哉。君子出處默語，不違其中，則其迹雖異，道同則應也。同心之言，其臭如蘭，初六藉用白茅，無咎。子曰：苟錯諸地而可矣。藉之用白茅，何咎之有，慎之至也。勞謙，君子有終，吉。子曰：勞而不伐，有功而不德，厚之至也。語以其功下人者也。德言盛，禮言恭，謙也者，致恭以存其位者也。不出户庭，無咎。子曰：亂之所生也。則言語以為階，君不密則失臣，臣不密則失身，幾事不密則害成，是以君子慎密而不出也。子曰：為易者，其知盗乎。言盗亦乘釁而至也。易曰：『負且乘，致寇至，負也者，小人之事也。乘也者，君子之器也。小人而乘君子之器，盗思奪之矣。上慢下暴，盗思伐之矣。慢藏誨盗，冶容誨淫。易曰：負且乘，致寇至，盗之招也。

子曰：易有聖人之道四焉。以言者尚其辭，以動者尚其變，以制器者尚其象，以卜筮者尚其占。此四存乎器象，可得而用者也。

是以君子將有為也。將有行也。問焉而以言，其受命也如響，無有遠近幽深，遂知來物，非天下之至精，其孰能與於此，參伍以變，錯綜其數，通其變，遂成天下之文下作地，極其數，遂定天下之象，非天下之至變，其孰能與於此，易無思也。無為也。寂然不動，感而遂通天下之故，非天下之至神，其孰能與於此。

夫易，聖人之所以極深而研幾也。唯深也。故能通天下之志，唯幾也。故能成天下之務，極未形之理則曰深，適動微之會則曰幾也。唯神也。故不疾而速，不行而至，子曰易有聖人之道四焉者，此之謂也。四者由聖道以成，故曰聖人之道也。

夫易，開物成務，冒天下之道，如斯而已者也。冒，覆也。言易通萬物之志，成天下之務，其道可以覆冒天下也。是故聖人以通天下之志，以定天下之業，以斷天下之疑，其孰能與於此哉。古之聰明睿智，神武而不殺者夫，服萬物而不以威刑者也。是以明於天之道，而察於民之故，以神明其德，一闔一辟謂之變，往來不窮謂之通，見乃謂之象，兆見曰象。形乃謂之器，成形曰器。制而用之謂之法，利用出入，民咸用之謂之神。

法象莫大乎天地，變通莫大乎四時，懸象著明莫大乎日月，崇高莫大乎富貴，位，所以一天下之動而濟萬物也。備物致用，立成器以為天下利，莫大乎聖人，探賾索隱，鈎深致遠，以定天下之吉凶，成天下之亹亹者，莫善乎蓍龜。子曰：天之所助者，順也。人之所助者，信也。履信思乎順，是以自天佑之，吉無不利。

天地之道，貞觀者也。明夫天地萬物，莫不保其貞以全其用也。日月之道，貞明者也。天下之動，貞夫一者也。天地之大德曰生，聖人之大寶曰位，何以守位，曰仁，何以聚人，曰財，財所以資物生也。理財正辭，禁民為非，曰義。

易曰：困於石，據於蒺藜，入於其宮，不見其妻，凶。子曰：非所困而困焉。名必辱，非所據而據焉。身必危。子曰：小人不耻不仁，不畏不義，不見利不勸，不威不懲，小懲而大誡，此小人之福也。易曰：屨校滅趾，無咎，此之謂也。善不積不足以成名，惡不積不足以滅身，小人以小善為無益而弗為也。以小惡為無傷而弗去也。故惡積而不可掩，罪大而不可解。易曰：何校滅耳，凶。子曰：危者，安其位者也。亡者，保其存者也。亂者，有其治者也。是故君子安而不忘危，存而不忘亡，治而不忘亂，是以身安而國家可保也。易曰：其亡其亡，繫於苞桑。子曰：德薄而位尊，知小而謀大，力小而任重，鮮不及矣。易曰：鼎折足，覆公餗，其形渥，凶，言不勝其任也。子曰：知幾其神乎。君子上交不諂，下交不瀆，其知幾乎。幾者，動之微，君子見幾而作，不俟終日。易曰：介於石，不終日，貞吉，定之於始，故不待終日。君子知微知彰，知柔知剛，萬夫之望，此知幾其神者也。子曰：顔氏之子，其殆庶幾乎。有不善未嘗不知，知之未嘗復行也。易曰：不遠復，無衹悔，元吉。子曰：君子安其身而後動，易其心而後語，定其交而後求，君子修此三者，故全也。危以動，則民不與也。懼以語，則民不應也。無交而求，則民不與也。莫之與，則傷之者至矣。

子曰：履，德之基也。基所蹈也。謙，德之柄也。復，德之本也。恒，德之固也。固不傾移也。損，德之修也。益，德之裕也。能益物者，其德寬大也。困，德之辨也。困而益明。

夫乾，天下之至健也。德行恒易以知險，夫坤，天下之至順也。德行恒簡以知阻。

能悅諸心，能研諸侯之慮，諸侯，物主有為者也。能悅萬物之心，能精為者之務也。定天下之吉凶，成天下之亹亹者，凡易之情，近而不相得，則凶，近，况比爻也。將叛者其辭慚，中心疑者其辭枝，吉人之辭寡，躁人之辭多，誣善之人其辭游，失其守者其辭屈。

昔者聖人之作易也。將以順性命之理，是以立天之道曰陰與陽，立地之道曰柔與剛，立人之道曰仁與義。

