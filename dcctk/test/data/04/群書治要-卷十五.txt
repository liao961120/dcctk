*漢書三

*傳

韓信，淮陰人也。家貧無行，不得推擇為吏，常從人寄食，從項羽為郞中，數以策干項羽，弗用，亡楚歸漢，上未奇之也。數與蕭何語，何奇之，至南鄭，諸將亡者十數人，信度何已數言，上不我用，即亡，何聞信亡，不及以聞，自追之。人有言上曰：丞相何亡，上怒，如失左右手。

居一二日，何來謁，上且怒且喜。罵何曰：若亡，何也。曰：臣非敢亡，追亡者耳。上曰：所追誰。曰：韓信。上復罵曰：諸將亡者以十數，公無所追，追信，詐也。何曰：諸將易得，至如信，國士無雙，王必欲長王漢中，無所事信，必欲争天下，非信無可與計事者。王曰：吾亦欲東耳。何曰：王必東，能用信，信即留，不能用信，信終亡耳。王曰：吾以為將。何曰：雖為將，信不留。王曰：以為大將。何曰：幸甚，必欲拜之，擇日齋戒，設壇場，具禮乃可，王許之，諸將皆喜，人人各以為得大將，至拜，乃韓信也。一軍皆驚。

信已拜，上坐。王曰：丞相數言將軍，將軍何以教寡人計策。信因問王曰：今東向争天下，豈非項王耶。曰：然，大王自料勇悍，仁，强，孰與項王。漢王曰：弗如也。信曰：唯信亦以為大王弗如也。然臣嘗事項王，請言項王為人也。項王意烏猝嗟，千人皆廢，言羽一嗟，千人皆廢不收也。然不能任屬賢將，此特匹夫之勇也。項王見人恭謹，言語姁姁，人有疾病，涕泣分食飲，至使人有功當封爵，刻印刓，忍不能與，此所謂婦人之仁也。又背義帝約而以親愛王，諸侯不平，所過無不殘滅，多怨百姓，百姓不附，特劫於威，强服耳，名雖為霸，實失天下心，故曰其强易弱。

今大王誠能反其道，任天下武勇，何不誅，以天下城邑封功臣，何不服，以義兵從思東歸之士，何不散，且大王之入武關，秋豪無所害，除秦苛法，秦民無不欲得大王，今失職之蜀，民無不恨者，今王舉而東，三秦可傳檄而定也。於是漢王大喜，自以為得信晚。

漢王以信為左丞相，擊魏，信問酈生，魏得無用周叔為大將乎。曰：柏直也。信曰：竪子耳，遂進擊魏，虜豹，定河東，使人請漢王，願益兵三萬人，臣請以北舉燕，趙，東擊齊，南絕楚之糧道，西與大王會於榮陽，漢王與兵三萬人，進破代，禽夏說，以兵數萬，欲東下井陘擊趙。

趙王，成安君陳餘聚兵井陘口。廣武君李左車說成安君曰：聞漢將韓信，涉西河，虜魏王，禽夏說，議欲以下趙，此乘勝而去國遠鬥，其鋒不可當，臣聞千里餽糧，士有飢色，樵蘇後爨，樵，取薪也。蘇，取草也。師不宿飽，今井陘之道，車不得方軌，騎不得成列，行數百里，其勢糧食必在後，願足下假臣奇兵三萬人，從間路絕其輜重，足下深溝高壘勿與戰，彼前不得鬥，退不得還，不至十日，兩將之頭，可致麾下，成安君不聽，信知其不用，大喜，乃引兵遂下井陘口，斬成安君泜水，禽趙王歇，乃令軍毋斬廣武君。

頃之，有縛而至麾下者，於是問廣武君，僕欲北攻燕，東伐齊，何若有功。廣武君辭曰：臣聞之，亡國之大夫，不可以圖存，敗軍之將，不可以語勇，若臣者，何足以權大事乎。信曰：僕聞之，百里奚居虞而虞亡，之秦而秦伯，非愚於虞而智於秦也。用與不用，聽與不聽耳，使成安君聽子計，僕亦禽矣。僕委心歸計，願子勿辭。

廣武君曰：臣聞智者千慮，必有一失，愚者千慮，亦有一得。故曰：狂夫之言，聖人擇焉。顧恐臣計未足用，願效愚忠，故成安君有百戰百勝之計，一日而失之，軍敗鄗下，今高邑是也。身死泜水上，今足下虜魏王，禽夏說，不旬朝，破趙二十萬衆，誅成安君，名聞海內，威震諸侯，衆庶莫不傾耳以待命者，然而衆勞卒疲，其實難用也。今足下舉勌敝之兵，頓之燕堅城之下，情見力屈，欲戰不拔，曠日持久，糧食單竭，若燕不破，齊必拒境而自强，二國相持，則劉項之權，未有所分也。

當今之計，不如按甲休兵，饗士大夫，北首燕路，然後發一乘之使，奉咫尺之書以使燕，燕必不敢不聽，從燕而東臨齊，雖有智者，亦不知為齊計矣。如是，則天下事可圖也。兵固有先聲後實者，此之謂也。信曰：善，於是發使燕，燕從風而靡，遂度河，襲歷下軍，破龍且。

楚已亡龍且，項王恐，使武涉往信。信謝曰：臣得事項王數年，官不過郞中，位不過執戟，言不聽，畫策不用，故背楚歸漢，漢王授我上將軍印，數萬之衆，解衣衣我，推食食我，言聽計用，吾得至於此，人深親信我，背之不祥，武涉已去，蒯通知天下權在於信，深說以三分天下之計，信不忍背漢，又自以功大，漢不奪我舊無我字，補之齊，遂不聽，項羽死，徙信為楚王，信初之國，陳兵出入，有變吿信欲反，上僞游於雲夢，信謁於陳，高祖令武士縛信，載後車。信曰：果若人言，狡兔死，良狗烹。上曰：人告公反，遂械信，至雒陽，赦以為淮陰侯，信知漢王畏惡其能，稱疾不朝。

黥布，六人也。漢封為淮南王，十一年，高后誅韓信，布心恐憂，復誅彭越，盛其醢，以遍賜諸侯王，布見醢大恐，遂聚兵反，書聞，上召諸將問，布反，為之奈何。皆曰：發兵坑竪子耳，何能為，汝陰侯滕公，以問其客薛公。薛公曰：是固當反。滕公曰：上裂地而封之，疏爵而貴之，疏，分也。南面而立，萬乘之主，其反何也。薛公曰：前年殺彭越，往年殺韓信，三人皆同功一體之人也。自疑禍及身，故反耳。

楚元王交，高祖少弟也。玄孫向，字子政，本名更生，為諫大夫，向見光禄勛周堪，光禄大夫張猛二人給事中，大見信，弘恭，石顯憚之，數譖毁焉。向上封事曰：臣前幸得以骨肉備九卿，奉法不謹，乃復蒙恩，竊見灾異并起，天地失常，徵表為國，欲終不言，念忠臣雖在畎畝，猶不忘君，况重以骨肉之親，又加以舊恩乎。

臣聞舜命九官，禹作司空，弃后稷，契司徒，咎繇作士，垂共工，益朕虞，伯夷秩宗，夔典樂，龍納言，凡九官也。濟濟相讓，和之至也。衆賢和於朝，則萬物和於野，故四海之內，靡不和寧，及至周文開基西郊，雜遝衆賢，罔不肅和，崇推讓之風，以銷分争之訟，武王，周公繼政，朝臣和於內，萬國歡於外，故盡得其歡心，以事其先祖，下至幽，厲之際，朝廷不和，轉相非怨，君子獨守正勉强，以從王事，則反見憎毒讒訴。故其詩曰：密勿從事，不敢吿勞，無罪無辜，讒口嗸嗸，當是之時，天變見於上，地變動於下，水泉沸騰，山谷易處。

由此觀之，和氣致祥，乖氣致異，祥多者其國安，異衆者其國危，天地之常經，古今之通義也。今陞下開三代之業，招文學之士，優游寬容，使得并進，今賢不肖渾淆，白黑不分，邪正雜糅，忠讒并進，朝臣更相讒訴，轉相是非，文書紛糾，毁譽渾亂，所以熒惑耳目，感移心意者，不可勝載，分曹為黨，將同心以陷，正臣舊無正臣二字，補之進者，治之表也。正臣陷者，亂之機也。乘治亂之機，未知孰任，而灾異數見，此臣所以寒心者也。

夫乘權席勢之人，子弟鱗集於朝，羽翼陰附者衆，毁譽將必用，以終乖離之咎，是以日月無光，雪霜夏隕，陵谷易處，列星失行，皆怨氣之所致也。夫遵衰周之軌迹，循詩人之所刺，而欲以成太平，致雅頌，猶却行而求及前人也。初元以來六年矣。按春秋六年之中，灾異未有稠如今。

用賢人而行善政，如或譖之，則賢人退而善政還，夫執狐疑之心者，來讒賊之口，持不斷之意者，開羣枉之門，讒邪進者，衆賢退，羣枉盛者，正士銷，故易有否泰，小人道長，則君子道銷，君子道銷，則政日亂，故為否，否者，閉而亂也。君子道長，則小人道銷，小人道銷，則政日治，故為泰，泰者，通而治也。

昔者，鯀，共工，歡兜與舜，禹舊無禹字，補之雜處堯朝，周公與管，蔡并居周位，當是時，迭進相毁，流言相謗，豈可勝道哉。帝堯，成王，能賢舜，禹，周公而銷共工，管，蔡，故以大治，孔子與季，孟偕仕於魯，李斯與叔孫俱宦於秦，定公，始皇賢季，孟，李斯而銷孔子，叔孫，故以大亂，故治亂榮辱之端，在所信任，所信任既賢，在於堅固而不移，詩云，我心匪石，不可轉也。言守善篤也。

易曰：渙汗其大號，言號令如汗，汗出而不反者也。今出號令，未能逾時而反，是反汗也。用賢未能三旬而退，是轉石也。論語曰：見不善如探湯，今二府奏，佞諂不當在位，歷年而不去也。出令則如反汗，用賢則如轉石，去佞則如拔山，而望陰陽之調，不亦難乎。

是以羣小窺見間隙，巧言醜詆，流言飛文，嘩於民間，故詩云，憂心悄悄，愠於羣小，小人成羣，誠足愠也。昔孔子與顔淵，子貢，更相稱譽，不為朋黨，禹，稷與皋陶，傳相汲引，不為比周，何則，忠於為國，無邪心也。故賢人在上位，則引其類而聚之朝，在下位，則思與其類俱進，故湯用伊尹，不仁者遠，而衆賢至，類相致也。今佞邪與賢臣，并在交戟之內，合黨共謀，違善依惡，數設危險之言，欲以傾移主上，如忽然用之，此天地之所以先戒，灾異之所以重至者也。

自古明聖，未有無誅而治者也。故舜有四放之罰，而孔子有兩觀之誅，然後聖化可得而行也。今以陛下明智，誠深思天地之心迹，察兩觀之誅，覽否泰之卦，歷周，唐之所進以為法法原作治原秦，魯之所銷以為戒，考祥應之福，省灾異之禍，以揆當世之變，放遠佞邪之黨，壞散險詖之聚，杜閉羣枉之門，廣開衆正之路，决斷狐疑，分别猶豫，使是非炳然可知，則百異銷滅，而衆祥并至，太平之基，萬世之利也。

向又見成帝營起昌陵，數年不成，制度泰奢。上疏諫曰：臣聞易曰：安不忘危，存不忘亡，是以身安而國家可保也。故賢聖之君，博觀終始，必通三統，一曰天統，二曰地統，三曰人統。天命所授者博，非獨一姓也。孔子論詩至於殷士膚敏，灌將於京。喟然嘆曰：大哉天命，善不可不傳於子孫，是以富貴無常，不如是，則王公其何以戒慎，民萌其何以勸勉，蓋傷微子之事周，而痛殷之亡也。雖有堯舜之聖，不能化丹朱之子，雖有禹湯之德，不能移移原作訓末孫之桀紂，自古及今，未有不亡之國也。故常戰慄不敢諱亡，孔子所謂富貴無常，蓋謂此也。

孝文皇帝居霸陵。顧曰：以北山石為椁，豈可動哉。張釋之進曰：使其中有可欲，雖錮南山，猶有隙，使其中無可欲，雖無石椁，又何慼乎。孝文寤焉。遂為薄葬。易曰：古之葬者，厚衣之以薪，舊無厚衣之以薪五字，補之藏之中野，不封不樹，後世聖人，易之以棺椁，黄帝葬於橋山，堯葬濟陰，丘壠皆小，葬具甚微，舜葬蒼梧，二妃不從，禹葬會稽，不改其列，不改官里樹木百物之行列也。殷湯無葬處，文武，周公葬於畢，秦穆公葬於雍，樗里子葬於武庫，皆無丘壠之處，此聖帝明王，賢君智士，遠覽獨慮，無窮之計也。其賢臣孝子，亦承命順意而薄葬之，此誠奉安君父，忠孝之至也。

故仲尼孝子，而延陵慈父，舜禹忠臣，周公悌弟，其葬君親骨肉，皆微薄矣。非苟為儉，誠便於體也。宋桓司馬為石椁。仲尼曰：不如速朽，逮至吳王闔閭，違禮厚葬，十有餘年，越人發之，及秦惠，文，武，昭，嚴襄五王，皆大作丘壠，多其瘞藏，咸盡發掘暴露，甚足悲也。秦始皇帝葬於驪山之阿，下錮三泉，上崇山墳，棺椁之麗，宮館之盛，不可勝原，又多殺宮人，生埋工匠，計以萬數，天下苦其役而叛之，驪山之作未成，而周章百萬之師，至其下矣。數年之間，外被項籍之灾，內離牧竪之禍，豈不哀哉。是故德彌厚者葬彌薄，智愈深者葬愈微，無德寡智者葬愈厚，丘壠彌高，宮廟甚麗，發掘必速，由是觀之，明暗之效，葬之吉凶，昭然可見矣。陛下即位，躬親節儉，始營初陵，其制約小，天下莫不稱明，及徙昌陵，增埤為高，積土為山，發民墳墓，積以萬數，營起邑居，期日迫卒，功費大萬百餘，大萬，一億也。死者恨於下，生者愁於上，怨氣感動陰陽，因之以飢饉，物故流離，以十萬數，臣甚惽焉。以死者為有知，發人之墓，其害多矣。若其無知，又安用大，謀之賢智則不悅，以示衆庶則苦之，若苟以悅愚夫淫侈之人，又何為哉。

陛下慈仁篤美甚厚，聰明疏達蓋世，而顧與暴秦亂君，競為奢侈，比方丘壠，悅愚夫之目，隆一時之觀，違賢智之心，忘萬世之安，臣竊為陛下羞之，唯陛下上覽明聖黄帝，堯，舜，禹，湯，文，武，周公，仲尼之制，下觀賢智穆公，延陵，樗里，張釋之之意，孝文皇帝去墳薄葬，以儉安神，可以為則，秦昭，始皇增山厚葬，以侈生害，足以為戒，初陵之摹，宜從公卿大臣之議，以息衆庶，書奏，上甚感向言，而不能從其計。

向見上無繼嗣，政由王氏。遂上封事極諫曰：臣聞人君莫不欲安，然而危，莫不欲存，然而亡，失御臣之術也。夫大臣操權柄，持國政，未有不為害者也。昔晉有六卿，智伯，范，中行，韓，趙，魏也。齊有田，崔，衞有孫，寧，魯有季，孟，常掌國事，世執朝柄，後田氏取齊，六卿分晉，崔杼殺其君光，孫林父，寧殖出其君衎，弑其君剽，季氏卒逐昭公，皆陰盛而陽微，下失臣道之所致也。

故書曰：臣之有作威作福，害於而家，凶於而國。孔子曰：禄去公室，政逮大夫，危亡之兆也。秦昭王舅穰侯及涇陽，葉陽君皆昭王母之弟。專國擅勢，假大后之威，三人者，權重於昭王，家富於秦國，國甚危殆，賴寤范睢之言，而秦復存，二世委任趙高，趙高專權自恣，壅蔽大臣，終有閻樂望夷之禍，秦遂以亡，近事不遠，即漢所代也。

漢興，諸呂無道，擅相尊王，呂産，呂禄席大后之寵，據將相之位，欲危劉氏，賴忠正大臣絳侯，朱虛等，竭誠盡節，以誅滅之，然後劉氏復安，今王氏一姓，乘朱輪華轂者二十三人，青紫貂蟬，充盈幄內，魚鱗左右，大將軍秉事用權，五侯驕奢僭盛，并作威福，擊斷自恣，行污而寄治，身私而托公，依東宮之尊，假甥舅之親，以為威重，尚書九卿，州牧郡守，皆出其門，筦執樞機，朋黨比周。

稱譽者登進，忤恨者誅傷，游談者助之說，執政者為之言，排擯宗室，孤弱公族，其有智能者，尤非毁而不進，遠絕宗室之任，不令得給事朝省，恐其與己分權，數稱燕王蓋主以疑上心，避諱呂，霍而弗肯稱，內有管，蔡之萌，外假周公之論，兄弟據重，宗族磐牙，歷上古至秦漢，外戚貴未有如王氏者也。雖周皇甫，秦穰侯，漢武安，呂，霍，上官之屬，皆不及也。

物盛必有非常之變先見，為其人徵象，孝昭帝時，冠石立於泰山，有石自立，三石為足，一石在上，故曰冠石也。仆柳起於上林，而孝宣帝即位，今王氏先祖墳墓在濟南者，其梓柱生枝葉，扶疏上出屋，根垂地中，雖立石起柳，無以過此明也。事勢不兩大，王氏與劉氏，亦且不并立，如下有泰山之安，則上有累卵之危，陛下為人子孫，守持宗廟，而令國祚移於外親，降為皂隸，縱不為身，奈宗廟何，婦人內夫家，而外父母家，此亦非皇太后之福也。孝宣皇帝不與舅平昌，樂昌侯權，所以全安之也。

夫明者，起福於無形，銷患於未然，宜發明詔，吐德音，援近宗室，親而納信，黜遠外戚，無授以政，以則效先帝之所行，厚安外戚，全其宗族，誠東宮之意，外家之福也。王氏永存，保其爵禄，劉氏長安，不失社稷，所以裦睦外內之姓，子子孫孫，無疆之計也。如不行此策，田氏復見於今，六卿必起於漢，為後嗣憂，昭昭甚明，不可不深圖，不可不早慮也。唯陛下深留聖思，覽往事之戒，居萬安之實，用保宗廟，久承皇太后，天下幸甚。

書奏，天子召見向，嘆息，悲傷其意。謂曰：君且休矣。吾將思之，向每召見，數言公族者，國之枝葉，枝葉落，則本根無所庇蔭，方今同姓疏遠，母黨專政，禄去公室，權在外家，非所以强漢宗，卑私門，保守社稷，安固後嗣也。向自見得信於上，故常顯訟宗室，譏刺王氏及在位大臣，其言多痛切，發於至誠，終不能用，向卒後十三歲而王氏代漢。

季布，楚人也。項籍使將兵，數窘漢王，項籍滅，高祖購求布千金，敢舍匿，罪三族，布匿濮陽周氏，周氏迺髠鉗布，衣褐，置廣柳車中，載以喪車，欲人不知也。之魯朱家賣之，朱家心知其季布也。買置田舍舊舍下有上字，删之迺之雒陽，見汝陰侯滕公。說曰：季布何罪，臣各為其主用，職耳，項氏臣豈可盡誅耶，今上始得天下，而以私怨求一人，何示不廣也。且以季布之賢，漢求之急如此，此不北走胡，南走越耳，夫忌壯士以資敵國，此伍子胥所以鞭荆平王之墓也。君何不從容為上言之，滕公心知朱家大俠，意布匿其所，迺許諾，侍閑，果言如朱家旨，上迺赦布。

布為河東守，孝文時，人有言其賢，召欲以為御史大夫，人又言其勇，使酒難近，至留邸一月，見罷。布進曰：臣待罪河東，陛下無故召臣，此人必有以臣欺陛下者，今臣至，無所受事罷去，此人必有毁臣者，夫以一人譽召臣，一人毁去臣，恐天下有識聞之，有以窺陛下，窺見陛下深淺也。上默然慚曰：河東吾股肱郡，故特召君耳。

欒布，梁人也。為梁大夫，使於齊未還，漢召彭越，責以謀反，夷三族，梟首雒陽下，詔有收視者輒捕之，布還，奏事彭越頭下，祠而哭之，吏捕以聞。上召駡曰：若與彭越反耶，吾禁人勿收，若獨祠哭之，與反明矣。趣烹之，方提趨湯。顧曰：願壹言而死。上曰：何言。布曰：方上之困彭城，敗滎陽，成皋，項王所以不能遂西，徒以彭王居梁地，與漢合從苦楚也。當是之時，彭王壹顧與楚，則漢破，且垓下之會，微彭王，項氏不亡，天下已定，彭王割符受封，亦欲傳之萬世，今漢壹徵兵於梁，彭王病不行，而疑以為反，反形未見，以苛細誅之，臣恐功臣人人自危也。今彭王已死，臣生不如死，請就烹，上迺釋布，拜為都尉。

蕭何，沛人也。漢殺項羽，即皇帝位，論功行封，羣臣争功，歲餘不决，上以何功最盛，先封為酇侯，食邑八千户。功臣皆曰：臣等身被堅執兵，多者百餘戰，少者數十合，攻城略地，大小各有差，今蕭何未有汗馬之勞，徒持文墨議論不戰，居臣等上，何也。上曰：諸君知獵乎。曰：知之，知獵狗乎。曰：知之。上曰：夫獵，追殺獸者，狗也。而發縱指示獸處者，人也。諸君徒能走得獸耳，功狗也。至如蕭何，發縱指示，功人也。且諸君獨以身從我，多者兩三人，蕭何舉宗數十人皆隨我，功不可忘也。羣臣後皆莫敢言。

列侯畢已受封，奏位次。皆曰：平陽侯曹參，身被七十創，攻城略地，功最多，宜第一，關內侯鄂千秋，時為謁者。進曰：羣臣議皆誤，夫曹參雖有野戰略地之功，此特一時之事，夫上與楚相拒五歲，失軍亡衆，跳身遯者數矣。然蕭何常從關中遣軍補其處，非上所詔令召，而數萬衆會上乏絕者數矣。夫漢與楚相守滎陽數年，軍無見糧，蕭何轉漕關中，給食不乏，陛下雖數亡山東，蕭何常全關中待陛下，此萬世功也。今雖無曹參等百數，何缺於漢，漢得之，不必待以全，奈何欲以一旦之功，而加萬世之功哉。蕭何當第一，曹參次之。上曰：善，於是乃令何第一，賜劍履上殿，入朝不趨，是日悉封何父母兄弟十餘人，皆食邑。

何為民請曰：長安地狹，上林中多空地，弃，願令民得入田，毋收稾為獸食。上大怒曰：相國多受賈人財物，為請吾苑，乃下何廷尉，械繫之，數日，王衞尉侍。前問曰：相國胡大罪，陛下繫之暴也。上曰：吾聞李斯相秦，有善歸主，有惡自予，今相國多受賈竪金，為請吾苑，以自媚於民，故繫治之。王衞尉曰：夫職事苟有便於民而請之，真宰相事也。陛下奈何乃疑相國受賈人錢乎。且陛下距楚數歲，陳豨，黥布反時，陛下自將往，當是時，相國守關中，搖足，即關西非陛[，相國不以此時為利，乃利賈人之金乎。且秦以不聞其過亡天下，夫李斯之分過，又何足法哉。陛下何疑宰相之淺也。是日，使使持節赦出何，何年老，素恭謹，徒跣入謝。上曰：相國休矣。相國為民請吾苑不許，我不過為桀紂主，而相國為賢相，吾故繫相國，欲令百姓聞吾過也。

曹參，沛人也。為齊丞相，參聞膠西有蓋公，善治黄老言，使人厚幣請之，既見，蓋公為言治道，貴清静而民自定，推此類具言，參於是避正堂舍蓋公焉。其治要用黄老術，齊國安集，大稱賢相，蕭何薨，使者召參，參去。屬其後相曰：以齊獄市為寄，慎勿擾也。後相曰：治無大於此者乎。參曰：不然，夫獄市者，所以并容也。今君擾之，奸人安所容乎。吾是以先之。夫獄市，兼受善惡，若窮極奸人，奸人無所容竄，久且為亂，秦人極刑而天下叛，孝武峻法而獄繁，此其效也。老子曰：我無為，民自化，我好静，民自正，參欲以道化為本，不欲擾其末也。

始參微時，與蕭何善，及為宰相，有隙，至何且死，所推賢唯參，參代何為相國，舉事無所變更，壹遵何之約束，擇郡國吏長大取年長大者，訥於文辭，謹厚長者，即召除為丞相史，史言文刻深欲務聲名，輒斥去之，日夜飲酒，卿大夫以下吏及賓客，見參不事事，不事丞相之事。來者皆欲有言，至者參輒飲以醇酒，度之欲有言，復飲酒，醉而後去，終莫得開開舊作關，改之說。開，謂有所啓白。

相舍後園近吏舍，日飲歌呼，從吏患之，無如何，乃請參游後園，聞吏醉歌呼，從吏幸相國召按之，乃反取酒張坐飲，大歌呼與相和，參見人之有細過，專掩匿覆蓋之，府中無事，參子窋，為中大夫，惠帝怪相國不治事，以為豈少朕與。乃謂窋曰：汝歸。試私從容問乃父曰：高帝新弃羣臣，帝富於春秋，君為相國，日飲無所請事，何以憂天下，然無言吾吿汝也。窋既洗沐，歸諫參，參怒而笞之二百。曰：趣入侍，天下事，非乃所當言也。

至朝時，帝讓參。參免冠謝曰：陛下自察聖武，孰與高皇帝。上曰：朕乃安敢望先帝。參曰：陛下觀參，孰與蕭何賢。上曰：君似不及也。參曰：陛下之言是也。且高皇帝與蕭何定天下，法令既明具，陛下垂拱，參等守職，遵而勿失，不亦可乎。惠帝曰：善，君休矣。百姓歌之曰：蕭何為法，講若畫一，講或作較。曹參代之，守而勿失，載其清静，民以寧壹。

張良字子房，韓人也。沛公欲以二萬人擊秦嶢關下軍。良曰：秦兵尚强，未可輕，臣聞，其將屠者子賈竪，易動以利，願沛公令酈食其持重寶啖秦將，秦將果欲連和俱西。良曰：此獨其將欲叛，士卒恐不從，不如因其解擊之，沛公迺引兵擊秦軍，大破之，遂至咸陽，秦王子嬰降沛公，沛公入，秦宮室帷帳狗馬重寶婦女以千數，意欲留居之，樊噲諫，沛公不聽。良曰：夫秦為無道，故沛公得至此，為天下除殘去賊，宜縞素為資，今始入秦，即安其樂，此所謂助桀為虐，資，質也。欲令沛公反秦奢，儉素以為質也。且忠言逆於耳利於行，毒藥苦於口利於病，願沛公聽樊噲言，沛公迺還軍霸上。

陳平，户牖人也。背楚，因魏無知見漢王，漢王拜為都尉典護軍。絳灌等或讒平曰：聞平居家時，盗其嫂，事魏王不容，亡而歸楚，不中，又亡歸漢，今大王尊官之，令護軍，臣聞，平使諸將金多者得善處，金少者得惡處，平反覆亂臣也。願王察之，漢王疑之，以讓無知。問曰：有之乎。無知曰：有。漢王曰：公言其賢人，何也。對曰：臣之所言者能也。陞下所問者行也。今有尾生，孝己之行，孝己，高宗之子，有孝行也。而無益於勝敗之數，陞下何暇用之乎。今楚漢相拒，臣進奇謀之士。

王召平而問曰：吾聞先生事魏不遂，事楚而去，今又從吾游，信者固多心乎。平曰：臣事魏王，魏王不能用臣說，故去事項王，項王不信人，其所任愛，非諸項，即妻之昆弟，雖有奇士，不能用，臣居楚，聞漢王之能用人，故歸大王，臣臝身來，不受金，無以為資，誠臣計畫有可采者，願大王用之，使無可用者，大王所賜金具在，請封輸官，得請骸骨，漢王迺謝，厚賜，拜以為護軍中尉，盡護諸將，諸將迺不敢復言。

周勃，沛人也。為人木强敦厚，高帝以為可屬大事，惠帝以勃為太尉，高后崩，呂禄以趙王為漢上將軍，呂産以呂王為相國，秉權，欲危劉氏，勃與丞相平，朱虛侯章，共誅諸呂，遂共迎立代王，是為孝文皇帝，初即位，以勃為右丞相，後迺免丞相就國，人有上書告勃欲反，下廷尉，廷尉逮捕勃治之，勃恐，不知置辭，吏稍侵辱之，勃以千金與獄吏，迺書牘背示之，以公主為證，公主者，文帝女也。勃太子勝之尚之，故獄吏教引為證，薄太后亦以為無反事，文帝朝。太后曰：絳侯綰皇帝璽，將兵於北軍，不以此時反，今居一小縣，顧欲反耶。文帝迺謝曰：吏方驗而出之，於是使使持節赦勃，復爵邑，勃既出。曰：吾嘗舊無嘗字，補之將百萬軍，然安知獄吏之貴也。

勃子亞夫，文帝封為條侯，後六年，匈奴大入邊，以宗正劉禮為將軍，軍霸上，祝茲侯徐厲為將軍，軍棘門，以亞夫為將軍，軍細柳，以備胡，上自勞軍，至霸上及棘門軍，直馳入，將以下騎送迎，已而之細柳軍，軍士吏被甲，鋭兵刃，彀弓弩，持滿，天子先驅至，不得入。先驅曰：天子且至軍門。都尉曰：將軍令曰：軍中聞將軍之令，不聞天子之詔，有頃上至，又不得入。於是上使使持節詔將軍曰：吾欲勞軍，亞夫乃傳言開壁門。壁門士請車騎曰：將軍約，軍中不得驅馳，於是迺按轡徐行至中營。將軍亞夫持兵揖曰：介胄之士不拜，請以軍禮見，禮，介者不拜。天子為動，改容式車，使人稱謝，成禮而去，既出軍門，羣臣皆驚。文帝曰：嗟乎。此真將軍矣。向者霸上棘門軍，如兒戲耳，其將固可襲而虜也。亞夫可得而犯耶，稱善者久之。

樊噲，沛人也。與高祖俱起，高帝嘗病，惡見人臥禁中，詔户者，毋得入羣臣，絳灌等莫敢入，十餘日，噲迺排闥直入，大臣隨之，上獨枕一宦者臥。噲等見上流涕曰：始陛下與臣等起豐沛，定天下，何其壯也。今天下已定，又何憊也。且陛下病甚，大臣震恐，不見臣等計事，顧獨與一宦者絕乎。且陛下獨不見趙高之事乎。高帝笑而起。

周昌，沛人也。為御史大夫，為人强力，敢直言，自蕭，曹等，皆卑下之，昌嘗燕入奏事，以上宴時入奏事也。高帝方擁戚姬，昌還走，高帝逐得，騎昌項。問曰：我何如主。昌仰曰：陛下即桀，紂之主也。於是上笑之，然尤憚昌，及高帝欲廢太子，大臣固争，莫能得，而昌庭争之强，上問其說，昌為人吃，又盛怒。曰：臣口不能言，然臣心知其不可，陛下欲廢太子，臣期期不奉詔，上欣然而笑，太子遂定。

申屠嘉，梁人也。為丞相，是時太中大夫鄧通方愛幸，賞賜累巨萬，文帝常燕飲通家，其寵如是，是時嘉入朝，而通居上旁，有怠慢之禮，嘉奏事畢。因言曰：陛下幸愛羣臣，則富貴之，至於朝廷之禮，不可以不肅。上曰：君勿言，吾私之，罷朝坐府中，為檄召通，通恐入言上。上曰：汝第往，吾今使人召若，通至丞相府，免冠，徒跣，頓首謝。嘉責曰：夫朝廷者，高皇帝之朝廷也。通小臣，戲殿上，大不敬，當斬，通頓首，首盡出血，不解，上使使持節召通。而謝丞相曰：此吾弄臣，君釋之，通既至。為上泣曰：丞相幾殺臣。

