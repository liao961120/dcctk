*漢書七

*傳

朱雲，字游，魯人也。成帝時，故丞相安昌侯張禹，以帝師位特進，甚尊，雲上書求見，公卿在前。雲曰：今朝廷大臣，上不能匡主，下無以益民，皆尸位素餐，孔子所謂鄙夫不可與事君，苟患失之，亡所不至者也。臣願賜尚方斬馬劍，斷佞臣一人，以厲其餘，上問誰也。對曰：丞相安昌侯張禹。上大怒曰：小臣居下訕上，廷辱師傅，罪死不赦，御史將雲下，雲攀殿檻，檻折。雲呼曰：臣得下從龍逢，比干游於地下，足矣。未知聖朝何如耳，御史遂將雲去，於是左舊無左字，補之將軍辛慶忌免冠解印綬。叩頭殿下曰：此臣素著狂直於世，使其言是，不可誅，其言非，固當容之，臣以死争，慶忌叩頭流血，上意解，然後得已，及後當治殿檻。上曰：勿易，因而輯之，以旌直臣，雲自是之後不復仕。

梅福，字子真，九江人也。成帝委任大將軍王鳳，而京兆尹王章素忠直，譏鳳，為鳳所誅，羣下莫敢正言。故福上書曰：臣聞箕子陽狂於殷，而為周陳洪範，叔孫通遯秦歸漢，製作儀品，夫叔孫先非不忠也。箕子非疏其家而叛親也。不可為言也。昔高祖納善若不及，從諫若轉圜，聽言不求其能，舉功不考其素，陳平起於亡命，而為謀主，韓信拔於行陣，而建上將，故天下之士，雲合歸漢，争進奇異，智者竭其策，愚者盡其慮，勇士極其節，怯夫勉其死，合天下之智，并天下之威，是以舉秦如鴻毛，取楚若拾遺，此高祖所以無敵於天下也。士者，國之重器，得士則重，失士則輕，詩云，濟濟多士，文王以寧，廟堂之議，非草茅所當言也。臣誠恐身塗野草，尸并卒伍，故數上書求見，輒報罷。

臣聞齊桓之時，有以九九見者，桓公不逆，欲以致大也。今臣所言，非特九九也。陛下拒臣者三矣。此天下士所以不至也。今陛下既不納天下之言，又加戮焉。夫鷇鵲遭害，則仁鳥增逝，愚者蒙戮，則智士深退，間者愚民上疏，多觸不急之法，或下廷尉而死者衆，自陽朔以來，天下以言為諱，朝廷尤甚，羣臣承順上指，莫有執正，何以明其然也。取民所上書，陛下之所善者，試下之廷尉。廷尉必曰：非所宜言，大不敬，以此卜之一矣。故京兆尹王章，資質忠直，敢面引廷争，孝元皇帝擢之，以厲具臣，而矯曲朝，及至陛下，戮及妻子，惡惡止其身，王章非有反叛之辜，而殃及家，折直士之節，結諫臣之舌，羣臣皆知其非，然不敢争，天下以言為戒，最國家之大患也。

雋不疑，字曼倩，勃海人也。為京兆尹，吏民敬其威信，始元五年，有一男子，乘黄犢車，建黄旐，衣黄襜褕，著黄冒，詣北闕，自謂為衞太子，詔使公卿將軍雜識視，長安中吏民聚觀者數萬人，右將軍勒兵闕下，以備非常，丞相御史中二千石至者，立莫敢發言，不疑後到，叱從吏使收縛。或曰：是非未可知，且安之。不疑曰：昔蒯聵違命出奔，輒拒而不內，春秋是之，衛太子得罪先帝，亡不即死，今來自詣，此罪人也。遂送詔獄，天子與大將軍霍光，聞而嘉之。曰：公卿大臣，當用經術明於大誼，由是名聲重於朝廷，在位者皆自以不及也。廷尉驗治，竟得奸詐。

疏廣字仲翁，東海人也。為太子太傅，兄子受為少傅，太子外祖父平恩侯許伯以為太子幼，白使其弟中郞將舜監護太子家，上以問廣。廣對曰：太子國儲副君，師友必於天下英俊，不宜獨親外家，且太子自有太傅，少傅舊無少傳二字，補之官屬已備，今復使舜護太子家，示陋，非所以廣太子德於天下也。上善其言，以語丞相魏相。相免冠謝曰：此非臣等所能及，廣由是見器重。

于定國，字曼倩，東海人也。其父于公為郡决曹，决獄平，羅文法者，于公所决皆不恨，郡中為之生立祠，名曰于公祠，定國少學法於父，為廷尉，其决疑平法，務在哀鰥寡，罪疑從輕，加審慎之心。朝廷稱之曰：張釋之為廷尉，天下無寃民，于定國為廷尉，民自以為不寃，遷御史大夫，為丞相，始定國父于公，其閭門壞，父老方共治之。于公謂曰：少高大閭門，令容駟馬高蓋車，我治獄，未嘗有所寃，子孫必有興者，至定國為丞相，子永為御史大夫，封侯傳世云。

薛廣德，字長卿，沛郡人也。為人温雅，及為三公，直言諫争，成帝幸甘泉，郊泰畤，禮畢，因留射獵。廣德上書曰：竊見關東困極，民人流離，陛下日撞亡秦之鐘，聽鄭衞之樂，臣誠悼之，今士卒暴露，從官勞倦，願陛下亟反宮，思與百姓同憂樂，天下幸甚，上即日還，其秋，上酎祭宗廟，出便門，欲御樓船，廣德當乘輿車。免冠頓首曰：宜從橋。詔曰：大夫冠。廣德曰：陛下不聽臣，臣自刎以血污車輪，陛下不得入廟矣。上不悅。先驅光禄大夫張猛進曰：臣聞主聖臣直，乘船危，就橋安，聖主不乘危，御史大夫言可聽，乃從橋。

王吉，字子陽，琅邪人也。為諫大夫，是時宣帝頗修武帝故事，宮室車服，盛於昭帝時，外戚許，史，王氏貴寵，而上躬親政事，任用能吏。吉上疏言得失曰：陛下總萬方，帝王圖籍，日陳於前，惟思世務，將興大平，詔書每下，民欣然若更生，臣伏而思之，可謂至恩，未可謂本務也。欲治之主不世出，公卿幸得遭遇其時，言聽諫從，然未有建萬世之長策，舉明主於三代之隆者也。其務在於期會簿書，斷獄聽訟而已，此非太平之基也。

臣聞聖王宣德流化，必自近始，朝廷不備，難以言治，左右不正，難以化遠，民者弱而不可勝，愚而不可欺也。聖主獨行於深宮，得則天下稱誦之，失則天下咸言之，行發於近，必見於遠，謹選左右，審擇所使，左右所以正身也。所使所以宣德也。今俗吏所以牧民者，非有禮義科指，可世世通行者也。獨設刑法以守之，其欲治者，不知所由，以意穿鑿，各取一切，是以百里不同風，千里不同俗，詐僞萌生，刑罰無極，質樸日銷，恩愛寖薄。孔子曰：安上治民，莫善於禮，非空言也。

臣願陛下承天心，發大業，與公卿大臣，延及儒生，述舊禮，明王制，敺一世之人，躋之仁壽之域，則俗何以不若成康，壽何以不若高宗，竊見當世趍務，不合於道者，謹條奏，唯陛下裁擇焉。吉意以為，漢家列侯尚公主，諸侯則國人承翁主，娶天子女則曰尚公主，國人娶諸侯女曰承翁主也。使男事女，夫詘於婦，逆陰陽之位，故多女亂，古者衣服車馬，貴賤有章，以褒有德，而别尊卑，今上下僭差，人人自制，是故貪財趍利，不畏死亡，周之所以能致治，刑措而不用者，以其禁邪於冥冥，絕惡於未萌也。

又言，舜湯不用三公九卿之世，而舉咎繇，伊尹，不仁者遠，今使俗舊無俗字，補之吏得任子弟，漢舊儀舊無儀字，補之，子弟以父兄任為郞。率多驕傲，不通古今，至於積功治人，無益於民，此伐檀所為作也。宜明選求賢，除任子之令，外家及故人，可厚以財，不宜居位，去角抵，减樂府，省尚方，明視天下以儉，民見儉則歸本，本立而末成，其指如此，上以其言迂闊，不甚寵異也。吉遂謝病歸。

貢禹，字少翁，琅邪人也。元帝初即位，徵為諫大夫，數虛己問以政事，是時年歲不登，郡國多困，禹奏言，古者宮室有制，宮女不過九人，秣馬不過八匹，墻塗而不雕，木摩而不刻，車輿器物，皆不文畫，苑不過數十里，與民共之，任賢使能，什一而税，無他賦斂繇戍之役，使民歲不過三日，故天下家給人足，頌聲作，至高祖，孝文，孝景，循古節儉，宮女不過十餘人，廄馬百餘匹，孝文皇帝衣綈履革，器無雕文金銀之飾，後世争為奢，轉轉益甚，臣下亦相放效，衣服亂於主上，甚非宜，然非自知奢僭也。

今大夫僭諸侯，諸侯僭天子，天子過天道，其日久矣。承衰救亂，矯復古化，在於陛下，臣愚以為盡如大古難，宜少放古以自節焉。方今宮室已定，無可奈何矣。其餘盡可减損，故時齊三服官，輸物不過十笥，方今齊三服官，一歲費數巨萬，蜀廣漢主金銀器，歲各用五百萬，三工官，官費五千萬，河內懷，蜀郡成都，廣漢，皆有工官，工官，主漆器物。東西織室亦然，廄馬食粟，將萬匹，臣禹嘗從之東宮，見賜杯案，盡文畫，金銀飾，非當所以賜食臣下也。東宮之費，亦不可勝計，天下之民，所為大飢餓死者是也。

今民大飢而死，人至相食，而廄馬食粟，苦其大肥，氣盛怒至，乃日步作之，王者受命於天，為民父母，固當若此乎。天不見邪，武帝時，又多取好女，至數千人，以塡後宮，及弃天下，昭帝幼弱，霍光專事，不知禮正，妄多藏金錢財物，鳥獸魚鱉，凡百九十物，盡瘞藏之，又皆取後宮女，置於園陵，大失禮，逆天心，昭帝晏駕，先復行之，至孝宣皇帝時，羣臣亦隨故事，甚可痛也。故使天下承化，及衆庶葬埋，皆虛地上，以實地下，其過自上生，皆在大臣循故事之辠也。

唯陛下深察古道，從其儉者，大减損乘輿服御器物，三分去二，審察後宮，擇其賢者，留二十人，餘悉歸之，諸陵園女無子者，宜皆遺，廄馬可無過數十匹，獨舍長安城南苑地，以為田獵之囿，自城西南至鄠，皆復其田，以與貧民，方今天下飢饉，可無大自損减以救之，稱天意乎。天生聖人，蓋為萬民，非獨使自娛樂而已也。當仁不讓，獨可以聖心參諸天地，揆之往古，不可與臣下議也。臣禹不勝拳拳，不敢不盡愚心，天子納善其忠，乃下詔，令太僕减食榖馬，水衡减食肉獸，省宜春下苑，以與貧民，又罷角抵諸戲及齊三服官，遷禹為光禄大夫。

禹又言，孝文皇帝時，貴廉潔，賤貪污，賞善罰惡，不阿親戚，罪白者伏其誅，疑者以與民，無贖罪之法，故令行禁止，海內大化，與刑措無異，武帝始臨天下，尊賢用士，闢地廣境數千里，自見功大威行，遂縱嗜欲，用度不足，乃行一切之變，使犯法者贖罪，入榖者補吏，是以天下奢侈，官亂民貧，盗賊并起，亡命者衆，郡國恐伏誅，則擇便巧史書，習於計簿，能欺上府者，以為右職，奸軌不勝，則取勇猛能操切百姓，以苛暴威服下者，使居大位，故無義而有財者顯於世，欺謾而善書者尊於朝，誖逆而勇猛者貴於官。

故俗皆曰：何以孝悌為，財多而光榮，何以禮義為，史書而仕宦，何以謹慎為，勇猛而臨官，故黥劓而髡鉗者，猶復攘臂，為政於世，而行雖犬彘，家富埶足，目指氣使，是為賢耳，謂居官而致富者為雄桀，處奸而得利者為壯士，兄勸其弟，父勉其子，俗之壞敗，乃至於是，察其所以然者，皆以犯法得贖罪，求士不得真賢，相守崇財利，誅不行之所致也。今欲興至治致太平，宜除贖罪之法，相守選舉不以實及有臧者，輒行其誅，無但免官，則争盡力為善，貴孝悌，賤賈人，進真賢，舉實廉，而天下治矣。

孔子，匹夫之人耳，以樂道正身不懈之故，四海之內，天下之君，微孔子之言，無所折中，况乎以漢地之廣，陛下之德，處南面之尊，因天地之助，其於以變世易俗，調和陰陽，陶冶萬物，化正天下，易於决流抑墜，墜、物欲墜落也。自成，康以來，幾且千歲，欲為治者甚衆，然而太平不復興者何也。以其舍法度而任私意，奢侈行而仁義廢也。陛下誠深念高祖之苦，醇法太宗之治，正己以先下，選賢以自輔，開進忠正，致誅奸臣，遠放諂佞，放出圍陵之女，罷倡樂，絕鄭聲，去甲乙之帳，退僞薄之物，修節儉之化，驅天下之民，皆歸於農，如此不懈，則三王可侔，五帝可及，唯陛下留意省察，天下幸甚，上雖未盡從，嘉其質直之意，而省其半。

鮑宣，字子都，渤海人也。為諫大夫，以丁傅子弟并進，董賢貴幸。上書諫曰：竊見孝成皇帝時，外親持權，人人牽引所私，以充塞朝廷，妨賢人路，濁亂天下，奢泰無度，窮困百姓，是以日蝕且十，彗星四起，危亡之徵，陞下所親見也。今奈何反覆劇於前乎。朝臣無有大儒骨鯁，白首耆艾，魁壘之士，魁壘、壯貌。論議通古今，喟然動衆心，憂國如飢渴者，臣未見也。敦外親小童，及幸臣董賢等，在公門省户下，陛下欲與此共承天地，安海內，甚難，今俗謂不智者為能，謂智者為不能，昔堯放四罪而天下服，今除一吏而衆皆惑，古刑人尚服，今賞人反惑，請寄為奸，羣小日進，國家空虛，用度不足，民流亡，去城郭，盗賊并起，吏為殘賊，歲增於前。

凡民有七亡，陰陽不和，水旱為灾，一亡也。縣官重責，更賦租税，二亡也。貪吏并公，受取不已，三亡也。豪强大姓姓下舊有家字，删之蠶食無厭，四亡也。苛吏繇役，失農桑時，五亡也。部落鼓鳴，男女遮列，六亡也。盗賊劫略，取民財物，七亡也。七亡尚可，又有七死，酷吏敺殺，一死也。治獄深刻，二死也。寃陷無辜，三死也。盗賊横發，四死也。怨讎相殘，五死也。歲惡飢餓，六死也。時氣疾疫，七死也。民有七亡，而無一得，欲望國安誠難，民有七死，而無一生，欲望刑措誠難，此非公卿守相貪殘成化之所致邪，羣臣幸得居尊官，食重禄，豈有肯加惻隱於細民，助陛下流教化者邪，志但在營私家，稱賓客，為奸利而已，以苟容曲從為賢，以拱默尸禄為智，謂如臣宣等為愚，陛下擢臣巖穴，誠冀有益豪毛，豈徒欲使臣美食大官，重高門之地哉。高門，殿名。

天下，乃皇天之天下也。陛下上為皇天子，下為黎庶父母，為天牧養元元，視之當如一，合尸鳩之詩，今貧民菜食不厭，衣又穿空，父子夫婦不能相保，誠可為酸鼻，陛下不救，將安所歸命乎。奈何獨私養外親與幸臣董賢，多賞賜以大萬數，使奴從賓客，漿酒霍肉，視酒如漿，視肉如霍也。蒼頭廬兒，皆用致富，非天意也。漢名奴為蒼頭，諸給殿中者，所居為廬，蒼頭侍從，因呼廬兒。及汝昌侯傅商，無功而封，夫官爵，非陛下之官爵，乃天下之官爵也。陛下取非其官，官非其人，而望天悅民服，不亦難乎。治天下者，當用天下之心為心，不得自專快意而已也。上之，皇天見譴，下之，黎庶恨怨，上以宣名儒，優而納之。

宣復上書言，陛下父事天，母事地，子養黎民，即位以來，父虧明，母震動，子訛言相驚恐，今曰蝕於三始，正月一日為歲之朝，月之朝，日之朝，始猶朝也。誠可畏懼，小民正月朔日，尚恐毁敗器物，何况於日虧乎。

魏相，字弱翁，濟陰人也。為丞相，宣舊無宣字，補之帝與後將軍趙充國等議，欲因匈奴衰弱，出兵擊其右地，使不敢復擾西域。相上書諫曰：臣聞救亂誅暴，謂之義兵，兵義者王，敵加於己，不得已而起者，謂之應兵，兵應者勝，争恨小故，不勝憤怒者，謂之忿兵，兵忿者敗，利人土地貨寶者，謂之貪兵，兵貪者破，恃國家之大，矜民人之衆，欲見威於敵者，謂之驕兵，兵驕者滅，此五者，非但人事，乃天道也。

間者匈奴常有善意，所得漢民，輒奉歸之，未有犯於邊境，雖争屯田車師，不足致意中，今聞諸將軍欲興兵入其地，臣愚不知此兵何名者也。今邊郡困乏，父子共犬羊之裘，食草萊之實，常恐不能自存，難以動兵，軍旅之後，必有凶年，言民以其愁苦之氣，傷陰陽之和也。出兵雖勝，猶有後憂，恐灾害之變，因此以生，今郡國守相，多不實選，風俗尤薄，水旱不時，案今年計，子弟殺父兄，妻殺夫者，凡二百二十二人，臣愚以為此非小變也。今左右不憂此，乃欲發兵報纖介之忿於遠夷，殆孔子所謂吾恐季孫之憂不在顓臾，而在蕭墻之內者也。願陛下與有識者，詳議乃可，上從相言而止。

丙吉，字少卿，魯國人也。代魏相為丞相，吉本起獄法小吏，及居相位，尚寬大，好禮讓，嘗出，逢清道羣鬥者，死傷横道，吉過之不問，掾史獨怪之，吉前行，逢人逐牛，牛喘，吉止駐，使騎吏問，逐牛行幾里矣。掾史謂丞相前後失問，或以譏吉。吉曰：民鬥相殺傷，長安令京兆尹，職所當禁備逐捕，歲竟丞相課其殿最，奏行賞罰而已，宰相不親小事，非所當於道路問也。方春少陽用事，未可以熱，恐牛近行用暑故喘，此時氣失節，恐有所傷害也。三公典調和陰陽，職所當憂，是以問之，掾史乃服，以吉知大體。

京房，字君明，東郡人也。以孝廉為郞，是時中書令石顯專權，顯友人五鹿充宗，為尚書令，與房同經，論議相非，二人用事，房嘗宴見。問上曰：幽，厲之君何以危，所任者何人也。上曰：君不明，而所任巧佞。房曰：知其巧佞而用之耶，將以為賢也。上曰：賢之。房曰：然則今何以知其不賢也。上曰：以其時亂而君危知之。房曰：若是，任賢必治，任不肖必亂，必然之道也。幽、厲何不覺寤而更求賢，曷為卒任不肖，以至於是。上曰：臨亂之君，各賢其臣，令皆覺寤，天下安得危亡之君。房曰：齊桓公，秦二世，亦嘗聞此君而非笑之，然則任竪刁，趙高，政治日亂，盗賊滿山，何不以幽、厲卜之而覺寤乎。上曰：唯有道者，能以往知來耳。房因免冠頓首曰：春秋紀二百四十二年灾異，以示萬世之君，今陛下即位以來，日月失明，星辰逆行，山崩泉湧，地震石隕，夏霜冬雷，春凋秋榮，水旱螟蟲，民人飢疫，盗賊不禁，刑人滿市，春秋所記，灾異盡備。

陛下視今，為治耶，亂耶。上曰：亦極亂耳，尚何道，舊無上曰至何道九字。補之房曰：今所任用者誰與。上曰：然幸其愈於彼，又以為不在此人也。房曰：夫前世之君，亦皆然矣。臣恐後之視今，猶今之視前也。上良久乃曰：今為亂者誰哉。房曰：明主宜自知之。上曰：不知也。如知之，何故用之。房曰：上最所信任，與圖事帷幄之中，進退天下之士者是矣。房指謂石顯，上亦知之。謂房曰：已諭，房罷出，後石顯五鹿充宗皆疾房，欲遠之，建言宜試以房為郡守，元帝於是以房為魏郡太守，顯告房與張博通謀，非謗政治，歸惡天子，詿誤諸侯王，房博皆弃市。

葢寬饒，字次公，魏郡人也。為司隸校尉，刺舉無所回避，公卿貴戚，及郡國吏，繇使至長安，莫敢犯禁，京師為清，為人剛直高節，志在奉公，以言事不當意，而為文法吏所詆挫。大夫鄭昌上書頌寬饒曰：臣聞山有猛獸，藜藿為之不採，國有忠臣，奸邪為之不起，司隸校尉寬饒，居不求安，食不求飽，進有憂國之心，退有死節之義，上無許，史之屬，許伯，宣帝后父也。史高，宣帝外家也。下無金，張之托，金日磾，張安世也。職在司察，直道而行，多仇少與，上書陳國事，有司劾以大辟，臣幸得從大夫之後，官以諫為名，不敢不言，上不聽，遂下寬饒吏，寬饒引佩刀，自剄北闕下，衆莫不憐之。

諸葛豐，字少季，琅邪人也。為司隸校尉，刺舉無所避，侍中許章奢淫不奉法度，賓客犯事，與章相連，豐按劾章，欲收之，章迫窘，馳車去，得入宮門自歸，於是收豐節，豐舊無豐字。補之上書謝曰：臣豐駑怯，文不足以勸善，武不足以執邪，陛下拜為司隸校尉，未有以自效，故常願捐一旦之命，而斷奸臣之首，懸於都市，編書其罪，使四方明知為惡之罰，然後却就斧鉞之誅，誠臣所甘心也。夫以布衣，尚猶有刎頸之交，今以四海之大，曾無伏節死義之臣，率盡苟合取容，阿黨相為，念私門之利，忘國家之政，邪穢溷濁之氣，上感於天，是以灾變數見，百姓困乏，此臣下不忠之效也。臣誠耻之無已，凡人情莫不欲安存而惡危亡，然忠臣直士，不避患害者，誠為君也。臣竊不勝憤懣，願賜清宴，唯陛下裁幸，上不許。

是後所言益不用，豐復上書言，臣聞伯奇孝而弃於親，子胥忠而誅於君，隱公慈而殺於弟，叔武弟而殺於兄，夫以四子之行，屈平之材，然猶不能自顯，而被刑戮，豈不足以觀哉。使臣殺身以安國，蒙誅以顯君，臣誠願之，獨恐未有云補，而為衆邪所排，令讒夫得遂，正直之路壅塞，忠臣沮心，智士杜口，此愚臣之所懼也。

劉輔，河間人也。為諫大夫，會成帝欲立趙倢伃為皇后。輔上封事曰：今迺觸情縱欲，傾於卑賤之女，欲以母天下，不畏乎天，不媿於人，惑莫大焉。里語曰：腐木不可以為柱，卑人不可以為主，天人之所不與，必有禍而無福，市道皆共知之，朝臣莫肯一言，臣竊傷心，自念得以同姓拔擢，尸禄不忠，污辱諫争之官，不敢不盡死，唯陛下察焉。書奏，上使侍御史收縛輔，繫掖庭秘獄，羣臣莫知其故。

於是左將軍辛慶忌，右將軍廉褒，光禄勛師丹。太中大夫谷永俱上書曰：臣聞明主垂寬容之聽，崇諫争之官，廣開忠直之路，不罪狂狷之言，然後百僚在位，竭忠盡謀，不懼後患，朝廷無諂諛之士，元首無失道之愆，竊見諫大夫劉輔，前以縣令求見，擢為諫大夫，此其言必有卓詭切至當聖心者，故得拔至於此，旬日之間，收下秘獄，臣等愚以為，輔幸得托公族之親，在諫臣之列，新從下土來，未知朝廷體，獨觸忌諱，不足深過，小罪宜隱忍而已，如有大惡，宜暴治理官，與衆共之，今天心未豫，豫，悅豫也。灾異屢降，水旱迭臻，方當隆寬廣問，褒直盡下之時也。而行慘急之誅於諫争之臣，震驚羣下，失忠直心，假令輔不坐直言，所坐不著，天下不可户曉，同姓近臣，本以言顯，其於治親養忠之義，誠不宜幽囚于掖庭獄，公卿以下，見陛下進用輔亟，而折傷之暴，人有懼心，莫敢盡節正言，非所以昭有虞之聽，廣德美之風也。臣等竊深傷之，唯陛下留神省察，上迺减死罪。

鄭崇，字子游，本高密人也。哀帝擢為尚書僕射，數求見諫争，上初納用之，每見曳革履。上笑曰：我識鄭尚書履聲，久之，上欲封祖母傅太后從弟商。崇諫曰：孝成皇帝封親舅五侯，天為赤黄晝昏，日中有黑氣，今祖母從昆弟二人已侯，孔鄉侯，皇后父，高武侯以三公封，尚有因緣，今無故欲復封商，壞亂制度，逆天人心，非傅氏之福也。臣願以身命當咎，崇因持詔書案起，持當受詔書案起去。傅太后大怒曰：何有為天子，乃反為一臣所專制邪，上遂下詔封商為汝昌侯，崇又以董賢貴寵過度，數諫，由是重得罪，數以職事見責，發疾頸癰，欲乞骸骨，不敢，尚書令趙昌佞諂，素害崇，知其見疏，因奏崇與宗族通，疑有奸，請治。上責崇曰：君門如市，何以欲禁切主上。崇對曰：臣門如市，臣心如水，願得考覆，上怒，下崇獄，窮治，死獄中。

荀悅紀論曰：夫臣下之所以難言者何也。言出乎口，則咎悔及之矣。故舉過揚非，則刺上之譏，言而當，則耻其勝己也。言而不當，則賤其愚也。先己而同，則惡其奪己之明也。後己而同，則以為順從也。違下從上，則以為諂諛也。違上從下，則以為雷同也。與衆言，則以為順負也。違衆獨言，則以為專美也。言而淺露，則簡而薄之，深妙弘遠，則不知而非之，特見獨知，則衆其蓋之，雖是而不見稱，與衆同智，則以為附隨也。雖得之，不以為功，據事盡理，則以為專，必謙讓不争，則以為易窮，言而不盡，則以為懷隱進說，竭情，則謂之不知量，言而不效，則受其怨責，言而事效，則以為固當也。或利於上，不利於下，或便於右，不便於左，或合於前，而忤於後，夫能應事當理，决疑定功，發情起意，值所欲聞，不害上下，無妨於時，言立而策成，始無咎悔，若此之比，百不一遇，又智之所見，萬不一及也。且犯顔冒死，下之所難言也。拂旨忤情，上之所難聞也。以難言之臣，忤難聞之主，以萬不一及之智，求百不一遇之時，此下情所以常不通也。非唯君臣而已，凡言亦皆如之，是乃仲尼所以發憤嗟嘆，稱予予原作吾，欲無言者也。

蕭望之，字長倩，東海人也。為諫大夫，出為平原太守。上疏曰：陛下哀湣百姓，恐德化之不究，悉出諫官，以補郡吏，所謂憂其末而忘其本者也。朝無争臣，則不知過，國無達士，則不聞善，願陛下選明經術，温故知新，通於幾微謀慮之士，以為內臣，與參政事，諸侯聞之，則知國家納諫憂政，無有闕遺，若此不怠，成康之道，其庶幾矣。外郡不治，豈足憂哉。書聞，徵入守少府，為御史大夫。

五鳳中，匈奴大亂。議者多曰：匈奴為害日久，可因其壞亂，舉兵滅之，詔問望之。對曰：春秋晉士丐帥師侵齊，聞齊侯卒而還，君子大其不伐喪，以為恩足以服孝子，誼足以動諸侯，前單于慕化鄉善，遣使請求和親，海內欣然，夷狄莫不聞，不幸為賊臣所殺，今而伐之，是乘亂而幸灾也。彼必奔走遠遯，不以義動兵，恐勞而無功，宜遣使者吊問，輔其微弱，救其灾患，四夷聞之，咸貴中國之仁義，必稱臣服從，此德之盛也。上從其議，宣帝寢疾，選大臣可屬者，引外屬侍中史高，太子太傅望之、少傅周堪，至禁中，拜高為車騎將軍，望之為前將軍，堪為光禄大夫，皆受遺詔輔政，孝元皇帝即位，望之，堪本以師傅見尊重，數宴見，言治亂，陳王事，望之選白宗室明經達學劉更生與金敞，并拾遺左右，四人同心謀議，多所匡正。

中書令弘恭，石顯久典樞機，與車騎將軍高為表裏，論議常舊無常字，補之持故事，不從望之等，望之以為中書政本，宜以賢明之選，自武帝游宴後庭，故用宦者，非國舊制，又違古不近刑人之義，白欲更置士人，由是大與高，恭，顯忤，恭，顯令鄭朋，華龍二人告望之等謀欲罷車騎將軍，疏退許，史狀，侯望之出休日，令朋，龍上之，事下弘恭，恭，顯奏望之，堪，更生朋黨相稱舉，數譖大臣，毁離親戚，欲以專擅權埶，為臣不忠，誣上不道，請召致廷尉，時上初即位，不省召致廷尉為下獄也。可其奏，後上召堪，更生。曰：繫獄，上大驚，責恭，顯，皆叩頭謝。上曰：令出視事，恭，顯因使高言，上新即位，而先驗師傅，即下獄，宜因决免，於是望之，堪，更生皆免為庶人。

後數月，賜望之爵關內侯，給事中，恭，顯等知望之素高節，不詘辱。曰：望之前輔政，欲專權擅朝，幸得不坐，復賜爵邑，與聞政事，不悔過服罪，深懷怨望，自以托師傅，懷終不坐，非頗詘望之於牢獄，塞其怏怏心，則聖朝無以施恩厚。上曰：蕭太傅素剛，安肯就吏。顯等曰：人命至重，望之所坐，語言薄罪，必無所憂，上乃可其奏，顯等封以付謁者，因急發車騎，馳圍其第，使者至，召望之，望之舊無望之二字。補之望之仰天嘆曰：吾嘗備位將相，年逾六十矣。老入牢獄，苟求生活，不亦鄙乎。竟自殺，天子聞之驚。拊手曰：果殺吾賢傅，是時太官方上晝食，上乃却食，為之涕泣，哀慟左右，顯等免冠謝，良久然後已。

