*舟車部

*舟

《易》曰：刳木為舟，剡木為楫，舟楫之利，以濟不通。

《世本》曰：共鼓貨狄作舟。共鼓貨狄，黃帝二臣。

《爾雅》曰：舫，舟也。天子造舟，諸侯維舟，大夫方舟，士特舟，庶人乘柎。造，比舡為橋也。維，連四舡也。方，併兩舡也。特，單舡也。柎，編木以為渡也。

《韻集》曰：鷁首，天子舡也。舡，船也。艘，海大舡也。

《山海經》曰：番禺始為舟。又曰：有大人之國，坐而削舟。

《墨子》曰：棄作舟。

《廣雅》曰：艦，大舡也。舫，艕舡也。蒙衝艑䑦●舸舼艇艋，舟也。

《釋名》曰：船，循也。循水而行也。又曰：舟言周也。船上屋曰廬，象舍也。其上重室曰飛廬，在上故曰飛也。又在其上曰翟室，於中候望，若鳥雀人驚視也。又曰：船三百斛曰刀，刀，貂也。短也。江南所為名，短而廣安，不傾危也。二百斛已下曰艇，其形徑艇，一人二人所乘行也。又曰：外狹而長曰艨衝，以突敵曰船，自關而東，或謂之舟，方舟或謂之航，南楚江湘，凡船大者謂之舸，小舸謂之艖。

《說文》曰：舫，併船也。

《毛詩》曰：柏舟，共姜自誓也。衛世子共伯早死，其妻守義，父母欲奪而嫁之，誓而弗許，故作是詩以絕之也。汎彼柏舟，在彼中河。又曰：二子乘舟，思伋壽也。衛宣公之二子，爭相為死，國人傷而思之，而作是詩也。二子乘舟，汎汎其景，願言思子，中心養養。又曰：汎汎楊舟，載沉載浮，既見君子，我心則休。又曰：誰謂河廣，曾不容刀。

《左傳》曰：秦伯伐晉，濟河焚舟，取王官及郊，晉人不出，遂自茅津濟，封殽尸而還。又曰：先軫朝問秦囚。公曰：夫人請之，吾舍之矣。先軫怒曰：武夫力而拘諸原，婦人暫而免諸國，隳軍實而長寇讎，亡無日矣。不顧而唾，公使陽處父追之，及諸河，則在舟中矣。又曰：齊侯與蔡姬，乘舟于囿，蕩公，公懼變色，禁之不可，公怒歸之，未之絕也。蔡人嫁之，齊侯以諸侯之師侵蔡，蔡潰。又曰：吳伐楚，陽丐為令尹，卜戰不吉。司馬子魚曰：我得上流，何故不吉，楚故司馬令龜，我請改卜。令曰：魴也以其屬死之，楚師繼之，尚大克之，吉，戰于長岸，子魚先，楚師繼之，大敗吳，獲其乘舟餘皇。又曰：冬，晉荐飢，使乞糴于秦，秦輸粟于晉，自雍及絳相繼，命之曰汎舟之役。又曰：晉楚將戰，趙嬰齊使其徒，先具舟于河，故敗而先濟也。

《太公六韜》曰：殷君喜為酒池，迴船牛飲者三千人。又曰：武王伐殷，先出於河，呂尚為後將，以四十七艘船濟於河。

《周書》曰：周成王時，於越獻舟。

《文字》曰：舟浮江海，不為莫乘而沉，君子行道，不為莫知而止。

《鄧析書》曰：同舟涉海，中流遇風，救患若一，所憂同也。

《家語》曰：舟非水不行，水入則舟沒，君非民不治，民犯上則君危。事具人部鑒戒篇。

《莊子》曰：藏舟於壑，藏山於澤，謂之固矣。然則夜半有力者負之而走，昧者不知也。又曰：水之積也不厚，則負其大舟也無力，覆杯水於坳堂之上，則芥為之舟，置杯焉則膠，水淺而舟大也。

《楚辭》曰：美要妙兮宜脩，沛吾乘兮桂舟。又曰：桂櫂兮蘭栧，斲冰兮積雪。

《呂氏春秋》曰：荊有次非者，得寶劍，涉江至中流，有兩蛟夾繞其船，次非拔劍赴江，刺蛟殺之，舟中之人皆活，荊王聞之，仕以執圭。事具軍器部劍篇。又曰：伍員如吳，過於荊，至江上，欲涉，見一丈人刺小船，方將漁，從而請焉。丈人渡之。

《淮南子》曰：烏號之弓，谿子之弩，不能無弦而射，越舲蜀艇，不能無水而浮。又曰：湯武聖主也。而不能與越人乘舲舟而浮於江湖。又曰：楚人有乘船而遇大風者，波至而恐，自投於水，非不貪生而畏死也。惑於死而反忘生也。又曰：龍舟鷁首，浮吹以虞，此遊於水也。又曰：公孫龍在趙時。謂弟子曰：人而無能者，龍弗能與遊。有客衣褐帶素而見曰：臣能呼。公孫龍顧謂弟子曰：門下故有能呼者。對曰：無。公孫龍曰：與之弟子之籍，後數日，往說燕王，至於河上，而航在水汜，使善呼者呼之而航來。

《說苑》曰：襄城君始封之日，衣翠衣，帶玉劍，履縞舄，立乎流水之上。大夫莊辛過而說之曰：願把君之手，其可乎。襄城作色不言。莊辛遷延稱曰：君獨不聞鄂君之遇越人乎。鄂君方汎舟於新波之上，乘青翰之舟，張翠羽之蓋，會鼓鍾之音。越人擁楫而歌曰：今夕何夕兮，褰州水流，今日何日，得與王子同舟，山有木兮木有枝，心悅君兮君不知，於是鄂君揄袂而擁之，舉繡被而覆之，襄城乃奉手進之。

《列女傳》曰：趙簡子南擊荊，至河津，津吏醉臥，不能渡，簡子怒，將殺之，津吏之女。乃持楫而前走曰：妾父聞君王將渡，恐風波之起，水神動駭，故禱祀九江三淮之神，不勝杯杓餘瀝，醉於此，君命誅之，願以微軀易父之死，簡子將渡，用楫少一人。操楫曰：妾居河濟之間，習舟楫之事，願備員持楫，簡子遂與操度，中流奏河激之歌，簡子乃聘為夫人。事具水部津篇。

《郭林宗別傳》曰：林宗遊洛陽，始見河南尹李膺，膺大奇之，遂相友善，於是名震京師，後歸鄉曲，衣冠諸儒，送至河上，車數千兩，林宗唯與李膺同舟而濟，眾賓望之，以為神仙焉。

《枹朴子》曰：瓊艘瑤楫，無涉川之用，金弧玉弦，無激矢之能，是以介絜而無政事者，非撥亂之器，儒雅而乏治略者，非翼亮之士。又曰：欲以弊藥必規升騰者，何異策蹇驢而欲尋追風，櫂藍舟而欲濟大川。

《韓子》曰：千鈞得舡則浮，錙銖失舡則沉，非千鈞輕而錙銖重也。有勢之與無勢也。

《孫卿子》曰：君者舟也。庶人者水也。水則載舟，水則覆舟。

《衝波傳》曰：孔子使子貢，久而不來，孔子謂弟子占之，遇鼎，皆言無足不來，顏回掩口而笑。子曰：回也哂，謂賜來也。曰：無足者，乘舟而來至矣。清旦朝，子貢朝至，驗如顏回之言。

《漢書》曰：薛廣德為御史大夫，秋，上祭宗廟，出東便門，欲御樓船，廣德當乘輿車，免冠頓首諫，宜從橋。詔曰：大夫冠。廣德曰：陛下不聽臣，臣自刎，以血污車輪，上不悅。先驅光祿大夫張猛進曰：臣聞主聖臣直，乘船危，就橋安，聖主不乘危，御史大夫言可聽。上曰：曉人不當如是耶，乃從橋。

《物理論》曰：夫工匠經涉河海，為●𦪇以浮大川，皆成乎巧手，出乎聖意。

《楊子法言》曰：舍舟航而濟乎瀆者，末矣。舍五經而濟乎道者，末矣。乘國者其如乘航乎。航安則民斯安矣。

《東觀漢記》曰：第五倫為會稽守，為事徵。百姓攀轅扣馬呼曰：捨我何之，第五倫密委去，百姓聞之，乘船追之，交錯水中，其得民心如此。

張璠《漢記》曰：梁冀第池中舡，無故自覆，問掾朱穆。曰：舟所以濟渡萬物，不施遊戲也。而今覆者，天戒將軍當濟渡萬民，不可長念樂遊而已。

《華陽國志》曰：初楚頃襄王時，遣將莊蹻，從沅水伐夜郎，將軍至且蘭，椓船於岸而步戰，既滅夜郎，因留王滇池，以且蘭有椓船牂牁處，乃改其名為牂牁，牂牁地多雨潦，俗好巫鬼禁忌。

《魏志》曰：鄧哀王沖，字倉舒，少聰察歧嶷，生五六歲，智意所及，有若成人，孫權曾致象，太祖欲知其斤重，訪之群下，咸莫能出其理。沖曰：置象大船之上，而刻其所至，稱物以載之，則立可知矣。太祖大悅，即施行。

《吳書》曰：陸遜破曹休，當還西陵，公卿並會，為遜祖道，上賜遜御船一舫，繒綵舟梁。

王隱《晉書》曰：顧榮徵侍中，見王路塞絕，便乘舡而還，過下邳，遂解舫為單舸，一日一夜，行五六百里，遂得免。

《吳志》曰：周瑜逆曹公，部將黃蓋，取蒙衝鬥艦十艘，實以薪草，膏灌其中，裹以帷幙，上建牙旗，同時發火，時風猛火盛，延燒岸上營，曹公軍退敗。又曰：呂蒙襲關羽，至尋陽，盡伏精兵於構樜中，使舡中搖櫓作商賈服，晝夜兼行，故羽不聞知，遂到南郡。又曰：襲討黃祖，祖橫兩蒙衝，夾守沔口，以栟櫚大紲，繫石為矴，襲與陵統，俱為前部，各將敢死百人，人被兩鎧，乘大舸，突入蒙衝裏，身以刀斷兩紲，蒙衝乃橫流，大兵遂進。又曰：將軍賀齊，性奢，所乘船，雕刻丹鏤，青蓋絳襜，蒙衝鬥艦之屬，望之若山。又曰：甘寧廚下兒有過，走投呂蒙，蒙出還寧，寧許蒙不殺，還舡，縛置桑樹，自射殺之，勅舡人更增舸纜，解衣臥舡中，蒙怒，欲攻寧，蒙母諫乃止。

《晉宮閣記》曰：池中有紫宮舟升進舟曜陽舟飛龍舟射獵舟，靈芝池有鳴鶴舟指南舟，合利池有雲母舟無極舟，都亭池有常安舟。

《杜蘭香別傳》曰：香降張碩，碩既成婚，香便去，絕不來，年餘，碩船行，忽見香乘車於山際，碩不勝驚喜，遙往造香，見香悲喜，香亦有悅色，言語頃時，碩欲登其車，其婢舉扞之，嶷然山立，碩復欲車前上，車奴攘臂排之，於是遂退。

《晉中興書》曰：建興九年冬，左將軍王敦，遣振威將軍周廣武將軍趙誘，受陶侃節度，征蜀賊杜弢，大戰，蜀賊以結橰打沒侃二十餘艘，人皆投水。

《義熙起居注》曰：盧循新作八槽艦九枚，起四層，高十餘丈。

《荊州土地記》曰：桓宣穆遣人尋廬山，上有一湖，中有敗艑。

《江表傳》曰：劉備進駐鄂縣之樊口，諸葛亮詣吳未還，備聞曹公軍下，恐懼，日遣邏吏於水次候權軍，吏望見周瑜船，馳還白備。備曰：何以知非青徐軍耶。吏對曰：以船知之，備遣人慰勞瑜。瑜曰：有軍任，不得委署，儻能屈威，副其所望。備謂張飛關羽曰：彼欲致我，我今自託於東而不往，非同盟之意也。乃乘單舸往見瑜。問曰：今拒曹公，深為得計，戰卒有幾。瑜曰：三萬人。備曰：恨少。瑜曰：此自足用，豫州但觀瑜破之。

沈約《宋書》曰：垣護之隨王玄謨入河，玄謨攻滑臺，護之三百舸為前鋒，進據右濟，右濟在滑臺西南百二十里，玄謨敗退，不暇報護之，及護之間知，而虜悉已牽玄謨水軍大艚，連以鐵鎖三重，欲以絕護之還路，護之中流而下，每至鐵鎖，輒以長柯斧斷之，虜不能禁，唯失一舸。

《宋元嘉起居注》曰：有司奏，初楊州刺史王弘上會稽，從事韋詣解列，先風閒餘姚令何玢之，造作平床一，乘船舴艋一艘，精麗過常，用功兼倍，請免玢今官，詔可其奏。

《異苑》曰：檀道濟，元嘉中，鎮尋陽，入伏誅，道濟未下少時，有人施罟於柴桑江，收之，得大船，孔鑿若新，使匠作舴艋，勿如折斧，工人誤截兩頭，以為不祥，殺三巧手，欲以塞諐，匠違約加斲，凶兆先遘矣。

《臨海記》曰：白鵠山有湖，湖中有一石舴艋。

【詩】《梁江祿津渚敗船詩》曰：可愛木蘭資，可憐丹桂質，逐浪徒言是，乘風還自失，草蔓䒁長埋，沙巨舷難出，陸沉成許去，無復乘流日。

《梁王筠詠輕利舡應臨汝侯教詩》曰：君侯飾輕利，搖蕩邁飛雲，凌波漾鷁采，映水煥蛟文，電流已冠絕，鳥逝復超群，倏忽方千里，戀茲歧路分。

《陳張正見後湖汎舟詩》曰：上苑奢行樂，滄池聊薄遊，汎荷分蘭櫂，沉槎觸桂舟，殘虹收度雨，缺岸上新流，欲知有高趣，長楊送麥秋。又《別韋諒賦得江湖汎別舟詩》曰：千里尋陽岸，三翼木蘭船，鷁汎青鳧後，雞鳴白鷺前，涵花沒淺纜，帶葉動深船，不言朝夕水，獨自限神仙。又《與錢玄智汎舟詩》曰：高門事休沐，朝野恣逢迎，還乘金谷水，俱望洛陽城，舟移津女渡，楫動渭橋橫，風高鴈已落，雨霽水還清，葉盡桐門淨，花秋菊岸明，欲奏江南曲，聊習棹歌行。

【賦】《晉棘據船賦》曰：嘉聖主之神化，理通微而達幽，棹民氓之隔塞，愍王教之不周，立成器以備用，明垂象以造舟，濟渡汲之絕軌，越巨川之玄流，運重固之滯質，雖載沉而必浮，且論器而比象，似君子之淑清，外質朴而無飾，內空虛以受盈，不辭勞而惡動，不偷安以自寧，且其行無轍跡，止無所根，不疾而速，忽若馳奔。

【贊】晉王叔之《舟贊》曰：塗則騁車，水惟用舟，弱楫輕棹，利涉濟求，緬彼漁人，鼓枻清謳。

【銘】《後漢李尤舟楫銘》曰：舟楫之利，譬猶輿馬，載重歷遠，以濟天下，相風視波，窮究川野，安審懼慎，終無不可。

*車

《春秋命歷序》曰：人皇九頭，駕六提羽，乘雲車，使風雨。

《禮斗威儀》曰：山車垂句，山車者，自然之車也。句者曲也。不揉治而自員曲，故言垂句。

《孝經援神契》曰：德至山陵，則山出根車。根車，應載養萬物也。

《括地圖》曰：奇肱民能為車，從風遠行，湯時西風久，奇肱車至於豫州，去玉門四萬里。事具天部風篇。

《管子》曰：奚仲之為車也。方圜曲直，皆中規矩鉤繩，故機捉相得，成器堅固，主猶奚仲也。言詞動作，皆中術數，故眾理相當，上下相親，巧者奚仲之所以為器也。主之所以為治也。斲削者斤刀也。故曰奚仲之巧非斲削。

《古史考》曰：黃帝作車，引重致遠，少昊時，略加牛，禹時，奚仲加馬。

《釋名》曰：車古者曰車，聲如居，言行所以居人也。今曰車，車，舍也。行者所以若居舍也。

《史記》曰：封禪為蒲輪車，惡傷土石草木。

《尚書大傳》曰：古之帝王者，必有命民，民能敬長憐孤，取舍好讓，舉事力者，君命，然後得乘飾車駢馬文錦，未有命者，不得衣，不乘車，車衣者有罰。

《淮南子》曰：見飛蓬轉而為車，以類取之也。

《賈誼書》曰：古之為路輿也。蓋圜以象天，二十八橑，以象列星，軫方以象地，三十輻以象月，故仰則觀天文，俯則察地理，前規睹則鸞和之響，四時之運，此乃輿教之道也。

《應劭漢儀》曰：天子法駕，所乘曰金根車，駕六龍，以御天下也。有五色安車，有五色立車，各一，皆駕四馬，是為五時副車。

《風俗通》曰：車一兩，謂兩兩相與體也。原其所以言兩者，箱裝及輪，兩兩而耦，故稱兩爾。

《大戴禮》曰：王升車則聞鸞和之聲，是以非僻之心，無自入也。在衡為鸞，在軾為和，馬行而鸞鳴，鸞鳴而和應，其聲曰和，和則敬，此御之節也。

《周書王會》曰：成王時，白州獻比閭者，其葉若羽，伐其木以為車，終日行。

《漢雜事》曰：古諸侯貳車九乘，秦滅九國，兼其服，故大駕屬車八十一乘，尚書御史乘之，最後一車懸豹尾，以前皆似省中。

《白虎通》曰：制車以步，故立乘，天子大路，路，大也。道也。正也。君至尊，制度大，所以行道德之正也。諸侯路車，大夫軒車，士飾車。

《禮記》：有若曰：晏子一狐裘三十年，遣車一乘，國君七个，遣車七乘，大夫五个，遣車五乘，晏子焉知禮。又曰：兵車不式，武車緌旌，德車結旌。

《左傳》曰：齊鄭盟于石門，尋盧之盟也。鄭伯之車僨于濟。又曰：公孫閼與穎考叔爭車，穎考叔挾輈而走。又曰：天王使家父求車，非禮也。諸侯不貢車服，天子不私求財。又曰：狄人滅衛，齊侯使公子無虧戍曹。曹，衛下邑。歸公乘馬，祭服五稱，歸夫人魚軒。又曰：奚仲為夏車正。又曰：晉侯使張骼輔躒致楚師，求御于鄭，鄭人卜，宛射犬吉。子太叔戒之曰：大國之人，不可與也。對曰：無有眾寡，其上一也。太叔曰：培塿無松柏，二子在幄，坐射犬于外，既食而後食之，使御廣車而行，已皆乘乘車，將及楚師，而後從之乘，皆踞轉而鼓琴，近，不告而馳之。又曰：慶封來奔，獻車于季武子，美澤可以鑑。展莊叔見之曰：車甚澤，人必瘁，宜其亡也。又曰：鍼適晉，其車千乘。書曰：秦伯之弟鍼出奔晉，罪秦伯也。

《論語》曰：升車必正立執綏，車中不內顧，不疾言，不親指。

《家語》：孔子曰：自南敬叔之乘我車也。而道加行。又曰：孔子適衛，子矯僕，靈公與夫人南子同車出，令官者雍渠驂乘，使孔子為次車，遊過市，孔子恥之。

《孔叢子》曰：孔子使宰予于楚，楚昭王以安車象飾遺孔子。宰予曰：夫子無以為也。王曰：何。對曰：臣自侍衛夫子已來，竊見其言不離道，動不遺仁，貴義尚德，清素好儉，妻不服綵，妾不衣帛，車器不雕，馬不食粟，若夫觀物之麗靡，窈妙之浮音，夫子過之弗聽也。故臣知夫子之不用車也。

《晏子》曰：齊人好擊轂相犯以為樂，禁之不止，晏子為新車良馬出，與其人相犯。曰：擊轂者不祥，下車而去之，然後國人不為。

《尸子》曰：文軒六駃，是無四寸之鍵，則車不行，小亡則大者不成也。

《莊子》曰：秦王有疾，召醫，破癰潰痤者，得車一乘，舐痔者得車五乘，所治愈多。

蔡邕《獨斷》曰：凡乘輿車，皆羽蓋金華，又黃屋左翿金㚇，黃屋者，蓋以黃為裏也。左翿者，以旄牛尾為之，大如斗，在左騑馬頭上，金㚇者，馬冠也。

【詩】《梁戴嵩車馬詩》曰：鞏洛風塵處，冠蓋相噴噎，多稱魏其冷，競隨田蚡熱，輪趣白虎第，珂聚黃金穴，獻酒悉蒲陶，詶言盡飛鐵，東都蛇已鑄，西山綬應結，朝集類蒸煙，晚至如吹雪，子雲爾何事，門巷無車轍。

【銘】《後漢馮衍車銘》曰：乘車必護輪，治國必愛民，車無輪安處，國無民誰與。

《後漢崔駰車左銘》曰：虞夏作車，取象機衡，君子建左，法天之陽，正位受綏，車不內顧，塵不出軌，鸞以節步，彼言不疾，彼指不躬，玄覽于道，永思厥中。又車右銘曰：擇御卜右，採德用良，詢納耆老，于我是匡，惟賢是師，惟道是式，箴闕旅賁，內顧自勅，匪望其度，匪愆其則，越戒敦儉，禮以華國。又《車後銘》曰：敬其在路，體貌思恭，望衡顧轂，允慎茲容，無或好失，匪盤于遊，顧省厥遺，虎尾斯求，昭德塞違，抑盈以無，雖有三晉，咸然若虛。

《後漢李尤小車銘》曰：員蓋象天，方輿則地，輪法陰陽，動不相離，合之嗛噓，疏達開通，兩輜障邪，尊卑是從，輗軏之用，信義所同。又《天軿車銘》曰：奚氏本造，後裔飾雍，輪以代步，屏以從容，輪軿并合，出入周通，追仁赴義，惟禮是恭。

