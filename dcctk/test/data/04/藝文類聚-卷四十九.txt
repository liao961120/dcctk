*職官部五

*太常

《尚書》曰：伯夷秩宗，典朕三禮。

《周官》曰：春官宗伯，掌天神地祇。

《漢書》曰：太常，秦官，掌宗廟禮儀。

《漢官典職》曰：惠帝政太常為奉常，景帝復太常，蓋周官宗伯也。

《漢官解詁》曰：太常社稷郊畤，事重職尊，故在九卿之首。

《衛宏古文官書》曰：太常主導贊助祭，皆平冕七旒，玄上纁下，畫華蟲七章，漢陵屬三輔，太常月一行。

《史記》曰：叔孫通為奉常，賜金五百斤。通因進言曰：諸弟子儒生，隨臣久矣。與共為儀，願陛下官之，高帝悉以為郎，通出，皆以五百斤金賜諸生。諸生曰：叔孫生聖人也。知當世務。

《漢書》曰：武帝元鼎二年，廣安侯任越人為太常，坐廟酒醉論。又曰：武帝元封四年，酇侯蕭壽成為太常，坐犧牲不如令論。又曰：孝武帝元朔元年，孔臧為太常，坐南陵橋壞，衣冠道絕，免。

《續漢書》曰：太常卿，每祭祀，先奏其禮儀，及行事賞罰，天子每選試博士，奏其能否。

華嶠《後漢書》曰：劉愷為太常，論議常引正大義。諸儒為之語曰：難經伉伉劉太常。

《東觀漢記》曰：桓榮為太常，上幸太常府，榮東面坐，設九賓會，子郁，以明經，復為太常。

應劭《漢官》曰：周澤為太常，齋有疾，其妻憐其年老被病，闚內問之，澤大怒，以為干齋，掾吏爭之不聽，遂收送詔獄，并自劾謝，論者譏其激發不實。又諺曰：居世不諧，為太常妻，一歲三百六十日，三百五十九日齋，一日不齋醉如泥。

《益部耆舊傳》曰：趙典為太常，雖身處上卿，而布被瓦器。

《齊職儀》曰：太常卿一人，品第三，秩中二千石，銀章青綬，進賢兩梁冠，絳朝服，佩水蒼玉，王朗云，西京太常行陵，赤車千乘。

【贊】《晉潘岳故太常任府君畫贊》曰：堂堂我君，鑒象開慶，逸德宣猷，含真履素，味道無悶，守終純固，弓輿爰集，撫翼清舉，翰飛公庭，龍升天路，初掌方國，流化千里，遂管祕籍，辯章舊史，入登常伯，出作卿士，外內惟允，庶績咸理，中節日新，令問不已，濟濟儒林，翼翼國子。

《晉孫綽太常碑贊》曰：海岱協靈，育此多士，峨峨君侯，東國之紀，金德發耀，英風劭起，文齊游夏，行儔魯史，有邈其升，令問不已，人亦有言，德崇譽高，束帛既言，旌節仍招，儀形朝堂，流風丹霄，將振華袞，永渙皇朝，上帝靡監，曾不遐齡，衛霍頹鎮，哲人其傾，邦國殄瘁，搢紳喪情，仰邦高範，永播休聲。

【箴】《漢楊雄太常箴》曰：翼翼太常，寔為宗伯，穆穆靈祗，寢廟弈弈，稱秩元祀，班于群臣，我粢孔蠲，匪愆匪忒，君子攸宜，無曰我材，輕身恃巫，東鄰之犧牛，不如西鄰之麥魚，秦殞望夷，隱弊鍾靈，常臣司宗，敢告執書。

【墓誌】《梁元帝太常卿陸倕墓誌銘》曰：如金有鑛，如竹有筠，體二方擬，知十可鄰，兩升鳳詔，三侍龍樓，南皮朝宴，西園夜遊，詞峰飆竪，逸氣雲浮，日往月來，暑流寒襲，東耀方遠，北芒已及，墜露曉團，悲風暮急。

《梁沈約太常卿任昉墓誌銘》曰：天才俊逸，文雅弘備，心為學府，辭同錦肆，含華振藻，鬱焉高政，川谿望歸，岩阿待闕，幽光忽斷，窮燈黯滅，爾有令問，蘭薰無絕。

【表】《梁陸倕為王光祿轉太常讓表》曰：昔者楚德方盛，孫淑濯衣，漢道克隆，王陽結綬，故拜命無辭，受爵不讓，況宗卿清重，歷選所難，漢晉已降，莫非素範，辭爵則張奮，讓封則丁鴻，劉愷潘尼之文雅深純，華表之從容退嘿，自此迄茲，風流繼軌，以臣況之，曾無等級。

《陳沈炯為周弘讓太常表》曰：臣聞玉為彫楹，不數材於蟠木，丹成繡黼，豈襲冕於蘿薜，何則，適用各有所宜，朝野不可一指，叔孫之分定禮儀，倍資典實，刁協之躬為唱引，豈易其儀，賓主●對，封禪失儀，責以司存，云誰之咎，況南史執簡，轉見違才，君舉必書，尤輕妄冒。

【傳】《梁王僧孺太常敬子任府君傳》曰：恥一物之不知，惜寸陰之徒靡，下帷閉戶，投斧想梁，雖玄晏書淫，文勝經溢，康成之忽忘所往，公叔之顛墜硎岸，無以異也。若夫天才卓爾，動稱絕妙，辭賦極其清深，筆記尤盡典實，若聞金石，似注河海，少孺速而未工，長卿工而未速，孟堅辭不逮理，平子意不及文，孔璋傷於健，仲宣病於弱，其有集論借書，窮文質之敏，駐馬停信，極亹亹之功，莫尚於斯焉。君職等曹張，聲高左陸，時乃高闢雪宮，廣開雲殿，秋窗春戶，冬燠夏凊，九醞斯浮，百羞並薦，雲銷月朗，聿茲遊客，朋來旅見，辭人才子，辯圃學林，莫不含毫咀思，爭高競敏，乃整袂端襟，翰飛紙落，豪人貴仕，先達後進，莫不心服貌慚，袖氣將盡，顧余不敏，廁夫君子之末，可稱冥契，是為神交，二三君子，唯以從游日暮，亭號昭仁，庶子雲咫尺，康成斯在，借此嘉言，將無絕乎千載。

*衛尉

《漢書》曰：衛尉，秦官，掌宮門衛屯兵，景帝初，更名中大夫，後元年，復為衛尉。

《漢官解詁》曰：衛尉，主宮闕之內，衛士於垣下為廬，各有員部，凡居宮中者，皆施藉於門，案其姓名，若有醫巫僦人當入者，本官長吏為封，啟傅，審其印信，然後內之，人未定，又有藉，皆復有符，符用木，長二寸，以當所屬官兩子為鐵印，亦太卿炙符，當出入者，案籍畢，復齒符，乃引內之也。其有官位得出入者，令執御者官，傳呼前後以相通，從昏至晨，分部行夜，夜有行者。輒前曰：誰，誰，若此不解，終歲更始，所以重慎宿衛也。

《東觀漢記》曰：光武二十三年，太尉鮑昱兼衛尉，永元二年，司徒丁鴻兼衛尉。

《魏志》曰：辛毗為衛尉，清平，與徐邈胡質，皆憂國忘私，不營產業，賜穀二千斛，錢三十萬，布告天下。又曰：田豫為并州刺史，徵為衛尉，屢乞遜位，司馬宣王以豫克壯，書豫未聽。豫書答曰：年過七十，而以居位，譬由鍾鳴漏盡，夜行不休，是罪人也。遂引疾，拜太中大夫。

沈約《宋書》曰：南郡王義宣子恢，為侍中，領衛尉，晉氏過江，不置衛尉，世祖欲重城禁，故復置衛尉，自恢始也。

【箴】《漢楊雄衛尉箴》曰：茫茫上天，崇高其居，設置山險，盡為防禦，重根里垓，以難不深，闕為城衛，以待暴卒，國以有固，人民有內，各保其守，永修不敗。

【碑】《後漢孔融衛尉張儉碑銘》曰：其先張仲，實以孝友，左右周室，晉主夏盟，而張老延君譽於四方，君稟乾綱之正性，蹈高世之殊軌，冰絜淵清，介然特立，雖史魚之勵操，叔向之正色，未足比焉。中常侍同郡侯覽，專權王命，豺虎肆虐，威震天下，君以西都督郵，上覽禍亂凶國之罪，鞠沒賦姦，以巨萬計，俄而制書案驗部黨，君為覽所陷，亦章名捕逐，當世英雄，受命殞身，以籍濟君厄者，蓋數十人，故克免斯艱，旋宅舊宇，眾庶懷其德，王公慕其聲，州宰爭命，辟大將軍幕府，公車特就家拜少府，皆不就也。復以衛尉徵，明詔嚴切，敕州郡，乃不得已而就之。銘曰：桓桓我君，應天淑靈，皓素其質，允迪忠貞，肆志直道，進不為榮，赴戟驕臣，發如震霆，凌剛摧堅，視危如寧。

*太僕

《漢書百官表》曰：太僕掌輿馬，屬官有大廄未央廄象馬三令，又：車府路輅騎馬四令，又：龍馬橐泉騊駼承華五監長丞，又邊郡六牧師苑令各三丞。又《牧橐昆蹄令丞皆屬焉》：武帝太初元年，更名家馬為酮馬，駐乳，取其汁酮治之，味酢可飲，因以名官也。文類曰：所主總酮雜合，非上選所別異之馬也。筩晉洞，主乳馬，韋革為夾兜，受數升，盛馬乳，酮取其上肥，因名酮馬，令梁州亦名馬駱為酒馬。

《漢舊儀》曰：太僕帥諸苑三十六所，分布北邊，以郎為苑監，官奴婢三萬人，分養馬三十萬頭，擇取給六廄牛羊無數，以給犧牲。

《漢書》曰：灌嬰自上初起沛，常為太僕，竟高祖世，以太僕事惠帝，惠帝崩，以太僕事高后，高后崩，代王之來，嬰與東牟侯入清宮，以天子駕迎代王，共立文帝，後為太僕。東觀漢記曰：祭肜，字次孫，旅力過人，常貫三百斤弓，入為太僕，從至魯廟，帝指子路室曰：此太僕室也。

《續漢書》曰：趙岐，字臺卿，獻帝以為太僕，持節安慰天下。

王隱《晉書》曰：武帝以羊琇為太僕卿，遜位，加特進。

《晉諸公贊》曰：郭展為太僕，留心於養生，是以廄馬充丁，其後征吳，得以濟事。

《帝王世記》曰：穆王即位，命伯嬰為太僕，今尚書君牙伯冏二篇是也。

【箴】《漢楊雄太僕箴》曰：肅肅太僕，車馬是供，鏘鏘和鸞，駕彼時龍，昔在上帝，巡狩西宅，王用三驅，前禽是射，廄多肥馬，野有餓殕，僕臣司駕，數告執帛。

【誄】《晉傅玄永寧太僕龐侯誄》曰：蒸蒸孝敬，行著閨庭，如蘭之芳，如金之貞，在亂不迴，處暗斯明，仁象春日，威配秋霜，慈恩雨施，惠化風揚，嘉善獻親，疾惡若讎，品定人倫，清濁異流，將繼四祖，世據削足，天假其年，主優其祿，等勳伊呂，比壽東嶽。

*廷尉

韋昭《辯釋名》曰：廷尉，縣尉，皆古官也。以尉尉民心也。

《尚書》曰：帝曰皋陶，蠻夷猾夏，寇賊姦宄，汝作士。

《文子》曰：皋陶喑而為大理，天下無虐刑，有貴乎言者也。

《韓詩外傳》曰：晉文公使李離為大理，過聽殺人，自拘廷尉，請死於君。君曰：官有貴賤，罰有輕重，下吏有罪，非子之罪也。李離曰：法失則刑，刑失則死，遂伏劍死。

《漢書》曰：廷尉，秦官，掌刑辟，有正左右監，景帝中六年，更名大理，武帝建元四年，復廷尉。又曰：下邳翟公，為廷尉，賓客填門，及罷，門外可設雀羅，後復為廷尉。乃署其門曰：一死一生，乃知交情，一貴一賤，交情乃見，一貧一富，乃知交態。又曰：張釋之為廷尉，上行出中渭橋，有一人從橋下走，乘輿馬驚，於是使騎捕之，屬廷尉，釋之奏，此人犯蹕，當罰金，上怒。釋之曰：廷尉天下之平也。一傾，天下用法皆為之輕重，民安得錯其手足。上良久曰：廷尉當是也。又曰：于定國為廷尉。朝廷稱之曰：張釋之為廷尉，天下無冤民，于定國為廷尉，民自以不冤。又曰：朱博遷廷尉，恐為官屬所誣，召見正監典法掾吏。謂曰：廷尉本起於武吏，不通法律，然廷尉治斷獄以來，且二十年，亦獨目剽日久，三尺律令，人事出其中，掾吏試與正監，共撰前世決事吏議難知者數十事，特以問廷尉，得為諸君意覆之，正監即共條白博，博皆召掾吏，為平處其輕重，十中八九，官屬咸服。又曰：文帝初立，河間守吳公，治天下第一，故與李斯同邑，乃徵吳公為廷尉。

華嶠《後漢書》曰：河間吳雄，以明法律，桓帝時自廷尉致位司徒，雄子訢，孫恭，三世為廷尉，以法為名家。又曰：郭躬為廷尉正，遷廷尉，家世掌法，凡郭氏為廷尉者七人。

《新序》曰：楚昭王有士曰石奢，公正而好義，王使為理，於是廷尉，有殺人者，石奢追之，則其父也。及於廷尉曰：以父成政，不孝也。不行君法，不忠也。弛罪法而伏其辜，僕之所守也。君曰：庸有罪乎。子其治事矣。石奢曰：不私其父，非孝也。不行君法，非忠也。匡不敢失法，下之行也。遂不離斧質，刎頸而死。

《東觀漢記》曰：永平六年，以廷尉皆曹吏強為廷尉，以明用達法理，超遷非次。又曰：陳寵為廷尉，有疑獄，輒手筆作議，所活者甚多。

《魏志》曰：高文惠，明帝時為廷尉，時法甚峻，而宜陽典農劉龜，竊於禁內射兔，收龜付獄，文惠表請告者。曰：廷尉天下平也。安得以至尊喜怒而毀法乎。

《會稽典錄》曰：盛吉拜廷尉，吉性多仁恩，務在哀矜，每至冬月，罪囚當斷，其妻執燭，吉手丹筆，夫妻相向垂泣。

摯虞《新禮議》曰：故事，祀皋陶於廷尉寺，新禮移祀於律寺，以同祭先聖於太學也。又故事，祀以社日，新禮改以孟秋之月，以應秋政，臣虞謹案，皋陶作士，惟明克允，國重其功，人思其當，是以獄官祀其神，繫者致其祭，律非正署，廢興無常，宜如舊禮。

《晉中興書》曰：王彪之遷廷尉，時揚州刺史殷浩，劾永嘉太守謝毅，付廷尉，彪之執法不受，發詔，彪之又上疏執據，時人云，張釋之以來，復見斯事。

【箴】《漢楊雄廷尉箴》曰：天降五刑，惟夏之績，亂茲平民，不困不僻，昔在蚩尤，爰作淫刑，延于苗民，夏氏不寧，穆王耄荒，甫侯伊謀，周輕其制，秦繁其辜，故有國者，無云可謂，是刖是劓，無云何害，是剝是剖，殷以刑顛，秦以酷敗，獄臣司理，敢告執謁。

*鴻臚

韋昭《辯釋名》曰：腹前肥者曰臚，此主王侯及蕃國，言以京師為心體，王侯外國為腹臚，以養之也。辯云，鴻臚本故典客，掌禮，鴻，大也。臚，陳序也。欲大以禮陳序賓客。

《漢書》曰：典客，秦官，掌諸侯歸義蠻夷，景帝六年，更名大行，今武帝太初元年，更名大鴻臚。

《漢雜事》曰：蕭由為陳留太守，入為鴻臚卿，不任賓贊，乃還官。

《東觀漢記》曰：大鴻臚，漢舊官，建武元年復置，屬官有治禮員三十七人，主齊儐贊，又有中都官，升食以下，功次相補。

《續漢書》曰：大鴻臚卿一人，中二千石，諸王入朝，當郊迎，典其禮儀，及郡國上計并屬焉。皇子拜王贊授，及拜諸侯諸侯嗣子四方夷狄封者，鴻臚召拜之。

《魏略》曰：常林性既清白，當入官又嚴，少府寺與鴻臚對門，時崔林為鴻臚，性闊達，不與林同，數數聞林檛人吏聲，不以為可，林當夜檛吏，吏不勝其痛，嚾呼嗷嗷，其明，崔出門。與林語曰：聞卿為廷尉爾耶，林不覺。答曰：不也。崔曰：卿不為廷尉，昨夜何故考囚乎。林慚笑。又曰：韓宣，明帝時為大鴻臚，如南陽韓暨，以宿德，在宣前為大鴻臚。鴻臚中為之語曰：大鴻臚，小鴻臚，前後治行相曷如。

《襄陽耆舊傳》曰：習郁為侍中時，從光武幸黎丘，與帝通夢見蘇山神，光武嘉之，拜大鴻臚，錄其前後功，封襄陽侯，使立蘇嶺祠，刻二石鹿，俠神道，百姓謂之鹿門廟，或呼蘇嶺山為鹿門山。

《山濤啟事》曰：鴻臚職主胡事，前後給之，率多不善，今當選御史丞，力收舊人，不審於宜爾不。

【箴】《漢楊雄大鴻臚箴》曰：蕩蕩唐虞，經通垓極，畫為上下，該羅百職，文不可武，武不可文，大小上下，不可奪倫，鴻臣司爵，敢告在鄰。

《漢邯鄲淳鴻臚鍾紀碑銘》曰：內苞九德，外兼百行，川深淪於不測，膽智應於無方，弘裕足以容眾，矜嚴足以正世，然後研機道藝，涉覽文學，凡前言往行，竹帛所載，靡不悉該，於穆上德，時惟我君，固天縱之，允鍾厥純，命世作則，實紹斯文，遭險龍潛，抗志浮雲，所貴在己，樂存事親，雖處畎畝，天子屢聞。

*司農

《漢書》曰：治粟內史，秦官，武帝太初元年，更名大司農。

應劭《漢官》曰：大司農，古官也。□虞分命羲和四子，敬授民時，高祖受命，徵秦之弊，與民休息，逮到文景，國家無事，家給人足，京師之錢，累百巨萬，貫朽而不校，太倉之粟，陳陳相因，充溢露積，腐敗而不食。

《史記》曰：韓信歸漢，漢以為治粟內史。

《漢書》曰：武帝天漢元年，以桑弘羊為大司農，置丞數十，部於郡國。又曰：宣帝地節四年，北海太守朱邑，以治行第一，入為大司農。

《東觀漢記》曰：辛融，字子優，為大司農，性明達，稱為名卿。又曰：高詡以儒學徵，拜大司農，在朝以清白方正稱。

《魏志》曰：梁習為并州，二十餘年，政治為天下最，乃徵拜為大司農。

沈約《宋書》曰：大司農卿一人，稱棄后稷，其職也。

《齊職儀》曰：司農卿，耕籍則掌其禮儀。

【箴】《漢楊雄大司農箴》曰：厥庶僚后，實均實羸，有無相易，性都作程，旁求衣食，厥民攸生，上稽二帝，下開三王，什一而征，為民作常，蓋近貢篚，百姓不忘，帝王之盛，盛在農殖，季周爛熳，而東作不敕，膏腴不獲，庶物並荒，府藏單虛，靡積靡倉。

《晉張華大司農箴》曰：在周之室，不虔政首，棄稷弗修，不籍千畝，匱神乏祀，用敗於戎醜，嗇臣司農，敢告左右。

【墓誌】《隋江總司農陳暄墓誌銘》曰：其文●●，其筆縱橫，背碑即誦，據馬俄成，誹諧見賞，調笑忘情，兩宮寵官，四主恩榮，萬事休息，一朝追送，疇昔命觴，文可吟諷，今日酹酒，長悲且慟。

【誄】《後漢張衡大司農鮑德誄》曰：昔君烈祖，平顯弈世，敬叔生牙，美管交賴，至于中葉，種德以邁，種德伊何，去虛適參，建旄屯留，其茂如林，降及我君，總角有聲，遺蒙萬穀，寵祿斯丁，守約勤學，克勞其形，濬哲之資，日就月成，業業學徒，童蒙求我，舍厥往著，去風即雅，濟濟京河，寔為西魯，昔我南都，惟帝舊鄉，同于郡國，殊于表章，命親如公，弁冕鳴橫，若惟允之，寔耀其光，導以仁惠，教以義方，習射矍相，饗老虞庠，羌髡作虐，艱我西鄰，君斯整旅，耀武月頻，蠢蠢戎虜，是慴是震，知德者鮮，惟君克舉，既厭帝心，將處台輔，命有不永，時不我與，天寔為之，孰其能禦，股肱或毀，何痛如之，國喪遺愛，如何無思。

*將作

《漢書》曰：將作，秦官，掌治宮室。

應劭《漢官》曰：世祖中興，以謁者領其官，章帝建初元年，乃置真，位次河南尹，永元七年，大匠應慎上言，百郡付史，觀國之光，而舍逆旅，崎嶇斯館，貢篚之物，朽濕曝露，昔晉國霸之盟主耳，舍諸侯於隸人，鄭子產以為大譏，況今四海之大，而可無乎。和帝嘉納之，即創業焉。

《漢書》曰：將作大匠乘馬延年，勤苦，賜秩二千石。

《漢舊儀》曰：將作大匠，改作少府，景帝中六年更名也。

《續漢書》曰：將作大匠，掌木功之工，并樹桐梓之類，列于道側。

《華嶠漢書》曰：劉寵拜會稽太守，除省煩苛，徵為將作大匠，有老叟五六人，人齎一百錢送寵，寵為一人受一文大錢。魏志曰：陽阜為大匠卿，治發充後庭，阜上疏，欲省宮人諸人不見幸者，乃召御府史，問後宮人數，吏守舊令。對曰：禁密，不約宣露，阜怒，杖吏一百。數之曰：國家不以九卿為密，反與小吏為密乎。帝聞而愈敬憚。

《汝南先賢傳》曰：應仲華為將作大匠，發擿姦伏，除藻飾，割浮費，凡所省息七億餘萬。

【箴】《漢楊雄將作大匠箴》曰：侃侃將作，經構宮室，牆以禦風，宇以蔽日，寒暑攸除，鳥鼠攸去，王有宮殿，民有宅居，昔在帝世，茅茨土階，夏卑宮觀，在彼溝池，桀作瑤臺，紂為琁室，人力不堪，而帝業不卒，詩詠宣王，由儉改奢，春秋譏刺，書彼泉臺，兩觀雉門，而魯以不恢，或作長府，而閔子以仁。

*光祿大夫

《漢書百官表》曰：光祿勳屬官有大夫，掌論議。

《漢官解詁》曰：武帝以中大夫為光祿大夫，與博士俱以儒雅之選，異官通職，周官所謂聯者也。溫故知新，率由舊章，皆能分明古今，辯舊聞者也。

《漢官儀》曰：光祿大夫，秩比二千石，不言屬光祿，光祿勳門外特施行馬，以旌別之。

《百官表注》曰：光祿大夫，古官也。銀章青綬，詩云，三事大夫，莫不夙夜，職掌言議，毗亮論道，獻可替不，贊揚德化。漢書曰：杜陵王仲翁，出入蒼頭廬兒，傳呼甚寵。又曰：元帝以少傅周堪為光祿大夫，秩中二千石，領尚書事。又曰：谷永既為大將軍鳳說，能實最高，由是擢為光祿大夫。

《東觀漢記》曰：張湛為光祿大夫，數陳政，常乘白馬，光武每有異政。輒曰：白馬生且復諫矣。

《魏志》曰：黃初四年，光祿大夫楊彪，詔給吏卒，門施行馬。

《樊英別傳》曰：詔書告南陽太守曰：五官中郎將樊英，委榮辭祿，不降其節，今以英為光祿大夫，賜歸家，所在縣穀千斛，常以八月，致牛一頭，酒三斛。

【表】《梁丘遲為柳僕射讓光祿表》曰：竊聞敬孫以規獻為職，彝品常貴，飛翠鳴玉，升降禁門，臣以痁疾，豈伊或忝，匪稱其服，終朝三褫，近取諸身，皎日非喻，臣之庸薄，文塵物論，假以克壯，報效無階，而嬰離沉痼，日月滋甚，聖朝留簪履之舊愍，降帷蓋之餘矜，榮不徒行，事存寵渥。

【詩】《魏陳王曹植光祿大夫荀侯誄》曰：如冰之清，如玉之絜，法而不威，和而不褻，百寮士庶，歔欷霑纓，機女投杼，農夫輟耕，輪給輒而不轉，馬悲鳴而倚衡。

*太子詹事

《漢書百官表》曰：太子詹事，掌皇后太子家，丞屬諸官皆屬焉。成帝鴻嘉三年，省詹事，屬大長秋。

應劭《漢官》曰：詹事，秦官，詹，省也。給也。秩二千石。

《漢書》曰：竇嬰乃太后兄子，景帝即位，為詹事，帝母弟梁孝王，太后愛之，孝王朝，因燕酒酣。上曰：千秋萬歲後，傳位於王。嬰引卮進上曰：天下高祖之天下，父子相傳，漢之約也。上何得傳王，太后因憎嬰，嬰亦薄其官，因病免也。又曰：孔光父霸，宣帝時，以經授太子，為詹事。又曰：孝哀元壽元年，馬宮為詹事。又曰：漢文以鄭當時為景帝詹事。又曰：昭帝元鳳中，以韋賢為詹事。

王珉《答徐邈書》曰：詹事彈肅一宮，如尚書令中丞矣。

《晉公卿禮秩》曰：太始中，立詹事，掌宮事。

《齊職儀》曰：詹事，品第三，茂陵書，秩二千石，銀章紫綬，局擬尚書令，位視領護將軍。

沈約《宋書》曰：詹事一人，初領官屬，成帝時，悉屬少府，魏氏更置詹事，總眾職，晉初又屬二傅，咸寧復置詹事。

《俗說》曰：江夷右僕射，主上欲用其領詹事，語王准，卿可覓比例。准對曰：臣當出外尋訪，准後見主上，問近所道事，卿已得例未。准曰：謝琰右僕射領詹事，琰即謝公之子，恐夷非其例，事遂不行。

【表】《齊孔稚珪讓詹事表》曰：皇太子霞騫青殿，日光春官，駕紫谷之英，振洛笙之響，自非器上白雲，韻同明月，何以延芳芝苑，插羽瓊條，竇嬰戚貴於西京，陸曄風素於東國，伊人之美，方曰可舉，臣亦何斯，而敢參冒也。

《梁陸倕除詹事免讓表》曰：中陽白水，徒庇微軀，送珥抱薪，未聞成績，陳席不棄，故劍無遺，遂宣時髦，升降清顯，尊官厚秩，無因而至，陋巷蓽門，鬱成爽塏，儲端華重，實異恆司，南章馬宮，已擇儒雅，竇嬰許商，爰取姻戚，自茲已降，名器日隆，歷選才賢，若何叨越也。

《隋江總謝宮為製讓詹事表》曰：如攀珠樹，徒仰照車之輝，若踐玉田，不知照廡之價，芙蓉之水，亟奉北園，迷迭之文，屬陪南館，久降噓枯之旨，許賜凌雲之筆，清夜讌斯，謂言善戲，黃金然諾，並遂殊寵，年齊柏寢，豈報恩榮，紙罄蘭臺，未書悚戴。

【啟】《隋江總除詹事謝宮啟》曰：庇身脩德，濫跡端形，陳蘿故葛，攀附不涯，解角蛻鱗，超踰非次，方辭璽會，覬收渥澤。

*太子中庶子

《漢書百官表》曰：太子中庶子，如侍中。又曰：太子太傅屬官，有庶子。又曰：王商，涿郡人，少為太子中庶子，以肅敬厚稱。

《環濟要略》曰：庶子，謂官中諸吏之適子及支庶在版籍者也。行其秩敘，作其徒役，授八次八舍之職，以徼候。

《漢書》曰：歐陽地餘為中庶子，授皇太子經，元帝即位，遷侍中。

《魏志》曰：鮑勛為中庶子。又曰：王昶，字文舒，為中庶子。

《文章敘》曰：應貞，晉室為中庶子。

晉齊王攸《與山濤書》曰：中庶子東宮顯職，加侍接右，誠宜得篤粹有行檢六人，想悉在尊意，必允眾望也。

《晉中興書》曰：溫嶠拜中庶子，在東宮，甚見嘉寵，僚屬莫與為比，數規諫諷議，又獻侍臣箴，甚有補益，太子時起西池樓觀，頗多勞費，嶠口疏切諫，太子納焉。

沈約《宋書》曰：中庶子，漢置，古者世祿，卿大夫之子，既為副倅，謂之國子，天子諸侯子，必有庶子官，以掌教之。

【墓誌】《梁簡文帝庶子王規墓誌銘》曰：玉挺藍田，珠潤隋水，價重連城，聲同垂棘，偶應龍之籥影，等威鳳之羽儀，名理超於荀王，博洽侔於終賈，稍遷侍中，佩玉璽於文昌，珥金貂於武帳，文雅與綺縠相宣，逸氣並雲霞俱遠，副君取敬杜夷，時迴晉儲之駕，追嗟徐幹，亦降魏兩之書，爰發睿辭，為銘云爾，七略百家，三藏九部，成誦其心，談天其口，勝氣無儔，高塵誰偶，榮珪掩采，靈劍摧鋒，宋郊淪鼎，洛水沉鍾，玄扉不晝，幽夜恆冬。

*太子舍人

《漢書》曰：文帝使晁錯詣伏生，受尚書，還拜太子舍人。

《漢雜事》曰：鄭當時，景帝時為太子舍人，每五日沐洗，常置驛馬長安，請諸賓客，夜以繼日，常恐不遍。

《魏略》曰：張茂上便宜，擢為太子舍人。

《山濤啟事》曰：臣近舉汜源為太子舍人，源見稱有德素，久沉滯，舉為大臣，欲以尉後聞之士。

《晉諸公贊》曰：張華博識多聞，無物不知，盧浮高朗經傳，有美於華，起家為太子舍人。

【墓誌】《梁簡文帝太子舍人蕭特墓誌銘》曰：威鳳五色，朝陽千仞，孫枝發響，將鶵流韻，馥哉若蘭，頌矣懷態，瑾既誕子，恆乃懽胤，銀鉤之巧，重世遹雋，況此臨池，蟬輕露潤，丹旐輕飛，哀歌徐引，壟水春帷，山雲晚陣。

