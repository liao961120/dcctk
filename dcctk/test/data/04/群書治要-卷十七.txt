*漢書五

*傳

張釋之字季，南陽人也。以資為郎，事文帝，十年不得調，欲免歸，中郎將爰盎知其賢，惜其去，乃請徙釋之補謁者，釋之既朝畢，因前言便宜事，文帝稱善，拜釋之為謁者僕射，從行，上登虎圈，問上林尉禽獸簿，十餘問，尉左右視，盡不能對，虎圈嗇夫從旁代尉對上所問禽獸簿甚悉，欲以觀其能，口對響應無窮者。文帝曰：吏不當如此邪，詔拜嗇夫為上林令。釋之前曰：陛下以絳侯周勃何人也。上曰：長者，又復問東陽侯張相如何人也。上復曰：長者。釋之曰：夫絳侯，東陽侯稱為長者，此兩人言事，曾不能出口，豈效嗇夫喋喋利口捷給哉。且秦以任刀筆之吏，争以亟疾苛察相高，其弊徒文具，無惻隱之實，以故不聞其過，陵夷至於二世，天下土崩，今陛下以嗇夫口辯而超遷之，臣恐天下隨風靡，争口辯，無其實，且下之化上，疾於景響，舉措不可不察也。文帝曰：善，迺止。

從行至霸陵。上顧謂羣臣曰：嗟乎。以北山石為椁，用紵絮斫陳漆其間，豈可動哉。左右皆曰：善。釋之前曰：使其中有可欲，雖錮南山猶有隙，使其中無可欲，雖無石椁，又何戚焉。文帝稱善，其後拜釋之為廷尉，頃之，上行出中渭橋，橋在兩岸之中也。有一人從橋下走，乘輿馬驚，於是使騎捕屬廷尉，釋之奏當此人犯蹕，蹕，止行人。當罰金。上怒曰：此人親驚吾馬，馬賴和柔，令他馬，固不敗傷我乎。而廷尉迺當之罰金。釋之曰：法者，天子所與天下公共也。今法如是，更重之，是法不信於民也。且方其時，上使使誅之則已，今已下廷尉，廷尉，天下之平也。壹傾，天下用法皆為之輕重，民安所措其手足，唯陛下察之，良久。曰：廷尉當是也。

其後人有盗高廟坐前玉環，得，文帝怒，下廷尉治，奏當弃市。上大怒曰：人無道，迺盗先帝器，吾屬廷尉者，欲致之族，而君以法奏之，非吾所以共承宗廟意也。釋之曰：法如是足矣。且罪等，俱死罪也。盗玉環，不若盗長陵土之逆也。然以逆順為基，今盗宗廟器而族之，假令愚民取長陵一抔土，不欲指言，故以取土喻也。陛下且何以加其法乎。乃許廷尉當。

馮唐，趙人也。以孝著為郎中署長，事文帝。帝輦過問唐曰：父老何自為郎，家安在，具以實言。曰：吾居代時，吾尚食監高祛數為我言趙將李齊之賢，戰於巨鹿下，吾每飲食，意未嘗不在巨鹿也。每食念監所說李齊在巨鹿時也。父老知之乎。唐對曰：齊尚不如廉頗，李牧。上曰：嗟乎。吾獨不得廉頗，李牧時無時字為將，豈憂匈奴哉。唐曰：陛下雖有頗，牧，不能用也。上怒，起入禁中。

良久。召唐復問曰：公何以言吾不能用頗，牧也。對曰：臣聞上古王者遣將也。跪而推轂。曰：闑以內，寡人制之，闑以外，將軍制之，門中橛為闑也。軍功爵賞，皆决於外，歸而奏之，此非空言也。李牧之為趙將居邊，軍市之租，皆自用饗士，賞賜决於外，不從中覆也。委任而責成功，故李牧乃得盡其知能，是以北逐單于，破東胡，滅澹林，胡名也。西抑强秦，南支韓魏，今臣竊聞魏尚為雲中守，軍市租盡以給士卒，出私養錢，五日壹殺牛，以饗賓客軍吏舍人，是以匈奴遠避，不近雲中之塞，虜嘗壹入，尚帥車騎擊之，所殺甚衆，上功莫府，一言不相應，文吏以法繩之，其賞不行，愚以為陛下法太明，賞太輕，罰太重，且魏尚坐上功首虜差六級，陛下下之吏，削其爵，罰作之，由此言之，陛下雖得頗，牧，不能用也。臣誠愚，觸忌諱，死罪，文帝悅，是日令唐持節赦魏尚，復以為雲中守，而拜唐為車騎都尉。

荀悅紀論曰：以孝文之明，本朝之治，百寮之賢，而賈誼見排逐，張釋之十年不見省，馮唐皓首屈於郎署，豈不惜哉。夫絳侯之忠，功存社稷，而由見疑，不亦痛乎。夫知賢之難，用人之不易，忠臣自固之難，在明世且由若茲，而况亂君暗主者乎。然則屈原赴於汨，子胥鴟夷於江，安足恨哉。周勃質樸忠誠，高祖知之，以為安劉氏者勃也。既定漢室，建立明主，眷眷之心，豈有已哉。狼狽失據，塊然囚執，俯首拊襟，屈於獄吏，可不愍哉。夫忠臣之於其主，由孝子之於其親也。盡心焉。盡力焉。進而喜，非貪位也。退而憂，非懷寵也。忠結於心，戀慕不止，進得及時，樂行其道也。故仲尼去魯，遲遲吾行也。孟軻去齊，三宿而後出，蓋彼誠仁聖之心也。夫賈誼過湘，吊屈原，惻愴慟懷，豈徒忿怨而已哉。與夫苟患失之者異類殊意矣。及其傅梁王，哭泣而從之死，豈可謂非至忠乎。然而人主不察，豈不哀哉。及釋之屈而思歸，馮唐困而後達，又可悼也。此忠臣所以泣血，賢哲所以傷心也。

汲黯字長孺，濮陽人也。為人正直，以嚴見憚，武帝召為中大夫，以數切諫不得久留內，遷為東海太守，黯學黄老言，治民好清静，責大指而不細苛，黯多病，臥閣閣作閣內不出，歲餘，東海大治，召為主爵都尉，治務在無為而已，引大體不拘文法。上曰：汲黯何如人也。嚴助曰：使黯任職居官，亡以瘉人，然至其輔少主，雖自謂賁，育，弗能奪也。上曰：然，古有社稷之臣，至如汲黯近之矣。

大將軍青侍中，上踞廁視之，廁謂床邊，踞床視之。丞相弘宴見，上或時不冠，至如見黯，不冠不見也。嘗坐武帳，黯前奏事，上不冠，望見黯，避帳中，使人可其奏，其見敬禮如此，張湯以更定律令為廷尉。黯質責湯於上前曰：公為正卿，上不能褒先帝之功業，下不能化天下之邪心，安國富民，使囹圄空虛，何空取高皇帝約束紛更之為，紛，亂也。而公以此無種矣。黯時與湯論議，湯辯常在文深小苛。黯憤發罵曰：天下謂刀筆吏不可以為公卿，果然，必湯也。令天下重足而立，側目而視矣。

賈山，潁川人也。孝文時，言治亂之道，借秦為諭，名曰至言。其辭曰：夫布衣韋帶之士，修身於內，成名於外，而使後世不絕息，至秦則不然，貴為天子，富有天下，賦斂重數，赭衣半道，羣盗滿山，使天下之人，戴目而視，傾耳而聽，一夫大呼，天下響應，秦非徒如此也。又起咸陽而西至雍，離宮三百，鐘鼓帷帳，不移而具，又為阿房之殿，殿高數十仞，東西五里，南北千步，從車羅騎，四馬騖馳，旌旗不撓，為宮室之麗至於此，使其後世曾不得聚廬而托處焉。為馳道於天下，東窮燕齊，南極吳楚，道廣五十步，厚築其外，隱以金椎，作壁如甬道，隱，築也。以鐵椎築之也。樹以青松，為馳道之麗至於此，使其後世曾不得邪徑而托足焉。死葬乎驪山，吏徒數十萬人，曠日十年，下徹三泉，冶銅錮其內，漆塗其外，被以珠玉，飾以翡翠，中成觀游，上成山林，為葬埋之侈至於此，使其後世曾不得蓬顆蔽冢而托葬焉。蓬顆，猶裸顆小冡。秦以熊羆之力，虎狼之心，蠶食諸侯，并吞海內，而不篤禮義，故天殃已加矣。臣昧死以聞，願陛下少留意而詳擇其中。

臣聞忠臣之事君也。言切直則不用，其身危，不切直則不可以明道，故切直之言，明主所欲急聞，忠臣之所以蒙死而竭智也。地之磽者，雖有善種，不能生焉。江皋河瀕，雖有惡種，無不猥大，故地之美者善養禾，君之仁者善養士，雷霆之所擊，無不摧折者，萬鈞之所壓，無不糜滅者，今人主之威非特雷霆，勢重非特萬鈞也。開道而求諫，和顔色而受之，用其言而顯其身，士猶恐懼而不敢自盡，又迺况於縱欲，恣行暴虐，惡聞其過乎。震之以威，壓之以重，則雖有堯舜之智，孟賁之勇，豈有不摧折者哉。如此，則人主不得聞其過失矣。弗聞，則社稷危矣。

古者，聖王之制，史在前書過失，工誦箴諫，庶人謗於道，商旅議於市，然後君得聞其過失也。聞其過失而改之，見義而從之，所以永有天下也。天子之尊，四海之內，其義莫不為臣，然而養三老於大學，舉賢以自輔弼，求修正之士使直諫，故尊養三老，示孝也。立輔弼之臣者，恐驕也。置直諫之士者，恐不得聞其過也。學問至於芻蕘者，求善無厭也。商人庶人誹謗己而改之，從善無不聽也。

昔者，秦力并萬國，富有天下，破六國以為郡縣，築長城以為關塞，秦地之固，大小之勢，輕重之權，其與一家之富，一夫之疆，胡可勝計也。然而兵破於陳涉，地奪於劉氏者，何也。秦王貪狼暴虐，殘賊天下，窮困萬民，以適其欲也。昔者，周蓋千八百國，以九州之民，養千八百之君，用民之力，不過歲三日，什一而藉，君有餘財，民有餘力，而頌聲作，秦皇帝以千八百國之民自養，力疲不勝其役，財盡不勝其求，一君之身，所以自養者，馳騁弋獵之娛，天下弗能供也。勞疲者不得休息，飢寒者不得衣食，無辜死刑者無所告訴，人與之為怨，家與之為讎，故天下壞也。身死纔數月，天下四面而攻之，宗廟滅絕矣。

秦皇帝居滅絕之中而不自知者，何也。天下莫敢告也。其所以莫敢告者，何也。無養老之義，無輔弼之臣，無進諫之士，縱恣行誅，退誹謗之人，殺直諫之士，是以偷合苟容，比其德則賢於堯舜，課其功則賢於湯武，天下已潰而莫之告也。詩曰：非言不能，胡此畏忌，此之謂也。又曰：濟濟多士，文王以寧，天下未嘗無士也。然而文王獨言以寧者，何也。文王好仁故仁興，得士而敬之則士用，用之有禮義，故不致其愛敬，則不能盡其心，則不能盡其力，則不能成其功，故古之賢君於其臣也。尊其爵禄而親之，疾則臨視之無數，死則吊哭之，為之服錫衰，而三臨其喪，未斂不飲酒食肉，未葬不舉樂，當宗廟之祭而死，為之廢樂，故古之君人者於其臣也。可謂盡禮矣。故臣下莫敢不竭力盡死，以報其上，功德立於後世，而令問不忘也。

鄒陽，齊人也。事吳王濞，濞以太子事怨望，稱疾不朝，陰有邪謀，陽奏書諫，吳王不納其言，去之梁，從孝王游，陽為人有智略，忼慨不苟合，介於羊勝，公孫詭之間，勝等疾陽，惡之于孝王，孝王怒，下陽吏，將殺之。陽迺從獄中上書曰：臣聞忠無不報，信不見疑，臣常以為然，徒虛語耳，昔者，荆軻慕燕丹之義，白虹貫日，太子畏之，燕太子丹厚養荆軻，令西刺秦王，其精誠感天，白虹為之貫日也。白虹，兵象也。日，君象也。衞先生為秦畫長平之事，太白食昴，昭王疑之，白起為秦伐趙，破長平軍，欲遂滅趙，遣衞先生說昭王益兵糧，為應侯所害，事不成，其精誠上達於天，故太白為之食昴，昴，趙分也。夫精變天地，而信不諭兩主，豈不哀哉。今臣盡忠竭誠，畢議願知，盡其計議，願王知之也。左右不明，卒從吏訊，為世所疑，是使荆軻，衞先生復起，而燕，秦不寤也。願大王孰察之。

昔玉人獻寶，楚王誅之，李斯竭忠，胡亥極刑，是以箕子陽狂，接輿避世，恐遭此患也。願大王察玉人，李斯之意，而後楚王，胡亥之聽，無使臣為箕子，接輿所笑，臣聞比干剖心，子胥鴟夷，臣始不信，迺今知之，願大王孰察，少加憐焉。語曰：有白頭如新，傾蓋如故，何則，知與不知也。故樊於期逃秦之燕，借荊軻首以奉丹事，於期為秦將，被讒，走之燕，始皇滅其家，又重購之，燕遣軻刺始皇，於期自刎首，令軻齎往也。王奢去齊之魏，臨城自剄，以却齊而存魏，王奢齊臣也。亡至魏，其後齊伐魏。奢登城謂齊將曰：今君之來，不過以奢故也。義不苟生，以為魏累也。遂自剄。夫王奢，樊於期，非新於齊秦而故於燕魏也。所以去二國，死兩君者，行合於志，慕義無窮也。蘇秦相燕，人惡於燕王，燕王按劍而怒，食以駃騠，駃騠，駿馬也。敬重蘇秦，雖有讒謗，而更食以珍奇之味也。白圭顯於中山，人惡之魏文侯，文侯賜以夜光之璧，何則，兩主二臣，剖心析肝相信，豈移於浮辭哉。

女無美惡，入宮見妒，士無賢不肖，入朝見疾，昔司馬喜臏脚於宋，卒相中山，范雎拉脅折齒於魏，卒為應侯，此二人者，皆信必然之畫，捐朋黨之私，故不能自免於疾妒之人也。百里奚乞乞下有食字於道路，繆公委之以政，寧戚飯牛車下，桓公任之以國，此二人者，豈素宦於朝，借譽左右，然後二主用之哉。感於心，合於行，堅如膠漆，昆弟不能離，豈惑於衆口哉。故偏聽生奸，獨任成亂，昔魯聽季孫之說逐孔子，宋任子冉之計囚墨翟，夫以孔墨之辯，不能自免於讒諛，而二國以危，何則，衆口鑠金，積毁銷骨也。秦用戎人由余而伯中國，齊用越人子臧而强威宣，此二國豈繫於俗，牽於世，繋奇偏之辭哉。公聽并觀，垂明當世，故意合則胡越為兄弟，由余，子臧是矣。不合則骨肉為讎敵，朱，象，管，蔡是矣。今人主誠能用齊秦之明，後宋魯之聽，則五伯不足侔，而三王易為也。

夫晉文親其讎，强伯諸侯，齊桓用其仇，而匡天下，何則，慈仁殷勤，誠加於心，不可以虛辭借也。至夫秦用商鞅之法，東弱韓魏，立强天下，卒車裂之，越用大夫種之謀，禽勁吳而伯中國，遂誅其身，是以孫叔敖三去相而不悔，於陵子仲辭三公為人灌園也。今人主誠能去驕傲之心，懷可報之意，披心腹，見情素，墮肝膽，施德厚，無愛於士，則桀之狗可使吠堯，跖之客可使刺由，何况因萬乘之權，假聖王之資乎。然則荊軻沈七族，要離燔妻子，豈足為大王道哉。

臣聞明月之珠，夜光之璧，以暗投人於道，衆莫不按劍相盻者，何則，無因而至前也。蟠木根柢，輪囷離奇，根柢，下本也。輪囷離奇，委曲盤戾也。而為萬乘器者，以左右先為之容也。故無因至前，雖出隨珠和璧，衹結怨而不見德，有人先游，則枯木朽株樹功而不忘，今夫天下布衣窮居之士，身在貧羸，雖蒙堯舜之術，狹伊管之辯，懷龍逢，比干之意，而素無根柢之容，雖竭精神，欲開忠於當世之君舊無之君二字，補之則人主必襲案劍相盻之迹矣。是使布衣之士，不得為枯木朽株之資也。

今人主沈諂諛之辭，牽帷廧之制，使不羈之士，與牛驥同皂，此鮑焦所以憤於世也。臣聞盛飾入朝者，不以私污義，砥礪名號者，不以利傷行，故里名勝母，曾子不入，邑號朝歌，墨子回車，今欲使天下寥廓之士，籠於威重之權，脅於位勢之貴，回面污行，以事諂諛之人，而求親近於左右，則士有伏死堀穴巖藪之中耳，安有盡忠信而趨闕下者哉。書奏，孝王立出之，卒為上客。

枚乘字叔，淮陰人也。為吳王濞郎中，吳王之初怨望謀為逆也。乘奏書諫曰：臣聞得全者全昌，失全者全亡，忠臣不避重誅以直諫，則事無遺策，功流萬世，臣乘願披心腹而效愚忠，唯大王少加意念於臣乘言，夫以一縷之任，係千鈞之重，上懸之無極之高，下垂之不測之深，雖甚愚之人，猶知哀其將絕也。馬方駭，鼓而驚之，繫方絕，又重鎮之，係絕於天，不可復結，墜入深泉，難以復出，其出不出，間不容髮，言其激切甚急也。能聽忠臣之言，百舉必脱，必若所欲為，危於累卵，難於上天，變所欲為，易於反掌，安於泰山，今欲極天命之壽，敝無窮之樂，究萬乘之埶，不出反掌之易，以居泰山之安，而欲乘累卵之危，走上天之難，此愚臣之所大惑也。

人性有畏其影而惡其迹者，却背而走，迹逾多，影逾疾，不知就陰而止，影滅迹絕，欲人勿聞，莫若勿言，欲人勿知，莫若勿為，欲湯之凔，凔，寒也。一人炊之，百人揚之，無益也。不如絕薪止火而已，不絕之於彼，而救之於此，譬由抱薪而救火也。

夫銖銖而稱之，至石必差，寸寸而度之，至丈必過，石稱丈量，徑而寡失，夫十圍之木，始生而如蘖，足可搔而絕，手可擢而拔，據其未生，先其未形也。磨礱砥礪，不見其損，有時而盡，種樹畜養，不見其益，有時而大，積德累行，不知其善，有時而用，弃義背理，不知其惡，有時而亡，臣願大王孰計而行之，此百世不易之道也。吳王不納，乘去而之梁。

路温舒字長君，巨鹿人也。宣帝初即位，温舒上書言宜尚德緩刑。其辭曰：臣聞齊有無知之禍，而桓公以興，晉有驪姬之難，而文公用伯，近世諸呂作亂，而孝文為大宗，由是觀之，禍亂之作，將以開聖人也。帝永思至德，以承天心，崇仁義，省刑罰，通關梁，壹遠近，敬賢如大賓，愛民如赤子，內恕情之所安，而施之海內，是以囹圄空虛，天下太平，夫繼變化之後，必有異舊之德，此賢聖所以昭天命也。陛下初登至尊，宜改前世之失，滌煩文，除民疾，存亡繼絕，以應天意。

臣聞秦有十失，其一尚存，治獄之吏是也。秦之時，羞文學，好武勇，賤仁義之士，貴治獄之吏，正言者謂之誹謗，遏過者謂之妖言，故盛服先生，不用於世，忠良切言，皆鬱於胸，譽諛之聲，日滿於耳，虛美熏心，實禍蔽塞，此乃秦之所以亡天下也。方今天下賴陛下厚恩，無金革之危，飢寒之患，然太平未洽者，獄亂之也。夫獄者，天下之大命，死者不可生，斷者不可屬。書曰：與殺不辜，寧失不經，今治獄吏則不然，上下相毆，以刻為明，深者獲公名，平者多後患，故治獄之吏，皆欲人死，非憎人也。自安之道，在人之死，是以死人之血，流離於市，被刑之徒，比肩而立，大辟之計，歲以萬數，此仁聖之所傷也。太平之未洽，凡以此也。

夫人情安則樂生，痛則思死，捶楚之下，何求而不得，故囚人不勝痛，則飾辭以示之，吏治者利其然，則指道以明之，上奏畏却，則鍛鍊而周內之，精孰周悉，致之法中也。蓋奏當之成，雖咎繇聽之，猶以為死有餘辠，何則，成練者衆，文致之罪明也。是以獄吏專為深刻殘賊，不顧國患，此世之大賊也。故俗語曰：畫地為獄議不入，刻木為吏期不對，此皆疾吏之風，悲痛之辭也。故天下之患，莫深於獄，敗法亂正，離親塞道，莫甚乎治獄之吏，此所謂一尚存者也。

臣聞烏鳶之卵不毁，而後鳳皇集，誹謗之罪不誅，而後良言進。故古人有言曰：山藪藏疾，川澤納污，瑾瑜匿惡，國君含詬，唯陛下除誹謗以招切言，開天下之口，廣箴諫之路，掃亡秦之失，尊文武之德，省法制，寬刑罰，則太平之風可興於世，永履和樂，與天無極，天下幸甚，上善其言。

蘇建，杜陵人也。子武字子卿，武帝遣武以中郎將持節送匈奴，使與副中郎將張勝及假吏常惠等俱舊無與副至等俱十四字，補之，會虞常等謀反匈奴中，虞常在漢時素與副張勝相知。私候勝曰：聞漢天子甚怨衞律，常能為漢殺之，吾母與弟在漢，幸蒙其賞，人夜亡告之，單于怒，召諸貴人議欲殺漢使者。左伊秩訾曰：胡官號也。即謀單于，何以復加，宜皆降之，單于使衞律召武受辭。武曰：屈節辱命，雖生，何面目以歸漢，引佩刀自刺，衞律驚，自抱持武，氣絕，半日復息。

單于壯其節，使使曉武，會論虞常，欲因此時降武，劍斬虞常已。律曰：單于募降者赦罪，舉劍欲擊之，勝請降。律謂武曰：副有罪，當相坐，復舉劍擬之，武不動。律曰：蘇君，律前負漢歸匈奴，幸蒙大恩，賜號稱王，擁衆數萬，馬畜彌山，富貴如此，蘇君今日降，明日復然，空以身膏草野，誰復知之，武不應。律曰：君因我降，與君為兄弟，今不聽吾計，後雖欲復見我，尚可得乎。武罵律曰：汝為人臣子，不顧恩義，畔主背親，為降虜於蠻夷，何以汝為見，且單于信汝，使决人死生，不平心持正，反欲鬥兩主觀禍敗，南越殺漢使者，屠為九郡，宛王殺漢使者，頭懸北闕，朝鮮殺漢使者，即時誅滅，獨匈奴未耳，若知我不降，明欲令兩國相攻，匈奴之禍，從我始矣。

律知武終不可脅，白單于，單于愈益欲降之，迺幽武置大窖中，絕不飲食，天雨雪，武臥齧雪，與旃毛并咽之，數日不死，匈奴以為神，乃徙武北海上無人處，使牧羝羊。曰：羊乳，乃得歸，武至海上，禀食不至，掘野鼠去舊無去字，補之草實而食之，杖漢節而牧羊，臥起操持，節旄盡落。

單于使李陵至海上，為武置酒設樂。因謂武曰：單于聞陵與子卿素厚，故使陵來說足下，虛心欲相待，終不得歸，空自苦無人之地，信義安攸見乎。來時太夫人已不幸，子卿婦年少，聞已更嫁矣。獨有女弟二人，兩女一男，今復十餘年，存亡不可知，人生如朝露，何久自苦如此，陵始降時，忽忽如狂，自痛負漢，加以老母繋保宮，子卿不欲降，何以過陵，且陛下春秋高，法令無常，大臣無罪夷滅者數十家，安危不可知，尚復誰為乎。願聽陵計。武曰：武父子無功德，皆陛下所成就，位列將，爵通侯，兄弟親近，常願肝腦塗地，今得殺身自效，雖蒙斧鉞湯鑊，誠甘樂之，臣事君猶子事父，子為父死無所恨，願勿復再言，陵與武飲數日。復曰：子卿壹聽陵言。武曰：自分已死久矣。王必欲降武，請畢今日之歡，效死於前，陵見其至誠。喟然嘆曰：嗟乎。義士，陵與衞律之罪上通天，因泣下霑襟，與武决去。

武留匈奴十九年，始以强壯出，及還，須髮盡白，在匈奴聞上崩，南向號哭歐血，旦夕臨，數月，卒得全歸，宣帝甘露三年，單于始入朝，上思股肱之美，乃圖畫其人於麒麟閣，法其形貌，署其官爵姓名，唯霍光不名。曰：大司馬大將軍博陸侯姓霍氏，次曰衞將軍富平侯張安世，次曰車騎將軍龍額侯韓增，次曰後將軍營平侯趙充國，次曰丞相高平侯魏相，次曰丞相博陽侯丙吉，次曰御史大夫建平侯杜延年，次曰宗正陽成侯劉德，次曰少府梁丘賀，次曰太子太傅蕭望之，次曰典屬國蘇武，皆有功德，知名當世，是以表而揚之，明明下有著字中興輔佐，列于方叔，召虎，仲山甫焉。几十一人。

韓安國，字長孺，梁人也。為御史大夫，是時匈奴請和親，上下其議。大行王恢議曰：漢與匈奴和親，率不過數歲即背約，不如勿許，舉兵擊之。安國曰：千里而戰，即兵不獲利，今匈奴負戎馬足，懷鳥獸心，遷徙鳥集，難得而制，得其地不足為廣，有其衆不足為强，自古弗屬漢，數千里争利則人馬疲，虜以全制其弊，埶必危殆，臣故以為不如和親，羣臣議多附安國，於是上許和親。

明年，雁門馬邑豪聶壹因大行王恢言，匈奴初和親親信，邊可誘以利致之，伏兵襲襲下有擊字必破之道也。上迺召問公卿曰：朕飾子女以配單于，幣帛文錦，賂之甚厚，單于待命加嫚，侵盗無已，邊境數驚，朕甚閔之，今欲舉兵攻之，何如。大行王恢對曰：陛下雖未言，臣固願效之，臣聞全代之時，北有强胡之敵，內連中國之兵，然尚得養老長幼，倉廩常實，匈奴不輕侵也。今以陛下威，海內為一，又遣子弟乘邊守塞，轉粟輓輸，以為之備，然匈奴侵盗不已者，無他，以不恐之故耳，臣竊以為擊之便。

安國曰：不然，臣聞高皇帝嘗圍於平城，七日不食，天下歌之，解圍反位，而無忿怒之心，夫聖人以天下為度者也。不以己私怒傷天下之功，故迺遣劉敬奉金千斤以結和親，至今為五世利，孝文皇帝又嘗壹擁天下之精兵，聚之廣武常谿，然無尺寸之功，而天下黔首無不憂者，孝文寤於兵之不可宿，故復合和親之約，此二聖之迹，足以為效矣。臣竊以為勿擊便。

恢曰：不然，臣聞五帝不相襲禮，三王不相復樂，非故相反也。各因世宜，且高帝所以不報平城之怨者，非力不能，所以休天下之心也。今邊境數驚，士卒傷死，中國槥車相望，此仁人之所隱也。隱，痛也。臣故曰擊之便。

安國曰：不然，臣聞利不十者不易業，功不百者不變常，且自三代之盛，夷狄不與正朔服色，非威不能制，强弗能服也。以為遠方絕地不牧之臣，不足煩中國也。且匈奴輕疾悍亟之兵也。至如猋風，去如收電，逐獸隨草，居處無常，難得而制，今使邊郡久廢耕織以支胡之常事，其勢不相權也。臣故曰勿擊便。

恢曰：不然，臣聞鳳鳥乘於風，聖人因於時，昔秦穆公都雍，地方三百里，知時宜之變，攻取西戎，闢地千里，及後蒙恬為秦侵胡，闢數千里，以河為境，匈奴不敢飲馬於河，夫匈奴獨可以威服，不可以仁畜也。今以中國之威，萬倍之資，遣百分之一以攻匈奴，譬猶以强弩射且潰之癰也。必不留行矣。若是，則北發，月氏，可得而臣也。故曰擊之便。

安國曰：不然，臣聞用兵者，以飽待飢，正治以待其亂，定舍以待其勞，故接兵覆衆，伐國墮城，常坐而役敵國，此聖人之兵也。且臣聞之，衝風之衰，不能起毛羽，强弩之末，力不能入魯縞，夫盛之有衰，猶朝之有暮也。今捲甲輕舉，深入長敺，難以為功，從行則迫脅，横行則中絕，疾則糧乏，徐則後利，不至千里，人馬乏食。兵法曰：遺人獲也。意者有他繆巧劉向新序繆巧作詭妙以禽之，則臣不知也。不然，則未見深入之利也。臣故曰勿擊便。

恢曰：不然，夫草木遭霜者，不可以風過，清水明鏡，不可以形逃，通方之士，不可以文亂，今臣言擊之者，固非發而深入也。將順因單于之欲，誘而致之邊，吾選驍騎壯士，審遮險阻，吾勢已定，或營其左，或營其右，或當其前，或絕其後，單于可禽，百全必取。

上曰：善，迺從恢議，陰使聶壹為間，亡入匈奴。謂單于曰：吾能斬馬邑令丞以城降，財物可盡得，單于信以為然而許之，聶壹迺詐斬死罪囚，懸其頭馬邑城下示單于使者，於是單于穿塞將十萬騎入武州塞，是時，漢兵三十余萬匿馬邑旁谷中，約，單于入馬邑，縱兵擊之，單于入塞，未至馬邑百餘里，覺之，還去，諸將竟無功，恢坐自殺。

董仲舒，廣川人也。下帷讀書，三年不窺園，舉賢良，武帝制問焉。曰：蓋聞五帝三王之道，改制作樂，而天下洽和，百王同之，聖王已没，鐘鼓筦弦之聲未衰，而大道微缺陵夷，至乎桀紂之行作，王道大壞矣。夫五百年之間，守文之君，當塗之士，欲則先王之法，以戴翼其世者甚衆，然猶不能反，日以仆滅舊無日以仆滅四字，補之至後王而後止，豈其所持操或誖繆而失統與，固天降命不可復反與，夙興夜寐，法上古者，又將無補與，三代受命，其符安在，灾異之變，何緣而起，性命之情，或夭或壽，或仁或鄙，習聞其號，未燭厥理，伊欲風流而令行，刑輕而奸改，百姓和樂，政事宣昭，何修何飾，而膏露降，百穀登，德潤四海，澤臻草木，三光全，寒暑平，受天之祜祜舊作祐，改之，享鬼神之靈，德澤洋溢，施乎方外，延及羣生，士大夫其明以諭朕，靡有所隱。

仲舒對曰：陛下發德音，下明詔，求天命與情性，皆非愚臣之所能及也。臣謹按春秋之中，視前世已行之事，以觀天人相與之際，甚可畏也。國家將舊無將字，補之有失道之敗，而天乃先出灾害以譴告之，不知自省，又出怪異以警懼之，尚不知變，而傷敗乃至，以此見天心之仁愛人君，而欲止其亂也。自非大無道之世者，天盡欲扶持而全安之，事在强勉而已矣。强勉學問，則聞見博而智益明，强勉行道，則德日起而大有功，此皆可使還至而立有效者也。

夫人君莫不欲安存，而惡危亡，然而政亂國危者甚衆，所任者非其人，而所由者非其道也。夫周道衰於幽厲，非道亡也。幽厲不由也。至於宣王，思昔先王之德，周道粲然復興，此夙夜不懈行善之所致也。孔子曰：人能弘道，非道弘人也。故治亂廢興在於己，非天降命不可得反也。

及至後世淫泆衰微，諸侯背叛，廢德教而任刑罰，刑罰不中，則生邪氣，邪氣積於下，怨惡蓄於上，上下不和，陰陽繆戾，而妖孽生矣。此灾異所緣而起也。故堯，舜行德則民仁壽，桀，紂行暴則民鄙夭，夫上之化下，下之從上，猶泥之在鈞，唯甄者之所為，陶人作瓦器謂之甄。猶金之在鎔，唯冶者之所鑄，綏之斯倈，動之斯和，此之謂也。

天道之大者在陰陽，陽為德，陰為刑，刑主殺而德主生，是故陽常居大夏，而以生育養長為事，陰常居大冬，而積於空虛不用之處，以此見天之任德不任刑也。天使陽出布施於上而主歲功，使陰入伏於下而時出佐陽，陽不得陰之助，亦不能獨成歲也。王者承天意以從事，故任德教而不任刑，刑者不可任以治世，猶陰之不可任以成歲也。為政而任無任字，刑，不順於天，故先王莫之肯為也。今廢先王任德教之官，而獨用執法之吏治民，無乃任刑之意與。孔子曰：不教而誅謂之虐，虐政用於下而欲德教之被四海，故難成也。

故為人君者，正心以正朝廷，正朝廷以正百官，正百官以正萬民，正萬民以正四方，四方正，遠近莫敢不壹於正，而無有邪氣奸其間者，是以陰陽調而風雨時，羣生和而萬民殖，天地之間，被潤澤而大豐美，四海之內，聞盛德而皆倈臣，諸福之物，可致之祥，莫不畢至，而王道終矣。

孔子稱鳳鳥不至，河不出圖，吾已矣夫，自悲能致此物而身卑賤不得致也。今陛下居得致之位，操可致之勢，又有能致之資，然而天地未應，而美祥莫至者，何也。凡民之從利，如水之走下，不以教化隄防之，不能止也。是故教化立而奸邪皆止者，其隄防完也。教化廢而奸邪皆出，刑罰不能勝者，其隄防壞也。古之王者，莫不以教化為大務，立大學以教於國，設庠序以化於邑，漸民以仁，摩民以義，節民以禮，故其刑罰甚輕而禁不犯者，教化行而習俗美也。

聖王之繼亂世也。埽除其迹而悉去之，復修教化而崇起之，教化已明，習俗已成，子孫循之，行五六百歲，尚未敗也。至周之末世，大為無道，以失天下，秦繼其後，猶不能改，又益甚之，重禁文學，弃捐禮誼，其心欲盡滅先聖之道，而專為自恣苟簡之治，故立為天子十四歲而國破亡矣。自古以來，未嘗有以亂濟亂，大敗天下之民，如秦者也。其遺毒餘烈，至今未滅。

今漢繼秦之後，如朽木糞墻矣。雖欲善治之，無可奈何，法出而奸生，令下而詐起，如以湯止沸，以薪救火，愈甚，無益也。竊譬之琴瑟，琴瑟不調，甚者必解而更張之，乃可鼓也。為政而不行，甚者必變而更化之，乃可理也。當更張而不更張，雖有良工，不能善調也。當更化而不更化，雖有大賢，不能善治也。故漢得天下以來，常欲善治，而至今不可善治者，失之於當更化而不更化也。古人有言，臨川而羨魚，不如退而結網，今臨政而願治，七十餘歲矣。不如退而更化，更化則可善治，善治則灾害日去，福禄日來，夫仁誼禮智信，五常之道，王者所當修飾也。五者修飾，故受天之祜祜舊作祐，改之而享鬼之靈，德施乎方外，延及羣生也。

天子覽其對而異焉。制曰：蓋聞虞舜之時，垂拱無為而天下太平，周文王至於日昃不暇食，而宇內亦治，夫帝王之道，豈不同條共貫與，何逸勞之殊也。殷人執五刑以督奸，傷肌膚以懲惡，成，康不式四十餘年，天下不犯，囹圄空虛，秦國用之，死者甚衆，刑者相望，朕夙寤晨興，惟前帝王之憲，功烈休德，未始云獲，今陰陽錯謬，羣生寡遂，廉耻貿亂，賢不肖渾殽，未得其真，明其指略，稱朕意焉。

仲舒對曰：臣聞堯受命，以天下為憂，而未聞以位為樂也。故誅逐亂臣，務求賢聖，是以教化大行，天下和洽，虞舜因堯之輔佐，繼其統業，是以垂拱無為而天下治。孔子曰：韶盡善矣。此之謂也。至殷紂逆天暴物，杀戮賢智，天下耗亂，萬民不安，文王順天理物，悼痛而欲安之，是以日昃不暇食也。由此觀之，帝王之條貫同然而勞逸異，所遇之時異也。

陛下愍世俗之靡薄，悼王道之不昭，故舉賢良方正之士，論議考問，將欲興仁誼之休德，明帝王之法制，建太平之道也。此大臣輔佐之職，三公九卿之任，非臣仲舒所及也。然而臣竊有所怪，夫古之天下，亦今之天下，共是天下，古以大治，上下和睦，不令而行，不禁而止，吏無奸邪，囹圄空虛，德潤草木，澤被四海，以古準今，壹何不相逮之遠也。安所繆戾而陵夷若是，意者，有所失於古之道與，有所詭於天之理與。

夫天亦有所分與，與上齒者去其角，傅其翼者兩其足，是所受大者不得取小也。古之所與禄者，不食於力，不動於末，是亦受大者不得取小也。夫已受大，又取小，天不能足，而况人乎。此民之所以囂囂苦不足也。身寵而載高位，家温而食厚禄，因乘富貴之資力，以與民争利於下，民安能如之哉。是故博其産業，蓄其積委，務此而無已，以迫蹵民，民寖以大窮，富者奢侈羨溢，貧者窮急愁苦，而上不救，則民不樂生，民不樂生，尚不避死，安能避罪，此刑罰之所以繁而奸邪不可勝者也。

故受禄之家，食禄而已，不與民争業，然後利可均布而民可家足也。此上天之理，而太古之道，天子之所宜法以為制，大夫之所當循以為行也。故公儀子怒而出其婦，愠而拔其葵。曰：吾已食禄矣。又奪園夫工女利乎。古之賢人君子在列位者皆如是，故下高其行而從其教，民化其廉而不貪鄙。故詩曰：赫赫師尹，民具爾瞻，由是觀之，天子大夫者，下民之所視效，豈可以居賢人之位而為庶人行哉。皇皇求財利，常恐匱乏者，庶人之意也。皇皇求仁義，常恐不能化民者，大夫之意也。易曰：負且乘，致寇至，乘車者，君子之位也。負擔者，小人之事也。此言居君子之位而為庶人人下有之字行者，其患禍必至也。

