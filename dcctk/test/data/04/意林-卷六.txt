蔣濟。

甲作乙婦，丙來殺乙，而甲不知。後甲遂嫁與丙作妻，生二子，丙乃語甲。甲因丙醉殺之，並害二子。於義剛烈，則寬死不？參者云：「女子潔行專一，不以鼓刀稱義。今又改嫁，已絕先夫之恩；親害胞胎，又無慈母之道也。」

名周。

公人好人之公，私人好人之私。

念己之短，好人之長，近仁也。

有財不濟交，非有財也；有位不舉能，非有位也。

相憎者能生無辜之毁，相愛者能飾無實之譽。

君子好聞過而無過，小人惡聞過而有過。

譙周

吳太常顧譚，字子默。

刑者，小人之防；禮者，君子之稔。佞人之入，雖燃膏莫見清也。

士季。

珪玉棄於糞土，鉛錫列於和肆，觀者以沿錫是真，珪璧是僞。膠之與漆，合而離；煙之與水，離而不合。

陸景。

榮辱所以化君子，賞罰所以禦小人。受金行穢，非貞士之操；背主事讐，非忠臣之節。唯高帝用陳平，齊桓用管仲耳。

拘烏獲之手，雖錙銖不能勝；掩離婁之目，雖崇岱不能睹；絆騄驥之足，雖啀步不能發；斷鴻鵠之翮，雖尋常不能奮。

吳大鴻臚張儼，字子節。

堯舜不能化朱均使為善，瞽瞍不能染重華使行惡。

裴玄。

鷙鳥之擊必俛其首，猛獸之攫必匿其爪。虎豹不外其牙，噬犬不見其齒。故用兵者，示之以柔，迎之以剛，見之弱，乘之以强。

烏鳶之卵不毁則鳳凰至，誹謗之言不誅則忠言達。千里之隄以螻蟻之穴漏，百材之屋以突隙之煙焚。

袁準。

交接廣而信衰于友，爵祿厚而忠衰于君。

曾子妻將適市，兒隨啼。謂兒曰：「吾還與汝殺犬。」妻還，曾子援弓將射犬。妻曰：「向與兒戲乎。」曾子曰：「教化始于童昏，若之，何其以訓耶？」

袁準，字孝尼。

鴟抱鼠而仰號，恐鵷鶵之奪己。

名淳，衛人也。

蘭以芳致燒，膏以肥見𤋲，翠以羽殃身，蚌以珠碎腹。女惡蛾眉，士惡多口，由來尚矣。

周之管蔡，秦之趙高，其惡何比！吾欲比之狗馬，狗馬能致遠、伏狩；吾欲比之虎豹，虎豹則君子愛其文章；吾欲比之蝮蛇，蝮蛇則療偏枯之疾；吾欲比之鴆鳥，鴆鳥又能去公子牙而案魯國。惟有青蠅、蒼鼠，覆國殘家可比。

桓範，字元則，魏大司農。

加脂粉則嫫母進，蒙不潔則西施屏。今學亦如此。學之脂粉亦厚矣。

伐一樹，除一苗，猶先看可伐而除之，況害人而不能詳審也？

遇不遇，命也；善不善，人也。君子能修善而未必遇，小人不能修善，未必不遇。

中才之人，知隨年長，事以學增，故年長則智廣，智廣則見博。

名雲，字士龍，晉人。

水則有波，釣則有磨。我入便之，無如之何。動動而亹已，將形而行迹。以絃在木而音和絲，在繡而服美。神觸物而機駭，情遭變而思易。

夏侯湛，字孝若，晉散騎常侍。

爪生于肉，去爪而肉不知；髮生于皮，去髮而皮不知。萬物在天地，同爪髮之在身體，皆統于神明，不可亂也。

擇才而官之，則明主不用不肖之臣；擇主而事之，則君子不事昏闇之主。

張顯。

被仁義作庫食，道德作棃棘。古人有言：「君不稽古，無以承天；臣不稽古，無以事君。始皇、李斯是已。」

杜夷，字行齊，晉國子祭酒。

凡人既飽而後輕食，既煖而後輕衣服。臨觴念感則旨酒失甘，對饗思哀則嘉餚易味。

裘以嚴霜見愛，葛以當暑見親。

玉以石辨，白以黑昭，故醜好相招。

從山林視朝廷，猶飛鴻之與雞鶩。

獵者嗜肉，不多於不獵者。及其凌崗巒，超溪壑，而有遺身之志耳。

名寶，字令升。

執杓而飲河者，不過滿腹。棄室而灑雨者，不過濡身。

勢弱于己則虎步而凌之，勢强于己則躐行而事之：此姦雄之才也，亦且小人。

華譚，字令思，仕晉。

干雲之枝不育於邛垤之顛，徑寸之珠不產于渟汙之渚。

虞喜。

東海之魚墜一鱗，崑崙之木棄一葉，世人皆能知之。

名綽，字興公，仕晉。

教之治性，猶藥之治病。疾若倒懸而求藥于崑崙之山，是身後也。

大光明乎天，燈燭何施矣？雨濡乎地，溉灌何用焉？

朱門之家，鬼守其闕；多藏之室，人窺其牆。

名夷。

衣煖而忘百姓之寒，食美而忘百姓之飢，非人也。

假天下之目以視四海，毫末可見；借六合之耳以聽，則八表之音可聞。

國無道而尸大位，可恥也。國有道而有抱關擊柝，亦恥也。

遊女見人悅之，則自謂逾于西施；桀紂見人尊之，則自謂過于禹湯。

登高使人意遠，臨深使人志清。

縱盜飲酒，非翦惡之法；絕纓加賜，非防邪之萌。

食穀而鄙田，衣帛而笑蠶，豈不惑耶？

名朗。

水生于石，未有居山而溺者；火生于木，未有抱木而焦者。

稽首再拜，問于太一小子曰：「自鑿井出泉，五味煎煮，口別生熟，後乃食咀。男女異利，子識其父。曾聞太古之時，人壽過百，無殂落之咎，獨何氣使然耶？」太一小子曰：「天有九門，中門最良。日月行之，名曰國皇，字曰老人。出見南方，長生不死，衆耀同光。神農乃從而嘗藥，以救人命。

甯戚。

伯樂。

浮邱公。

穰苴。

國雖大，戰必亡；天下雖大，天下亦危。古者，國容不入軍，軍容不入國。國容不軍則軍亂，軍容入國則國亂。順命上賞，犯令上戮。

名武。

與衆好生者靡不成，與衆同惡者靡不傾。

四民用虛，國家無儲；四民用足，國家安樂。

首澤浮針。取頭中垢塞針孔，置水中則浮。

燒角入山則虎豹自遠，惡其息也。

取大鏡高懸，置水盆于其下，則見鄰矣。

取沸湯置瓮中，密以新縑，沈井中三日成冰。

取鴻毛縑囊貯之，可以渡江不溺。

馬好嚙人，取殭蠶塗其上唇，即差。

取門冬、赤黍，漬以狐血，陰乾之。欲飲酒者，取一丸置舌下以含之，令人不醉。

張華，字茂先。

戴凱之。

韋仲將。

筆用羊青作心，名曰羊柱。以兔毫衣羊青，使中心高，並去其穢毛，使毛不髯茹也。

卷二補二家，本有目無文。卷六全補，其四十一家。內有目無文十三家。勤圃先生所採逸文，略見於此。惟袁準正書「太歲在酉」一條，此轉失去，大都宋本亦不全矣。此從選樓鈔得成完璧，實為可寶。惜周先生未見也。嘉慶丙子四月李遇孫識。

