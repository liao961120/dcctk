*管子

*牧民

凡有地牧民者，務在四時，守在倉廩，倉廩實則知禮節，衣食足則知榮辱，上服度則六親固，四維張則君令行，四維不張，國乃滅亡，國有四維，一維絕則傾，二維絕則危，三維絕則覆，四維絕則滅，傾可正也。危可安也。覆可起也。滅不可復錯也。

四維，一曰禮，二曰義，三曰廉，四曰耻，政之所行本書行作興，在順民心，政之所廢，在逆民心，民惡憂勞，我逸樂之，民惡貧賤，我富貴之，民惡危墜，我存安之，民惡滅絕，我生育之，能逸樂之，則民為之憂勞，能富貴之，則民為之貧賤，能存安之，則民為之危墜，能生育之，則民為之滅絕，故刑罰不足以恐其意，殺戮不足以服其心，故刑罰繁而意不恐，則令不行矣。殺戮衆而心不服，則上位危矣。故從其四欲，則遠者自親，行其四惡，則近者叛之，故知與之為取者，政之寶也。

措國於不傾之地，積於不凋凋作涸之倉，藏於不竭之府，下令於流水之原，使民於不争之官，明必死之路，開必得之門，不為不可成，不求不可得，不處不可久，不行不可復，措國於不傾之地，授有德也。積於不凋之倉，務五穀也。藏於不竭之府，養桑麻、育六畜也。下令於流水之原，令順民心也。使民於不争之官，使民各為其所長也。明必死之路，嚴刑罰也。開必得之門，信慶賞也。不為不可成，量民力也。不求不可得，不强民以其所惡也。不處不可久，不偷取壹世也。不行不可復，不欺其民也。

如地如天，何私何親，如月如日，維君之節，御人之轡，在上之所貴，導民之門，在上之所先，召民之路，在上之所好惡，故君求之則臣得之，君嗜之則臣食之，君好之則臣服之，無蔽汝惡，無異汝度，賢者將不汝助，言室滿室，言堂滿堂，是謂聖王，城郭溝渠，不足以固守，兵甲勇力，不足以應敵，博地多財，不足以有衆，唯有道者，能備患於未形也。天下不患無臣，患無君以使人人作之，天下不患無財，患無人以分之，故知時者可立以為長，無私者可置以為政，審於時而察於用而能備官者，可奉以為君也。緩者後於事，吝於財者失所親，信小人者失士。

*形勢

言而不可復者，君不言也。行而不可再者，君不行也。凡言而不可復，行而不可再者，有國者之大禁也。

*權修

萬乘之國，兵不可以無主，土地博大，野不可以無吏，百姓殷衆，官不可以無長，操民命，朝不可以無政，地博而國貧者，野不闢也。民衆而兵弱者，民無取也。故末産不禁，則野不闢，賞罰不信，則民無取，野不闢，民無取，外不可以應敵，內不可以固守，地闢而國貧者，舟輿飾，臺榭廣也。賞罰信而兵弱者，輕用衆，民使勞也。民勞則力竭，賦斂厚則下怨上，民力竭則令不行，下怨上，令不行，而求敵勿謀己，不可得也。

欲為天下者，必重用其國，欲為其國者，必重用其民，欲為其民者，必重盡其力，無以畜之，則往而不可止也。無以牧之，則處而不可使也。遠人至而不去，則有以畜之也。民衆而可壹，則有以牧之也。見其可也。喜之有徵，見其不可也。惡之有刑，賞罰信於其所見，雖其所不見，其敢為之乎。見其可也。喜之無徵，見其不可也。惡之無刑，賞罰不信於其所見，而求其所不見之為之化，不可得也。

地之生財有時，民之用力有倦，而人君之欲無窮，以有時與有倦，養無窮之君，而度量不生於其間，則上下相疾矣。故取於民有度，用之有正正作止，國雖小必安，取於民無度，用之無正正作止，國雖大必危，身者治之本也。故上不好本事，則末産不禁，末産不禁，則民緩於時事而輕地利，輕地利而求田野之闢，倉廩之實，不可得也。商賈在朝，則貨財上流，婦言人事，則賞罰不信，男女無别，則民無廉耻，而求百姓之安安下有難字，兵士之死節，不可得也。

朝廷不肅，貴賤不明，長幼不分，度量不審，衣服無等，下賤侵節下賤侵節作上下凌節，而求百姓之尊主政令，不可得也。上好詐謀閑欺，臣下賦斂競得，使民偷壹，則百姓疾怨，而求下之親上，不可得也。有地不務本事，君國不能壹民，而求宗廟社稷之無危，不可得也。一年之計，莫如樹穀，十年之計，莫如樹木，終身之計，莫如樹人。

*立君

立君作立政。

君之所審者三，一曰德不當其位，二曰功不當其禄，三曰能不當其官，此三本者，治亂之原也。故國有德義未明於朝者，則不可加於尊位，功力未見於國者，則不可與重禄，臨事不信於民者，則不可使任大官，故德厚而位卑者謂之過，德薄而位尊者謂之失，寧過於君子，而無失於小人，過於君子，其為怨淺矣。失於小人，其為禍深矣。

君之所慎者四，一曰大位位作德不至仁，不可授國柄，二曰見賢不能讓，不可與尊位，三曰罰避親貴，不可使主兵，四曰不好本事，不務地利，而輕賦斂，不可與都邑，此四務者，安危之本也。故曰：卿相不得衆，國之危也。大臣不和同，國之危也。兵主不足畏，國之危也。民不懷其産，國之危也。故大德至仁，則操國得衆，見賢能讓，則大臣和同，罰不避親貴，則威行於鄰敵，好本事，務地利，則民懷其産矣。

*七法

言是而不能立，言非而不能廢，有功而不能賞，有罪而不能誅，若是而能理民者，未之有也。是必立，非必廢，有功必賞，有罪必誅，若是，治安矣。

*五輔

古之聖王，所以取明名廣譽，厚功大業，顯於天下，不忘於後世，非得人者，未之嘗聞也。暴主之所以失國家，危社稷，覆宗廟，滅於天下，非失人者，未之嘗聞也。今有土之君，皆處欲安，動欲威，戰欲勝，守欲固，大者欲王天下，小者欲霸諸侯，而不務得人，是以小者兵挫而地削，大者身死而國亡。故曰：人不可不務也。此天下之極也。

曰：然則得人之道，莫如利之，利之道，莫如教之，故善為政者，田疇墾而國邑實，朝廷閑而官府治，公法行而私曲止，倉廩實而囹圄空，賢人進而奸民退，其君子上忠正而下諂諛，其士民貴武勇而賤得利，其庶人好耕農而惡飲食，於是財用足而食飲薪菜饒，是故上必寬裕而有解舍，下必聽從而不疾怨，上下和同而有禮義，故處安而動威，戰勝而守固。

不能為政者，田疇荒而國邑虛，朝廷凶而官府亂，公法廢而私曲行，倉廩虛而囹圄實，賢人退而奸民進，其君子上諂諛而下忠正，其士民貴得利而賤武勇，其庶人好飲食而惡耕農，於是財用匱而食飲薪菜乏，上彌殘苟而無解舍，下愈覆鷙而不聽從舊無其庶人至聽從三十七字，補之，上下交引而不和同，故處不安而動不威，戰不勝而守不固，是以小者兵挫而地削，大者身死而國亡，以此觀之，則政不可不慎也。

*法法

聞賢而不舉，殆也。聞善而不索，殆也。見能而不使，殆也。親仁而不固、殆也。同謀而離、殆也。人主不周密，則正言直行之士危，正言直行之士危，則人主孤而無內，人主孤而無內，則人臣黨而成羣，使人主孤而無內，人臣黨而成羣者，此非人臣之罪也。人主之過也。號令已出又易之，禮義已行又止之，度量已制又遷之，刑法已措又移之，如是，則賞慶雖重，民不勸也。殺戮雖繁，民不畏也。使賢者食於能，鬥士食於功，賢者食於能，則上尊而民從，鬥士食於功，則卒輕患而傲敵，二者設於國，則天下治而主安矣。

凡赦者，小利而大害者也。故久而不勝其禍，無赦者，小害而大利者也。故久而不勝其福，故赦者，奔馬之委轡也。無赦者，痤疽之砭石也。先王制軒冕，足以著貴賤，不求其觀也。使君子食於道，小人食於力，君子食於道，則上尊而民順，小人食於力，則財厚而養足。

凡人君之所以為君者，勢也。勢在下則君制於臣，勢在上則臣制於君，故君臣之易位，勢在下也。故曰：堂上遠於百里，堂下遠於千里，門廷遠於萬里，今步者一日，百里之情通矣。堂上有事，十日而君不聞，此所謂遠於百里也。步者十日，千里之情通矣。堂下有事，一月而君不聞，此所謂遠於千里也。步者百日，萬里之情通矣。門廷有事，朞年而君不聞，此所謂遠於萬里也。故請入而不出謂之滅，出而不入謂之絕，入而不至謂之侵，出而道止謂之壅，滅絕侵壅之君者，非杜其門而守其户也。為政之有所不行也。

政者，正也。聖人明正以治國，故正者所以止過而逮不及也。過與不及，皆非正也。非正，則傷國一也。勇而不義傷兵，仁而不法傷正，故軍之敗也。生於不義，法之侵也。生於不正，故言有辯而非務者，行有難而非善者，故言必中務，不苟為辯，行必思善，不苟為難。

規矩者，方圓之正也。雖有巧目利手，不如拙規矩之正方圜也。故巧者能生規矩，不能廢規矩而正方圜，聖人能生法，不能廢法而治國，故雖有明智高行，背法而治，是廢規矩而正方圜也。賢人不至謂之蔽，忠臣不至至作用謂之塞，令之不行謂之障，禁而不止謂之逆，蔽塞障逆之君者，不杜其門而守其户也。為賢者之不至，令之不行也。

凡民從上也。不從口之所言，從情之所好也。上好勇則民輕死，上好仁則人輕財，故上之所好，民必甚焉。是故明君知民之必以上為心也。故置法以自治，立義義作儀以自正也。故上不行則民不從，是以有道之君，行法修制，公國壹民，以聽於世，忠臣直進，以論其能，明君不以禄爵私所愛，忠臣不誣能以干爵禄，君不私國，臣不誣能，行此道者，雖未大治，正民之徑徑作經也。

*中匡

管仲朝。公曰：寡人願聞國君之信。對曰：民愛之，鄰國親之，天下信之，此國君之信。公曰：善，請問信安始而可。對曰：始於為身，中於為國，成於為天下。公曰：請問為身。對曰：道血氣以求長年、長心、長德，此為身也。遠舉賢人，慈愛百姓，此為國也。法行而不苛，刑廉而不赦，此為天下也。

*小匡

桓公自莒反於齊，使鮑叔牙為宰。辭曰：君有加惠於其臣，使臣不凍餧，則是君之賜也。若必治國家，則非臣之所能也。其唯管夷吾乎。臣之所不如管夷吾者五，寬惠愛民，臣不如也。治國不失柄，臣不如也。忠信可結於諸侯，臣不如也。制禮義可法於四方，臣不如也。介胄執枹，立於軍門，使百姓皆加勇，臣不如也。夫管子、民之父母也。將欲治其子，不可以弃其父母。公曰：管夷吾親射寡人中鈎，殆於死，今乃用之、可乎。鮑叔曰：彼為其君也。君若宥而反之，其為君亦猶是也。公使人請之魯，囚管仲以與齊，桓公親迎之郊，遂與歸，禮之於廟而問為政焉。

管仲相三月，請論百官。公曰：諾。管仲曰：升降揖讓，進退閑習，臣不如隰朋，請立以為大行，闢土聚粟，盡地之利，臣不如寧戚，請立以為司司上有大字田，平原廣牧，車不結轍，士不旋踵，鼓之而三軍之士視死如歸，臣不如王子城父，請立以為大司馬，决獄折中，不殺不辜，不誣無罪，臣不如賓胥無，請立以為大大下有司字理，犯君顔色，進諫必忠，不避死亡，不撓貴富，臣不如東郭牙，請立以為大諫之官，此五子者，夷吾一不如，然君若欲治國强兵，則五子者存，若欲霸王，夷吾在此。桓公曰：善。

*霸形

桓公在位，管仲、隰朋見，立有間，有貳鴻飛而過之。桓公嘆曰：今彼鴻鵠有時而南，有時而北，四方無遠，所欲至焉。寡人之有仲父，猶飛鴻之有羽翼也。若濟大水有舟楫也。仲父不壹言教寡人乎。管子對曰：君若將欲霸王舉大事乎。則必從其本事矣。桓公曰：敢問何謂其本。管子對曰：齊國百姓，公之本也。民甚憂飢，而税斂重，民甚懼死，而刑政險，民甚傷勞而上舉事不時，輕其税斂，則民不憂飢，緩其刑政，則民不懼死，舉事以時，則民不傷勞。桓公曰：寡人聞命矣。

*霸言

夫明王之所輕者馬與玉，其所重者，政與軍，然輕與人政而重與人馬，輕與人軍而重與人玉，重宮闕闕作門之勞勞作營而輕四境之守，其所以削也。聖人能輔時，不能違時，智者善謀，不如當時，精時者日少而功多，夫謀無主則困，事無備則廢，是以聖王務具其備，而慎守其時，以備待時，以時興事，德利百姓，威振天下，令行而不咈，近無不服，遠無不聽。

*戒

管仲復於桓公曰：任之重者莫如身，塗之畏者莫如口，期之遠者莫如年，以重任行畏塗至遠期，唯君子為能及矣。

*君臣

國之所以亂者四，內有疑妻之妾，此宮亂也。庶有疑嫡之子，此家亂也。朝有疑相之臣，此國亂也。任官無能，此衆亂也。四者無别，主失其體，羣官朋黨，以懷其私，則失强强作族矣。故妻必定，子必正，相必直立以聽，官必忠信以敬。

*小稱

管子曰：身不善之患，無患人莫己知，民之觀也察矣。不可遁逃，故我有善則立譽我，我有過則立毁我，當人之毁譽也。則莫歸問於家矣。故明王有過，則反之於身，有善，則歸之於民，有過而反之身，則身懼，有善而歸之民，則民喜，往喜民，來懼身，此明王之所以治民也。今夫桀紂則不然，有善則反之於身，有過則歸之於民，有過而歸之於民，則民怒，有善而反之於身，則身驕，往怒民，來驕身，此其所以失身也。可無慎乎。

管仲有病。桓公往問之曰：仲父之病，病矣。若不可諱，將何以詔寡人。管仲對曰：臣願君之遠易牙、竪刁、堂巫、公子開方，夫易牙以調味事公。公曰：唯烝嬰兒之未嘗也。於是烝其首子而獻之公，人情非不愛其子也。於子之不愛，將何有於公，公喜宮而妒，竪刁自刑而為公治內，人情非不愛其身也。於身之不愛，將何有於公，公子開方事公十五年，不歸視其親，於親之不愛，焉能有於公。桓公曰：善。

管仲死，已葬，公召召作憎四子者廢之，逐堂巫而苛病起，逐易牙而味不至，逐竪刁而宮中亂，逐公子開方而朝不治。桓公曰：嗟，聖人固有悖乎。乃復四子者，處期年，四人作難，圍公一室，十日不通。公曰：嗟，死者無知則已，若有知，吾何面目以見仲父於地下，乃援素幭以裹首而絕，死十一日，蟲出於户，葬以揚門之扇，以不終用賢也。

桓公、管仲、鮑叔牙、寧戚四人飲，飲酣。桓公謂叔牙曰：盍不起為寡人壽乎。叔牙奉杯而起曰：使公無忘出而在於莒，使管仲無忘束縛在於魯也。使寧戚無忘飯牛車下也。桓公避席再拜曰：寡人與二大夫，能無忘夫子之言，則國之社稷必不危矣。

*治國

凡治國之道，必先富民，民富則易治也。民貧必必作則難治，奚以知其然也。民富則安鄉重家，安鄉重家則敬上畏罪，敬上畏罪則易治也。民貧則危鄉輕家，危鄉輕家則敢凌上犯禁，凌上犯禁則難治也。故曰：治國常富而亂國必必作常貧，是以善為國者，必先富民，然後治之，昔者，七十九代之君，法制不壹，號令不同，然俱王天下者，何也。必國富而粟多也。夫富國多粟，生於農，故先王貴之，凡為國之急者，必先禁末作文巧，末作文巧禁，則民無所游食，民無所游食，則必農，民事農則富。

先王者善為民除害興利，故天下之民歸之，所謂興利者，利農事也。所謂除害者，禁害農事也。國富則安鄉家，安鄉家則雖變俗易習，敺衆移民，至於殺之，而不怨也。民貧則輕家易去，輕家易去，則上令不能必行必行下舊無上令至必止十二字，補之，上令不能必行，則禁不能必止，禁不能必止，則戰不必勝，守不必固矣。夫令不必行，禁不必止，戰不必勝，守不必固。命之曰：寄生之君，此由不利農少粟之害也。粟者，王者之本事也。人主之大務，治國之道也。

*桓公問

齊桓公問管子曰：吾念有而勿失，得而勿忘，為之有道乎。對曰：勿創勿作，時至而隨，無以私好惡害公正，察民所惡以自為戒，黄帝立明臺之議，堯有衢室之問，舜有告善之旌，禹立諫鼓於朝，湯有總街之庭，以觀民誹也。此古聖帝明王所以有而勿失，得而勿忘者也。

形勢解舊無解字，加之。

人主之所以令則行，禁則止者，必令於民之所好，而禁於民之所惡也。民之情莫不欲生而惡死，莫不欲利而惡害也。故上令於生利人則令行，禁於殺害人則禁止矣。令之所以行者，必民樂其政也。而令乃行。故曰：貴有以行令也。

人主之所以使下盡力而親上者，必為天下致利除害也。故德澤加於天下，惠施厚於萬物，父子得以安，羣生得以育，故萬民歡盡其力而樂為上用，入則務本疾作，以實倉廩，出則盡節死敵，以安社稷，雖勞苦卑辱，而不敢告也。民利之則來，害之則去，民之從利也。如水之走下，於四旁無擇也。故欲來民者，先起其利，雖不召而民自至，設其所惡，雖召之而民不可來也。莅民如父母，則民親愛之，導民民作之純厚，遇之有實，雖不言曰吾親民，而民親矣。莅民如仇讎，則民疏之，導之不厚，遇之無實，雖言曰吾親民，民不親也。

聖人擇可言而後言，擇可行而後行，偷得利而後有害，偷得樂而後有憂者，聖人不為也。故聖人擇言必顧其累，擇行必顧其憂。

聖人之求事也。先論其理義，計其可否，故義則求之，不義則止，可則求之，不可則止，故其所得事者，常為身寶，小人人下有之求事也。不論其理義，不計其可否，不義亦求之，不可亦求之，故其所得事者，未嘗為賴也。故曰：必得之事不足賴也。

人主者，温良寬厚，則民愛之，整齊嚴莊，則民畏之，故民愛之則親，畏之則用，夫民親而為用，主之所急也。故曰：且懷且威，則君道備矣。

人主能安其民，則民事其主，如事其父母，故主有憂則憂之，有難則死之，人主視民如土，則民不為用，主有憂則不憂，有難則不死。故曰：莫樂之則莫哀之，莫生之則莫死之。

民之所以守戰至死而不衰者，上之所以加施於民者厚也。故上施厚則民之報上亦厚，上施薄則民之報上亦薄，故薄施而厚責，君不能得於臣，父不能得於子。

民之從有道也。如飢之先食也。如寒之先衣也。如暑之先陰也。故有道則民歸之，無道則民去之，故道在身則言自順，行自正，事君自忠，事父自孝，遇人自理，天之道滿而不溢，盛而不衰，明主法象天道，故貴而不驕，富而不奢，故能長守富貴，久有天下而不失也。故曰：持滿者與天。

明主救天下之禍，安天下之危者也。必待萬民之為用也。而後能為之。故曰：安危者與人，地大國富，民衆兵强，此盛滿之國也。雖已盛滿，無德厚以安之，無度數以治之，則國非其國，而民非其民也。故曰：失天之度，雖滿必涸，臣不親其主，百姓不信其吏，上下離而不和，故雖自安，必且危之。故曰：上下不和，雖安必危。

古者，三王五伯，皆人主之利天下者也。故身貴顯而子孫被其澤，桀、紂、幽、厲，皆人主之害天下者也。故身困傷而子孫蒙其禍。故曰：疑今者察之古，不知來者視之往。

古者，武王地方不過百里，戰卒之衆不過萬人，然能戰勝攻取，立為天子，而世謂之聖王者，知為之術也。桀、紂貴為天子，富有海內，地方甚大，戰卒甚衆，然而身死國亡，為天下戮者，不知為之術也。故能為之則小可以為大，賤可以為貴，不能為之，則雖為天子，人猶奪之。

明主度量人力之所能為而後使焉。故令於人之所能為則令行，使於人之所能為則事成，亂主不量人力，令於人之所不能為，故其令廢，使於人之所不能為，故其事敗，夫令出而廢，舉事而敗，此强不能之罪也。

明主不用其智而任聖人之智，不用其力而任衆人之力，故以聖人之智思慮者，無不知也。以衆人之力起事者，無不成也。能自去而因天下之智力起，則身逸而福多，亂主獨用其智而不任聖人之智，獨用其力，而不任衆人之力，故其身勞而禍多。故曰：獨任之國國舊作圖，改之，勞而多禍。

明主者，人未之見，而皆有親心焉者，有使民親之之道也。故其位安而民往之。故曰：未之見而親焉。可以往矣。

人主出言不逆於民心，不悖於理義，其所言足以安天下者也。人唯恐其不復言也。出言而離父子之親，疏君臣之道，害天下之衆，此言之不可復者也。故明君不言也。

人主身行方正，使人有理，遇人有禮，行舊無行字，補之發於身，而為天下法式，人唯恐其不復行也。身行不正，使人暴虐，遇人不信，行發於身，而為天下笑者，此不可復之行也。故曰：行而不可再者，君不行也。

言之不可復者，其言不信也。行之不可再者，其行暴賊也。故言而不信，則民不附，行而暴賊，則天下怨，民不附，天下怨，此滅亡之所從生也。故明主禁之。故曰：凡言行之不可復者，有國者之大禁也。

*板法解

治國有三器，亂國有六攻，明君能勝六攻而立三器，故國治，不肖君不能勝六攻而立三器，故國不治，三器者何也。曰：號令也。斧鉞也。禄賞也。六攻者何也。曰：親也。貴也。貨也。色也。巧佞也。玩好也。三器之用何也。曰：非號令無以使下，非斧鉞無以威衆，非禄賞無以勸民，六攻之敗何也。曰：雖不聽而可以得存，雖犯禁而可以得免，雖無功而可以得富，夫國有不聽而可以得存者，則號令不足以使下，有犯禁而可以得免者，則斧鉞不足以威衆，有無功而可以得富者，則禄賞不足以勸民，號令不足以使下，斧鉞不足以威衆，禄賞不足以勸民，則人君無以自守也。

*明法解

明主者，審於法禁而不可犯也。察於分職而不可亂也。故羣臣不敢行其私，貴臣不得蔽賤，近者不得塞遠，孤寡老弱，不失其職，此之謂治國。故曰：所謂治國者，主道明也。

法度者，主之所以制天下而禁奸邪也。私意者，所以生亂長奸而害公正也。故法度行則國治，私意行則國亂，明主雖心之所愛而無功者弗賞也。雖心之所憎而無罪者弗罰也。案法式而驗得失，非法度不留意焉。故曰：先王之治國也。不淫意於法之外。

明主之治國也。案賞罰賞罰作其當宜，行其正理，其當賞者，羣臣不得辭也。其當罰者，羣臣弗敢避也。夫賞功誅罪者，所以為天下致利除害也。草茅弗去，則害禾穀，盗賊弗誅，則傷良民，夫舍公法而行私惠，則是利奸邪而長暴亂也。行私惠而賞無功，則是使民偷幸而望於上也。行私惠而赦有罪，則是使民輕上而易為非也。夫舍公法，用私惠，明主弗為也。故曰：不為惠於法之內。

權衡者，所以起輕重之數也。然而人弗事者，非心惡利也。權不能為之多少其數，而衡不能為之輕重其量也。人知事權衡之無益，故弗事也。故明主在上位，則官不得枉法，吏不得為私，民知事吏之無益，故貨財不行於吏，權衡平正而待物，故奸詐之人不得行其私。故曰：有權衡之稱者，不可欺以輕重也。

尺寸尋丈者，所以得短長之情也。故以尺寸量短長，則萬舉而萬不失矣。是故尺寸之度，雖富貴衆强，不為益長，雖卑辱貧賤，弗為損短，公平而無所偏，故奸詐之人弗能誤也。故曰：有尋丈之數者，不可差以長短。

凡所謂忠臣者，務明法術，日夜佐主明於度數之理以治天下者也。奸邪之臣，知法術明之必治也。治則奸臣困而法術之士顯，是故奸邪之所務事者，使法無明，主無寤，而己得所欲也。故方正之臣得用，則奸邪之臣困傷矣。是方正之與奸邪，不兩進之勢也。奸邪之在主之側者，不能勿惡之，惟惡之則必候主間而日夜危之，人主弗察而用其言，則忠臣無罪而困死，奸臣無功而富貴。故曰：忠臣死於非罪，而邪臣起於非功。

富貴尊顯，久有天下，人主莫弗欲也。令行禁止，海內無敵，人主莫弗欲也。蔽欺侵陵，人主莫不惡也。失天下，滅宗廟，人主莫不惡也。忠臣之欲明法術，以致主之所欲，而除主之所惡者也。奸臣之擅主也。有以私危之，則忠臣無從進其公正之數矣。故曰：所死者非罪，所起者非功，然則為人臣者重私而輕公矣。

明主之擇賢人也。言勇者試之以軍，言智者試之以官，試於軍而有功者則舉之，試於官而事治者則用之，故以戰攻之事定勇怯，以官職之治定愚智，故勇怯愚智之見也。如白黑之分，亂主則不然，聽言而不試，故妄言者得用，任人而不課，故不肖者不困，故明主以法案其言而求其實，以官任其身而課其功，專任法不自舉焉。故曰：先王之治國也。使法擇人，弗自舉也。

凡所謂功者，安主上，利萬民者也。夫破軍殺將，戰勝攻取，使主無危亡之憂，而百姓無死虜之患，此軍士之所以為功者也。奉主法，治境內，使强不凌弱，衆不暴寡，萬民歡盡其力，而奉養其主，此吏之所以為功也。匡主之過，救主之失，明理義以導其主，主無邪僻之行，蔽欺之患，此臣之所以為功也。故明主之治也。明分職而課功勞，有功者賞，亂治者誅，誅賞之所加，各得其宜，而主不自與焉。故曰：使法量功，不自度也。

明主之治也。審是非，察事情，以度量案之，合於法則行，不合於法則止，功充其言則賞，不充則誅，故言智能者，必有見功而後舉之，言惡敗者，必有見過而後廢之，如此，則士上通而莫之能妒，不肖者困廢而莫之能舉。故曰：能不可蔽，而敗不可飾也。

*輕重

管子入復桓公曰：終歲之租金四萬二千金，請以一朝素賞軍士，桓公即即作曰，諾，期於泰舟之野朝軍士，桓公即壇而立。管子執枹而揖軍士曰：誰能陷陣破衆者，賜之百金，三問不對，有一人秉劍而前。問曰：幾何人之衆也。管子曰：千人之衆。曰：千人之衆，臣能陷之，賜之百金。管子又曰：兵接弩張，誰能得卒長者，賜之百金。問曰：幾何人卒之長也。管子曰：千人之長，千人之長舊無千人之長四字，補之，千人上疑脱曰字，臣能得之，賜之百金。管子又曰：誰能聽旌旗之所指，而得執將首者，賜之千金，言能得者累千人，賜之人千金，其餘言能外斬首者，賜之人十金，一朝素賞四萬二千金，廓然虛。

桓公惕然大息曰：吾曷以識此。管子曰：君勿患，且使外為名於其內，鄉為功於其親，家為德於其妻子，若此，則士必争名報德，無北之意矣。吾舉兵而攻，破其軍，并其地，則非特四萬二千金之利也。公曰：諾。

乃戒大將曰：百人之長，必為之朝禮，千人之長，必拜而送之，降兩級，其有親戚者，必遺之酒四石、肉四鼎，其無親戚者，必遺其妻子酒三石、肉三鼎，行教半歲，父教其子，兄教其弟，妻諫其夫。曰：見禮若此，不死列陣，可以反於鄉乎。

桓公終舉兵攻萊，戰於莒，鼓旗未相望，而萊人大遁，故遂破其軍，兼其地而虜其將，故未列地而封，未出金而賞，破萊軍，并其地，禽其君，此素賞之計也。

