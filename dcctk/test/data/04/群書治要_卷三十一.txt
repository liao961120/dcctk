文王問太公曰：天下一亂一治，其所以然者何，天時變化自有之乎。太公曰：君不肖則國危而民亂，君賢聖則國家安而天下治，禍福在君，不在天時。文王曰：古之賢君可得聞乎。太公曰：昔帝堯，上世之所謂賢君也。堯王天下之時，金銀珠玉弗服，錦繡文綺弗衣，奇怪異物弗視，玩好之器弗寶，淫佚之樂弗聽，宮垣室屋弗崇，茅茨之蓋不翦，衣履不敝盡不更為，滋味重累不食，不以役作之故，留耕種之時，削心約志，從事乎無為，其自奉也甚寡，役賦也甚薄，故萬民富樂而無飢寒之色，百姓戴其君如日月，視其君如父母。文王曰：大哉賢君之德矣。

文王問太公曰：願聞為國之道。太公曰：愛民。文王曰：愛民奈何。太公曰：利而勿害，成而勿敗，生而勿殺，與而勿奪，樂而勿苦，喜而勿怒。文王曰：奈何。太公曰：民不失其所務，則利之也。農不失其時業，則成之也。省刑罰，則生之也。薄賦斂，則與之也。無多宮室臺池，則樂之也。吏清不苛，則喜之也。民失其務，則害之也。農失其時，則敗之也。無罪而罰，則殺之也。重賦斂，則奪之也。多營宮室游觀以疲民，則苦之也。吏為苛擾，則怒之也。故善為國者，御民如父母之愛子，如兄之慈弟也。見之飢寒則為之哀，見之勞苦則為之悲。文王曰：善哉。

文王問於太公曰：賢君治國何如。對曰：賢君之治國，其政平，吏不苛，其賦斂節，其自奉薄，不以私善害公法，賞賜不加於無功，刑罰不施於無罪，不因喜以賞，不因怒以誅，害民者有罪，進賢者有賞，後宮不荒，女謁不聽，上無淫匿，下無陰害，不供宮室以費財，不多游觀臺池以罷民，不雕文刻鏤以逞耳目，官無腐蠹之藏，國無流餓之民也。文王曰：善。

文王問師尚父曰：王人者何上何下，何取何去，何禁何止。尚父曰：上賢下不肖，取誠信，去詐僞，禁暴亂，止奢侈，故王人者有六賊七害，六賊者，一曰大作宮殿臺池游觀淫樂歌舞，傷王之德，二曰不事農桑，作業作勢作業作勢作任氣作業，游俠犯歷法禁，不從吏教，傷王之化，三曰結連朋黨，比周為權，以蔽賢智，傷王之權，四曰抗智高節，以為氣勢，傷吏威吏威作王之威，五曰輕爵位，賤有司，羞為上犯難，傷功臣之勞，六曰强宗侵奪，陵侮貧弱，傷庶民矣。七害者，一曰無智略大謀，而以重賞尊爵之故，强勇輕戰，僥幸於外，王者慎勿使將，二曰有名而無用，出入異言，揚美掩惡揚美掩惡作掩善揚惡，進退為巧，王者慎勿與謀，三曰朴其身躬，惡其衣服，語無為以求名，言無欲以求得，此僞人也。王者慎勿近。四曰：博文辨辭，高行論議，而非時俗，此奸人也。王者慎勿寵，五曰果敢輕死，苟以貪得尊爵重禄，不圖大事，待利而動，王者慎勿使，六曰為雕文刻鏤，技巧華飾，以傷農事，王者必禁之，七曰為方伎咒詛，作蠱道鬼神不驗之物，不詳訛言不詳訛言作不祥之言，欺詐良民，王者必禁止之，故民不盡其力非吾民，士不誠信而巧僞非吾士，臣不忠諫非吾臣，吏不平潔愛人非吾吏，宰相宰相作相一字不能富國强兵，調和陰陽，以安萬乘之主，簡練羣臣，定名實，明賞罰，令百姓富樂，非吾宰相宰相作相一字也。故王人之道，如龍之首，高居而遠望，徐視而審聽，神其形，散其精散其精作隱其情，若天之高不可極，若川之深不可測也。

文王問太公曰：君務舉賢而不獲其功，世亂愈甚，以致危亡者，何也。太公曰：舉賢而不用，是有舉賢之名也。無得賢之實也。文王曰：其失安在。太公曰：其失在好用世俗之所譽，不得其真賢。文王曰：好用世俗之所譽者何也。太公曰：好聽世俗之所譽者，或以非賢為賢，或以非智為智，或以非忠為忠，或以非信為信，君以世俗之所譽者為賢智，以世俗之所毁者為不肖，則多黨者進，少黨者退，是以羣邪比周而蔽賢，忠臣死於無罪，邪臣以虛譽取爵位，是以世亂愈甚，故其國不免於危亡。文王曰：舉賢奈何。太公曰：將相分職，而各以官舉人，案名察實，選才考能，令能當其名，名得其實，則得賢人之道。文王曰：善哉。

文王問太公曰：願聞治國之所貴。太公曰：貴法令之必行，必行則治道通，通則民大利，大利則君德彰矣。君不法天地而隨世俗之所善以為法，故令出必亂，亂則復更為法，是以法令數變，則羣邪成俗，而君沉於世，是以國不免危亡矣。

文王問太公曰：願聞為國之大失。太公曰：為國之大失，作而不法法，國君不悟，是為大失。文王曰：願聞不法法，國君不悟。太公曰：不法法則令不行，令不行則主威傷，不法法則邪不止，邪不止則禍亂起矣。不法法則刑妄行，刑妄行則賞無功，不法法則國昏亂，國昏亂則臣為變，不法法則水旱發，水旱發則萬民病，君不悟則兵革起，兵革起則失天下也。

文王問太公曰：人主動作舉事善惡，有福殃之應，鬼神之福無。太公曰：有之，主動作舉事惡則天應之以刑，善則地應之以德，逆則人備之以力，順則神授之以職，故人主好重賦斂，大宮室，多游臺，則民多病温，霜露殺五穀，絲麻不成，人主好田獵畢弋，不避時禁，則歲多大風，禾穀不實，人主好破壞名山，壅塞大川，决通名水，則歲多大水傷民，五穀不滋，人主好武事，兵革不息，則日月薄蝕，太白失行，故人主動作舉事善，則天應以之德，惡，則人備之以力，神奪之以職，如響之應聲，如影之隨形。文王曰：誠哉。

文王問太公曰：君國主民者，其所以失之者何也。太公曰：不慎所與也。人君有六守三寶，六守者，一曰仁，二曰義，三曰忠，四曰信，五曰勇，六曰謀，是謂六守。文王曰：慎擇此六者奈何。太公曰：富之而觀其無犯，貴之而觀其無驕，付之而觀其無轉轉作專，使之而觀其無隱，危之而觀其無恐，事之而觀其無窮，富之而不犯者仁也。貴之而不驕者義也。付之而不轉轉作專者忠也。使之而不隱者信也。危之而不恐者勇也。事之而不窮者謀也。人君慎此六者，以為君用，君無以三寶借人，以三寶借人，則君將失其威，大農，大工，大商，謂之三寶，六守長則國昌，三寶完則國安。

文王問太公曰：先聖之道，可得聞乎。太公曰：義勝欲則昌，欲勝義則亡，敬勝怠則吉，怠勝敬則滅，故義勝怠者王，怠勝敬者亡。

武王問太公曰：桀紂之時，獨無忠臣良士乎。太公曰：忠臣良士，天地之所生，何為無有。武王曰：為人臣而令其主殘虐，為後世笑，可謂忠臣良士乎。太公曰：是諫者不必聽，賢者不必用。武王曰：諫不聽，是不忠，賢而不用，是不賢也。太公曰：不然，諫有六不聽，强諫有四必亡，賢者有七不用。武王曰：願聞六不聽，四必亡，七不用。太公曰：主好作宮室臺池，諫者不聽，主好忿怒妄誅殺人，諫者不聽，主好所愛無功德而富貴者，諫者不聽，主好財利巧奪萬民，諫者不聽，主好珠玉奇怪異物，諫者不聽，是謂六不聽，四必亡，一曰强諫不可止，必亡，二曰强諫知而不肯用，必亡，三曰以寡正强正衆邪，必亡，四曰以寡直强正衆曲，必亡，七不用，一曰主弱親强，賢者不用，二曰主不明，正者少，邪者衆，賢者不用，三曰賊臣在外，奸臣在內，賢者不用，四曰法政阿宗族，賢者不用，五曰以欺為忠，賢者不用，六臼忠諫者死，賢者不用，七曰貨財上流，賢者不用。

武王伐殷，得二丈夫。而問之曰：殷之將亡，亦有妖乎。其一人對曰：有，殷國嘗雨血、雨灰、雨石，小者如椎，大者如箕，六月雨雪深尺餘。其一人曰：是非國之大妖也。殷君喜以人餧虎，喜割人心，喜殺孕婦，喜殺人之父，孤人之子，喜奪，喜誣，以信為欺，欺者為真，以忠為不忠，忠諫者死，阿谀者賞，以君子為下，急令暴取，好田獵，出入不時，喜治宮室，修臺池，日夜無已，喜為酒池肉林糟丘，而牛飲者三千，飲人無長幼之序，貴賤之禮，喜聽讒用舉，無功者賞，無德者富，所愛專制而擅令，無禮義，無忠信，無聖人，無賢士，無法度，無升斛，無尺丈，無稱衡，此殷國之大妖也。

文王在酆。召太公曰：商王罪殺不辜，汝尚助余憂民，今我何如。太公曰：王其修身，下賢，惠民，以觀天道，天道無殃不可以先唱，人道無灾不可以先謀，必見天殃，又見人灾，乃可以謀，與民同利，同病相救，同情相成，同惡相助，同好相趣，無甲兵而勝，無衝機而攻，無渠塹而守，利人者天下啓之，害人者天下閉之，天下非一人之天下也。取天下若逐野獸，得之而天下皆有分肉，若同舟而濟，濟則皆同其利，舟敗皆同其害，然則皆有啓之，無有閉之矣。無取於民者，取民者也。無取於國者，取國者也。無取於天下者，取天下者也。取民者，民利之，取國者，國利之，取天下者，天下利之，故道在不可見，事在不可聞，勝在不可知，微哉微哉。鷙鳥將擊，卑飛翕翼，猛獸將擊，俯俯作弭耳俯伏，聖人將動，必有過過作愚色，唯文唯德，誰為之惑，弗觀弗視，安知其極，今彼殷商，衆口相惑，吾觀其野草茅勝穀，吾觀其羣衆曲勝直，吾觀其吏暴虐殘賊，敗法亂刑，而上下不覺，此亡國之時也。夫上好貨，羣臣好得，而賢者逃伏，其亂至矣。太公曰：天下之人如流水，鄣之則止，啓之則行，動之則濁，静之則清，嗚呼神哉。聖人見其所始，則知其所終矣。文王曰：静之奈何。太公曰：夫天有常形，民有常生，與天下共其生而天下静矣。

文王在岐周。召太公曰：争權於天下者何先。太公曰：先人，人與地稱，則萬物備矣。今君之位尊矣。待天下之賢士，勿臣，而友之，則君以得天下矣。文王曰：吾地小而民寡，將何以得之。太公曰：可，天下有地，賢者得之，天下有栗，賢者食之，天下有民，賢者收之，天下者，非一人之天下也。莫常有之，唯賢者取之，夫以賢而為人下，何人不與，以貴從人曲直，何人不得，屈一人之下，則申萬人之上者，唯聖人而後能為之。文王曰：善，請著之金板，於是文王所就而見者六人，所求而見者七十人，所呼而友者千人。

文王曰：何如而可以為天下。太公對曰：大蓋天下，然後能容天下，信蓋天下，然後可約天下，仁蓋天下，然後可以求天下，恩蓋天下，然後王天下，權蓋天下，然後可以不失天下，事而不疑，然後天下恃，此六者備，然後可以為天下政，故利天下者天下啓之，害天下者天下閉之，生天下者天下德之，殺天下者天下賊之，徹天下者天下通之，窮天下者天下仇之，安天下者天下恃之，危天下者天下灾之，天下者非一人之天下，唯有道者得天下也。

武王問太公曰：論將之道奈何。太公曰：將有五才十過，所謂五才者，勇智仁信忠也。勇則不可犯，智則不可亂，仁則愛人，信則不欺人，忠則無二心，所謂十過者，將有勇而輕死者，有急而心速者，有貪而喜利者，有仁而不忍於人者，有智而心怯者，有信而喜信於人者，有廉潔而不愛民者，有智而心緩者，有剛毅而自用用作任者，有愞心而喜用人者，勇而輕死者，可暴也。急而心速者，可久也。貪而喜利者，可遺也。仁而不忍於人者，可勞也。智而心怯者，可窘也。信而喜信於人者，可誑也。廉潔而不愛人者，可侮也。智而心緩者，可襲也。剛毅而自用者，可事也。愞心而喜用人者，可欺也。故兵者，國之大器，存亡之事，命在於將也。先王之所重，故置將不可不審察也。

武王問太公曰：王者舉兵，欲簡練英雄，知士之高下，為之奈何。太公曰：知之有八徴，一曰微察無微察二字問之以言，觀其辭，二曰窮之以辭，以觀其變，三曰與之間諜，以觀其誠，四曰明白顯問，以觀其德，五曰使之以財，以觀其貪貪作廉，六曰試之以色，以觀其貞，七曰告之以難，觀其勇，八曰醉之以酒，以觀其態，八徴皆備，則賢不肖别矣。

武王曰：士高下豈有差乎。太公曰：有九差。武王曰：願聞之。太公曰：人才參差大小，猶斗不以盛石，滿則弃矣。非其人而使之，安得不殆，多言多語，惡口惡舌，終日言惡，寢臥不絕，為衆所憎，為人所疾，此可使要問閭里，察奸伺猾，權數好事，夜臥早起，雖遽不悔，此妻子將也。先語察事，實長希言，賦物平均，此十人之將也。切切截截，不用諫言，數行刑戮，不避親戚，此百人之將也。訟辨好勝，疾賊侵陵，斥人以刑，欲正一衆，此千人之將也。外貌咋咋，言語切切，知人飢飽，習人劇易，此萬人之將也。戰戰慄慄，日慎一日，近賢進謀，使人以節，言語不慢，忠心誠必，此十萬之將也。温良實長，用心無兩，見賢進之，行法不枉，此百萬之將也。動動紛紛，鄰國皆聞，出入居處，百姓所親，誠信緩大，明於領世，能教成事，又能救敗，上知天文，下知地理，四海之內，皆如妻子，此英雄之率，乃天下之主也。

武王問太公曰：立將之道奈何。太公曰：凡國有難，君避正殿。召將而詔之曰：社稷安危，一在將軍，將軍受命，乃齋於太廟，擇日授斧鉞，君入廟，西面而立，將軍入，北面立，君親操鉞持其首，授授下有將其柄。曰：從此以往，上至於天，將軍制之，乃復操斧持柄，授將其刃。曰：從此以下至於泉，將軍制之，既受命。曰：臣聞治治似衍國不可從外，治軍不可從中，御二心不可以事君，疑志不可以應敵，臣既受命專斧鉞之威，不敢還請還請作生還，願君亦垂一言之命於臣，君不許臣，臣不敢將，君許之，乃辭而行，軍中之事，不可聞君，命皆由將出，臨敵决戰，無有二心，若此，無天於上，無地於下，無敵於前，無主於後，是故智者為之慮，勇者為之鬬，氣厲青雲，疾若馳騖，兵不接刃，而敵降服。

武王問太公曰：將何以為威，何以為明為明下舊有何以為審四字，删之，何以為禁止而令行。太公曰：以誅大為威，以賞小為明，以罰審為禁止而令行，故殺一人而三軍振者殺之，賞一人而萬人說者賞之，故殺貴大，賞貴小，殺及貴重當路之臣，是刑上極也。賞及牛馬厮養，是賞下通也。刑上極，賞下通，是將威之所行也。夫殺一人而三軍不聞，殺一人而萬民不知，殺一人而千萬人不恐，雖多殺之，其將不重，封一人而三軍不悅，爵一人而萬人不勸，賞一人而萬人不欣，是為賞無功，貴無能也。若此，則三軍不為使，是失衆之紀也。

武王問太公曰：吾欲令三軍之衆，親其將如父母，攻城争先登，野戰争先赴，聞金聲而怒，聞鼓音而喜，為之奈何。太公曰：將有三禮，冬日不服裘，夏日不操扇，天雨不張蓋幕，名曰三禮也。將身不服禮無以知士卒無士卒二字之寒暑，出隘塞，犯泥塗，將必下步，名曰力將，將身不服力，無以知士卒之勞苦，士卒軍皆定次，將乃就舍，炊者皆熟，將乃敢食，軍不舉火，將亦不火食，名曰止欲將，不身服止欲欲下有將字，無以知士卒之飢飽，故上將與士卒共寒暑，共飢飽勤苦，故三軍之衆，聞鼓音而喜，聞金聲而怒矣。高城深池，矢石繁下，士争先登，白刃始合，士争先赴，非好死而樂傷，為其將念其寒苦之極，知其飢飽之審，而見其勞苦之明也。

武王問太公曰：攻伐之道奈何。太公曰：資資作勢因敵家之動，變生於兩陣之間，奇正傳傳作登於無窮之源，故至事不語，用兵不言，其事之成成作至者，其言不足聽，兵之用者，其狀不足見，倏然而往，忽然而來，能獨轉轉作專而不制者也。善戰者不待張軍，善除患者，理其未生，善勝敵者，勝於無形，上戰無與戰矣。故争於白刃之前者，非良將也。備於已失之後者，非上聖也。智與衆同，非人人作國師也。伎與衆同，非國工也。事莫大於必成成作克，用莫大於必成無用莫大於必成六字，用莫貴於玄眇，動莫神於不意，勝勝作謀莫大於不識，夫必勝者，先見弱於敵而後戰者也。故事半而功自倍，兵之害，猶豫最大，兵之灾，莫大於狐疑，善善作智者見利不失，遇時不疑，失利後時，反受其灾，善者從而不擇擇作失，巧者一决而不猶豫，故疾雷不及掩耳，卒電不及瞬目，起起作赴之若驚，用之若狂，當之者破，近之者亡，孰能待之。武王曰：善。

武王問太公曰：凡用兵之極，天道，地利，人事，三者孰先。太公曰：天道難見，地利人事易得，天道在上，地道在下，人事以飢飽勞逸文武也。故順天道不必有吉，違之不必有害，失地之利，則士卒迷惑，人事不和，則不可以戰矣。故戰不必任天道，飢飽勞逸文武最急，地利為寶。王曰：天道鬼神，順之者存，逆之者亡，何以獨不貴天道。太公曰：此聖人之所生也。欲以止後世，故作為譎書而寄勝於天道，無益於兵勝，而衆將所拘者九。王曰：敢問九者奈何。太公曰：法令不行而任侵誅，無德厚而用日月之數，不順敵之强弱，幸於天道，無智慮而候氛氣，少勇力而望天福，不知地形而歸過，敵人怯弗敢擊而待龜筮，士卒不募而法鬼神，設伏不巧而任背向之道，凡天道鬼神，視之不見，聽之不聞，索之不得，不可以治勝敗，不能制死生，故明將不法也。

太公曰：天下有粟，聖人食之，天下有民，聖人收之，天下有物，聖人裁之，利天下者取天下，安天下者有天下，愛天下者久天下，仁天下者化天下。

武王勝殷。召太公問曰：今殷民不安其處，奈何使天下安乎。太公曰：夫民之所利，譬之如冬日之陽，夏日之陰，冬日之從陽，夏日之從陰，不召自來，故生民之道，先定其所利而民自至，民有三幾，不可數動，動之有凶，明賞則不足，不足則民怨生，明罰則民懾畏，民懾畏則變故出，明察則民擾，民擾則不安其處，易以成變，故明王之民，不知所好，不知所惡，不知所從，不知所去，使民各安其所生，而天下静矣。樂哉。聖人與天下之人，皆安樂也。武王曰：為之奈何。太公曰：聖人守無窮之府，用無窮之財，而天下仰之，天下仰之，而天下治矣。神農之禁，春夏之所生，不傷不害，謹修地利，以成萬物，無奪民之所利，而農順其時矣。任賢使能而官有材，而賢者歸之矣。故賞在於成民之生，罰在於使人無罪，是以賞罰施民而天下化矣。

武王至殷，將戰，紂之卒握炭流湯者十八人，以牛為禮以朝者三千人，舉百石重沙者二十四人，趍行五百里而矯矛殺百步之外者五千人，介士億有八萬，武王懼。曰：夫天下以紂為大，以周為細，以紂為衆，以周為寡，以周為弱，以紂為强，以周為危，以紂為安，以周為諸侯，以紂為天子，今日之事，以諸侯擊天子，以細擊大，以少擊多，以弱擊强，以危擊安，以此五短擊此五長，其可以濟功成事乎。太公曰：審天子不可擊，審大不可擊，審衆不可擊，審强不可擊，審安不可擊，王大恐以懼。太公曰：王無恐且懼，所謂大者，盡得天下之民，所謂衆者，盡得天下之衆，所謂强者，盡用天下之力，所謂安者，能得天下之所欲，所謂天子者，天下相愛如父子，此之謂天子，今日之事，為天下除殘去賊也。周雖細，曾殘賊一人之不當乎。王大喜。曰：何謂殘賊。太公曰：所謂殘者，收天下珠玉美女，金錢綵帛，狗馬穀粟，藏之不休，此謂殘也。所謂賊者，收暴虐之吏，殺天下之民，無貴無賤，非以法度，此謂賊也。

武王問太公曰：欲與兵深謀，進必斬敵，退必克全，其略云何。太公曰：主以禮使將，將以忠受命，國有難。君召將而詔曰：見其虛則進，見其實則避，勿以三軍為貴而輕敵，勿以授命為重而苟進，勿以貴而賤人，勿以獨見而違衆，勿以辯士為必然，勿以謀簡於人，勿以謀後於人，士未坐勿坐，士未食勿食，寒暑必同，敵可勝也。

武王問太公曰：賢君治國教民，其法何如。太公對曰：賢君治國，不以私害公，賞不加於無功，罰不加於無罪，法不廢於仇讎，不避於所愛，不因怒以誅，不因喜以賞，不高臺深池以役下，不雕文刻畫以害農，不極耳目之欲以亂政，是賢君之治國也。不好生而好殺，不好成而好敗，不好利而好害，不好與而好奪，不好賞而好罰，妾孕孕恐媵誤為政，使內外相疑，君臣不和，拓人田宅以為臺觀，發人丘墓以為苑囿，僕媵衣文繡，禽獸犬馬與人同食，而萬民糟糠不厭，裘褐不完，其上不知而重斂，奪民財物，藏之府庫，賢人逃隱於山林，小人任大職，無功而爵，無德而貴，專恣倡樂，男女昏亂，不恤萬民，違陰陽之氣，忠諫不聽，信用邪佞，此亡國之君治國也。

武王問太公曰：吾欲輕罰而重威，少其賞而勸善多，簡其令而衆皆化，為之何如。太公曰：殺一人千人懼者殺之，殺二人而萬人懼者殺之，殺三人三軍振者殺之，賞一人而千人喜者賞之，賞二人而萬人喜者賞之，賞三人三軍喜者賞之，令一人千人得者令之，禁二人而萬人止者禁之，教三人而三軍正者教之，殺一以懲萬，賞一而勸衆，此明君之威福也。

武王問太公曰：吾欲以一言與身相終，再言與天地相永，三言為諸侯雄，四言為海內宗，五言傳之天下無窮，可得聞乎。太公曰：一言與身相終者，內寬而外仁也。再言與天地相永者，是言行相副，若天地無私也。三言為諸侯雄者，是敬賢用諫，謙下於士也。四言為海內宗者，敬接不肖，無貧富，無貴賤，無善惡，無憎愛也。五言傳之天下無窮者，通於否泰，順時容養也。

武王問尚父曰：五帝之戒可聞乎。尚父曰：黄帝之時戒曰：吾之居民上也。摇摇恐夕不至朝，堯之居民上，振振如臨深川，舜之居民上，兢兢如履薄冰，禹之居民上，慄慄恐不滿日，湯之居民上，戰戰恐不見旦。王曰：寡人今新并殷居民上，翼翼懼不敢怠。

君子不與人之謀本書之謀作謀之則已矣。若與人謀之，則非道無由也。故君子之謀，能必用道，而不能必見受也。能必忠，而不能必入也。能必信，而不能必見信也。君子非仁仁作人者不出之於辭，而施之於行，故非非者行是，而惡惡者行善，而道諭矣。

文王問於鬻子曰：敢問人有大忌乎。對曰：有。文王曰：敢問大忌奈何。鬻子對曰：大忌知身之惡而不改也。以賊其身，乃喪其軀，有行如此，之謂大忌也。昔之帝王，其所以為明者，以其吏也。昔之君子，其所以為功者，以其民也。力生於民，而功最於吏，福歸於君，民者至庳也。而使之取吏焉。必取所愛，故十人愛之，則十人之吏也。百人愛之，則百人之吏也。千人愛之，則千人之吏也。萬人愛之，則萬人之吏也。

周公曰：吾聞之於政也。知善不行者則謂之狂，知惡不改者則謂之惑，夫狂與惑者，聖人之戒也。不肖者不自謂不肖，而不肖見於行，不肖者雖自謂賢，人猶皆謂之不肖也。愚者不自謂愚，而愚見於言，愚者雖自謂智，人猶皆謂之愚也。禹之治天下也。以五聲聽，門懸鐘鼓鐸磬而置鞀，以待四海之士。為銘於筍簴曰：教寡人以道者擊鼓，教寡人以義者擊鐘，教寡人以事者振鐸，告寡人以憂者擊磬，語寡人以訟獄者揮鞀，此之謂五聲，是以禹嘗據一饋而七起，日中而不暇飽食。曰：吾不恐四海之士留於道路，吾恐其留吾門廷也。是以四海之士皆至，是以禹朝廷間可以羅雀者無者字。

夫卿相無世，賢者有之，國無因治，智者理之，智者非一日之志也。治者非一日之謀也。治志治謀在於帝王，然後民知所保而知所避，發政施令，為天下福者謂之道，上下相親謂之和，民不求而得所欲謂之信，除天下之害謂之仁，仁與信，和與道，帝王之器也。凡萬物皆有器，故欲有為而不行其器者舊無不行其器者五字，補不成也。欲王者亦然，不用帝王之器者，亦不成也。

昔者，魯周公使衛康叔往守於殷。戒之曰：與殺不辜，寧失有罪，無有無罪而見誅，無有有功而不賞，戒之，封，誅賞之慎焉。

