*寶玉部上

*寶

《爾雅》曰：琛，寶也。美寶為琛。

《禮記》曰：南宮敬叔反，必載寶而朝。敬叔，魯卿，失位去魯，得反載其寶以朝君。

《夫子》曰：如是其貨也。喪不如速貧之愈也。

《左傳》曰：晉荀息請以屈產之乘，垂棘之璧，假道於虞以伐虢。公曰：是吾寶也。對曰：若得道於虞，猶外府也。又曰：宋人得玉。獻諸子罕曰：以示玉人，玉人以為寶也。故敢獻之。子罕曰：我以不貪為寶，爾以玉為寶，若以與我，皆喪寶也。不若人有其寶。

《公羊傳》曰：虞公貪而好寶，及為晉所滅，抱寶牽馬而去。又曰：盜竊寶玉大弓。

《穆天子傳》曰：西征至陽䊸之山，河伯馮夷所都，是惟河宗云，天子崑崙之山丘，舂山之寶玉。管子曰：玉起於禺氏，金起於汝漢，珠起於赤野，先王為其從遠，其至之難，故託用於其重，以珠玉為上幣，黃金為中幣，刀布為下幣。

《史記》曰：梁惠王與齊威王田於郊。威王問曰：王亦有寶乎。惠王曰：若寡人國小，尚有徑寸之珠，照車前後各十二乘者十枚，奈何以萬乘之國，而無寶乎。威王曰：寡人以為寶與王異，吾臣有檀子者，使守南城，則楚人不敢為寇，東取泗上，十二諸侯皆來朝，吾臣有盼子者，使守高唐，則趙人不敢東漁，吾吏有黔夫者，使守徐州，則燕人祭北門，趙人祭西門。齊之北門西門也。言燕趙之人，畏見侵伐，故祭以求福。徙而從者七千餘家，吾臣有種首者，使備盜賊，則道不拾遺，將以照千里，豈特十二乘哉。梁惠王慚，不懌而去。

《淮南子》曰：夫夏后氏之璜，不能無考。考，瑕舋也。明月之珠，不能無纇。纇，絲結也。其小惡不足以妨大美也。今志人所短，忘人所長，而求得賢乎天下，則難矣。

謝承《漢書》曰：鄹人王逢，得路遺寶物，懸衢道，求主還。

《晉安帝紀》曰：桓玄尤愛珍寶，常玩弄珠玉，不離于手。

《地鏡圖》曰：凡觀金玉寶劍銅鐵，皆以辛之日，待雨止，明日平旦，亦黃昏夜半觀之，所見光白者玉也。赤者金，黃者銅，黑者鐵。

*金

《爾雅》曰：黃金謂之盪。蕩音。其美者謂之鏐。留音。

《尚書洪範》：五行，四曰金，金曰從革，從革作辛。孔安國，金可改庚，辛，金氣也。

《穆天子傳》曰：披圖視天子之寶，黃金之膏。

《晏子》曰：景公為履，黃金之綦。

《孝經援神契》曰：石潤苞玉，丹精生金，翠羽揚也。三物合和氣，故能變通易色也。又曰：四夷賓服，則金勝土。

《孫氏瑞應圖》曰：王者不藏金玉，則黃金見深山。

《禮斗威儀》曰：君乘金而王，其政平，則黃金見深山。

《列子》曰：齊人有欲金者，清旦衣冠之市，適鬻金者之所，因攫其金而去，吏捕之。問曰：人皆在焉。子攫人之金何故。對曰：取金之時，不見人，徒見金。

《魯連子》曰：秦師圍趙而退，平原君以千金欲為魯連先生壽。連笑曰：所貴天下士者，為人釋難，解人締結，若即有取，商賈之事，連不忍為也。

《韓子》曰：荊南麗水之中生金。

《燕丹子》曰：太子自喜得荊軻，永無憂秦，後日與軻之東宮，臨池而觀，軻拾瓦投蛙，太子令人奉盤金，軻用祇，賜金復進。軻曰：非為太子愛金也。但臂痛耳。

《史記》曰：秦獻公十八年，雨金櫟陽，公自以得金瑞，故作畦畤於櫟陽，祀白帝。又曰：秦始皇葬於驪山，以黃金為鳧鴈。

《韓詩外傳》曰：楚襄王遣使者，持金千片，白璧百雙，聘莊子，欲以為相，莊固辭而不許。使者曰：黃金白璧，寶之至也。卿相尊位也。先生辭不受何也。

《吳越春秋》曰：延陵季子出遊於齊，見路有遺金，有披裘採薪者，季呼薪者，取彼地金。薪者曰：吾當夏五月，披裘而薪，豈取金者哉。

《列仙傳》曰：安期先生，始皇請見之，賜金璧數千萬。

《列女傳》曰：秋胡子既宦於陳，五年乃歸，未至，見路傍有一美婦人，方採桑。秋胡子下車謂之曰：吾有金，願與夫人。婦笑曰：嘻，夫採桑以作，紡績經織，以供衣食，奉二親，養夫子而已矣。吾不願人之金。

《漢書》曰：武帝行幸回中。詔曰：往者朕郊見上帝，泰山見金，宜更黃金為麟趾褭蹄，以協瑞焉。獲白麟有瑞，故鑄金如麟馬，以協嘉祉也。古有駿馬，名腰褭，赤喙黑身，日行萬五千里也。又曰：梁孝王未死時，金以巨萬計，不可勝數，及死，藏府餘黃金，尚四十餘萬斤，他財物稱是。又曰：季布為任俠，有名。楚人諺曰：得黃金百斤，不如得季布一諾。又曰：直不疑為郎，事文帝，其同舍有告歸者，誤持同舍郎金，主覺亡，意不疑，不疑謝之，買金償之，後告歸者來而歸金，前郎亡金者大慚。又曰：韋賢傳曰：鄹魯諺云，遺子黃金滿籯，不如教子一經。又曰：疏廣徙為太傅，頃之，兄子受為少傅，父子並為師傅，俱乞骸骨，上以其年老，皆許之，加賜黃金二十斤，皇太子贈以五十斤。又曰：秦幣，黃金方寸而重一斤，以鎰為名。漢武故事曰：帝年數歲。長公主遍指侍者曰：與子作婦，好否，皆不用，後指陳后。帝曰：若得阿嬌，當作金屋貯之。

《續漢書》曰：揚震為東萊太守，道經昌邑，初震為荊州，舉茂才王密，密時為昌邑令，謁見，至夜，懷金十斤以遺震。震曰：故人知君，君不知故人何也。密曰：暮夜無知者。震曰：天知神知，子知我知，何謂無知，密愧而出。

《廬江七賢傳》曰：陳翼到藍鄉，見道邊有馬，傍有一病人。呼曰：我長安魏公卿，聞廬江樂來遊，今病不能前，翼迎歸養之，病困。曰：有金十餅，素二十匹，死則賣以殯斂，餘謝主人，既死，翼賣素買棺衣衾，以金置棺下，騎馬出入，後其兄長公見馬，告吏捕翼，翼具言之，棺下得金，長公叩頭謝，以金十餅投其門中，翼送長安還之，翼後為魯陽尉，號魯陽金行。

《漢書》曰：王陽好車馬衣服，及遷徙，其載不過囊衣，不畜餘財，天下服其廉而恠其奢，故風俗傳云，王陽能作黃金。

《邴原別傳》曰：原以喪亂方熾，遂到遼東，時同郡劉攀，亦俱在焉。遼東人圖奪太守公孫度，度覺之，捕其家，而攀得免。度曰：有藏劉攀，同誅，攀窘逼，歸原。曰：窮鳥入懷。原曰：焉知斯懷之可入，遂匿之月餘，東萊太守太史子義，素有義節，原欲以攀付之，攀臨去，以其手所杖劍金三餅與原，原受金辭劍。還謂度曰：將軍平日與攀無郤，而欲殺之者，但恐其為蜂蠆耳，今攀以去，而尚拘閉其家，以情推之，其念為毒螫，必滋甚矣。度從之，即出攀家，原以金還之。

《曹操別傳》曰：操別入碭，發梁孝王冢，破棺，收金寶數萬斤，天子聞之哀泣。

《英雄記》曰：董卓塢有金二三萬斤。

《益部耆舊傳》曰：王忳詣師，於客舍，見諸生病甚困，謂忳云，腰下有金十斤，願以相與，收藏尸骸，未問姓名而絕，忳賣金一斤，以給棺殮，九斤置生腰下，後署太度亭長，到亭日，有大馬一匹入亭中，其日大風，有一繡被隨風而來，後乘馬突入金彥門。彥父見曰：真盜矣。忳說狀，又取被示之。悵然曰：此我子也。以被馬歸彥父，彥父不受，遣迎彥喪，金具存。

《錄異傳》曰：隗炤者，汝陰鴻壽亭民，善於易，臨終。書板授其妻曰：吾亡後，當大荒窮，雖爾，而慎莫賣宅也。到後五年春，當有詔使來頓此亭，姓龔，此人負吾金，卿以此板往責之，勿違言也。亡後果大困，欲賣宅者數矣。憶夫言輒止，到期日，有龔使者果上亭中，妻遂賚板往責使者，使者執板不知所言。曰：我平生不踐此，何緣爾耶，使者沉吟良久。謂曰：賢夫何能。妻曰：夫善易，而未嘗為人卜。使者曰：可知矣。乃顧命侍者，取蓍而筮之，卦成。扺掌歎曰：妙哉隗炤生，含明隱跡，而莫之聞，可謂鏡窮達而洞吉凶者也。於是告炤妻曰：吾不相負金，賢夫自有金，乃知亡後當蹔窮，故藏金以待泰平，所以不告兒婦者，恐金盡而困無已也。吾善易，故書板以寄意耶，金有五百斤，盛以青甒，覆以銅柈，埋在堂屋東頭，去壁一丈，入地九尺，妻還掘之，皆如卜焉。搜神記曰：郭巨兄弟三人，早喪父，禮畢，二弟求分，以錢二千萬，二弟各取千萬，巨獨與母出居客舍，夫婦傭賃，以給供養，居有頃，妻產男，巨念與兒妨事親也。老人得食，喜分兒孫，減饌二也。乃於野鑿地，欲埋兒，得石蓋，下有金一釜。中有丹書曰：孝子郭巨，黃金一釜，以用賜汝，於是名振天下。

《世說》曰：管寧華歆，鋤菜見金，管揮鋤與瓦石不異，華提而擲去。

《異物志》曰：狼●民與漢人交關，常夜為市，以鼻齅金，知其好惡。

《扶南傳》曰：毗騫國食器，皆以金為之。

《幽明錄》曰：淮牛渚津水極深，無可筭計，人見一金牛，形甚瑰壯，以金為鎖絆。又曰：巴丘縣自金崗以上二十里，名黃金潭，莫測其深，上有瀨，亦名黃金瀨，古有釣於此潭，獲一金鎖，引之，遂滿一舡，有金牛出，聲奔壯，釣人波駭，牛因奮勇，躍而還潭，鎖將乃盡，釣人以刀斫得數尺，潭瀨因此取名。

《異苑》曰：永康王曠，井上有一洗石，時見赤氣，後有二胡人寄宿，忽求買之，未及度錢，子婦孫氏，睹二黃鳥鬥於石上，疾往掩取，變成黃金。

*銀

《爾雅》曰：白金謂之銀，其美者謂之鐐。遼。

《史記》：封禪書曰：殷得金德，銀自山溢。

《漢書》曰：益州●町山出銀，賁古亦出銀。又曰：無雷國出銀。又曰：黃金一斤，直錢萬，朱提銀八兩為流，直一千五百八十，他銀一流，直千，是為銀貨二品。

東方朔《神異經》曰：西南有銀山焉。長五十餘里，廣四五里，高百餘丈，皆悉白金，不雜土石，不生草木。

《列異記》曰：故司隸校尉上黨鮑子都，少時上計掾，於道中遇一書生，獨行無伴，卒得心痛，子都下車為按摩，奄忽亡，不知姓名，有素書一卷，銀十餅，即賣一餅以殯斂，餘銀以坑之，素書著腹上，哭之。謂曰：若子魂靈有智，當令子家知子在此，今奉使命，不獲久留，遂辭而去。抱朴子曰：銀但不及金玉，餌可以地仙。

《南越志》曰：遂成縣任山，有銀大銀山。

《地鏡圖》曰：銀之氣，夜正白，流散在地，撥之隨手散復合，此是也。山有蔥，下有銀，光隱隱正白，山有磁石，下有銅若金。又曰：白銀見為雄雞。

【贊】《晉郭璞金銀贊》曰：惟金三品，揚越作貢，五材之珍，是謂國用，務經軍農，爰及雕弄。

*玉

《爾雅》曰：西方之美者，霍山之珠玉焉。又曰：璆，美玉也。治玉謂之琢，亦謂之雕。

《廣志》曰：白玉美者，可以照面，出交州，青玉出倭國，赤玉出夫餘，瑜玉玄玉水蒼玉皆佩用。

《尚書》曰：惟辟玉食。

《山海經》曰：黃帝乃取密之玉榮，而投鍾山之陰陽，瑾瑜之玉，潤澤而有光，五色發作，以和景周，天地鬼神，是食是饗，君子服之，以禦不祥。

《周官》曰：以玉作六器，以禮天地四方，以蒼璧禮天，以黃琮禮地，以青珪禮東方，以赤璋禮南方，以白琥禮西方，以玄璜禮北方。

《禮記》曰：笏天子以球玉。又曰：執玉爵者不揮。又曰：受珠玉者以掬。又曰：玉不琢，不成器，人不學，不知道。又曰：子貢問於孔子曰：敢問君子貴玉而賤珉何也。為玉之寡而珉之多耶。子曰：昔君子比德於玉焉。溫潤而澤，仁也。縝密而栗，知也。廉而不劌，義也。垂之如墜，禮也。叩之，其聲清越以長，其終詘然，樂也。瑕不掩瑜，瑜不掩瑕，忠也。孚尹旁達，信也。氣若白虹，天也。精神見于山川，地也。珪璋特達，德也。天下莫不貴者，道也。詩云，言念君子，溫其如玉，故君子貴之也。

《大戴禮》曰：玉在山而木潤，川生珠而岸不枯，珠者陰中之陽也。故勝水，玉者陽中之陰也。故勝木。

《左傳》曰：初虞叔有玉，虞公求旃，弗獻。既而悔之曰：周諺有之，匹夫無罪，懷璧其罪，吾焉用此，其以賈害也。乃獻之。

《禮斗威儀》曰：君乘金而王，則紫玉見於深山。周書曰：武王俘商，得寶玉萬四千，佩有八萬。

《尚書中候》曰：文王至磻谿，呂尚釣。王趨稱曰：望公七年，今見光景。答曰：望釣得玉璜。刻曰：姬受命，呂佐撿。撿，相也。

《孝經援神契》曰：神靈滋液，則有玉英。英，華也。

《穆天子傳》曰：披圖視典，用觀天子寶器，玉果。石似美玉，可謂玉果。璿珠，燭銀黃金之膏。五玉膏皆有精也。又曰：天子北征東還，乃循黑水，至于群玉之山，四徹中繩。皆平直也。先王之所謂策府。

《列子》曰：周穆王征西戎，西戎獻昆吾之劍，赤刀，切玉如切泥。

《孔叢子》曰：秦王得西戎利刀，割玉如割木。

《尹文子》曰：魏田父有耕於野者，得玉徑尺，不知其玉也。以告鄰人。鄰人詐之曰：此恠石也。畜之弗利其家，田父雖疑，猶豫以歸，置於廡下，其玉明照一室，大怖，遽而棄之於遠野，鄰人取之，以獻魏王，魏王召玉工相之，玉工望之。再拜賀曰：大王得天下之寶，臣所未嘗見，王問其價。玉工曰：此無價以當之，五城之都，僅可一觀，魏王賜獻玉者千金，長食上大夫之祿。又曰：鄭人謂玉未理者為璞，周人謂鼠未腊者為璞，周人懷璞。問鄭賈曰：欲買璞乎。鄭曰：欲之，出其璞視之，乃鼠也。因謝不取。

《鬼谷子》曰：鄭人之取玉也。必載司南之車，為其不惑也。

《紀年》曰：桀伐珉山，珉山莊王女于桀二女，曰琬曰琰，桀受二女，無子，斷其名于苕華之玉，苕是琬，華是琰也。

《呂氏春秋》曰：人不愛崑山之玉，江漢之珠，而愛己之蒼璧小璣，蒼璧石多玉少。

《珠玉圖》曰：璣，碎珠。

《戰國策》曰：周有砥，宋有結綠，梁有懸犂，楚有和璞，此四寶者，天下名器，獨不足以厚國家乎。又曰：蘇秦謂楚王曰：楚國食貴於玉，薪貴於桂。尚書大傳曰：堯致舜天下，贈以苕華之玉。

《春秋繁露》曰：公侯贄用玉，玉潤而不汙，至清潔也。故君子比之於玉，玉有瑕穢，必見於外，故君子不隱所短。

《韓詩外傳》曰：良玉度尺，雖有十仞之土，不能掩其光，良珠度寸，雖有百仞之水，不能掩其輝。

《淮南子》曰：水圓折者有珠，方折者有玉。圓，陽也。珠陰中之陽也。方，陰也。玉陽中之陰，皆以其類生也。又曰：崑崙山中有曾城九重，上有珠樹玉樹。又曰：琬琰之玉，在污泥之中，雖廉者釋。又曰：譬若鍾山崑崙之玉，炊鑪炭，三日三夜而色澤不變，得天地之精也。又曰：白玉不雕，美珠不文，質有餘也。

《十洲記》曰：周穆王時，西胡獻玉杯，是百玉之精，明夜照夕，以杯於庭中，比明旦而水滿於杯中，汁甘而香美，斯靈器也。

《鹽鐵論》曰：崑山之傍，以玉璞抵烏鵲。

《列仙傳》曰：赤松子，神農時雨師，服水玉。

《漢書》曰：宣帝幸河東，鳳皇集，得玉寶，乃起萬壽宮。

《漢武故事》曰：上起神屋，前庭植玉樹，以珊瑚為枝，碧玉為葉，華子青赤，以珠玉為之，空其中如小鈴，鎗鎗有聲。

《琴操》曰：卞和者，楚野民，得玉獻懷王，懷王使樂正子占之，言玉，王以為欺謾，斬其一足，懷王死，子平王立，和復獻之，平王又以為欺，斬其一足，平王死，子立為荊王，和復欲獻之，恐復見害，乃抱其玉而哭，晝夜不止，涕盡續之以血，荊王遣問之，於是和隨使獻王，王使剖之，中果有玉，乃封和為陵陽侯，卞和辭不就而去。作退怨之歌曰：悠悠沂水經荊山，精氣鬱泱谷巖巖，中有神寶灼明明，穴山采玉難為功，於何獻之楚先王，遇王闇昧信讒言，斷截兩足離余身，俛仰嗟歎心摧傷，紫之亂朱粉墨同，空山歔欷涕龍鍾，天鑒孔明竟以彰，沂水滂沛流于汶，進寶得刑足離分，斷者不續豈不怨。

王逸《正部論》曰：或問玉符。曰：赤如雞冠，黃如蒸栗，白如豬肪，黑如純漆，玉之符也。

《續漢書》曰：三老五更玉杖。又曰：袁逢為三老，賜玉杖。

《魏略》曰：大秦國出五色玉。

《魏書》曰：文帝甄皇后，光和中生，每寢寐，家中髣彿見有人持玉衣覆其上者，常共恠之。

《文士傳》曰：劉楨嘗預魏文帝坐，見甄后，不伏，武帝大怒，收付作部，使摩石，武帝常輦至尚方，觀作者，見楨，楨摩石不仰。帝問曰：石何如，楨因得喻己自理。跪對曰：石出自荊山，外有五色之章，內含和氏之珍，磨之不加瑩，雕之不增文，稟氣堅貞，受茲自然，顧其理枉屈紆繞，猶不得申，武帝顧左右大笑，赦楨，復署吏。

《胡琮別傳》曰：吳時掘地，得銅匣，以琉璃為蓋，布雲母於其上，開之，得白玉如意，大皇帝以問琮。對曰：秦始皇以金陵有天子氣，處處埋寶物以當王土之氣，此抑是乎。

《神仙傳》曰：沈羲為仙人所迎，見老君，以金桉玉盤賜之。

《搜神記》曰：羊公雍伯，雒陽人，性篤孝，父母亡，葬無終山，遂家焉。山高無水，公汲作義漿於阪頭，行者皆飲之，三年，有一人就飲，以一斗石子與之，云玉當生其中，又語云，後當得以婦，言畢不見，乃種其石，數歲，時時往視，見玉子生石，北平徐氏女，甚有行，人多求不許，公乃試求焉。徐氏笑以為狂，乃戲云，得白璧一雙來，當為婚，公至所種石中，得五雙以聘，徐氏遂以女妻之，天子異之，拜為大夫，於種玉處，四角作大石柱，各一丈，中央一頃地，名曰玉田。

《涼州記》曰：呂慕咸寧二年，有盜發張駿陵，得白玉樽玉簫玉笛。

《異苑》曰：晉東瀛王騰鎮鄴，游常山，天時大雪，融液不積，掘得玉馬。又曰：弘農楊子陽，聞土中有聲，掘得玉豚，長可尺許，屋棟間仍自漏秫米，如此三年，晝夜不息，米墜既止，忽有一青蛇，長數尺，住在梁上，每落糞，輒成碎銀，子陽獲銀米，遂為富兒，鍛銀作器，貨賣倍售，餘家市者，隨以破滅。

《白澤圖》曰：玉之精名曰委然，如美女，衣青衣，見之以桃戈刺之，而呼其名，則可得也。夜行見女，戴燭入石，石中有玉也。

【詩】《晉司馬彪詩》曰：玉出閬風側，珠生南海濱，奕奕不周阪，蘇桂揚其芬。

【賦】《晉傅咸玉賦》曰：易稱乾為玉，玉之美與天合德，其在玉藻，仲尼論之備矣。非復鄙文所可稱述，萬物資生，玉稟其精，體●之剛，配天之清，故能珍嘉在昔，實用罔極，夫豈君子之是比，蓋乃王度之所式，其為美也若此，當其潛光荊野，抱璞未理，眾視之以為石，獨見知於卞子，曠千載以遐棄，倏一旦而見齒，為有國之偉寶，禮神祇於明祀，豈連城之足云，嘉遭遇乎知己，知己之不可遇，譬河清之難俟，既已若此誰，亦泣血而刖趾。

【贊】《晉庾肅之玉贊》曰：圓璧月鏡，璆琳星羅，結秀藍田，輝真荊和，玄珪特達，瑜不掩瑕，質鮮器潤，流映滂沱。

《郭璞瑾瑜玉贊》曰：鍾山之寶，爰有玉華，光采流映，氣如虹霞，君子是佩，象德閑邪。

*珪

《說文》曰：玠，大珪也。珽，大珪也。長三尺，抒上終葵首。

《爾雅》曰：珪大尺二寸謂之玠。

《白虎通》曰：珪以為信而見何也。珪者銳上，象物始生見於上也。信莫著於見，故以之，萬物之始，莫不自潔，珪之為言珪也。上銳陽也。下方陰也。

《山海經》曰：羭山之神，祠之白圭。

《易》曰：告公用圭。

《尚書》：禹貢曰：禹錫玄圭，告厥成功。玄，天色，禹功聞於四海，故堯錫玄圭，以旌顯之。

《周官禮》曰：以玉作六瑞，以等邦國，王晉大圭，執鎮圭，繅藉五采五就，以朝日。繅有五采文，所以薦玉，木為中幹，用韋衣而畫之，就，成也。王朝日者，示有所尊，訓民事君也。大圭長三赤，杼上終葵首，鎮圭長赤有二寸，謂安鎮四方，以四鎮之山為琢飾。公執桓圭。二王之後，及王之上公，雙植曰桓，宮室之象，所以安其上也。圭長九寸。侯執信圭，伯執躬圭，繅皆三采三就。皆象以人形為瑑飾，義取其慎行以保身，圭皆長七寸。子執穀璧，男執蒲璧，繅皆二采再就。義取安養於人，二玉或以穀或蒲文為瑑飾，璧皆徑五寸。四圭有邸，以祀天，旅上帝。為於中央為璧，圭著四面，一玉俱成，邸，本也。圭本著於璧，圭末四出故也。圭璧以祀日月星辰，青圭禮東方，穀圭天子以娉女。穀，善也。其娉女則以納徵。琬圭以治德結好，琰圭以易行除慝。有鋒芒，并征伐誅討之象。土圭以致四時。以度景致日，長五寸。瑑圭以覜聘，牙璋以起軍治兵。若今以銅虎符發兵。

《禮記》曰：諸侯以龜為寶，以圭為瑞，家不寶龜，不藏圭。又曰：禮有以素為貴者，大圭不瑑。大圭長三尺，抒上終葵首。又曰：大夫執圭而使，所以申信也。毛詩，白圭之玷，尚可磨也。斯言之玷，不可為也。

《左傳》曰：鄭駟帶伐伯有，伯有死，游吉如晉還，聞難不入，八月奔晉，駟帶追之，及酸棗，與子上盟，而用珪質于河，已復歸。又曰：王子朝用成周之寶珪于河，津人得諸河上，陰不佞以溫之人南。不佞，敬王大夫，晉以溫兵助敬王南侵子朝也。拘得玉者，取其賣之，則為石，王定而獻之。

《論語》曰：執圭，鞠躬如也。如不勝。

《穆天子傳》曰：天子賓于西王母。如人，蓬髮戴勝，善嘯。乃執白珪玄璧，以見西王母。

《墨子》曰：申徒狹曰：周之靈珪，出於土石，楚之明月，出於蚌蜃。

《莊子》曰：楚昭王延屠羊以三珪之位。諸侯上卿皆執圭。

《楚詞》曰：接徑千里出若雲。言楚國境界，任路交接，方千餘里，中有隱士，暮已來出，集聚若雲也。三珪重侯三圭，公侯伯。聽類神，察篤夭隱孤寡存。言三圭之君，不但知賢愚之類，亦察知篤疾早夭孤寡，振贍乏。

《古今注》曰：章帝建初七年，玉珪出弘農華陰。

【贊】《晉郭璞珪贊》曰：玉作五瑞，辯章有國，君子鳴佩，亦以表德，永觀厥祭，時惟文則。

