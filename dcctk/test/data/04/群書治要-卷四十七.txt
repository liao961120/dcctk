夫為政者，譬猶工匠之造屋也。廣廈既成，衆棁不安，則梁棟為之斷折，一物不備，則千柱為之并廢，善為屋者，知梁棁之不可以不安，故棟梁常存，知一物之不可以不備，故衆榱與之共成也。善為政者，知一事之不可闕也。故無物而不備，知一是之不可失也。故衆非與之共得，其不然者，輕一事之為小，忽而闕焉。不知衆物與之共多也。睹一非之為小也。輕而蹈焉。不知衆是與之共失也。夫政之相須，猶輗轄之在車，無輗轄猶可以小進也。謂之歷遠而不頓躓者，未之有也。夫為政者，輕一失而不矜之，猶乘無轄之車，安其少進，而不睹其頓躓之患也。夫車之患近，故無不睹焉。國之患遠，故無不忽焉。知其體者，夕惕若厲，慎其愆矣。

夫為政者，莫善於清其吏也。故選托於由，夷，而又威之以篤罰，欲其貪之必懲，令之必從也。而奸益多，巧彌大，何也。知清之為清，而不知所以清之故，免而無耻也。日欲其清而薄其禄，禄薄所以不得成其清，夫飢寒切於肌膚，固人情之所難也。其甚又將使其父不父，子不子，兄不兄，弟不弟，夫不夫，婦不婦矣。貧則仁義之事狹，而怨望之心篤，從政者捐私門而委身於公朝，榮不足以光室族，禄不足以代其身，骨肉飢寒離怨於內，朋友離叛衰衰疑弃，捐於外，虧仁孝，損名譽，得守之而不易者，萬無一也。不能原其所以然，又將佐其室族之不和，合門之不登也。疑其名，必將忘其實，因而下之，不移之士，雖苦身於內，冒謗於外，捐私門之患，畢死力於國，然猶未獲見信之衷，不免黜放之罪，故守清者死於溝壑，而猶有遺謗於世也。為之至難，其罰至重，誰能為之哉。人知守清之必困於終也。違清，而又懼卒罰之及其身也。故不為昭昭之行，而咸思暗昧之利，奸巧機於內，而虛名逸於外，人主貴其虛名，而不知賤其所以為名也。

虛名彰於世，奸實隱於身，人主眩其虛，必有以暗其實矣。故因而貴之，敬而用之，此所謂惡貪而罰於由夷，好清而賞於盗跖也。名實相違，好惡相錯，此欲清而不知重其禄之故也。不知重其禄，非徒失於清也。又將使清分於私，而知周於欺，推此一失，以至於欺，苟欺之行，何事而不亂哉。故知清而不知所以重其禄者，則欺而濁，知重其禄而不知所以少其吏者，則竭而不足，知少其吏而不知所以盡其力者，則事繁而職闕，凡此數事，相須而成，偏廢，則有者不為用矣。其餘放欺，無事而不若此者也。不可得一二而載之耳，故明君必須良佐而後致治，非良佐能獨治也。必須善法有以用之，夫君猶醫也。臣猶針也。法，陰陽補瀉也。針非人不入，人非針不徹於病，二者既備而不知陰陽補瀉，則無益於疾也。又况逆逆疑并失之哉。今用針而不存於善術，使所針必死，夫然也。其疾之療亦遠，良醫急於速療，而不恃針入之無恙也。明君急於治平，而不恃亡失之不便亡也。必須至亡也百三字，恐當連正文。

夫名不正則其事錯矣。物無制則其用淫矣。錯則無以知其實，淫則無以禁其非，故王者必正名以督其實，制物以息其非，名其何以正之哉。曰：行不美則名不得稱，稱必實所以然，效其所以成，故實無不稱於名，名無不當於實也。曰：物又何以制之哉。曰：物可以養生而不可廢之於民者，富之備之，無益於養生而可以寶於世者，則隨尊卑而為之制，使不為此官，不得服此服，不得備此飾，故其物甚可欲，民不得服，雖捐之曠野而民不敢取也。雖簡於禁，而民皆無欲也。是以民一於業，本務而末息，有益之物阜而賤，無益之寶省而貴矣。所謂貴者，民貴願之也。匪謂賈貴於市也。故其政惠，其民潔，其法易，其業大。昔人曰：唯器與名，不可以假人，其此之謂與。

夫人主莫不愛愛己，而莫知愛己者之不足愛也。故惑小臣之佞而不能廢也。忘忘疑忌違己之益己而不能用也。夫犬之為猛也。莫不愛其主矣。見其主則騰踊而不能自禁，此歡愛之甚也。有非則鳴吠，而不遑於夙夜，此自效之至也。昔宋人有沽酒者，酒酸而不售，何也。以其有猛犬之故也。夫犬知愛其主，而不能為其主慮酒酸之患者不噬也。夫小臣之欲忠其主也。知愛之而不能去其嫉妒之心，又安能敬有道，為己願稷，契之佐哉。此養犬以求不貧，愛小臣以喪良賢也。悲夫，為國者之不可不察也。

為人君者，莫不利小人以廣其視聽，謂視聽之可以益於己也。今彼有惡而己不見，無善而己愛之者，何也。智不周其惡，而義不能割其情也。己不能割情於所愛，慮不能睹其得失之機，彼亦能見己成敗於所暗，割私情以事其上哉。其勢適足以厚奸人之資，此朋黨者之所以日固，獨善之所以孤弄弄疑弃也。故視聽日多，而暗蔽日甚，豈不詭哉。

夫人君莫不願衆心之一於己也。而疾奸黨之比於人也。欲得之而不知所以得之，故欲之益甚，而不可得亦甚，疾之益力，而為之者亦益勤矣。何也。彼將恐其黨也。任之而不知所以信之，朝任其身，夕訪於惡，惡無毁實，善無賞分，事無小大，訪而後知，彼衆之不必同於道也。又知訪之不能於己也。雖至誠至忠，俾曾參以事其親，借龍逢以貫其忠，猶將屈於私交，况世俗之庸臣哉。故為君而欲使其臣之無黨者，得其人也。得其人而使必盡節於國者，信之於己也。

自古人君莫不願得忠賢而用之也。既得之，莫不訪之於衆人也。忠於君者，豈能必利於人，苟無利於人，又何能保譽於人哉。故常願之於心，而常失之於人也。非願之之不篤而失之也。所以定之之術非也。故為忠者獲小賞而大乖違於人，恃人君之獨知之耳，而獲訪之於人，此為忠者福無幾而禍不測於身也。得於君，不過斯須之歡，失於君，而終身之故患，荷賞名而實窮於罰也。是以忠者逝而遂，智者慮而不為，為忠者不利，則其為不忠者利矣。凡利之所在，人無不欲，人無不欲，故無不為不忠矣。為君者以一人而獨慮於衆奸之上，雖至明而猶困於見暗，又况庸君之能睹之哉。庸人知忠之無益於己，而私名之可以得於人，得於人，可以重於君也。故篤私交，薄公義，為己者殖而長之，為國也也疑者抑而割之，是以真實之人黜於國，阿欲之人盈於朝矣。由是田，季之恩隆，而齊，魯之政衰也。雖成成恐戒或威之市朝，示之刀鋸，私欲益盛，齊，魯日困，何也。誠威之以言而賞之以實也。好惡相錯，政令日弊。昔人曰：為君難，不其然哉。

人君所以尊敬人臣者，以其知任人臣，委所信，而保治於己也。是以其聽察，其明昭，身日高，而視日下，事日遠，而聽日近，業至難而身至易，功至多而勤至少也。若多疑而自任也。則其臣不思其所以為國，而思其所以得於君，深其計而淺其事，以求其指撝，人主淺之則不陷於之難，人主深之則進而順之以取其心，所闕者，忠於國而難明於君者也。所修者，不必忠於國而易行於時者也。因其所貴者貴之，故能同其貴，因其所賤者賤之，故能殊於賤，其所貴者不必賢，所賤者不必愚也。家懷因循之術，人為悅心易見之行，夫美大者深而難明，利長者不可以倉卒形也。故難明長利之事廢於世，阿阿下恐有脱文易見之行塞於側，為非不知過，知困不知其乏，此為天下共一人之智，以一人而獨治於四海之內也。其業大，其智寡，豈不蔽哉。以一蔽主而臨不量之阿，欲能不惑其功者，未之有也。苟惑之，則人得其志矣。人得其志，則君之志失矣。君勞臣逸，上下易所，是一君為臣而萬臣為君也。以一臣而事萬君，鮮不用矣。有不不字恐衍用人之名，而終為人所用也。是以明主慎之，不貴知所用於己，而貴知所用於人，能用人，故人無不為己用也。昔舜恭己正南面而已，天下不多皋陶，稷，契之數，而貴聖舜獨治之功。故曰：為之者不必名其功，獲其業者不必勤其身也。其舜之謂與。

夫自足者不足，自明者不明，日月至光至大，而有所不遍者，以其高於衆之上也。鐙燭至微至小，而無不可之者，以其明之下，能照日月之所蔽也。聖人能睹往知來，不下堂而知四方，蕭墻之表，有所不喻焉。誠無所以知之也。夫有所以知之，無遠而不睹，無所以知之，雖近，不如童昏之履之也。人豈逾於日月而皆賢於聖哉。故高於人之上者，必有以應於人，其察之也視下，視下者見之詳矣。人君誠能知所不知，不遺鐙燭童昏之見，故無不可知而不知也。何幽冥之不盡，况人情之足蔽哉。

夫君王之治，必須賢佐然後為泰，故君稱元首，臣為股肱，譬之一體。相須而行也。是以陶唐欽明，羲氏平秩，有虞明目，元愷敷教，皆此君唱臣和，同亮天功，故能天成地平，咸熙於和穆，盛德之治也。夫隨俗樹化，因世建業，慎在務三而已，一曰擇人，二曰因民，三曰從時，時移而不移，違天之祥也。民望而不因，違人之咎也。好善而不能擇人，敗官之患也。三者失，則天人之事悖矣。夫人乖則時逆，時逆則天違，天違而望國安，未有也。

患之巨者，狡猾之獄焉。狡黠之民，不事家事，煩貸鄉黨，以見厭賤，因反忿恨，看看疑覓國家忌諱，造誹謗，崇飾戲言以成醜語，被以叛逆告白長吏，長吏或內利疾惡盡節之名，外以為功，遂使無罪并門滅族，父子孩耄，肝腦塗地，豈不劇哉。求媚之臣，側入取捨，雖烝子啖君，孤己悅主而不憚也。况因捕叛之時，無悅親之民，必獲盡節之稱乎。夫妄造誹謗，虛書叛逆，狡黠之民也。而詐忠者知而族之，此國之大殘，不可不察也。

或曰：官人用士，累功積效，以次相叙，明主之法，忠臣之節盡矣。若拔奇求異，超等逾第，非臣之事也。應之曰：顧當憂世無奇人，倘有，又不能識耳，明法忠節，未必已盡也。自昔五帝之冠，固有黜陟之謨矣。復勤揚側陋，殷有考誡之誥矣。復力索巖穴，西伯有呈效之誓矣。復旁求魚釣，小伯有督課之法矣。復遽求囚俘，漢祖有賞爵之約矣。復急追亡信，若修叙為明法，拔奇為非事，是兩帝三君非聖哲，而鮑，蕭非忠吏也。然則考功案第，守成之法也。拔奇取異，定社稷之事也。當多事之世而論無事之法，處用奇之時而必效一官之智，此所以上古多無嚴之國也。是以高世之主，成功之臣，張法以御常人，厚禮以延奇逸，求之若不及，索之若骨肉，故能消灾除難，君臣同烈也。曩使五主二臣，牽於有司，束於修修疑循常，不念疇諮，則唐民康哉之歌不作，殷無高宗之號，周無殪商雅頌之美，齊無九合功，漢殲於京索而不帝矣。故明君良臣垂意於奇異，誠欲濟其事也。使奇異塡於溝壑，有國者將不興其治矣。

漢元帝為太子時，諫持法泰深，求用儒生，宣帝作色怒之云，俗儒不達不足任，亂吾家者太子也。據如斯言，漢之中滅，職由宣帝，非太子也。乃知班固步驟盛衰，發明是非之理，弗逮古史遠矣。昔秦穆公近納英儒，招致智辯，知富國强兵，至於始皇，乘歷世餘，滅吞六國，建帝號，而坑儒任刑，疏扶蘇之諫，外蒙恬之直，受胡亥之曲，信趙高之諂，身没三歲，秦無噍類矣。前史書二世之禍，始皇所起也。夫漢祖初以三章結黔首之心，并任儒辯以并諸侯，然後罔漏吞舟之魚，烝民樸謹，天下大治，宣帝受六世之洪業，繼武昭之成法，四夷怖征伐之威，生民厭兵革之苦，海內歸勢，適當安樂時也。而以峻法繩下，賤儒貴刑名，是時名則名則二字似衍石顯，弘恭之徒，便僻危嶮，杜塞公論，專制於事，使其君負無窮之謗也如此，誰果亂宣帝家哉。向使宣帝豫料柱石之士，骨鯁之臣，屬之社稷，不令宦竪秉持天機，豈近於元世棟橈榱崩，三十年間，漢為新家哉。推計之，始皇任刑，禍近及身，宣帝好刑，短喪天下，不同於秦禍少者耳。

或曰：仲尼稱為君難，夫人君者，處尊高之位，執賞罰之柄，用人之才，因人之力，何為不成，何求不得，功立則受其功，治成則厚其福，故官人，舜也。治水，禹也。稼穡，弃也。理訟，皋陶也。堯無事焉。而由之聖治，何為君難耶。

曰：此其所以為難也。夫日月照於晝夜，風雨動潤於萬物，陰陽代以生殺，四時迭以成歲，不見天事，而猶貴之者，其所以運氣陶演，協和施化，皆天之為也。

是以，天，萬物之覆，君，萬物之燾也。懷生之類，有不浸潤於澤者，天以為負，員首之民，有不霑濡於惠者，君以為耻。

是以在上者體人君之大德，懷恤下之小心，闡化立教，必以其道，發言則通四海，行政則動萬物，慮之於心，思之於內，布之於天下，正身於廟堂之上，而化應於千里之外，雖黈纊塞耳，隱屏而居，照幽達情，燭於宇宙，動作周旋，無事不慮。

服一綵則念女功之勞，御一谷則恤農夫之勤，决不聽之獄，則懼刑之不中，進一士之爵，則恐官之失賢，賞毫氂之善，必有所勸，罰纖芥之惡，必有所沮。

使化若春氣，澤如時雨，消凋污之人，移薄僞之俗，救衰世之弊，反之於上古之樸，至德加於天下，惠厚施於百姓，故民仰之如天地，愛之如父母，敬之如神明，畏之如雷霆。

且佐治之臣，歷世難遇，庸人衆而賢才寡，是故君人者不能皆得稷契之幹，伊呂之輔，猶造父不能皆得騏驥之乘，追風之匹也。御踶齧必煩轡銜，統庸臣必勞智慮，是以人君其所以濟輔羣下，均養小大，審覈真僞，考察變態，在於幽冥窈妙之中，割毫折芒纖微之間，非天下之至精，孰能盡於此哉。

故臣有立小忠以售大不忠，效小信以成大不信，可不慮之以詐乎。

臣有貌厲而內荏，色取仁而行違，可不慮之以虛乎。

臣有害同儕以專朝，塞下情以壅上，可不慮之以嫉乎。

臣有進邪說以亂是，因似然以傷賢，可不慮之以奸乎。臣有因賞以恩恩上恐有脱字，因罰以佐威，可不慮之以奸乎。臣有外顯相薦，內陰相謀，事托公而實俠私，可不慮之以欺乎。

臣有事左右以求進，托重臣以自結，可不慮之以僞乎。臣有和同以取諧，苟合以求薦，可不慮之以禍乎。

臣有悅君意以求親，悅主言以取容，可不慮之以佞乎。此九慮者，所以防惡也。

臣有辭拙而意工，言逆而事順，可不恕之以直乎。臣有樸拙而辭訥，外疏而內敏，可不恕之以質乎。

臣有犯難以為士士疑當作上或主，離謗以為國，可不恕之以忠乎。臣有守正以逆衆意，執法而違私志，可不恕之以公乎。

臣有不曲己以求合，不耦世以取容，可不恕之以貞乎。

臣有從側陋而進顯言，由卑賤而陳國事，可不恕之以難乎。

臣有孤特而執節，分立而見毁，可不恕之以勁乎。

此七恕者，所以進善接下之理也。御臣之道，豈徒七恕九慮而已哉。

昔孔子言，為臣不易，或人以為易，言臣之事君，供職奉命，敕身恭己，忠順而已，忠則獲寵安之福，順則無危辱之憂，曷為不易哉。此言似易，論之甚難。

夫君臣之接，以愚奉智不易，以明事暗為難，唯以賢事聖，以聖事賢為可，然賢聖相遭既稀，又周公之於成王，猶未能得，斯誠不易也。且父子以恩親，君臣以義固，恩有所為虧，况義能無所為缺哉。苟有虧缺，亦何容易。

且夫事君者，竭忠義之道，盡忠義之節，服勞辱之事，當危危字上下，疑有脱文之難，肝腦塗地，膏液潤草而不辭者，以安上治民，宣化成德，使君為一代之聖明，己為一世之良輔，輔千乘則念過管晏，佐天下則思醜稷禹，豈為七尺之軀，寵一官之貴，貪充家之禄，榮華囂之觀哉。

以以上疑脱是字忠臣之事主，投命委身，期於成功立事，便國利民，故不為難易變節，安危革行也。然為大臣者，或仍舊德，藉故勢，或見拔擢重任，其所以保寵成功，承上安下，則當遠威權之地，避嫌疑之分，知虧盈之數，達止足之義，動依典禮，事念忠篤，乃當匡上之行，諫主之非，獻可濟否，匪躬之故，剛亦不吐，柔亦不茹，所謂大臣以道事君也。然當托於幽微，當行於隱密，使怨咎從己身，而衆善自君發，為羣寮之表式，作萬官之儀範，豈得偷樂容悅而已哉。然或為邪臣所譖，幸臣所亂，聽一疑而不見信，事似然而不可釋，忠詭計而為非，善事變而為惡，罪結於天，無所禱請，激直言而無所訴，深者即時伏劍賜死，淺者以漸斥逐放弃，蓋比干龍逢所以見害於飛廉惡來，孔子周公所以見毁於管蔡季孫也。斯則大臣所以不易也。

為小臣者，得任則治其職，受事事下疑脱則字修其業，思不出其位，慮不過其責，竭力致誠，忠信而已。

然或困辱而不均，厭抑而失所，是以賢者或非其議，預非其事，不著其陋，不嫌其卑，庶貫一言而利一事。

然以至輕至微，至疏至賤，幹萬乘之主，約以禮義之度，匡以行事之非，忤執政之臣，暴其所短，說合則裁，自若不當，則離禍害，或計不欲人知，事不從人豫，而己策謀適合，陳偶同上者，或顯戮其身以神其計，在下者或妒其人而奪其策，蓋關思見殺於鄭，韓非受誅於秦，龐涓刖孫臏之足，魏齊折應侯之脅，斯又孤宦小臣所以為難也。

為小臣者，一當恪恭職司，出內惟允，造膝詭辭，執心審密，忠上愛主，媚不求奧竈而已，若為苟若若為苟若疑有誤字此，患為外人所彈，邪臣所嫉，以職近而言易，身親而見信，奉公俠私之吏求害之以見直，懷奸抱邪之臣欲除之以示忠，言有若是，事有似然，雖父子之間，猶不能明，况臣之於君而得之乎。故上官毁屈平，爰盎譖晁錯，公孫排主父，張湯陷嚴助，夫數子者，雖示純德，亦親近之臣所以為難也。

為外臣者，儘力致死，其義一也。不以遠而自外，疏而自簡，親涉其事而掌其任，苟有可以興利除害，安危定亂，雖違本朝之議，詭常法之道，陳之於主，行之於身，志於忠上濟事，憂公無私，善否之間，在已典典恐當作與主可也。然患為左右所輕重，貴臣所壅制，或逆而毁之，使不得用，或用而害之，使不得成，或成而譖之，使不得其所，吳起見毁於魏，李牧見殺於趙，樂毅見讒於燕，章邯畏誅於秦，斯又外臣所以為危也。此舉梗槩耳，曲折纖妙，豈可得備論之哉。

治本舊無，補之。

夫治國之本有二，刑也。德也。二者相須而行，相待而成矣。天以陰陽成歲，人以刑德成治，故雖聖人為政，不能偏用也。故任德多，用刑少者，五帝也。刑德相半者，三王也。杖刑多，任德少者，五霸也。純用刑强而亡者，秦也。夫人君欲治者，既達專持刑德之柄矣。位必使當其德，禄必使當其功，官必使當其能，此三者，治亂之本也。位當其德，則賢者居上，不肖者居下，禄當其功，則有勞者勸，無勞者慕，未之有也未之有也衍。

凡國無常治，亦無常亂，欲治者治，不欲治者亂，後之國土人民，亦前之有也。前之有，亦後之有也。而禹獨以安，幽，厲獨以危，斯不易天地，異人民，欲與不欲也。吳阪之馬，庸夫統銜則為弊乘，伯樂執轡即為良驥，非馬更異，教民亦然也。故遇禹，湯則為良民，遭桀，紂則為凶頑，治使然也。故善治國者，不尤斯民而罪諸己，不責諸下而求諸身。傳曰：禹，湯罪己，其興也勃焉。桀，紂罪人，其亡也忽焉。由是言之，長民治國之本在身。故詹何曰：未聞身治而國亂者也。若詹者，可謂知治本矣。

凡吏之於君，民之於吏，莫不聽其言而則其行，故為政之務，務在正身，身正於此，而民應於彼，詩云，爾之教矣。民胥效矣。是以葉公問政。孔子對曰：子帥而正，孰敢不正。又曰：苟正其身，於從政乎何有，不能正其身，如正人何，故君子為政，以正己為先，教禁為次，若君正於上，則吏不敢邪於下，吏正於下，則民不敢僻於野，國無傾君，朝無邪吏，野無僻民，而政之不善者，未之有也。凡政之務，務在節事，事節於上，則民有餘力於下，下有餘力，則無争訟之有乎民，民無争訟，則政無為而治，教不言而行矣。

夫人生而有情，情發而為欲，物見於外，情動於中，物之感人也無窮，而情之所欲也無極，是物至而人化也。人化也者，滅天理矣。夫欲至無極，以尋難窮之物，雖有賢聖之姿，鮮不衰敗，故修身治國也。要莫大於節欲。傳曰：欲不可縱，歷觀有家有國，其得之也。莫不階於儉約，其失之也。莫不由於奢侈，儉者節欲，奢者放情，放情者危，節欲者安。

堯、舜之居，土階三等，夏日衣葛，冬日鹿裘，禹卑宮室而菲飲食，此數帝者，非其情之不好，乃節儉之至也。故其所取民賦也薄，而使民力也寡，其育物也廣，而興利也厚，故家給人足，國積饒而羣術也以羣術也以恐有脱文誤字，仁義興而四海安。孔子曰：以約失之者鮮矣。

且夫閉情無欲者上也。咈心消除者次之，昔帝舜藏黄金於嶄巖之山，抵珠玉於深川之底，及儀狄獻旨酒而禹甘之，於是疏遠儀狄，純純當作絕上旨酒，此能閉情於無欲者也。楚文王悅婦人而廢朝政，好獠獵而忘歸，於是放逐丹姬，斷殺如黄，及共王莊王誤作共王破陳而得夏姬，其豔其豔當作豔其國色，王納之宮，從巫臣之諫，壞後垣而出之，此能咈心消除之也。既不能閉情欲，能抑除之斯可矣。故舜禹之德，巍巍稱聖，楚文用朝鄰國，恭王終謚為恭也。

夫刑辟之作，所從尚矣。聖人以治，亂人以亡，故古今帝王，莫不詳慎之者，以為人命至重，壹死不生，一斷不屬故也。夫堯、舜之明，猶惟刑之恤也。是以後聖制法，設三槐九棘之吏，肺石嘉石之訊，然猶復三判，僉曰可殺，然後殺之，罰若有疑，即從其輕，此蓋詳慎之至也。故苟詳、則死者不恨，生者不忿，忿恨不作，則灾害不生，灾害不生，太平之治也。

是以聖主用其刑也。詳而行之，必欲民犯之者寡，而畏之者衆，明刑至於無刑，善殺至於無殺，此之謂矣。夫暗亂之主，用刑彌繁，而犯之者益多，而殺之者彌衆，而慢之者尤甚者何，由用之不詳而行之不必也。不詳則罪不值，所罪不值則當死反生，不必則令有所虧，令有所虧則刑罰不齊矣。失此二者，雖日用五刑，而民猶輕犯之，故亂刑之刑，刑以生刑，惡殺之殺，殺以致殺，此之謂也。

聖人之用兵也。將以利物，不以害物也。將以救亡，非以危存也。故不得已而用之耳，然以戰者危事，兵者凶器，不欲人之好用之，故制法遺後，命將出師，雖勝敵而反，猶以喪禮處之，明弗樂也。故曰：好戰者亡，忘戰者危，不好不忘，天下之王也。

夫兵之要，在於修政，修政之要，在於得民心，得民心，在於利之，利之之要，在於仁以愛之，義以理之也。故六馬不和，造父不能以致遠，臣民不附，湯，武不能以立功，故兵之要在得衆者，善政之謂也。善政者恤民之患，除民之害也。故政善於內，兵强於外。

歷觀古今用兵之敗，非鼓之日也。民心離散，素行豫敗也。用兵之勝，非陣之朝也。民心親附，素行豫勝也。故法天之道，履地之德，盡人之和，君臣輯穆，上下一心，盟誓不用，賞罰未施，消奸慝於未萌，折凶邪於殊俗，此帝者之兵也。德以為卒，威以為輔，修仁義之行，行愷悌之令，闢地殖穀，國富民豐，賞罰明，約誓信，民樂為之死，將樂為之亡，師不越境，旅不涉場，而敵人稽顙，此王者之兵也。

夫商鞅，申，韓之徒，其能也。貴尚譎詐，務行苛剋，則伊尹，周，邵之罪人也。然其尊君卑臣，富國强兵，有可取焉。寧成，郅都輩，放商，韓之治，專以殘暴為能，然其抑强撫弱，背私立公，尚有可取焉。其晚世之所謂能者，乃犯公家之法，赴私門之勢，廢百姓之務，趣人間之事，决煩理務，臨時苟辨，但使官無譴負之累，不省下民籲嗟之寃，復是申，韓，寧，郅之罪人也。而俗猶共言其能執政者，選用不廢者，何也。為貴勢之所持，人間之士士字似衍所稱，聽聲用名者衆，察實審能者寡，故使能否之分不定也。

夫定令長之能者，守相也。定守相之能者，州牧刺史也。然刺史之徒，未必能考論能否也。未必能端平也。或委任下吏，聽浮游之譽，或受其戚黨貴勢之托，其整頓其整頓當作整頓其傳舍，待望迎賓，聽其請謁，供其私求，則行道之人言其能也。

治政以威嚴為先，行事務邀時取辨，悕望上官之指，敬順監司之教，期會之命，無無字恐衍降身以接士之來，違法以供其求欲，人間之事無不循，言說之談無不用，則寄寓游行幅巾之士言其能也。有此三者為之談，聽聲譽者之所以可惑，能否之所以不定也。

凡光祖禰，安宗廟，傳國土，利民人者，在於立嗣繼世，繼世之道，莫重於尊嫡别庶也。故聖人之制禮貴嫡，異其服數，殊其寵秩，所以一羣下之望，塞變争之路，杜邪防萌，深根固本之慮，歷觀前代後妻賤而姪媵貴，太子卑而庶子尊，莫不争亂以至危亡，是以周有子帶之難，齊有無知之禍，晉有莊伯之患，衞有州籲之篡。故傳曰：并後匹嫡，兩政耦國，亂之本也。

夫諫争者，所以納君於道，矯枉正非，救上之謬也。上苟有謬而無救焉。則害於事，害於事，則危道也。故曰：危而不持，顛而不扶，則將焉用彼相，扶之之道，莫過於諫矣。故子從命者不得為孝，臣苟順者不得為忠。

是以國之將興，貴在諫臣，家之將盛，貴在諫子，若托物以風喻，微生生疑言而不切，不切則不改，唯正諫直諫可以補缺也。詩云，衮職有缺，仲山甫補之，柔亦不茹，剛亦不吐，正諫者也。易曰：王臣謇謇。傳曰：愕愕者昌，直諫者也。

然則咈人之耳，逆人之意，變人之情，抑人之欲，不爾，不為諫也。雖有父子兄弟，猶用生怨隟焉。况臣於君，有天壤之殊，無親戚之屬，以至賤幹至貴，以至稀間至親，何庸易耶，惡死亡而樂生存，耻困辱而樂榮寵，雖甚愚人，猶知之也。况士君子乎。今正言直諫，則近死辱而遠榮寵，人情何好焉。此乃欲忠於主耳，夫不能諫則君危，固諫則身殆，賢人君子，不忍觀上之危而不愛身之殆，故蒙危辱之灾，逆人主之鱗，及罪而弗避者，忠也。義也。深思諫士之事，知進諫之難矣。

夫人君為左右所壅制，此有目而無見，有耳而無聞，積無聞見，必至亂正，故國有壅臣，禍速近鄰，人臣之欲壅其主者，無國無之何也。利在於壅也。壅則擅寵於身，威權獨於己，此人臣日夜所禱祝面面恐而字誤求也。人臣之壅其君，微妙工巧，見壅之時，不知也。率至亡敗，然後悔焉。

為人君之務在於决壅，决壅之務在於進下，進下之道在於博聽，博聽之義，無貴賤同異，隸竪牧圉，皆得達焉。若此，則所聞見者廣，所聞見者廣，則雖欲求壅，弗得也。

人主之好惡，不可見於外也。所好惡見於外，則臣妾乘其所好惡以行壅制焉。故曰：人君無見其意，將為下餌，昔晉公好色，驪女乘色以壅之，吳王好廣地，太宰陳伐以壅之，桓公好味，易牙烝首子以壅之，及薛公進美珥以勸立後，龍陽臨釣魚行微巧之詐，以壅制其主，沉寞無端，甚可畏矣。古今亡國多矣。皆由壅蔽於帷幄之內，沉溺於諂諛之言也。而秦二世獨甚，趙高見二世好淫游之樂，遺於政。因曰：帝王貴有天下者，貴得縱欲恣意，尊嚴若神，固可得聞，而不可得睹，高遂專權欺內，二世見殺望夷，臨死，乃知見之禍見之禍恐有誤字，悔復無及，豈不哀哉。

夫讃象之所作，所以昭述勛德，思咏政惠，此蓋詩頌之末流矣。宜由上而興，非專下而作也。世考之，導實導實疑有誤字有勛績，惠利加於百姓，遺愛留於民庶，宜請於國，當録於史官，載於竹帛，上章君將之德，下宣臣吏之忠，若言不足紀，事不足述，虛而為盈，亡而為有，此聖人之所疾，庶幾庶幾疑有誤字之所耻也。

夫渝世富貴，乘時要世，爵以賂至，官以賄成，視常侍黄門賓客，假其氣勢，以致公卿牧守，所在宰莅，無清惠之政，而有饕餮之害，為臣無忠誠之行，而有奸欺之罪，背正向邪，附下內上，此乃繩墨之所加，流放之所弃。

而門生故吏，合集財貨，刊石紀功，稱述勛德，高邈伊周，下陵管宴，遠追豹産，近逾黄邵，勢重者稱美，財富者文麗，後人相踵，稱以為義，外若贊善，內為己發，上下相效，競以為榮，其流之弊，乃至於此，欺曜當時，疑誤後世，罪莫大焉。且夫賞生以爵禄，榮死以誄謚，是人主權柄，而漢世不禁，使私稱與王命争流，臣子與君上俱用，善惡無章，得失無效，豈不誤哉。

夫著作書論者，乃欲闡弘大道，述明聖教，推演事義，盡極情類，記是貶非，以為法式，當時可行，後世可修，且古者富貴而名賤賤疑姓，廢滅不可勝記，唯篇篇疑篤論俶儻之人，為不朽耳，夫奮名於百代之前，而流譽於千載之後，以其覽之者益，聞之者有覺故也。豈徒轉相放效，名作書論，浮辭談說而無損益哉。而世俗之人，不解作體，而務泛溢之言，不存有益之義，非也。故作者不尚其辭麗，而貴其存道也。不好其巧慧，而惡其傷義也。故夫小辯破道，狂簡之徒，斐然成文，皆聖人之所疾矣。

