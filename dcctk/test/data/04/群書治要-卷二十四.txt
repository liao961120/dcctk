*後漢書四

*傳

延篤字叔堅，南陽人也。為京兆尹時，皇子有疾，下郡縣出珍藥，而大將軍梁冀遣客齎書詣京兆，并貨牛黄，篤發書收客。曰：大將軍椒房外家，而皇子有疾，必應陳進醫方，豈當使客千里求利乎。遂殺之，冀慚而不得言，有司承旨欲求其事，篤以疾免歸也。

史弼字公謙，陳留人也。為北軍中候，是時桓帝弟勃海王悝素行險辟，僭傲多不法，弼懼其驕悖為亂。乃上封事曰：臣聞帝王之於親戚，愛雖隆必示之以威，體雖貴必禁之以度，如是和睦之道興，骨肉之恩遂，昔周襄王恣甘昭公，孝景皇帝驕梁孝王，二弟階寵，終用勃慢，卒周有播蕩之禍，漢有爰盎之變，竊聞勃海王悝憑至親之屬，恃偏私之愛，失奉上之節，有僭慢之心，外聚剽輕不逞之徒，內荒酒樂，出入無常，所與羣居，皆有口無行，或家之弃子，或朝之斥臣，必有羊勝，伍被之變，州司不敢彈糾，傅相不能匡輔，陛下隆於友于，不忍遏絕，恐遂滋蔓，為害彌大。

乞露臣奏宣示百僚，詔公卿平處其法，法决罪定，乃下不忍之詔，如是則聖朝無傷親之譏，勃海有享國之慶，不然，懼大獄將興，使者相望於路矣。不勝憤懣，謹冒死以聞，帝以至親，不忍下其事，後悝竟坐逆謀貶為癭陶王。

弼遷河東太守，當舉孝廉，弼知多權貴請托，乃豫敕斷絕書屬，中常侍侯覽果遣諸生齎書請之，并求假鹽税，積日不得通，生乃說以他事謁弼而因達覽書。弼大怒曰：太守忝荷重任，當選士報國，爾何人而詐僞無狀，命左右引出，楚捶數百，即日考殺之，侯覽大怨，遂詐作飛章下司隸，誣弼誹謗，檻車徵下廷尉詔獄，得减死罪一等。

陳蕃字仲舉，汝南人也。為太尉舊無為太尉三字，補之時，小黄門趙津，南陽大猾張泛等奉事中官，乘勢犯法，二郡太守劉瓆，成瑨考案其罪，雖經赦令，而并竟考殺之，宦官怨恚，有司承旨，遂奏瓆，瑨罪當弃市，又山陽太守翟超没入中常侍侯覽財産，東海相黄浮誅殺下邳令徐宣，超，浮并坐髠鉗輸作左校，蕃與司徒劉矩，司空劉茂共諫請瓆等，帝不悅，有司劾奏之，矩，茂不敢復言。

蕃乃獨上疏曰：臣聞齊桓修霸，務為內政，今寇賊在外，四支之疾，內政不理，心腹之患，臣寢不能寐，食不能飽，實憂左右日親，忠言以疏，內患漸積，外難方深，陛下超從列侯，繼承天位，小家畜産，百萬之資，子孫尚耻失其先業，况乃産兼天下，受之先帝，而欲懈怠以自輕忽乎。誠不愛己，不當念先帝得之勤苦邪，前梁氏五侯，毒遍海內，天啓聖意，收而戮之，天下之議，冀當小平。

明鑒未遠，覆車如昨，而近習之權，復相扇結，小黄門趙津，大猾張泛等，肆行貪虐，奸媚左右，前太原太守劉瓆，南陽太守成瑨，糾而戮之，雖言赦後不當誅殺，原其誠心，在乎去惡，而小人道長，熒惑聖聽，遂使天威為之發怒，如加刑讁，已為過甚，况乃重罰，令伏歐刃乎。又前山陽太守翟超，東海相黄浮，奉公不撓，疾惡如讎，超没侯覽財物，浮誅徐宣之罪，并蒙刑坐，不逢赦恕，覽之縱横，没財已幸，宣犯舋過，死有餘辜，昔丞相申屠嘉召責鄧通，洛陽令董宣折辱公主，而文帝從而請之，世祖加以重賞，未聞二臣有專命之誅，而今左右羣竪，惡傷黨類，妄相交構，致此刑譴，聞臣是言，當復啼訴，陛下深宜割塞近習豫政之源，引納尚書朝省之事，簡練清高，斥黜佞邪，如是，天和於上，地洽於下，休禎符瑞，豈遠乎哉。陛下雖厭毒臣言，人主有自勉强，敢以死陳。

帝得奏愈怒，竟無所納，朝廷衆庶，莫不怨之，宦官由此疾蕃彌甚，李膺等以黨事下獄考實。蕃因上疏諫曰：臣聞賢明之君，委心輔佐，亡國之主，諱聞直辭，故湯，武雖聖，而興於伊，呂，桀，紂迷惑，亡在失人，由此言之，君為元首，臣為股肱，同體相須，共成美惡者也。伏見前司隸校尉李膺，大僕杜密，大尉掾范滂等，正身無玷，死心社稷，以忠忤旨，横加考案，或禁錮閉隔，或死徙非所，杜塞天下之口，聾盲一代之人，與秦焚書坑儒，何以為異，昔武王克殷，表閭封墓，今陛下臨政，先誅忠賢，遇善何薄，待惡何優，夫讒人似實，巧言如簧，使聽之者惑，視之者昏，夫吉凶之效，在乎識善，成敗之機，在於察言。

人君者攝天地之政，秉四海之維，舉動不可以違聖法，進退不可以離道規，謬言出口，則亂及八方，何况髠無罪於獄，殺無辜於市乎。又青徐炎旱，五榖損傷，人物流遷，茹菽不足，而宮女積於房掖，國用盡於羅紈，外戚私門，貪財受賂，所謂禄去公室，政在大夫，昔春秋之末，周德衰微，數十年間，無復灾眚者，天所弃也。天之於漢，悢悢無已，故慇勤示變，以悟陛下，除妖去孽，實在修德，臣位列台司，憂責深重，不敢尸禄惜生，坐觀成敗，如蒙採録，使身首分裂，異門而出，所不恨也。帝諱其言切，托以蕃辟召非其人，遂策免之。

靈帝即位，竇太后臨期，以蕃為太傅，録尚書事舊無以蕃至書事九字，補之蕃與後父大將軍竇武同心盡力，徵用名賢，共參政事，天下之士，莫不延頸，想望太平，而帝乳母趙嬈旦夕在太后側，中常侍曹節，王甫等與共交構，諂事太后，太后信之，數出詔命，有所封拜，及其支類，多行貪虐，蕃常疾之，志誅中官，會竇武亦有謀。

蕃乃先上疏曰：臣聞言不直而行不正，則為欺乎天而負乎人，危言極意，則羣凶側目，禍不旋踵，鈞此二者，臣寧得禍，不敢欺天也。今京師囂囂，道路諠嘩，言侯覽，曹節等與趙夫人諸女尚書，并亂天下，附從者升進，忤逆者中傷，方今一朝羣臣，如河中木耳，泛泛東西，耽禄畏害，陛下前始攝位，順天行誅，蘇康，管霸，并伏其辜，是時天地清明，人鬼歡喜，奈何數月，復縱左右，元惡大奸，莫此之甚，今不急誅，必生變亂，傾危社稷，其禍難量，太后不納，蕃因與竇武謀之，及事泄，曹節等矯詔誅武等，遂令收蕃，即日害之。

論曰：桓，靈之代，若陳蕃之徒，鹹能樹立風聲，抗論惽俗，而驅馳嶮阬阬作厄之中，與刑人腐夫，同朝争衡，終取滅亡之禍者，彼非不能潔情志，違埃霧也。湣夫世士以離俗為高，而人倫莫能相恤也。以遁世為非義，故屢退而不去，以仁心為己任，雖道遠而彌厲，及遭值際會，協策竇武，自謂萬世一遇也。懍懍乎。伊，望之業矣。功雖不終，然其信義足以攜持世心，漢代亂而不亡，百餘年間，數公之力也。

武字游平，扶風人，拜城門校尉，清身疾惡，時國政多失，內官專寵，李膺，杜密等為黨事考逮。上疏諫曰：臣聞明主不諱譏刺之言以探幽暗之實，忠臣不卹諫争之患以暢萬端之事，是以君臣并熙，名奮百世，臣豈敢懷禄逃罪，不竭其誠，陛下初從藩國，爰登帝祚，天下逸豫，謂當中興，自即位以來，未聞善政，梁，孫，寇，鄧，雖或誅滅，而常侍黄門，續為禍虐，欺罔陛下，競行譎詐，自造制度，妄爵非人，朝政日衰，奸臣日强，臣恐二世之難，必將復及，趙高之變，不朝則夕，近者奸臣牢修，造設黨議，遂收前司隸校尉李膺，太僕杜密，御史中丞陳翔，太尉掾范滂等，逮考連及數百人，曠年拘録，事無效驗，臣惟膺等建忠抗節，志經王室，此誠陛下稷，契，伊，呂之佐，而虛為奸臣賊子之所誣枉，天下寒心，海內失望，惟陛下留神澄省，時見理出，以厭人鬼喁喁之心。

臣聞近臣尚書令陳蕃，僕射胡廣，尚書朱寓，荀緄，劉祐，魏朗，劉矩，尹勛等，皆國之貞士，朝之良佐，尚書郞張凌凌作陵，，嬀晧，范范作苑，康，楊喬，邊韶，戴恢等，文質彬彬，明達國典，內外之職，羣才并列，而陛下委任近習，專樹饕餮，外典州郡，內幹心膂，宜以次貶黜，抑奪宦官欺國之封，案其無狀誣罔之罪，信任忠良，平决臧否，使邪正毁譽，各得其所，寶愛天官，唯善是授，如此，咎徵可消，天應可待，間者，有嘉禾芝草黄龍之見，夫瑞生必於嘉士，福至實由善人，在德為瑞，無德為灾，陛下所行，不合天意，不宜稱慶，書奏，因以疾上還城門校尉槐裏侯印綬，帝不許，有詔原李膺，杜密等，其冬帝崩。

靈帝立，拜武為大將軍，常居禁中，武既輔朝政，常有誅翦宦官之計，太傅陳蕃亦素有謀。武乃白太后曰：故事黄門常侍但當給事省內，典門户，主近署財物耳，今乃使與政事而任權重，子弟布列，專為貪暴，天下匈匈，正以此故，宜悉誅廢，以清朝廷，長樂五官史朱瑀盗發武奏。駡曰：中官放縱者自可誅耳，我曹何罪而當盡見族滅。因大呼曰：陳蕃竇武奏白太后廢帝為大逆，曹節聞之，驚起白帝，請出御德陽前殿，拜王甫為黄門令，甫將虎賁羽林追圍武，武自殺，梟首洛陽都亭，收捕宗親賓客姻屬悉誅之，遷太后於雲臺也。

*循吏傳

初，光武長於民間，頗達情僞，見稼穡艱難，百姓病害，至天下已定，務用安静，解王莽之繁密，還漢世之輕法，身衣大練，色無重綵，耳不聽鄭衞之音，手不持珠玉之玩，宮房無私愛，左右無偏恩，建武十三年，異國有獻名馬者，日行千里，又進寶劍，價兼百金，詔以馬駕鼓車，劍賜騎士，損上林池籞之官，廢騁望弋獵之事，數引公卿郞將，列於禁坐，廣求民瘼，觀納風謡，故能內外匪懈，百姓寬息，自臨宰邦邑者，競能其官，若杜詩守南陽，號為杜母，任延，錫光，移變邊俗，斯其績用之冣章章者也。又第五倫，宋均之徒，亦足有可稱談，然建武，永平之間，吏事刻深，亟以謡言單辭，轉易守長，故朱浮數上諫書，箴切峻政，鍾離意等亦規諷殷勤，以長者為言，而不能得也。所以中興之美，蓋未盡焉。

延字長孫，南陽人也。拜會稽都尉，時年十九，迎官驚其壯，及到，静泊無為，唯先遣饋祠延陵季子，聘請高行如董子儀，嚴子陵等，敬待以師友之禮，掾吏貧者，輒分奉禄以賑給之，是以郡中賢士大夫争往官焉。建武初，延上書乞骸骨，歸拜王庭，詔徵為九真太守，九真俗以射獵為業，不知牛耕，民常吿糴交址，每致困乏，延乃鑄作田器，教之墾闢，百姓充給，又駱越之民，無嫁娶禮法，各因淫好，不識父子之性，夫婦之道，延乃使男女皆以年齒相配，其貧無禮聘，令長吏以下各省奉禄以賑助之，同時相娶者二千餘人，是歲風雨順節，榖稼豐衍，其産子者始知種姓。咸曰：使我有是子者任君也。多名子為任，於是徼外蠻夷夜郞等，慕義保塞，延遂止罷偵候戍卒。

初，平帝時漢中錫光為交址太守，教導民夷，漸以禮義，化聲侔於延，王莽末閉境拒守，建武初，遣使貢獻，封鹽水侯，嶺南革風，始於二守焉。延視事四年，徵詣洛陽，九真吏民生為立祠，拜武威太守。帝親見戒之曰：善事上官，無失名譽。延對曰：臣聞忠臣不私，私臣不忠，履正奉公，臣子之節，上下雷同，非陛下之福也。善事上官，臣不敢奉詔。帝嘆息曰：卿言是也。

*酷吏傳

董宣字少平，陳留人也。為洛陽令，時湖陽公主蒼頭白日殺人，因匿主家，吏不能得，及主出行以奴驂乘，宣於夏門亭候之，乃駐車叩馬數主之失，叱奴下車，因挌殺之，主即還宮訴帝，帝大怒，召宣欲捶殺之。宣曰：陛下聖德中興，而縱奴殺良民，將何以治天下乎。臣不須捶，請得自殺，即以頭擊楹，流血被面，帝令小黄門持之，使宣叩頭謝主，宣不從，帝强使頓之，宣兩手據地，終不肯俯。主曰：文叔為白衣時，臧亡匿死，吏不敢至門，今為天子，威不能行一令乎。帝笑曰：天子不與白衣同，因敕强項令出賜錢三十萬，搏擊豪强，莫不震慄，京師號為臥虎。歌之曰：枹鼓不鳴，董少平也。

論曰：古者敦厖，善惡易分，至畫衣冠，異服色，而莫之犯，叔世偸薄，上下相蒙，德義不足以相洽，化導不能以懲違，乃嚴刑痛殺，以暴治奸，倚疾邪之公直，濟忍苛之虐情，與夫斷斷守道之吏，何工否之殊乎。故嚴君蚩黄霸之術，密民笑卓茂之政，猛既窮矣。而猶或未勝，然朱邑不以笞辱加物，袁安未嘗鞫人臧罪，而猾惡自禁，民不欺犯，何者，以為威辟既用，而苟免之行興，仁通道孚，故感被之情著，苟免者，威隟則奸起，感被者，人亡而思存，由一邦以言天下，則刑訟繁措，可得而求矣。

*宦者傳

周禮閽者守中門之禁，寺人掌女宮之戒，然宦人之在王朝，其來舊矣。漢興，仍襲秦制，置中常侍官，然亦引用士人，以參其選，及高后稱制，乃以張卿為大謁者，出入臥內，受宣詔命，至於孝武，數宴後庭，潜游離宮，故請奏機事，多以宦人主之，元帝之世，史游為黄門令，勤心納忠，有所補益，其後弘恭，石顯，以佞險自進，卒有蕭，周之禍，損穢帝德焉。中興之初，宦官悉用閹人，自明帝以後，委用漸大，非復掖庭永巷之職，閨牖房闥之任也。其後孫程定立順之功，曹騰參建桓之策，迹因公正，恩固主心，故中外服從，上下屏氣，舉動迴山海，呼吸變霜露，阿旨曲求，則光寵三族，直情忤意，則參夷五宗，漢之綱紀大亂矣。

若夫高冠長劍，紆朱懷金者，布滿宮闈，苴茅分虎，南面臣民者，蓋以十數，府署第館，棊列於都鄙，子弟支附，過半於州國，南金和寶冰紈霧縠之積，盈仞珍藏，嬙媛侍兒歌童舞女之翫，充備綺室，狗馬飾雕文，土木被緹繡，皆剥割萌黎，競恣奢欲，構害明賢，專樹黨類，敗國蠹政之事，不可單書，所以海內嗟毒，志士窮棲，寇劇緣間，摇亂區夏，雖忠良懷憤，時或奮發，而言出禍從，旋見孥戮，凡稱善士，莫不離被灾毒，斯亦運之極乎。

單超，河南人，徐璜，下邳人，具瑗，魏郡人，左悺，河南人，唐衡，潁川人也。桓帝初，超，璜，瑗為中常侍，悺，衡為小黄門史，初，梁冀兩妹為順，桓二帝皇后，冀代父商為大將軍，再世權戚，威振天下，冀自誅李固，杜喬等，驕横益甚，皇后乘勢忌恣，多所鴆毒，上下鉗口，莫有言者，帝逼畏久，恒懷不平，延熹二年，皇后崩，帝因如廁，獨呼衡問，左右與外舍不相得者皆誰乎。衡對單超，左悺，徐璜，具瑗，常私忿疾外舍放横，口不敢道，於是帝呼超，悺，璜，瑗等五人，遂定其議，詔收冀及宗親黨與誅之，悺，衡遷中常侍，封超新豐侯，二萬户，璜武原侯，瑗東武陽侯，各萬五千户，賜錢各千五百萬，悺上蔡侯，衡汝陽侯，各萬三千户，賜錢各千舊無五百至各千二十字，補之三百萬，五人同日封，故世謂之五侯，又封小黄門劉普，趙忠等八人為鄕侯。

自是權歸宦官，朝廷日亂矣。超疾病，帝遣使者就拜車騎將軍，薨，賜東園秘器，棺中玉具，贈侯將軍印綬，使者治喪，及葬，發五營騎士侍御史護喪，將作大匠起冢塋，其後四侯轉横。天下為之語曰：左回天，具獨坐，徐臥虎，唐兩墮，皆競起第宅，樓觀壯麗，窮極伎巧，金銀罽毦，施於犬馬，多取良人美女以為姬妾，皆珍飾華侈，擬則宮人，其僕從皆乘牛車而從列騎，又飬其疏屬，或乞嗣異姓，或買蒼頭為子，并以傳國襲封，兄弟姻戚，皆宰州臨郡，辜駮駮作較，百姓，與盗賊無異，五侯宗族賓客，虐遍天下，民不堪命，起為寇賊，衡卒，亦贈車騎將軍，如超故事，司隸校尉韓演奏悺罪惡，及其兄大僕南鄕侯稱請托州郡，聚斂為奸，賓客放縱，侵犯吏民，悺，稱皆自殺，演又奏瑗兄沛相恭贓罪，徵詣廷尉，瑗詣獄謝，貶為都鄕侯，卒於家，超及璜，衡襲封者并降為鄕侯，子弟分封者，悉奪爵土，劉普等貶為關內侯。

侯覽者，山陽人也。桓帝初為中常侍，以佞猾進，倚埶貪放，受納貨遺，以巨萬計，爵關內侯，又托以與議誅梁冀功進封高鄕侯，覽兄參為益州刺史，民有豐富者，輒誣以大逆，皆誅滅之，没入財物，前後累億計，大尉楊秉奏參，檻車徵，於道自殺，參車重三百餘兩，皆金銀錦帛，珍玩不可勝數，覽坐免，旋復復官。

建寧二年，喪母還家，大起塋冢，督郵張儉因舉奏覽貪侈奢縱，前後請奪人宅三百八十一所，田百一十八頃，起立第宅十有六區，皆有高樓池苑，堂閣相望，飾以綺畫丹漆之屬，制度深廣，僭類宮省，又豫作壽冢，石槨雙闕，高廡百尺，破人居室，發掘墳墓，虜奪良民，妻略婦子，及諸罪舋，請誅之，而覽伺侯遮截，章竟不上，儉遂破覽冢宅，籍没資財，具言罪狀，又奏覽母生時交通賓客，干亂郡國，復不得御覽，遂誣儉為鉤黨，及故長樂少府李膺太僕杜密等，皆夷滅之，遂領長樂太僕，熹平元年，有司舉奏覽專權驕奢，策收印綬自殺，阿黨者皆免。

曹節字漢豐，南陽人也。建寧元年，持節將中黄門虎賁羽林千人北迎靈帝，陪乘入宮，及即位，以定策封長安鄕侯，時竇太后臨朝，後父大將軍武與太傅陳蕃謀誅中官，節與長樂五官史朱瑀，從官史張亮，中黄門王尊等十七人共矯詔以長樂食監王甫為黄門令，將兵誅武蕃等，節遷長樂衞尉，封育陽侯，甫遷中常侍，黄門令如故瑀封都鄕侯，亮等五人各三百户，餘十一人皆為關內侯，歲食租二千斛，賜瑀錢五千萬，餘各有差，後更封華容侯，二年，節病困，詔拜為車騎將軍，有頃疾瘳，復為中常侍，位特進，秩中二千石，尋轉大長秋。

熹平元年，竇太后崩，有何人書朱雀闕，言天下大亂，曹節舊無有何至曹節十四字，補之王甫幽殺太后，常侍侯覽多殺黨人，公卿皆尸禄無有忠言者，於是詔司隸校尉劉猛逐捕，猛以誹書言直，不肯急捕，月餘，主名不立，猛坐右轉諫議大夫，以御史中丞段熲代猛，乃四出逐捕，及太學游生繫者千餘人，節等怨猛不已，使熲以他事奏猛抵罪，輸左校，節遂與王甫等誣奏桓帝弟勃海王悝謀反，誅之，以功封者十二人，甫封冠軍侯，節亦增邑四千六百舊無六百二字，補之户，父兄子弟皆為公卿列校，牧守令長，布滿天下也。

呂强字漢盛，河南人也。少以宦者小黄門遷中常侍，清忠奉公，靈帝時，例封宦者，以强為都鄕侯，强辭讓懇惻，帝乃聽之。因上疏陳事曰：臣聞諸侯上象四七，下裂王土，高祖重約，非功臣不侯，所以重天爵，明勸戒也。伏聞中常侍曹節，王甫等，并為列侯，節等讒諂媚主，佞邪徼寵，放毒人物，嫉妒忠良，有趙高之禍，未被轘裂之誅，掩朝廷之明，成私樹之黨。

而陛下不悟，妄授茅土，世為藩輔，受國重恩，不念爾祖，述修厥德，而交結邪黨，下比羣佞，陛下惑其瑣才，特蒙恩澤，又授位乖越，陰陽乖剌，罔不由茲，臣誠知封事已行，言之無逮，所以冒死，干觸陳愚忠者，實願陛下捐改既謬，從此一止，又今外戚四姓貴幸之家，及中官公族無功德者，造起館舍，凡有萬數，雕刻之飾，不可單言，喪葬逾制，奢麗過禮，競相放效，莫肯矯拂。

上之化下，猶風之靡草，今上無去奢之儉，下有縱欲之獘，至使禽獸食民之甘，木土衣民之帛。昔師曠諫晉平公曰：樑柱衣繡，民無褐衣，池有弃酒，士有渴死，廏馬秣粟，民有飢色，近臣不敢諫，遠臣不得暢，此之謂也。又聞前召議郞蔡邕對問於金商門，而令中常侍曹節，王甫詔書喻旨，邕不敢懷道迷國，而切言極對，毁剌貴臣，譏呵竪宦，陛下不密其言，至令宣露，羣邪競欲咀嚼，造作飛條，陛下回受誹謗，致邕刑罪，室家徙放，老幼流離，豈不負忠臣哉。今羣臣皆以邕為戒，上畏不測之難，下懼劍客之害，臣知朝廷不復得聞忠言矣。夫立言無顯過之咎，明鏡無見玼之尤，如惡立言以記過，則不當學也。不欲明鏡之見玼，則不當照也。願陛下詳思臣言，不以記過見玼為責。

張讓，潁川人，趙忠，安平人也。少時給事省中，靈帝時時作皆讓，忠并遷中常侍，封列侯，與曹節，王甫等相為表裏，節死後，忠領大長秋，讓有監奴典任家事，交通貨賂，威形諠赫，扶風人孟他資産饒贍，與奴朋結，傾竭饋問，無所遺愛，奴咸德之。問他曰：君何所欲，力能辦也。他曰：吾望汝曹為我一拜耳，時賓客求謁讓者，車恒數百千兩，他時詣讓，後至不得進，監奴乃率諸蒼頭迎拜於路，遂共轝車入門，賓客咸驚，謂他善於讓，皆争以珍玩賂之，他分以遺讓，讓大喜，遂以他為凉州刺史。

是時，讓，忠及夏惲，郭勝，孫璋，畢嵐，栗嵩，段珪，高望，張恭，韓悝，宋典十二人皆為中常侍，封侯貴寵，父兄子弟，布列州郡，所在貪殘，為人蠹害，黄巾既作，盗賊糜沸。郞中中山張鈞上書曰：竊惟張角所以能興兵作亂，萬民所以樂附之者，其源皆由十常侍多放父兄子弟婚親賓客典據州郡，辜榷財利，侵掠百姓，百姓之寃，無所告訴，故謀議不軌，聚為盗賊，宜斬十常侍，懸頭南郊，以謝百姓，又遣使者布告天下，可不須師旅而大寇自消。

天子以鈞章示讓等，皆免冠徒跣頓首，乞自致洛陽詔獄，并出家財以助軍費，有詔皆冠履視事如故。帝怒鈞曰：此真狂子也。鈞復重上，猶如前章，輒寢不報，詔使廷尉，侍御史考為張角道者，御史承讓等旨，遂誣奏鈞學黄巾道，收掠死獄中舊無收掠死獄中五字，補之後中常侍封諝徐奏事，獨發覺坐誅。帝因怒詰讓等曰：汝曹常言黨人欲為不軌，皆令禁錮，或有伏誅，今黨人更為國用，汝曹反與張角通，為可斬未，皆叩頭云，故中常侍王甫，侯覽所為，帝乃止。

明年南宮灾，讓，忠等說帝令斂天下田畝税十錢以修宮室，發大原，河東，狄道諸郡材木及文石，每州郡部送至京師，黄門常侍輒令譴呵不中者，因强折賤買，十分雇一，因復貨之於宦官，復不為即受材木，遂至腐積，宮室連年不成，刺史太守復增私調，百姓呼嗟，凡詔所徵求，皆令西園騶密約敕，號曰中使，恐動州郡，多受賕賂，刺史二千石及茂才孝廉遷除，皆責助軍修宮錢，大郡至二三千萬，餘各有差，當之官者，皆先至西園諧價，然後得去，有錢不畢者，或至自殺，其守清者，乞不之官，皆迫遣之。

時巨鹿太守河內司馬直新除，以有清名，减責三百萬，直被詔。悵然曰：為民父母而反割剥百姓以稱時求，吾不忍也。辭疾，不聽，行至孟津，上書極陳當世之失，古今禍敗之戒，即吞藥自殺，書奏，帝為暫絕修宮錢，又造萬金堂於西園，引司農金錢繒帛仞積其中，又還河間買田宅，起第觀。

帝本侯，家宿貧，每嘆桓帝不能作家居，故聚為私藏，復寄小黄門常侍錢各數千萬，常云，張常侍是我父，趙常侍是我母，宦官得志，無所憚畏，并起第宅，擬則宮室，帝常登永安候臺，宦官恐其望見居處。乃使中大夫尚但諫曰：天子不當登高，登高則百姓虛散，自是不敢復升臺榭，復以忠為車騎將軍，帝崩，中軍校尉袁紹說大將軍何進令誅中官，謀泄，讓，忠等因進入省，遂共殺進，而紹勒兵斬忠，捕宦官無少長悉斬之，讓等數十人劫質天子走之河上，追急，皆投河而死也。

*儒林傳序

昔王莽更始之際，天下散亂，禮樂分崩，典文殘落，及光武中興，愛好經術，未及下車而先訪儒雅，採求闕文，補綴漏逸，先是，四方學士，多懷挾圖書，遁逃林藪，自是莫不抱負墳策，雲會京師，於是立五經博士，各以家法教授，太常差次總領焉。建武五年，乃修起太學，稽式古典，籩豆干戚之容，備之於其列，服方領，習矩步者，委他乎其中，中元元年，初建三雍。

明帝即位，親行其禮，天子始冠通天，衣日月，備法物之駕，盛清道之儀，坐明堂而朝羣后，登靈臺以望雲物，袒割辟雍之上，尊養三老五更，後復為功臣子孫四姓末屬别立校舍，搜選高能，以授其業，自期門羽林之士，悉令通孝經章句，匈奴亦遣子入學，濟濟乎。洋洋乎。盛於永平矣。建初中，大會諸儒於白虎觀，考詳同異，連月乃罷，肅宗親臨稱制，如石渠故事，孝和亦數幸東觀，覽閲書林。

及鄧后稱制，學者頗懈，安帝覽政，薄於藝文，博士倚席不講，朋徒相視怠散，學舍頹敝，鞠為園蔬，牧兒蕘竪，至薪刈其下，順帝感翟酺之言，乃更修黌宇，試明經下第補弟子，除郡國耆儒皆補郞舍人，本初元年。詔曰：大將軍下至六百石，悉遣子就學，每歲輒於鄕射月一饗會之，自是游學增盛，至三萬餘生，然章句漸疏，而多以浮華相尚，儒者之風蓋衰矣。熹平四年，靈帝乃詔諸儒正定五經，刋於石碑，為古文，篆，隸，三體書法，以相參檢，樹之學門，使天下咸取則焉。

*逸民傳

周黨字伯况，太原人也。世祖引見，黨伏而不謁，自陳願守所志，帝乃許焉。博士范升奏毁黨曰：臣聞堯不須許由，巢父而建號天下，周不待伯夷，叔齊而王道以成，伏見太原周黨，陛見帝庭，不以禮屈，伏而不謁，偃蹇驕悍，誇上求高，皆大不敬，書奏，天子以示公卿。詔曰：自古明王聖主，必有不賓之士，伯夷，叔齊不食周粟，太原周黨不受朕禄，亦各有志焉。其賜帛四十匹，黨遂隱居。

嚴光字子陵，會稽人也。少有高名，與世祖同游學，及世祖即位，光乃變名姓隱身不見，帝乃令以物色訪之，至，舍於北軍，給床褥，大官朝夕進膳，車駕幸其館，光臥不起。帝即其臥所撫光腹曰：咄咄子陵，不可相助為治耶，光臥不應，良久。乃張目熟視曰：昔唐堯著德，巢父洗耳，士故有志，何至相迫乎。帝曰：子陵，我竟不能下汝耶，於是升輿嘆息而去，復引光入論道舊故，相對累日，除為諫議大夫，不屈，乃耕於富春山，年八十，終於家，帝傷惜之，賜錢百萬，榖千斛。

漢濱老父者，不知何許人也。桓帝延熹中，幸竟陵，過雲夢，臨沔水，百姓莫不觀者，有老父獨耕不輟，尚書郞南陽張温異之。使問曰：人皆來觀，老父獨不輟，何也。父笑而不對，温自與言。老父曰：我野人耳，不達斯語，請問天下亂而立天子耶，理而立天子耶，立天子以父天下耶，役天下以奉天子耶，昔聖王宰世，茅茨采椽而萬民以寧，今子之君，勞民自縱，逸游無忌，吾為子羞之，子何忍欲人觀之乎。問其名姓，不告而去。

*西羌

建武九年，司徒掾班彪上言，今凉州部郡，皆有降羌，羌胡被髮左衽，而與漢人雜處，習俗既異，言語不通，數為小吏黠民所侵奪，窮恚無聊，故悉致反叛，夫蠻夷寇亂，皆為此也。宜明威防，世祖從之，十一年，夏，先零種復寇臨洮，隴西太守馬援破降之，徙置天水，隴西，扶風，三郡，明年，武都參狼羌反，援又破降之，永平元年，復遣捕虜將軍馬武等擊滇吾，滇吾遠去，餘悉散降，徙七千口置三輔。

章和十二年，金城太守侯霸與迷唐戰，羌衆折傷，種人瓦解，降者六千餘口，分徙漢陽，安定，隴西，永初中，諸降羌布在郡縣，皆為吏民豪右所徭役，積以愁怨，同時奔潰，大為寇掠，斷隴道，時羌歸附既久，無復器甲，或持竹竿木枝以代戈矛，或負板案以為楯，或執銅鏡以象兵，郡縣不能制，遣車騎將軍鄧隲，征西校尉任尚副，將五營及三輔兵合五萬人屯漢陽，隲使尚率諸郡兵與滇零等戰於平襄，尚軍大敗，於是滇零自稱天子於北地，招集武都參狼，上郡，西河諸雜種，衆遂大盛，東犯趙，魏，南入益州，寇鈔三輔，斷隴道，湟中諸縣，粟石萬錢，百姓死亡，不可勝數，朝廷不能制而轉運難劇，遂詔隲還師，留任尚屯漢陽，復遣騎都尉任仁督諸郡屯兵，仁戰每不利，衆羌乘勝，漢兵數挫。

羌遂入寇河東，至河內，百姓相驚，多奔，南度河，使北軍中候朱寵將五營士屯孟津，詔魏郡趙國，常山，中山繕作塢候六百一一作二十六所，羌既轉盛，而二千石令長并無守戰意，皆争上徙郡縣以避寇難，朝廷從之，遂移隴西徙襄武，安定徙美陽，北地徙池陽，上郡徙衙，百姓戀土，不樂去舊，遂乃刈其禾稼，發徹室屋，夷營壁，破積聚，時連旱蝗饑荒，而驅蹙劫略，流離分散，隨道死亡，或弃捐老弱，或為人僕妾，喪其大半，自羌叛十餘年間，兵連師老，不暫寧息，軍旅之費，轉運委輸，用二百四十餘億，府帑空竭，延及內郡，邊民死者，不可勝數，并，凉，二州，遂至虛耗。

論曰：中興以後，邊難漸大，朝規失綏御之和，戎帥騫然諾之信，其內屬者，或倥傯於豪右之手，或屈折於奴僕之勤，塞候時清，則憤怒而思禍，桴革暫動，則屬鞬而烏驚，故永初之間，羣種蜂起，自西戎作逆，未有凌斥上國，若斯其熾者也。嗚呼，昔先王疆理九土，判别畿荒，知夷貊殊性，難以道御，故斥遠諸華，薄其貢職，唯與辭要而已，若二漢御戎之方，失其本矣。何則，先零侵境，趙充國遷之內地，當煎作寇，馬援徙之三輔，貪其暫安之勢，信其馴服之情，計日用之權宜，忘經世之遠略，豈夫識微者之為乎。故微子垂泣於象箸，辛有浩嘆於伊川也。

*鮮卑

熹平三年，夏育為護烏桓校尉，六年，夏，鮮卑寇三邊，秋，育上言請征幽州諸郡兵出塞擊之，帝乃拜田晏為破鮮卑中郞將，大臣多有不同，乃召百官議。議郞蔡邕議曰：書載載作戒，猾夏，易伐鬼方，周有獫狁蠻荊之師，漢有闐顏瀚海之事，征討殊類，所由尚矣。然而時有同異，勢有可否，故謀有得失，事有成敗，不可齊也。

武帝情存遠略，志闢四方，南誅百越，北討强胡，西征大宛，東并朝鮮，因文，景之蓄積，藉天下之餘饒，數十年間，官民俱匱，既而覺悟，乃息兵罷役，封丞相為富民侯。故主父偃曰：夫務戰勝，窮武事，未有不悔者也。夫以武帝神武，將帥良猛，財富充實，所拓廣遠，猶有悔焉。况今人財并乏，事劣昔時乎。昔段熲良將，習兵善戰，有事西羌，猶十餘年，今育，晏才策，未必過熲，鮮卑種衆，不弱於前，而虛計二載，自許有成，若禍結兵連，豈得中休，當復徵發衆人，轉運無已，是為耗竭諸夏，并力蠻夷，夫邊垂之患，手足之蚧搔，中國之困，胸背之瘭疽也。

昔高祖忍平城之耻，呂后弃慢書之詬，方之於今，何者為甚，天設山河，秦築長城，漢起塞垣，所以别內外，異殊俗也。苟無蹙國內侮之患，則可矣。豈與蟲蟻校寇計，争往來哉。雖或破之，豈可殄盡，而方令本朝為之旰食乎。昔淮南王安諫伐越曰：如使越人蒙死以逆執事，廝輿之卒，有一不備而歸者，雖得越王之首，猶為大漢羞之，而欲以齊民易醜虜，皇威辱外夷，就如其言，猶已危矣。况乎得失不可量耶，昔珠崖郡反，孝元皇帝納賈捐之言而下詔罷珠崖郡，此元帝所以發德音也。

夫卹人救急，雖成郡列縣，尚猶弃之，况障塞之外，未曾為民居者乎。守邊之術，李牧善其略，保塞之論，嚴尤申其要，遺業猶在，文章具存，循二子之策，守先帝之規，臣曰可矣。帝不從，遂遣夏育出高柳，田晏出雲中，匈奴中郞將臧旻率南單于出鴈門，檀石槐命三部大人各帥衆逆戰，育等大敗，喪其節傳輜重，各將數千騎奔還，死者十七八，緣邊莫不被毒也。

