*雜器物部

*鼎

《說文》曰：鼎，三足兩耳，和五味之彝器也。昔禹貢九牧之金，鑄鼎荊山之下，以入山林川澤，魑魅魍魎，莫能逢之。又曰：鼎，大上下小。

《爾雅》曰：鼎絕大謂之鼐，圓弇上謂之鼒，鼒，子鼎，附耳外謂之翼。

《周易》曰：鼎象也。九四曰：鼎折足，覆公餗，六五，鼎黃耳，金鉉，利貞，上九，玉鉉，大吉。

《禮記》曰：崇鼎貫鼎，大黃封父龜，天子之器。

《毛詩》曰：絲衣其紑，載弁俅俅，自堂徂基，自羊徂牛，鼐鼎及鼒。

《三禮鼎器圖》曰：牛鼎，受一斛，天子飾以黃金，諸侯白金，有鼻目，以銅為之，三足。

《左傳》曰：宋華督已殺孔父而弒殤公，召莊公于鄭而立之，以郜大鼎賂公，夏四月，取郜大鼎于宋，納于太廟，非禮也。又曰：楚子伐陸渾之戎，遂至于離宮，王使王孫滿勞楚子，楚子問鼎之大小輕重。對曰：在德不在鼎，昔夏之方有德也。遠方圖物，貢金九牧，鑄鼎象物，桀有昏德，鼎遷于商，商紂暴虐，鼎遷于周，德之休明，雖小重也。其姦回昏亂，雖大輕也。周德雖衰，天命未改，鼎之輕重，未可問也。事具祥瑞部鼎篇。又曰：徐子及郯人莒人，會齊侯，盟于蒲隧，賂以甲父之鼎。

《墨子》曰：巫馬子問墨子曰：鬼神孰與聖人明智。墨子曰：鬼神明於聖人，猶聰明耳目之與聾盲也。若夏后開使飛廉折金於山，以鑄鼎於昆吾，使翁難乙灼目若之龜。成曰：鼎成四足而方，不灼自成，不舉自藏，不遷自行。乙又言繇曰：逢逢白雲，一南一北，一西一東，九鼎既成，而遷三國，此知必千年，無聖之智，豈能知哉。

《史記》曰：伊尹欲干湯而無由，乃為有莘媵臣，負鼎俎，以滋味說湯，致於王道。又曰：秦武王與孟說舉龍文赤鼎，絕臏死。又曰：漢武時，汾陰巫錦，為民祠魏睢后土，得鼎，鼎大，異於眾鼎，乃以禮祠迎鼎至甘泉，從行，上薦之，至中山，山有黃雲蓋焉。有鹿過，上自射之，因以祭，至長安，公卿大夫皆議，請尊寶鼎。有司皆曰：黃帝作寶鼎三，象天地人也。禹收九牧之金，鑄九鼎，今鼎至甘泉，承休無疆，中山有黃白雲降蓋，而帝者心知其意，而合德焉。鼎宜見於祖禰，藏于帝庭，以合明應。制曰：可。

《淮南子》曰：闔閭伐楚，五戰入郢，燒高府之粟，破九龍之鼎。高府，大倉也。形九龍於鼎以為名，言大鼎也。鞭平王之墓，舍昭王之宮。

《說苑》曰：湯時大旱七年，煎沙爛石，於是使人三足鼎祝山川。教之祝曰：政不節耶，使民疾耶，苞苴行耶，讒夫昌耶，宮室營耶，女謁成耶，何不雨之極也。言未已，天大雨。東觀漢記曰：永平六年，廬江太守貢寶鼎。

《吳越春秋》曰：吳王闔閭，葬女於郭西昌門外，鑿地為池，積土為山，文石為槨，金鼎玉杯，銀樽珠襦之寶，皆以送之。

《南越書》曰：熙安縣山下，有神鼎，天清水澄則見鼎，刺史劉道錫，常使繫其耳而牽之，耳脫而鼎潛，既而執紖者莫不疾耳，蓋尉他之鼎。又曰：永城縣江前有神鼎，圓數里，耳高五六丈，葛稚川云，赤松子陶金丹鼎。

《晉中興書》曰：神鼎見，鼎者仁器也。能息能行，不灼而沸，不汲而盈，煙熅之氣，自然所生也。亂則藏於深山，文明應運而至，故禹鑄鼎以擬之。事具祥瑞部鼎篇。

【銘】《後漢崔瑗竇大將軍鼎銘》曰：大禹鑄鼎，象物百神，饗帝養賢，命錫宗臣，三距金鉉，公德配焉。雉膏之災，咸在擇人，惟王建國，分之彝器，鼎為元寶，君臣享位，足勝其任，鬻保寶器，持盈若沖，滿而不溢，黃耳不革，玉鉉終吉，禹鏤其鼎，湯刻其盤，紀功申戒，貽則後人。

《後漢李尤鼎銘》曰：五鼎大和，滋味集具，雖快其口，損之為務。

《古鼎銘》曰：王命尸臣，官此拘邑，賜爾和鸞，黼黻琱弋，尸臣拜手。曰：敢對揚天子丕顯休命。

《後漢崔駰仲山父鼎銘》曰：鼎耳革，其行塞，雉膏不食，方雨虧悔，終吉有福，足勝其任，公餗乃珍，於高思危，在滿戒溢，可以永年，天之大律。

《梁周捨鼎銘》曰：天下寧康，異方同軌，九牧作貢，百司咸理，範金鑄器，戒鎮階所，波圓月鏡，傳之無已。

*鎗

《東宮舊事》曰：皇太子初拜，給銅龍頭鎗。

《笑林》曰：太原人夜失火，出物，欲出銅鎗，誤出熨㪷，便大驚惋。語其兒曰：異事，火未至，鎗已被燒失腳。

【詩】《梁吳筠以服散鎗贈殷鈞詩》曰：玉鉉布交文，金丹煥仙說，九沸翻成緩，七轉良為切，執以代疏麻，長貽故人別。

*鉢

《浮圖澄傳》曰：澄以鉢盛水，燒香呪之，須臾，鉢中生青蓮華。

《西域傳》曰：諸國志曰：佛鉢在乾阤越國，青玉也。受三斗許，彼國寶之，供養願終日花香不滿，則如言也。願一把滿，亦隨言也。

《交州雜事》曰：太康四年，刺史陶璜，表送臨邑王花然所獻銀鉢一口，水精鉢一口。

支僧載《外國事》曰：佛鉢在大月氏國，一名佛律婆越國，是天子之都也。起浮圖，浮圖高四丈七層，四壁裏有金銀佛像，像悉如人高，鉢處中央，在第二層上，作金絡絡鉢，鎖懸鉢，鉢是石也。其色青。又曰：摩竭提國，在迦維越之南，相去四十由旬，貝多樹去摩竭提三十里，一名毗波梨，佛唯在此一樹下坐，滿六年，長者女以金鉢盛牛乳糜上佛，佛得乳糜，往尼連禪河浴，浴竟，於水邊噉糜，噉糜竟，擲鉢水中，逆流可百步許，然後鉢復流河中，架梨那龍王接取鉢，在宮中供養。

《法顯記》曰：弗樓沙國，有佛鉢，昔月氏王大興眾，來伐此國，欲取佛鉢，既服此國已，月氏王篤信佛法，欲持鉢去去，乃校飾大象，置鉢其上，象便伏地，不能得進，更作四輪車載鉢，八象共牽，復不能進，王知與鉢無緣，深自愧歎，即於此處起塔，及僧伽藍。

【啟】《齊王融謝安陸王賜銀鉢啟》曰：素人之貴，有訪仙經，鐫刻可奇，見符神鼎，撤膳器於珍羞之席，降寶玩於簞瓢之門。

《梁劉孝儀謝鄱陽王賜銀鉢啟》曰：珍窮貨貢，製極範金，用貴寶樽，文包龍鼎，雕鏤海籍，圖載山經，閱眾靈於器中，弄神姦於掌裏，足令任后所欲，遠慚漢世，少君有覿，遙羌齊寢。

*塸

《抱朴子》曰：取金液及水銀，以黃土塸盛，置之猛火上，皆化為丹，以此丹金為盤碗，食其中，令人長生。袁彥伯羅山疏曰：善道門尸，在石室北壁下，形骸朽壞，止有白骨在，昔成都識此道士，聞之使人慨然，其業行殊異，冀當蟬蛻解骨耳，石室中先有塸盛香，得便掃除燒香。

【啟】《梁皇太子謝敕賚廣門塸等啟》曰：淮南承月之杯，豈均符采，西國浮雲之碗，非謂瑰奇，臣南珍靡究，未讀奏曹之表，方物罕逢，不識議郎之畫。

*盤

《周官》曰：玉府，掌王之金玉，若合諸侯，則供珠盤玉敦。

《禮記》曰：湯之盤銘，德日新，又日新。

《康誥》曰：作新民，詩云，周雖舊邦，其命惟新，是故君子無所不用其極。盤銘，刻戒於盤，極猶盡也。君子新其德，盡其心力，不有餘也。

《左傳》曰：莒人伐我東鄙，圍台，季武子救台，遂入鄆，取其鍾，以為公盤。

《史記》曰：毛遂謂楚王之左右，取雞狗馬之血來。毛遂奉銅盤血而跪進之楚王曰：王當唼盟而定從，次者吾君，次者遂，定從於殿上，遂右手持盤。而左手招十九人曰：公相與唼此血於堂下，公等碌碌，所謂因人成事者也。

《孫卿子》曰：君者盤也。水者民也。盤圓則水圓，盤方則水方。

《神異經》曰：西北有金樓，上有銀盤，廣五十丈。

《漢武內傳》曰：西王母以七月七日降帝宮，命侍女索桃，須臾，以玉盤盛桃七枚，大如鴨卵，形圓色青，以呈王母，王母以四枚與帝，自食三枚矣。

應劭《漢官儀》曰：封禪壇南有玉盤，盤中有玉龜。

《風土記》曰：越俗，飲宴即鼓盤以為樂，取大素圜盤，以廣尺六者，抱以著腹，以右手五指更彈之，以為節，舞者應節而舉。

【詩】《梁沈約詠竹檳榔盤詩》曰：梢風有勁質，景用道非一，平織方以文，穿成圓且密。

【賦】《魏毌丘儉承露盤賦》曰：樹根芳林，濯景天池，嘉木靈草，綠葉素枝，飛閣鱗接而從連，層臺偃蹇以橫施，龜龍怪獸，嬉遊乎其中，詭類壯觀，雜遝眾多，若乃肇制模鎔，應變入神，窮數極理，究盡物倫，命班爾，召淳均，撰蘭藉，簡良辰，采名金於崐丘，斬扶桑以為薪，詔燭龍使吐火，運混元以陶甄，毆陰陽而役神物，豈取力於烝民，用能弗營，不日而成，匪雕匪斲，天挺之靈，雄幹碣以高立，干雲霧而上征，蓋取象於蓬萊，實神明之所憑，峻極過於閬風，鳳高翔而弗升，遠而望之，若紫霓下鄰，雙鶤集焉。即而視之，若璆琳之柱，華蓋在端，上際辰極，下通九原，仙掌仙掌，既平且安，越古今而無匹，信奇異之可觀，又能致休徵以輔性，豈徒虛設於芳園，采和氣之精液，承清露於飛雲。

【銘】《後漢李尤盤銘》曰：或以承觴，或以受物，既舉清觴，又成口實。

《魏毌丘儉承露盤銘》曰：赫赫聖魏，紹天惟則，承露瑰生，爰詔懿德，下有蛟龍，偃蹇虯紛，上有層盤，厲彼青雲，脩莖擢擢，高弗可及，仙掌岧岧，零露是集，有直其體，有固斯基，休徵攸降，神明攸持，少昊惟好，我后斯同，以近眉壽，以保萬邦。

《魏陳王曹植承露盤銘》曰：岧岧承露，峻極大清，神石礧磈，洪基岳停，下潛醴泉，上受雲英，和氣四充，翔鳳所經，匪我明后，孰能經營，近歷闡度，三光朗明，殊俗歸義，祥瑞混并，鸞鳳晨棲，甘露宵零，神明攸挾，高而不傾，奉戴巍巍，恭統神器，固若露盤，長存永貴，賢聖繼跡，弈世明德，不忝先功，保茲皇極，垂祚億兆，永荷天秩。

《晉殷仲堪酒盤銘》曰：。

*樽

《爾雅》曰：彝卣罍，器也。小罍謂之坎，卣，中樽也。

《禮記》曰：廟堂之上，罍樽在阼，犧樽在西。又曰：泰有虞氏之樽也。山罍夏后氏之樽，著殷樽，犧象周樽。

《莊子》曰：百年之木，破為犧樽，青黃以文之，其斷在溝中，比犧樽於溝中之斷，則美惡有聞矣。其於失性，一也。

《淮南子》曰：聖人之道，猶中衢而設樽耶，過者斟酌，各得其宜。事具人部聖篇。又曰：夫奉一爵酒，不知於邑，天下之憂，而任海內之事者乎。二者重於樽亦遠矣。遠猶多也。

《漢書》曰：成都侯商子邑，為大司空，貴重，商故人皆敬之，事邑，唯樓護自安舊節，邑亦事之，不敢有闕，時請召賓客，邑居樽下，稱賤子上壽，坐百數，皆離席伏，護獨東向正坐。

《東觀漢記》曰：劉文及蘇茂易永，上遣王霸討之，霸至，遂●門堅守，勞賜吏士，作冒樂，賦賊懽呼，雨射營中，中霸前酒樽。

《孔融別傳》曰：融常歎曰：坐上客恆滿，樽中酒不空，吾無憂矣。事具人部敘志篇。

【詩】《魏文帝詩》曰：良辰啟初節，高會構懽娛，明爵浮象樽，珍膳盈豆區。

【銘】《後漢崔駰樽銘》曰：惟歲之元，朝賀奉樽，金罍犧象，嘉禮具存，獻酬交錯，萬國咸歡。

《後漢蔡邕酒樽銘》曰：酒以成禮，弗繼以淫，德將無荒，過則荒沉，盈而不沖，古人所箴，尚鑒茲器，茂勗厥心。

《後漢李尤樽銘》曰：樽設在堂，以俟俊乂，三山共承，雕瑑錯帶。

《晉孫綽樽銘》曰：大匠體物，妙思入神，儀彼靈禽，制器為人，虛以含有，文以飾身，湛此玄醴，延我嘉賓，興懷寄詠，聊以摽設，詳觀茲器，妙巧奇絕，酌焉則注，受滿則側，吐寫適會，未見其竭，與之無若，施而有節，玄應忘知，切存不伐，王公擬之，德齊上哲。

《宋何偃常滿樽銘》曰：貞明麗象，昃食中望，唯茲奇器，神絕莫尚，斟酌賦受，不踰其量，鳧鷖之詩，豈伊異況。

*卮

《韓子》曰：棠谿空見昭侯曰：今有白玉卮而無當，瓦器有當，君渴，將何以飲。曰：以瓦器。空曰：白玉卮美而君不以其無當耶。曰：然。空曰：為人君漏泄群臣語，猶玉卮無當也。空每見出，昭侯必獨臥，唯恐夢言泄妻妾。

《戰國策》曰：昭陽為楚伐魏，覆軍殺將，得八城，移師而攻齊，陳軫為齊王使，見昭陽，再拜謝，賀戰勝。起而曰：臣竊譬，楚有祠者，賜其舍人酒一卮。舍人相謂曰：數人飲之不足，一人飲之有餘，請畫地為蛇，蛇先成者飲酒，一人蛇先成，引酒且飲之，乃左手持卮，右手畫蛇。曰：吾能為之足，足未成，一人蛇成，奪其卮。曰：蛇固無足，子安能為之足，遂飲酒。具遊說篇。

《鹽鐵論》曰：川源不能實漏卮。

《漢書》曰：高祖奉玉卮，為太上皇壽。又曰：初何武為郡吏時，事太守何壽，壽知武有宰相器，故厚之，後壽為大司農，其兄子為廬江長史，時武為楊州刺史，奏事在邸，春壽兄子適長安，壽為具，召武弟顯及故人，酒酣。見其兄子曰：此子楊州長史，材能駑下，未曾省見，顯等甚慚，退以謂武。武曰：刺史古之方伯，上所以委任，一州表率也。職在進善退惡，吏治行有茂異，民有隱逸，乃當召見，不可以所私問，顯強之，不得已召見，賜卮酒。

【賦】《晉傅咸汙卮賦》曰：人有遺余琉璃卮者，小兒竊弄，墮之不絜，意既惜之，又感物之汙辱，乃喪其所以為寶，況君子行身，而可以有玷乎。有金商之瑋寶，稟乾剛之淳精，歎春暉之定色，越冬冰之至清，爰甄陶以成器，逞異域之殊形，猥陷身於醜穢，豈厥美之不惜，與觴杓之長辭，曾瓦匜之不若。

【頌】《後漢崔駰漢明帝頌》曰：帝乃負扆，執冒覆珪，運斗杓以酬酢，酌酒旗之玉卮。

*杯

《山海經》曰：犬戎國有一女子，方跪進玉杯食。

《禮記》曰：父母沒而杯圈不能飲焉。口澤之氣存焉爾。孝子見親之器物哀，則不忍用也。圈，屈木所為也。卮，匜之屬也。

《管子》曰：桓公管仲鮑叔牙甯戚四人飲。公曰：盍不為寡人壽，叔牙奉杯而起。

《文子》曰：清之為明，杯水見眸子，濁之言闇，河水不見太山。

《韓子》曰：紂為象著而箕子怖，以為象著必不加於土形，必將犀玉之杯，象著玉杯，必不羹菽藿，則必薦豹胎。又曰：樂羊為魏文侯攻中山，其子在中山，中山之君，烹其子而遺之，樂羊坐於幕下而饗之，盡一杯。

《淮南子》曰：夫江河之腐胔，不可勝數也。然祭者用，大也。一杯酒，甘蠋潰其中，匹夫不嘗，小也。

《十洲記》曰：周穆王時，西域獻夜光常滿杯，杯容三升，是白玉之精，光明照徹，夜以杯於庭中以向天，比旦而水汁滿中，汁甘而香美，斯實靈器。

《漢書》曰：有盜高廟座前玉環，得盜，文帝怒，下廷尉治，按盜宗廟服御物者為奏，當棄市。上大怒曰：吾屬廷尉者，欲致族之，而君以法奏之，非所以奉宗廟意也。釋之免冠頓首謝曰：法如是足矣。假令愚民取長陵一杯土。不欲指言，故以取土喻之。陛下何以加其法乎。文帝與太后言之，乃許之。又曰：元帝徵貢禹為諫議大夫，禹奏，臣當從之東宮，見賜杯案，盡金銀飾，非當所以食臣下也。又曰：王嘉為丞相，數上事，言不宜封董賢，上怒，有詔收謁者即，召丞相詣廷尉詔獄，掾吏涕泣。共和藥進嘉曰：將相不對強吏陳冤，君侯宜引決，嘉引藥杯以擊地。謂官屬曰：丞相幸得備位三公，奉職負國，伏刑都市，以示萬眾，豈兒女子耶，何謂咀藥而死。又曰：朱博為御史大夫，為人廉儉，食不重味，案上不過三杯，夜寢早起，妻子希見其面。

謝承《後漢書》曰：豫章宋叔平，為定陵令，素杯，食麥飯。

《論衡》曰：河東須曼都好道，去家三年而反。曰：去時有數仙人將上天，離月數里而止，月之旁甚寒凄愴，飢欲食，輒飲我流霞一杯，每飲數月不飢。

《王逸子》曰：顏淵之簞瓢，則勝慶封玉杯，何者，德行高遠，能絕殊也。

《陶侃故事》曰：侃上成帝螺杯一枚。

《南州異物志》曰：鸚鵡螺，狀似霞，杯形如鳥，頭向其腹，視似鸚鵡，故以為名。

《南越志》曰：南海以蝦頭為杯，鬚長數尺，金銀鏤，晉康州刺史，常以杯獻，簡文用以盛藥，未及飲，無故酒躍於外，時廬江太守曲安遠，頗解術數，即令筮之。安遠曰：即三旬，後庭將有喜慶者。

【銘】《後漢馮敬通杯銘》曰：樂則思舊，燕則思懽，民之失德，乾餱以愆。

《後漢李尤杯銘》曰：小之為杯，大之為聞，杯聞之用，無施不可，以飲以享，慎其得正，用公之美，驕愆為病。

《梁陸倕蠡杯銘》曰：用邁羽杯，珍愈渠碗，實同蠡測，形均樸滿，伊我疲病，獨居無伴，所不此挹，誰誚誰緩。

*碗

《方言》曰：楚魏宋之間，碗謂之盂。

《說文》曰：碗，小盂也。

《吳志》曰：曹公出濡須，甘寧為前部督，受敕斫敵前營，孫權特賜米酒眾肴，寧乃以銀碗酌酒，自飲兩碗，乃酌與其都督，督伏，不肯時持，寧引自削置膝上。呵之曰：卿見知於至尊，孰與甘寧，甘寧尚不惜死，卿何以獨惜死乎。都督卻起拜，持酒通次酌，共各一銀碗，至更時，銜枚出斫敵，敵驚動，遂退，寧益貴重。

《咸康起居注》曰：詔使遼東使叚遼等琉璃碗。

【賦】《魏陳王曹植車渠碗賦》曰：惟斯碗之所生，于涼風之峻湄，采金光以定色，擬朝陽而發煇，豐玄素之暐曄，帶朱榮之葳蕤，縕絲綸以肆采，藻繁布以相追，翩飄颻而浮景，若驚鵠之雙飛，隱神璞於西野，彌百葉而莫希，于時乃有明篤神后，廣彼仁聲，夷慕義而重使，獻茲寶於斯庭，命公輸使制匠，窮而麗之殊形，華色燦爛，文若點成，鬱蓊雲蒸，蜿蜒龍征，光如激電，影若浮星，何神怪之巨偉，信一覽而九敬，雖離朱之聰目，由炫燿而失精，何明麗之可悅，超群寶而特章，俟君子之閑宴，酌甘醴於斯觴，既娛情而可貴，故求御而不忘。

《魏應瑒車渠碗賦》曰：惟茲碗之珍瑋，誕靈岳而奇生，扇不周之芳烈，浸瓊露以潤形，蔭碧條以納曜，噏朝霞而發榮，紛玄黃以肜裔，曄豹變而龍華，象蜿虹之輔體，中含曜乎雲波，若其眾色鱗聚，卓度詭常，絪縕雜錯，乍圓乍方，蔚術繁興，散列成章，楊丹流縹，碧玉飛黃，華氣承朗，內外齊光。

《魏徐幹車渠碗賦》曰：圜德應規，巽從易安，大小得宜，客如可觀，盛彼清醴，承以琱盤，因歡接口，媚于君顏。

《晉潘尼琉璃碗賦》曰：覽方貢之彼珍，瑋茲碗之獨奇，濟流沙之絕險，越蔥嶺之峻危，其由來也阻遠，其所託也幽深，據重巒之億仞，臨洪溪之萬尋，接玉樹與瓊瑤，鄰沙棠與碧林，瞻閬風之崔嵬，顧玄圃之蕭參，光映日曜，圓成月盈，纖瑕罔麗，飛塵靡停，灼爍旁燭，表裏相形，舉茲碗以酬賓，榮密坐之曲宴，流景炯晃以內澈，清醴瑤琰而外見。

《隋江總馬腦碗賦》曰：翠羽流霞之杯，諒無聞於瑋麗，豈匹此之奇瑰，爰睹殊特，臻自西國，狀驚鶴之點潰，似遊龍之割刻，士衡譬之雲采，中郎羞其馬勒，于時北園清夏，東閣浮涼，山交枝而影雜，水沉葉而流香，蟬無風而吲短，鷺出逈而飛長，副君海渟岳峙，紙落金鏘，獲阿宗之美寶，命河朔之名觴，寶出崐崙之仙阜，觴即玄洲之玉酒，酒既醉而還年，碗稍酌而延壽，仰天縱之體物，銘欹器兮何有。

【書】《秦嘉妻與嘉書》曰：分奉金錯碗一枚，可以盛書水，琉璃碗一枚，可以服藥酒。

【表】《梁諸葛恢表》曰：詔云，行當別離，以為悵罔，分致氍㲣一，劍一，琉璃碗一，貴達心領錄之，天恩望極天地，施鈞不異遠近。

