*職官部二

*太尉

《春秋合成圖》曰：堯坐舟中，與太尉舜臨觀，鳳皇授圖。

《史記》曰：孝惠帝六年，置太尉官。

《百官表注》曰：太尉，古官也。自上安下曰尉，故武官以為號。

《月令》曰：孟夏，太尉贊俊傑，遂賢良。

《漢書百官表》曰：太尉，秦官，金印紫綬，掌武事，周勃灌嬰周亞夫等為之。

《漢書》曰：呂后問高祖曰：陛下百歲之後，蕭相國既死，令誰代之。上曰：曹參可，其次。曰：王陵可，然少戇，陳平可以助之，陳平智有餘，然難獨任，周勃重厚少文，然安劉氏者，必勃也。可令為太尉。又曰：王龔為太尉，在位，自非公事，不通州郡書記，其所辟命，皆海內長者。

《東觀漢記》曰：張輔，字益侯，為太尉，父尚在，輔每遷轉，乃一到洛，父來，適會正臈，公卿罷朝，俱賀歲，奉酒上輔父壽，極歡，莫不嘉其榮。又曰：鄧彪，字智伯，為太尉，在位清白公廉。

謝承《後漢書》曰：京兆朱寵，字仲威，為太尉，家貧，食脫粟飯，臥布被，朝廷賜錦被粱肉，皆不敢當。又曰：鄭弘為臨江太守，行春，有兩白鹿，隨車夾轂而行，弘怪問主簿黃國，鹿為吉凶。國拜賀曰：聞三公車圖畫作鹿，明府當為宰相，後弘果為太尉，舉弟五倫為司空，班次在下，每正朔朝見，弘曲躬自卑，上後置雲母屏風分隔，由此為故事。

《續漢書》曰：太尉公一人，掌四方兵事功勤，歲盡則奏其殿最，而行賞罰，凡郊祀之事，掌亞獻。

《袁崧後漢書》曰：太尉劉虞，讓位於羊續，靈帝時，為三公者，皆輸禮錢千萬。續舉褞袍以示之曰：臣之有，唯此而已，遂不代虞。

華嶠《後漢書》曰：安帝即位，太尉徐防，以災異寇賊，策免就國，凡三公以災免，始自防也。

范曄《後漢書》曰：曹嵩，靈帝時，貨賂中官，及輸西園錢一億萬，故位至太尉。

應劭《漢官儀》曰：章帝詔曰：司空牟融，典職六年，勤勞不怠，其以融為太尉，錄尚書事。又曰：沖帝丁酉策書，太尉趙峻，二世掌典機衡，有匪石不貳之心，大司農李同，公族之苗，忠直不回，有史魚之風，今以峻為太傅，同為太尉，與大將軍冀，參錄尚書事。

《幽明錄》曰：常山張顥，為梁相，天新雨後，有鳥如鵲，飛翔稍下，墜地，民爭取，即化為一圓石，顥椎破之，得金印，文曰忠孝侯印，顥表上聞，藏之祕府，顥漢靈帝時至太尉。

《齊職儀》曰：魏文帝黃初二年，日食，奏免太尉賈詡。詔曰：天地之災害，罪在朕躬，勿貶三公，遂為永制，而太尉華歆，以疾，依田千秋故事，乘輿上殿，大會，遣散騎常侍繆龔請歆，百官總己，聽歆至。

【贊】《後漢蔡邕太尉陳公贊》曰：公在百里，有西產之惠，賜命方伯，分陝餘慶，餘慶伊何，兆民其觀，少者是懷，老者是安，綱紀文王，文王用平，東督京輦，京輦用清，乃登三事，三事攸寧，契稷之佐，具于堯庭，今則由古，於穆誕成。

【箴】《後漢崔駰太尉箴》曰：天官冢宰，庶僚之師，師錫有帝，命虞作尉，苟非其人，斁我帝載，昔周人思文公，而召南詠甘棠，昆吾隆夏，伊摯盛商，季世頗僻，禮用不匡。

【碑】《後漢蔡邕楊太尉碑銘》曰：於戲公，惟岳靈，天挺德，翼赤精，神氤氳，仁哲生，應台任，作邦禎，帝欽亮，訪典刑，道不忒，迄有成，光遐邇，穆其清。又《楊太尉碑銘》曰：天鑒有漢，挺生元輔，世作三事，勳在王府，乃及伊公，克光前矩，悉心畢力，胤其祖武，化洽群生，澤霑區宇。又《太尉李咸碑銘》曰：天垂三台，地應五岳，降生我公，應鼎之足，弈世載德，名昭圖錄，既文且武，桓桓紹續，外則折衝，內則大麓。又《太尉橋玄碑》曰：岐嶷而超等，總角而逸群，至矣乎初紳，高明卓異，為眾傑之雄，其性莊，疾尚華樸，有折而不橈，拔賢如逝流，討惡如霆擊，至德在己，揚之由人，苟不矯跡，夫何舍焉。

《後漢桓麟太尉劉寬碑》曰：公誕受純和之氣，體有樂道寧儉之性，疾雕飾，尚樸素，輕榮利，重謙讓，劣與同好，鑴墳典於茅廬，是以根經緯，綜精微，誨童冠而不倦，遷南陽太守，推貞諒以示下，顯眾善以厲否，惻隱之誠，通于神人，故去鞭朴，如獲其情，弗用刑，如弭其姦。晉孫綽太尉庾亮碑曰：咨黃中以啟曹，鍾遐武於軒轅，爰及晉代，世號多士，公吸峻極之秀氣，誕命世之深量，微言散於秋毫，玄風暢乎德音，闚門者貴其凝峙，入室者議其通玄，摽形者得之廊廟，悟旨者期諸濠川，提挈南翔，息肩靈越，會大君有命，納妃德門，自求多福，辭不獲已，鳳羽籠于華樊，麟趾縶于椒房，王敦阻兵翫權，志闚神器，乃轉公左衛將軍，要雄戟以扶華轂，勒武旅以翼豹尾，死難之心，義形于色，親受中詔，奔告方伯，於是群后契盟，同稟高謀，巖栖懷德，以嚮赴義，拯神器於獸吻，扶帝座於已傾，王室之不壞，翳伯舅是賴，公以為戰伐之謀，仁所恥聞，況立德弘道，年幾不惑，闔門沈舟，將遠跡山海，詔累遣侍中黃門，逼以嚴制，知不獲免，乃固求外任，江外無烽燧之警，宇內歸穆然之美。銘曰：金德時昏，乾綱絕紀，素靈南映，中宗蔚起，誰其贊之，數鍾伊公，達人忘懷，形隨運通，再潛再躍，婉若游龍。梁沈約齊太尉王儉碑銘曰：瞻旦奭而齊軫，軼夔龍而長騖，百辟翹首，譬列宿之仰望舒，千里結轍，若派流之宗江漢，及宋道盛運，鼎命將改，而瞻烏所集，未知適歸，公高臥閑宇，獨吒虛室，眷龍顏以託夢，詠日角以興言，佇傅巖之下，懷滋水之上，慨深版蕩，念在濡足，霸君亦慮屬一匡，情隆三顧，卜匪熊羆，唯人是與，公深睹興廢，妙識人英，察榮光於河渚，攀龍翼於雲漢，傾方寸以奉國，忘七尺以事君，殊文共會，異軫同歸，堆案盈几，充庭滿室，隨方引應，斷決如流，辭不輟響，紙無停筆，精明外朗，神彩傍映，曬●接其光景，風飆溢乎帷席，囂喧總至，大薄相填，齊鑣共軫，並而不雜。銘曰：悵公赫矣。世載經綸，四彼三傑，六茲五臣，德參世命，道亞如仁，屣步金門，濯纓蘭疇，激水上征，倍帆鬱起。

《陳沈炯太尉始興昭烈王碑銘》曰：古者帝王之興，莫不崇建親屏，泰伯讓而退封，武哀終而受號，則有之矣。至若勒功鼎鼐，銘德太常，清廟尊乎國家，揚名顯乎子弟，在昭烈王見之焉。若夫媯水遙源，石砮遐集，五絲作而詠南風，八世興而和鳴鳳，籍帝王之基，居正卿之族，有由來矣。孔融汝穎之論，許其少多，傅暢諸公之書，頗有賢哲，自漢至魏，涉江而東，綿邈蟬聯，言之者舊，皇上革命應運，大啟邦國，麟趾盤石之宗固宜，金楨玉榦之戚畢封，文叔掩被之悲無泯，仲謀援鞍之慟逾切，乃封始興郡王。永定元年下詔曰：天倫所感，義本因心，名器追崇，則惟恆典，己兄梁故南兗州刺史長城縣公，德範沈邃，風度寬厚，性與天道，深乎靡測，昔彈冠入仕，譽重城華，宣力艱難，遂顧洪業，雖時非季漢，勢異桓王，海內挹其風流，生民懷其大德者矣。朕受天明命，爰膺寶曆，言尋永往，興慕增懷，可奉贈太尉，公昔之密戚，近親，宗英令德，若河閒之不群，沛獻之受象，東平之樂善，陳思之藻麗，實聞之也。未有身死忠貞，名存前代，若王之義烈者。銘曰：稽古帝舜，重瞳有裔，曰陳祚土，纂虞之系，騰波汝穎，承流媯汭，四岳有後，六奇獻計，惟寔惟忠，卿長群公，浮舟震澤，佳氣蔥蔥，岐周七十，商亳百里，婉婉中陽，帝出攸止，太常景皇，季孫讓子，天下不賤，聞之惇史，入孝出忠，清輝何已，苞指周藏，風流懿德，言為世範，行成士則，名山可鐫，豐碑易勒，惜哉往矣。殞身凶慝，鼎命既遷，山河是始，光啟代郡，德表永祀，周以別功，魯侯戾止，禮茂廟堂，恩加松杞。

【墓誌】《梁沈約齊太尉文憲王公墓誌銘》曰：德被九官，功苞十亂，帝圖必舉，皇猷諧煥，斯謂國楨，是惟民幹，翱翔禮園，優遊文館，祕義煙涌，瑰辭雨散，揆路揚輝，台庭改觀，方翊隆平，變茲天網，福履每愆，降年多爽，微言永謝，庶僚誰長，鐃吹罷音，松風代響。

《梁沈約齊太尉徐公墓誌》曰：公美風儀，善言笑，愛重琴棋，流連情賞，拓宇東郊，曖然閑素，榮貴之來，無概懷抱，任居端揆，萬務同歸，簿領盈前，囂塵滿席，直舉枉錯，虛來實及，天道不仁，與善褰應。

《北齊邢子才太尉韓公墓誌銘》曰：立事立言，是為勿替，且公世德，實兮不朽，雖將相無種，而公卿有門，是以萬種四牡，曷弈於往代，長組高冠，陸離於前祀，及負笈追侶，結友從師，先難後易，身佚功倍，皆神遊隅隩，理合精微，非存甯越，廢寢食以存道，久殊高鳳，忘冠履以成業，皎皎獨照，旁絕囂滓，亭亭孤出，入自雲霞，忘情譽毀，同嗣宗之於善惡，齊心得喪，若叔夜之於慍喜，方將受在三九，追蹤二八，弘大道以事一人，敷至理以安百姓，而天德不厚，神聽多愆，仁勇一亡，辯智同盡。

《晉盧諶太尉劉公誄》曰：公侯之生，固天攸擢，高智蕭條，英風卓犖，勵操宏壯，抗意崇邈，雅用深奧，明鑒朗出，摛藻雲浮，飛辯盆溢，驅其豺狼，斬其藜藿，建立市朝，營置亭徼，劉恥南比，猗盧北接，或以恩燮，微我公侯，方事焉捷，委重于外，弛禦于中，制比鄧禹，禮優竇融。

【表】《梁王僧孺為臨川王讓太尉表》曰：臣聞一□以長，望千里而成累，空輸易騁，觸三尺而不登，苟曰違方，難用適遠，安車駟馬，望高闕而朝至，繡服緹麾，●康衢而暮返，行瞻盡瘣，居對蒼龍，陛下海涵春育，日鏡雲伸，追大道之無私，惜微臣之宜極。

《後魏溫子昇西河王謝太尉表》曰：臣聞拂羽決起，力謝摩天，策蹇載馳，功微送日，將短翮難以陵高，駑乘無由致遠，雖復建旟出郡，未追楚趙之風，捧壺入侍，徒踵金張之跡，及天祚明德，運啟興王，六遂始遷，九鼎初定，於焉承之，有用當官，草靡從風，未遑克讓，常恐執轡輕輪，操刀傷錦。

*太傅

《大戴禮》曰：傅傅德義。又曰：天子不惠於庶民，不信於諸侯，不戒於戎事，不誠於賞罰，凡是之屬，太傅之任也。

《尚書》曰：成王黜殷命，滅淮夷，歸豐，作周官，立太師太傅太保，茲惟三公，論道經邦，燮理陰陽，官不必備，惟其人。

《賈誼書》曰：昔文王使太公望傅太子發，嗜鮑魚而公不與。文王曰：發嗜鮑魚，何為不與。太公曰：禮，鮑魚不登乎俎，豈有非禮而可以養太子哉。事具儲君部。

《東觀漢記》：章帝詔曰：行太尉事衛尉趙喜，三世在位，為國元老，其以喜為太傅。

《續漢書》曰：每帝初即位，置太傅，錄尚書事，薨輒省。

應劭《漢官》曰：太傅，古官也。周成王，康叔為之，高后元年，初用王陵，金印紫綬，八年省，哀帝元壽二年復置，位在三公上，世祖中興，特遣使者備禮，徵故密令南陽卓茂。策曰：夫士誠能為人所不能為，名冠天下，當受天下重賞，故武王誅紂，封比干之墓，表商容之閭，今以茂為太傅，封宣德侯。

曹植《輔臣論》曰：蓋精微聽察，理析毫分，規矩可則，阿保不傾，群言系于口，而研摭是非，典誥總乎心，而唯所用之者，鍾太傅也。

《齊職儀》曰：太傅，品秩冠服同太宰，成王即位，周公為太傅，遷太師，秦無其職，漢惠帝崩，呂后以右丞相王陵為少帝太傅，位在三公上。

《魏黃初七年》：詔太尉鍾繇為太傅，華歆為太尉，並以疾，依田千秋乘輿上殿，後三公有疾，多以為準。

沈約《宋書》曰：晉宣帝為魏太傅，誅曹爽後，置左右長史，掾屬舍人各十人，事既非常，加又領兵，非准例也。

【箴】《晉齊王攸太傅箴》曰：伊昔上皇，建國立君，仰觀天文，俯察地理，創業恢道，以惠于民，承祀祚，延統重，故援立太子，尊以弘道，固以貳己，儲德既立，邦有所恃，固親以道，勿固以恩，修身以敬，勿託以尊，自損者有餘，自益者彌昏。

【碑】《後漢蔡邕太傅胡廣碑銘》曰：用能七登九命，篤受分祉，亮皇聖於六世，嘉庶績於九有，窮生民之光寵，享黃耇之遐紀，蹈明哲以保身，與福祿于終始，五蹈九列，七統三事，和神人於宗伯，治水土于下台，光弼六世，曆載三十，自漢興以來，鼎臣元輔，未有若公者焉。睹皋陶之闈壼，究孔氏之房奧，通水泉於潤下，繁后土於稼穡，訓五品於群黎，理人倫於區域，曜三辰于混元，協太和乎皇極，傅聖德於幼沖，率旦奭之奮職。

《晉孫綽太傅褚褒碑》曰：公資清剛之正氣，挺純粹之茂質，深量體於自然，沖識足乎弱冠，含章內映，而不運皦察之明，玄識沈通，而不以浮藻曜物，穆然忘容，塵務不干其度，默爾獨得，膚受莫測其奧，加以溫恭孝友，少思寡欲，都督兗州刺史，將以藩屏畿甸，綏授分內，會康皇晏駕，太后臨朝，總己之重，民無異望，乃徵將軍中書令，錄尚書事，公要終之識，定於介石，雖事己未來，而情以本應，顧以主少國危，方難未夷，思清函夏，以一天宇，且帝命所存，以社稷為寄，謀身雖重，方此為輕，深為意疾，俛首撫順，公志在芟夷兇類，拯拔晉民，繕甲鍊卒，日不暇給者久矣。遂見機而作，遺其劍履，將龍馬河洛，電掃司豫，廟筭以逆徒尚繁，困獸難逼，命公逐旆，以俟齊舉，雖元勳未捷，義聲亦足以振暴於華夷矣。銘曰：邈邈遠遊，亹亹令圖，將激淮海，灑滌中區，雅業未究，哲人其徂，敢勒玄石，敬刊高謨。

《晉孫楚故太傅羊祜碑》曰：稟二儀之純靈，膺造化之沖氣，文為辭宗，行作世表，遷黃門侍郎，受祕書監，公筭滅吳之略，以為孟獻營虎牢而鄭人懼，晏弱城東陽而萊子服，乃進據險處，開建五城，收膏腴之地，奪敵人之資，於是江浦馳義，襁負而至，雖研精軍政，用思滅敵，然兼立學校，闡揚典訓，是以搢紳之士，鱗集仰化，雲翔衡門，雖泮宮之詠魯侯，菁莪之美育才，無以過也。銘曰：金德發曜，惟公作輔，肇建嘉謨，建我民主，不慚遺公，俾屏聖皇，哲人其徂，孰不增傷。

《周王褒太傅燕文公于謹碑銘》曰：古者六等官人，師傅崇其匡輔，一命作牧，侯伯總其專征，南仲成薄伐之功，吉甫作來歸之頌，若乃仰協宸曜，上屬台階，錫之以彝器，明之以車服，除名盛業，太傅燕國公其有焉。西曄開其命緒，東海傳其世祿，父曾致平法之科，廷尉稱無冤之頌，駟馬方駕，高門繼軌，公稟山岳之上靈，含風雲之秀氣，雕良玉於廉劌，鍊貞金於鎏鋈，于時王業締搆，國步權輿，太祖地雖二分，功猶再駕，忠誠簡帝，有志興王，公運策帷帳，參謀幕府，封齊定文成之計，間楚資曲逆之奇，仲華訪輿地之圖，林叔參兵車之右，魏恭帝元年，為大司寇，正刑糾慝，國無害馬之倫，翦暴詰姦，民亡飲羊之俗，三刺薦無簡之文，兩造陳禁邪之憲，大周受命，寶歷攸歸，表高惠之功臣，紀山河之著命，封燕公，邑萬戶，姬氏建國，君奭始封，昭王禮賢，郭隗開館，又授太傅，本官如先，保定五年，賜金石樂一部，公世為邊將，少習兵書，當敵制機，臨戎應變，增壘減灶之圖，題樹繫桑之略，軍中罷戰，無廢雅歌，壯士志驕，時觀投石，及乎名高衛霍，爵重韓彭，錫邑增於鄭僑，賜乘同於魏絳，丹節比司隸之貴，緹綺將金吾之寵，座闕倡歌之娛，堂無鍾鼓之奏，辭功坐樹，不伐征西之勳，還第角巾，無競龍驤之賞。銘曰：惟岳降神，膺期命世，量苞川藪，道弘兼濟，昴宿協符，佐旌冥契，匪躬諒直，武節橫厲，函崤重險，鍾鼎淪覆，潛龍勿用，瞻烏在室，道贊上台，功匡下瀆，條教斯理，彝倫載睦，懋官惟德，明試以功，既移上將，實董元戎，傳呼甚寵，徽章載隆，居高能降，處貴思沖，寶命惟新，王猷允塞，爵班異姓，禮均同德，林胡以南，易川之北，帝曰爾諧，俾侯燕國，駸駸過隙，滔滔逝川，明哲詎寶，館舍長捐，立言不沒，遺愛在旃，三河斥土，駟馬開泉，丹旒毀宗，玄堂啟殯，寵贈虛加，鸞和空引，晏子悼齊，隋武懷晉，謂天蓋高，如何不憖。

【表】《陳沈炯為陳太傅讓表》曰：奏六代之舞，不能祚天，具百神之歌，無以動聖，延首當閽，轉增危慄，百川沸騰，百室如燬，釋位同謀，諸侯總至，盟書會府，餘臣一人，若使幅巾衡巷，口絕平吳，朝遊赤松，暮過濟北，出就侯服，入裭龍章，則四郊有壘，誰守社稷，如其雄戟在前，強弩自衛，負孺子之圖，飾緣鶺之鼎，軍威重於護將，國禮貴於寒門，則臣道尚卑，孰云非逼，臣所以出謝公卿，入訓妻子，拜長陵之園，謁太祖之廟，不以九族違恩義，不以百姓負國家，所期陛下與北極同壽，朝廷與南山同固。

*太保

應劭《漢官》曰：太保，古官，保，養也。

《呂氏春秋》曰：荊文王得茄黃之狗，宛路之矰，以田於雲夢，三月不返，得丹陽之姬，暮年不聽朝。保申曰：先王以臣為保，今王暮年不聽朝，王之罪當笞，王伏，臣將笞王。王曰：敬諾，保申束細箭五十，跪而加之于背，如此者再。謂王曰：起矣。王曰：有笞之名一也。遂致之。保申曰：君子恥之，小人痛之，恥之不變，痛之何益，保申趨出，請死罪。文王曰：此不穀之過也。保申何罪，王乃殺茄黃之狗，折宛路之矰，放丹陽之姬，兼國三十九，保申之力也。

《賈誼書》曰：天子處位不端，受業不敬，教誨諷誦書禮不經不法，言語不序，凡此其屬太保之任也。

王隱《晉書》曰：王祥，字休徵，琅邪人，泰始元年，拜太保，三年春。御史中丞侯史光上言曰：祥久以疾病闕廢朝會，應免官。詔曰：太保，朕所毗倚以隆道弘治者也。前後遜讓，不從所執，此非有司所得議也。

《齊職官儀》曰：太保，品秩冠服同太宰，成王即位，召公為太保，召誥云，越三日戊申，太保朝于洛。逸禮曰：太公為太師，周公為太傅，召公為太保。

沈約《宋書》曰：太師太傅太保為三公，訓護天子，導以德義，天子加拜，待以不臣之禮，非人則闕矣。漢制，保傅在三公上，號曰上公，自後常然。

【碑】《周王褒太保吳武公尉遲綱碑銘》曰：昔者王室藩屏，周德謂之宗親，列國諸侯，異姓稱為伯舅，元勳懿德，姬崇齊楚之霸，疏爵疇庸，漢重韓吳之秩，司勳載其洪烈，典冊備其徽章，山甫式列辟之功，絕跡庸器，莊叔匡成獻之難，昭德彝鼎，鴻名盛業，公實兼焉。公命世挺生，應期間出，嵩華峻極，降惟岳之上靈，霜露所均，體中和之秀氣，危松擢本，且觀後彫之質，貞桂挺生，便體冬華之秀，是故以辰昴膺慶，風雲玄感者焉。公柔順內凝，英華外發，斧藻仁義，珪璋令範，危勁之節，貫四序而踰秀，堅貞之操，經百鍊而不銷，加以逵門射法，遠中戟支，養由箭神，遙穿懸葉，巧極將軍之伎，精窮校尉之官，及年踰艾服，任隆台袞，甲第當衢，傳呼啟路，不以寵貴驕人，每以卑恭自牧，易簀之言，無忘寑瘵，城郢之志，終於瞑目。銘曰：珠角應期，山庭表德，出忠入孝，自家形國，人物冠冕，彝章表則，任屬屯警，官聯極侍，行部六條，議班三吏，逝水詎停，光陰不借，遽辭逆旅，俄悲怛化，旌舒夏練，棺陳衛幕，北郭人希，西山景落，三千不見，九原誰作，銘茲鼎鼐，永傳嵩霍。又《太子太保中都公陸逞碑銘》曰：公本居三吳郡三吳縣，丞相遜後也。宋武匡定鍾鼎，底平涵洛，公曾祖載，實贊軍謀，及反旆南轅，以司武留守，赫連作亂，見拘夏州，以江右名家，為中山太守，地既鮮虞，途通靈壽，呼沱易水，仗武乘邊，趙北燕南，申威河外，祖營州使君，長於戎馬，稱雄朔漢，南中都督，猶纘弈世之基，西校國門，無墜承家之業，公識度深詳，摽尚閑遠，處眾撝謙，居簡行敬，風鑒外明，潛機內敏，建章門戶，張華成立，原陵松柏，虞延盡記，昔處文房，又居內職，或傳冰華，時遊甲邸，魏祖軍謀，還豫南陂之宴，梁王師傅，猶對宣室之談，出內優隆，通籍榮寵，升降榮步，便煩官禁。銘曰：淮海惟楊，具區之藪，水朝江漢，星纏牛斗，盛德遺風，神明厥後，龍章八命，鸞旂四牡，賓階昔遇，風月相思，卿門今別，宿草何悲，輪環不已，零落無時，永矣元伯，長從此辭。

《周庾信太保鴈門公紇干弘碑》曰：公本姓田氏，虞賓在位，基於揖讓之風，鳳皇于飛，紹於親賢之國，論其繼世之功，則狄城有廟，序其移家之始，則長陵有碑，況復高廟上書，小車而對漢祖，聊城祭鳥，長兵而驅燕將，公以胎教之月，歲德在宮，誕載之辰，星精出昴，既而受書黃石，意在王者之師，揮劍白猿，心存霸國之用，常願執金鼓而問吳王，橫琱戈而反齊地，有志不就，忠貞死焉。銘曰：移苗返葬，提柩山行，靈墟隴水，哀挽長城，山如北望，樹似東平，松門石起，碑字金生，眇眇山河，煢煢胤子，泣血徒步，奔波千里，孝水先枯，悲雲即起，世數存沒，哀榮終始。

*祭酒

韋昭《辯釋名》曰：祭酒者，謂祭六神，以酒醊之也。辯云，凡會同饗讌，必尊長先用，先用必以酒祭先，故曰祭酒，漢時，吳王年長，以為劉氏祭酒是也。

《漢書》曰：張安世薦蘇武明習故事，奉使不辱命，先帝以為遺言，宣帝即位時，召武侍官者署，數進見，復為右曹典屬國，以武苦節老臣，令朝朔望，號稱祭酒，甚優寵之。

《風俗通》曰：詩禮春秋，至齊襄王時，而孫卿最為老師，齊尚循列大夫之缺，而孫卿三為祭酒也。

《蜀志》曰：先主既定益州，廣漢太守夏纂，請秦宓為師友祭酒。

《百官表注》曰：博士祭酒一人，掌國子學，早朝服進賢兩梁冠，佩水蒼玉，秦燔書籍，而置博士之官，博者，博通於藝事也。

《齊職儀》曰：晉令，博士祭酒，掌國子生師事祭酒，執經，葛巾單衣，終身致敬。

沈約《宋書》曰：博士，秦官也。常通古今，員多至數十人，有僕射，光武增為十五人，蓋一經有數家之學故也。皆教弟子，光武改僕射曰祭酒，祭酒者，一位之元長也。

【表】齊王融《為王儉讓國子祭酒表》曰：竊以庠均義重，振古所崇，資師道尊，有來攸尚，匪曰蘭芷，疇變入室之情，不自朱藍，何遷素絲之質。又表曰：況臣仁慚富侶，德謝潤身，識漏令經，器非匣重，何以昇墜道於殊身，反斯文於遙日，將使良璣脩竹，無增瑩羽，敬遜務時，遂騫星歲。又表曰：臣聞脩危方湛，弱露霑而取覆，懸衡紀正，輕塵委而必移，況臣才非應俗，用乖知治，取其集木飲冰，旌懸輪騖，方臣之念，未足言矣。

《後魏溫子昇為安豐王延明讓國子祭酒表》曰：臣聞寶劍未砥，猶乏切玉之功，美箭闕羽，尚無衝石之勢，況才非會稽之竹，質謝昆吾之金，至於敷教東序，流訓上庠，置樽候酌，懸鍾待叩，必須蘊朱藍以成彩，立規矩以為式，垂三行於貴遊，揚六藝於冑子，而臣學媿聚沙，問慚攻木，雖歷文史，不治章句，於茲曠官，青衿何仰。

*博士

應劭《漢官儀》曰：博士，秦官也。博者，通博古今，士者，辯於然否，孝武帝建元五年，初置五經博士，太常差次有聰明威重者一人為祭酒，總領綱紀。

《漢書》曰：賈誼，洛陽人，年十八，以能誦詩屬書，稱於郡中，文帝召以為博士，是時年二十餘，最為少，每詔令議下，諸老先生未能言，誼盡能為之對，人人各如其意所出。又曰：公孫弘對策時百餘人，太常奏弘第居下，天子擢之，弘對為第一，召入見，容貌甚麗，拜為博士，待詔金馬門。

《東觀漢記》曰：桓榮授皇太子經，每朝，令榮於公卿前說經。上曰：得卿幾晚，因除博士。

范曄《後漢書》曰：董均，永平初為博士，時草創五郊祭祀，及宗廟禮樂，威儀章服，輒令鈞參議，多見從用，為當世通儒。

《李郃別傳》曰：郃上書太后，數陳忠言，其辭不能盡施用，輒有策詔褒贊焉。博士著兩梁冠，朝會隨將大夫例，時賤經學，博士乃在市長下，公奏以為非所以敬儒，明國體也。上善公言，正月大朝，引博士公府長史前。

《漢舊儀》曰：武帝初置博士，取學通行脩，博識多藝，曉古文爾雅，能屬文章，為高第，朝賀位次中都官史，稱先生，不得言君，其真弟子稱門人。又曰：孝文皇帝時，博士七十餘人，朝服玄端，章甫冠。

《晉令》曰：博士皆取履行清通，淳明典義，若散騎中書侍郎太子中庶子以上，乃得召試，諸生有法度者，及白衣，試在高第，拜郎中。

《魯國先賢傳》曰：漢文帝時，聞申公為詩最精，以為博士，申公為詩傳，號曰魯詩。

《典略》曰：公儀休者，魯博士也。為魯相，無所變更，百官自正，使食祿者，不得與下爭利。

《殷氏世傳》曰：殷亮，建武中，徵拜博士，遷講學大夫，諸儒講論，勝者賜席，亮重席至八九。帝嘉之曰：學不當如是耶。

《郭子》曰：張憑舉孝廉，請劉真長還舡，須臾，真長至，遣覓張孝廉舡，同旅愕然，既同載，俱詣撫軍，劉前進。謂撫軍曰：為公得一士，太常博士之妙選，既前，撫軍與之言，咨嗟稱善。乃曰：張憑勃窣為理窟，即用為太常博士。

【箴】《漢楊雄博士箴》曰：典禮是脩，盡為辟雍，國有學校，侯有泮宮，名有伋教，德用不陵，昔在文王，經營其軌，勗于德音，而思皇多士，多士作楨，惟周以寧，國人興讓，虞芮質成，公劉挹行潦，洒濁亂斯清，官摻其業，士執其經，昔聖人之綏俗，莫美於施化，故孔子觀夫人之學，而知為王之易大舜南面無為，而衽席平，還師階閒，三苗以懷，秦作無道，斬決天紀，漫彼王跡，而坑術士。

【表】《梁丘遲為王博士讓表》曰：臣聞撫臆可以言心，量能則知所止，是故矯親魯門，簡業事亡，雜吹齊稚，分聲遽逝，臣才行過污，文質無廉，疏達謝於谷杜，浹洽乖夫劉楊，非除部養之勤，豈通掌固之業。

