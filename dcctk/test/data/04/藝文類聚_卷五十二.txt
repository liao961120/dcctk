*治政部上

*論政

《釋名》曰：政，正也。下所取正也。

《禮記》曰：聖人南面而聽天下，所宜先者五，一曰治親，二曰報功，三曰舉賢，四曰使能，五曰存愛。察有仁愛者也。五者一得於天下，民無不足不贍者。

《大戴禮》曰：德法者，御民之銜勒也。吏者轡也。刑者策也。天子御者，內史太史，左右手也。古者以法為銜勒，以官為轡，以刑為策，以人為手，故御天下數百年而不解惰。

《管子》曰：國有四維，一維絕則傾，二維絕則危，三維絕則覆，四維絕則滅，傾可正，危可安，覆可起，滅不可得復也。四維，一曰禮，二曰義，三曰廉，四曰恥。又曰：堯舜之民，非生而治，桀紂之民，非生而亂，故治亂在上。又曰：聖君設度量，置儀治，如天地之堅，如列星之固，如日月之明，如四時之信，然正令往，而民從之。

《晏子》曰：景公問治國何患。對曰：患社鼠，社有鼠，不可灌，人君之左右，出則賣重寒熱，入則矯謁收利。

《老子》曰：治大國，若烹小鮮。

《書》曰：懍乎若朽索之馭六馬。

《商君書》曰：凡人主所以勸民者，官爵也。國之所興者，農戰也。令民求官爵，皆不以農戰，而以巧言虛道也。此為勞民，勞民者，其國必無力，無力者其國必削。又曰：善治者，使盜跖可信，不能治者，使伯夷可疑。

《韓子》曰：夫堯生在上位，雖十桀紂不能亂者，勢治也。桀紂亦生在上，雖有十堯舜而不能治者，勢亂也。

《史記》曰：齊威王召即墨大夫而語之曰：自子之居即墨也。毀日至，然吾使人視即墨，田野闢，民人給，官無留事，是子不事吾左右，以求譽也。封之萬家。召阿大夫語之曰：自子之守阿，譽日聞矣。然使使視阿，田野不闢，民貧，若是子以幣享吾左右，以求譽也。是日烹阿大夫，及左右嘗譽者，於是齊國震懼，人不敢飾非。

陸賈《新語》曰：君子為治也。混然無事，寂然無聲，官府若無人，亭落若無吏，郵無夜行之卒，鄉無夜召之正，耆老甘味於堂，丁男耕芸於野。

《淮南子》曰：治國者，若耨田，去害苗而已，今沐者墮髮，而猶為之不已，以其所去者少，所利者多也。又曰：盛國之道，工無偽事，農無遺力，士無諂行，官無失法，譬若設網者，引其綱而萬目張。又曰：張琴瑟者，小絃絚而大絃緩，為天下，彈五絃之琴，歌南風之詩，周公肴膳不撤於前，鐘鼓不解於懸，而四夷服，嬴秦正晝決獄，夜理書，修城以守胡，然姦邪萌生，而亂愈滋。又曰：太清之始，天覆以德，地載以樂，四時不失其序，風雨不降其虛，日月淑清而揚光，五星循軌而不失行，鳳麟至，蓍龜兆，甘露下，竹實滿，流黃出，朱草生。滿，成也。流黃，土精也。朱草生於庭，皆瑞應也。逮至衰世，松柏箘簵，宛而夏槁，江河三川，絕而不流，夷羊在牧。夷羊，土神也。殷之將亡，見於商郊也。飛蛩滿野。蛩，蟬蔑蒙屬。又曰：楚王問詹何曰：治國奈何。詹何曰：何明於治身，不明於治國。楚王曰：寡人得奉宗廟社稷，願學所以守之。詹何對曰：臣未嘗聞身亂而國治者也。故本身不敢對以末。楚王曰：善。

《說苑》曰：政有三品，王者之政化之，霸者之政威之，強國之政脅之，夫此三者，各有所施，而化之為貴矣。化之不變，而後威之，威之不變，而後刑之，夫至於刑，則非王者之所貴也。

《新序》曰：臧孫行猛政。子貢非之曰：夫政猶張琴瑟也。大絃急則小絃絕矣。是以位尊者，德不可以薄，宮大者，治不可以小，地廣者，制不可以狹，民眾者，政不可以苛，獨不聞，子產相鄭乎。其掄材推賢，抑惡而揚善，故有大略者，不問其所短，有德厚者，不非其小疵，其牧民之道，養之以仁，教之以禮，因其所欲而與之，從其所好而勸之，賞之疑者從重，罰之疑者從輕。

【議】《晉潘岳九品議》曰：天生蒸民，而樹之君，使司牧之，勿失其性，君不獨治，於是乎建牧立監，陳其輔佐，故曰天工人其代之，然則高官厚祿，非明崇賢，所以興治，卑位下役，非為鄙愚，所以供職，雖或開榮辱之門，有爭競之弊，而百王莫之能易者，此道不可以二故也。方今天下隆平，四海攸同，薦賢達善，各以類進，夫觀民宣化，為治之本，雖實小邑，猶須其人，又中正之身，優劣懸殊，苟知人者智，則不知者謬矣。莫如達官，各舉其屬，萬嶽九列，朝所取信，郡守雖輕，有刺史存，舉之當否，實司其事，考績累名，施黜陟焉。進賢受賞，不進賢甘戮，沮勸既明，為人自為謀，庶公道大行，而私謁息矣。

【論】《後漢崔寔政論》曰：自堯舜之帝，湯武之王，皆賴明哲之佐，博物之臣，故皋陶陳謀，而唐虞以興，伊箕作訓，而殷周以隆，及繼體之君，欲立中興之功者，曷嘗不賴賢哲之謀乎。凡天下之所以不治者，常疾世主承平之日久，俗漸弊而不寤，政浸衰而不改，是以受命之君，每輒創制，中興之主，亦匡時失，俗人拘文牽古，不達推制，奇偉所聞，簡忽所見，焉可與論國家之大事哉。孝宣皇帝，明於君人之道，審於為政之原，故嚴刑峻法，破姦宄之膽，海內清肅，天下謐如，嘉瑞並集，屢獲豐年，薦勳祖廟，享號中宗，筭計見效，優於孝文，元帝即位，果行寬政，卒以墮損，威權始奪，遂為漢室基禍之主，治國之道，得失之理，於斯可以鑒矣。昔孔子作春秋，褒齊桓，懿晉文，歎管仲之功，夫豈不美文武之道哉。誠達權救之理也。故聖人能與世推移，而俗士苦不知變，以為結繩之初，可復治亂秦之緒，干戚之舞，足以解平城之圍，文帝乃重刑，非輕之也。以嚴致平，非以寬致太平也。

《後漢王符潛夫論》曰：夫為國者，以富民為本，以正學為基，民富乃可以教，學正乃得義，民貧則背善，學淫則詐偽，明君之法，務此二者，以為太平之基，致休徵之隆，夫富民者，以農桑為本，以遊業為末，百工者，以致用為本，以巧飾為末，商賈者，以通乏為本，以鬻貨為末，三者守本，則民興富，國之所以為國者，以民也。治國之日舒以長，故其民閒暇而力有餘，亂國之日促以短，故其民困務而力不足，所謂治國之日舒以長者，非能請羲和而令安行也。乃若明察而百官理，民安靜而力有餘，故視日長也。所謂亂國之日促以短者，非能謁羲和而令疾驅也。乃君暗則百官亂而姦宄興，細民懷賄而趨走，故視日短也。

《魏王粲儒吏論》曰：士同風於朝，農同業於野，雖官職務殊，地氣異宜，然其致功成利，未有相害而不通者也。至乎末世，則不然矣。執法之吏，不闚先王之典，搢紳之儒，不通律令之要，彼刀筆之吏，豈生而察刻哉。起於几案之下，長於官曹之間，無溫裕文雅以自潤，雖欲無察刻，弗能得矣。竹帛之儒，豈生而迂緩也。起於講堂之上，遊於鄉校之中，無嚴猛斷割以自裁，雖欲不迂緩，弗能得矣。先王見其如此也。是以博陳其教，輔和民性，達其所壅，袪其所蔽，吏服訓雅，儒通文法，故能寬猛相濟，剛柔自克也。

【表】《魏武帝陳損益表》曰：陛下即祚，復蒙試用，遂受上將之任，統領二州，內參機事，實所不堪，昔韓非閔韓之削弱，不務富國強兵，用賢任能，臣以驅驅之質，而當鐘鼎之任，以闇鈍之才，而奉明明之政，顧恩念責，亦臣竭節投命之秋也。謹條遵奉舊訓，權時之宜十四事，奏如左，庶以蒸螢，增明太陽，言不足採。

《魏陳王曹植降江東表》曰：臣聞士之羨永生者，非徒以甘食麗服，宰割萬物而已，將有以補益群生，尊主惠民，使功存於竹帛，名光於後嗣，今臣文不昭於俎豆，武不習於干戈，而竊位藩王，尸祿東夏，消損天日，無益聖朝，淮南尚有山竄之賊，吳會猶有潛江之虜，使戰士未獲歸於農畝，五兵未得戢於武庫，蓋善論者不恥謝，善戰者不羞走，夫凌雲者泥蟠者也。後申者先屈者也。是以神龍以為德，尺蠖以昭義，昔湯事葛，文王事犬夷，固仁者能以大事小，若陛下遣明哲之使，繼能陸賈之蹤者，使之江南，發愷悌之詔，張日月之信，開以降路，權必奉聖化，斯不疑也。

*善政

《禮記》曰：哀公問政。子曰：文武之政，布在方策，其人存，則其政舉，其人亡，則其政息。

《左氏傳》曰：鄭人遊于鄉校，以論執政，然明謂子產，毀鄉校如何。子產曰：何為，夫人朝進夕退而遊焉。以議執政之善否，其所善者，吾則行之，其所惡者，吾則改之，是吾師也。又曰：子產知然明，問為政焉。曰：視民如子，見不仁者誅之，如鷹鸇之逐鳥雀也。子產喜，以語子大叔。且曰：他日吾見篾之面而已，今吾見其心矣。子太叔問政於子產。子產曰：政如農功，日夜思之，思其始而成其終，其過鮮矣。又曰：鄭子產有疾，謂子太叔，我死，子必為政，唯有德者，能以寬服民，其次莫如猛，夫火烈，民望而畏之，故鮮死者，水懦，民狎而玩之，則多死焉。疾數月而卒，太叔為政，不忍猛而寬，鄭國多盜，聚於雚蒲之澤，太叔徒兵攻雚蒲之盜，盡殺之。仲尼曰：善哉。政寬則民慢，慢則糾之以猛，猛則民殘，殘則施之以寬，寬以濟猛，猛以濟寬，政是以和。

《論語》曰：子貢問政。子曰：足食足兵，民信之矣。子貢曰：必不得已而去，於斯二者何先。曰：去食，自古皆有死，民無信不立。又曰：季康子問政於孔子。孔子對曰：政者正也。子帥以正，孰敢不正。又曰：季康子問政於孔子。曰：如殺無道以就有道，何如。孔子曰：子為政，焉用殺，子欲善而民善矣。君子之德風，小人之德草，草上之風必偃。又曰：或謂孔子曰：子奚不為政。子曰：書云，孝乎惟孝，友于兄弟，施於有政，是亦為政，奚其為為政。

《家語》曰：子路治蒲，三年，孔子過之，入其境。曰：善哉由乎。恭敬以信矣。入其邑。曰：善哉由乎。忠信以寬矣。至其庭。曰：善哉由乎。明察以斷矣。子貢問曰：夫子未見由之政，而三稱其善，可得聞乎。孔子曰：入其境，田疇治，草萊闢，溝洫深，此恭敬以信，故其民盡力也。入其邑，牆屋完固，樹木甚茂，此其忠信而寬，故其民不偷也。至其庭，甚清閑，諸下用命，此其明察以斷矣。又曰：哀公問政於孔子。孔子對曰：政之急者，莫大乎使民富且壽也。公曰：為之奈何。孔子曰：省力役，薄賦斂，則民富矣。敦禮教，遠罪戾，則民壽矣。公曰：寡人欲行夫子之言，恐吾國貧。孔子曰：詩云，愷悌君子，民之父母，未有其子富而父母貧也。又曰：衛靈公問孔子曰：有語寡人為國家者，謹之於廟堂之上，則政治矣。何如。孔子曰：其可也。愛人者則人愛之，惡人者則人惡之。又曰：哀公問於孔子曰：寡人欲國小則能守，大則能攻，其道何如。孔子曰：使君朝庭有禮，上下和親，天下百姓，皆君之民也。將誰攻焉。苟違此道，民叛如歸，皆君之讎也。將誰與守。公曰：善哉。於是廢澤梁之禁，以惠百姓。

《管子》曰：凡為國之道，必先富民，民富則易治也。貧則難治也。奚以知然，民富則安鄉，安鄉則重家，重家則敬上畏罪，敬上畏罪，則易治也。貧則危鄉，危鄉則輕家，輕家則凌上犯禁，凌上犯禁，則難治也。昔者七十九代之君，法制不一，號令不同，然而俱王天下，何也。必國富而粟多也。又曰：政之所行，在順民心，政之所廢，在逆民心，民惡憂勞，我佚樂之，民惡貧賤，我富貴之，民惡危墜，我存安之，民惡滅絕，我生育之。又曰：凡牧民者，欲民之正，欲民之正也。則微邪不可不禁也。微邪者，大邪之所生也。微邪不禁，而求大邪之亡傷，固不可得也。

《鄧析書》曰：夫水濁則無掉尾之魚，政苛則無逸樂之士。

《孟子》曰：為高必因丘陵，為下必因川澤，為政必因先王之道。

《莊子》曰：至德之世，山無蹊隧，澤無舟梁，烏□之巢，可攀援而闚也。

《孫卿子》曰：夫一仞之牆，民不能踰，百仞之山，童子升而遊焉。凌遲故也。今仁義之凌遲久矣。能謂民弗踰焉。

《商君書》曰：古者民聚生而群處，故求有上也。然則天下之樂有上，將以為治也。今有主而無法，其害與無主同，有法而不勝其亂，與無法同也。

《韓子》曰：故善毛嬙而西施之美，無益吾面，用脂澤粉黛，則倍其初，言先王仁義，無益於治，必賞罰則國治，賞罰法度者，國之脂澤粉黛。又曰：勢者，君之馬也。威者，君之輪也。勢固則輿安，威定則策勁，臣從則馬良，民和則輪利，為國有失於此，覆輿奔馬，折策敗輪矣。輿覆馬奔，策折輪敗，載者安得不危。

《新序》曰：魯君使密子賤為單父宰，子賤辭去，因請善書者，使書憲法，魯君與之，至單父，使書，子賤從旁引其肘，書醜則怒之，欲好書則又引之，書者患之，辭去，歸以告魯君。魯君曰：子賤苦吾擾之，使不得施其善政也。乃命有司，無得擅徵發單父，單父大理。事具巧藝部書篇。

【碑】《梁裴子野丹陽尹湘東王善政碑》曰：皇上建顯號，垂鴻名，廣大配乎天地，光華象乎日月，長駕遠撫，橫逸乎都外，策鏡區域，充塞乎無垠，上冠九垓，旁濟八表，制禮以告成功，作樂以彰治定，福應允臻，祥慶符合，六府孔脩，九官咸事，於往歲也。有司奏以湘東王為宣惠將軍丹陽尹，既而下車為政，振民育德，循名責實，舉無遺慮，若夫據饋累起，求賢如不及，卑身折節，用人若由己，玉帛旅於丘園，辟書交乎塗路，求餘論於故府，想遺風於舊哲，延儒生於東閤，命文學於後車，重門洞啟，列筵廣置，四民總至，獄訟殷集，王兼而治之，綽有餘裕，上弘其禮，下悅其風，虛往實歸，人得所至，由是百吏仰成，具僚斂衽，千里之間，有懷必亮，躬親勸課，賦政授時，辨相物宜，務盡地利，由是仍歲有秋，餘糧栖畝，是以縉紳先生，愀然相顧，遂造象魏，拜而陳之。有詔報曰：纖介之善，春秋必書，吏民歸美，難用抑絕，於是二三君子，歡得所奏，乃擇工良匠，追石名山，撰德選辭，興事篆刻，俾萬代之下，知斯文之在斯。銘曰：茫茫禹跡，經啟萬方，平秩肇定，曰若我皇，并苞九域，畫野分疆，猗歟帝子，日就月將，疏爵分品，奄有瀟湘，君王先啟，既表南國，肇允神童，翻飛上德，導達玄微，優遊翰墨，行成師範，文為麗則，帝曰爾詣，出康庶績，勿替敬典，大猷允迪，我王顯允，洵美且麗，夙夜乾乾，有隆無替，光贊大朝，庇民濟世，京邑翼翼，永承嘉惠。

《陳徐陵為司空徐州刺史侯安都德政碑》曰：巖巖天柱，大矣周山之峰，桓桓地軸，壯哉崑崙之阜，三光懸而不墜，九土鎮以無疆，承乾合德之君，則天體元之后，所以並咨四鎮，咸建五臣，業配蒼祗，功成宇縣，至於流名雅頌，著美風詩，年代悠然，寂寥無紀，其能繼茲歌詠者，司空侯使君乎。自文昭武穆，祚土開家，濮水盛其衣簪，滎波分其緒秩，仁義之道，夷門美於大梁，儒雅之風，司徒重於強漢，自通人許劭，託命於江湖，高士袁忠，寄身於交越，俱違建安之難，獨處衡山之陽，祖天資秀傑，世載雄豪，卓富擬於公侯，班佃必於旌鼓，父光祿大夫，邑里開通德之門，州鄉無抗禮之客，自茫茫禹跡，赫赫宗周，家滅驪戎，國亡夷羿，我高祖武皇帝，迎河圖於浪泊，括地象於炎洲，南興涿鹿之師，北問共工之罪，天生宰輔，堯年致白虎之祥，神賜英賢，殷帝感蒼龍之傑，公亦觀時佇聖，嘯吒風雲，跪開黃石之書，高詠玄池之野，沉吟梁甫，自比管仲之才，惆悵華郊，久負伊生之歎，自羯虜侵華，群蠻縱軼，衡皋桂部之地，四戰五達之郊，郡境賢豪，將謀禦難，長者僉論，推公主盟，義士雄民，星羅霧集，公既膺五聘，方啟六韜，率是驍徒，仍開嶺嶠，自大討瀟湘，同茲樊酈，下軍違命，上策不宣，敗我王師，受拘勍盜，大陳格于文祖，咸秩具神，率土依風，群靈稟朔，公亦忠為令德，天纂之謀，吳帳斯開，衛門無擁，雖復季孫還魯，隨武濟河，國慶民歡，相儔匪若，即授使持節開府儀同三司丹陽尹，昔光武不尤於馮異，穆公深禮於孟明，終報王官之師，遂舉咸陽之地，斯乃聖主之宏略，而名臣之遠圖者焉。皇帝以陶唐啟國，致玉版於河宗，顓頊承家，佐金天於江水，經綸草昧，定鼎之業居多，締構權輿，斷鼇之功相半，固以英聲馳於海外，信義感於寰中，主器攸歸，當璧斯在，公於是抗表長信，清宮未央，從億兆以同心，引公卿而定策，馳輕軒於軨轕，奉待駕於中都，七廟之基，於焉永固，萬邦之本，由此克寧，乃授司空公南徐州刺史，於是鎮之以清靜，安之以惠和，望杏敦耕，瞻蒲勸穡，室歌千耦，家喜萬鍾，陌上成陰，桑中可詠，春鶊始囀，必具籠筐，秋蟀載吟，竟鳴機杼，或肅拜靈祀，躬瞻舞雩，去駕擁於風塵，還旌阻於飄沐，京坻歲積，非勞楚堰之泉，倉廩年豐，無用秦渠之水，雖復東過小縣，夏雨逐其輕輪，南渡滄江，秋濤弭其張蓋，固不得同年而語矣。若夫聽採民訟，昏曉必通，召引軒櫺，躬親辯決，立受符於前案，無留詣於後曹，接務高城之中，非異甘棠之下，欣欣美俗，濟濟都塵，以賈琮郭賀之風，行建武永平之化，於是州民散騎常侍王㻛等，拜表宮闕，請揚茲美化，樹彼高碑，民欲天從，允彰絲誥。銘曰：鬱鬱三象，茫茫九州，綿天慘沴，浹地虔劉，赫矣高祖，爰清國讎，元勳佐命，力牧風侯，亦既旋歸，邦家有暉，宮亭蠡浦，奮翅高飛，雷卷勍寇，風行國威，文身被髮，作貢來綏，我皇纂武，攀號東序，謁渭同周，迎門惟呂，流矢為暴，攙槍斯舉，喋喋蒼黎，危危刀俎，自我徂征，妖氛克平，爰驅大彘，實剪長鯨，北震巢浦，南俘灌城，青羌卷介，赤狄迴兵，蹈舞難踰，歌謠靡宣，曰我黎庶，俱祈上玄，山移兩越，海變三田，公為上相，復倍斯年。又《廣州刺史歐陽顧德政碑》曰：弱水導其洪源，軒臺表其增殖，懿哉少府，師儲皇於二京，盛矣司徒，傳儒宗於九世，廣陵邕邕，族擅江右，勃海赫赫，名重洛陽，若夫岳鎮龍璠，星懸鶉火，衡山誕其高德，相水降其清輝，千仞孤摽，萬頃無度，年當小學，志冠成童，因孝為心，欲仁成體，屯騎府君，早棄榮祿，易簀之日，幾將毀終，不杖之言，深非通制，遺貲巨萬，富擬猗頓，裁變槐榆，並貶宗戚，南茨大麓，北眺清湘，得性於橘洲之間，披書於杏壇之上，三冬文史，五經縱橫，頻致嘉招，確乎難拔，既而帝啟黃樞，神亡赤伏，天地崩霣，川冢沸騰，群●酋豪，更為禍亂，朝披羽檄，夜炤爟烽，浴鐵蔽於山原，摐金駭於樓堞，公疲兵屢出，獨據胡床，勍賊重圍，尚凭書几，揚灰既散，駕棒將揮，咸剋凶梁，以保衡服，常以二主蒙塵，三光掩曜，出入逾於嘗膽，殷憂獨其撫心，不治第宅，深符去病，志梟群醜，彌同越石，自禹珪既錫，堯玉已傳，物變謳謠，風移笙管，商周之際，孤竹尚其哀歌，曹劉之間，蘇子猶其狂哭，況番禺連帥，寔謂宗枝，迷我天機，自窺梁鼎，以公威名本重，逼統前軍，乾數難違，剝象終悔，高祖永言惟舊，彌念奇功，即訓皇家，深弘朝綱，檻車才至，輿襯已焚，祝史祅於夷吾，壇場延於井伯，綢繆安樂，造次訐謀，爰珥豐貂，允光金蟪，但八柱之土，蠻夷不賓，九疑之陽，兵凶歲積，以公昔在衡皋，深留風愛，仁恩可以懷猛獸，威名可以懼啼兒，乃授持節散騎常侍衡州刺史，我皇帝從唐侯以胤國，屈啟筮而登家，一恭寶祚，開定江沔，三改琁衡，苞羅湘峽，昔中宗屈申於處仲，高祖遺恨於平城，漢武承基，方通沙塞，晉明紹運，裁平姑熟，方其盛業，綽有光前，踐祚之初，進公位征南將軍廣州刺史，又都督東衡州二十州諸軍事宜，公乃務是民天，敦其分地，火耕水耨，彌亙原野，賊盜皆偃，工賈競臻，鬻米商鹽，盈衢滿肆，新垣既築外戶無扃，脂脯豪家，鍾鼎為樂，揚袪洒汗，振雨流風，市有千金之租，田多萬箱之詠，僧釋慧羨等，來朝終闕，備啟丹誠，乞於大路康莊，式刊豐琰，庶樊卿寶鼎，復述台司之功，羊叟高碑，更紀征南之德，於是跪開黃素，爰登紫泥，鑒此誠祈，皆如所奏，乃詔庸臣。為其銘曰：赫赫宗陳，桓桓鼎臣，千乘建學，五典攸因，盛德斯遠，公門日新，嵩高惟岳，貺甫生申，去衡移廣，遷征自鎮，悠悠銅界，藐藐金鄰，莫遠非督，無思不賓，三江靡浪，五嶺奚塵，式歌式舞，仁哉至仁，公其饗福，於萬斯春。又《晉陵太守王勵德政碑》曰：若夫睢陵世傳，已詳載德之華，徐州先賢，亦著清風之美，偉哉文獻，光啟中興，郭莖表其深源，何籌慚其遠慶，豈惟桓氏之鳴玉，張家之珥貂，袁姓之朱衣，楊宗之華轂，又有似飛遮列，班弓夾門，濯龍俯望，緹騎盈道，奕世如此，何其盛哉。君以藍田美玉，大海明珠，灼灼美其聲芳，英英照其符彩，風神雅淡，識量寬和，既有崔琰之鬚眉，非無鄭玄之腰帶，爛爛如高巖下電，騷騷若長松裏風，勢利無擾於胸衿，行藏不概於懷抱，家門雍睦，孝友為風，上交不諂，下交不瀆，脫貂救厄，情靡矜愆，釋馬窮途，唯濟危殆，至於網羅圖籍，脂粉藝文，學侶揖其精微，詞宗稱其妙絕，出為仁武將軍晉陵太守，五雞三彘，勤卹有方，問羊知馬，鉤距兼設，濟北移樹，累政之所未治，汝南爭水，連年之所無斷，一朝明決，曾不留滯，四民商販，咸用殷阜，康哉寶運，美矣良臣，冑自澧水，源于洛濱，公侯世及，宰輔相因，曰我民秀，山川降神，風情穆穆，孝友恂恂，學則經笥，文為世珍，高風遠矣。曠代難倫，鼎鉉虛職，台階未臻，安知霜霰，遽夭松椿，碣石斯表，民情既陳，徒然下拜，何報陽春。

《周王褒上庸公陸騰勒功碑》曰：在昔洞庭彭蠡，三苗有遠竄之君，太室陽城，九州無同姓之國，是知周衛設險，所務非山川，河岳作固，所寶惟休德，至於三峽蹇產，九折崢嶸，高峰尋雲，深谷無景，秦開漢●，雖阻荷戟之虞，魏塞晉通，終因束馬之利，我大周開闢宇宙，混同文軌，御六氣於天樞，頓八絃於地絡，彭濮未恭，邛笮不討，外憑劍道之難，內負銅梁之阨，大將軍上庸公，仗國威靈，奉辭伐罪，長戟萬隊，巨艦千舳，板楯酋豪，斯榆君長，歷稔逋寇，累代稽誅，廓清江源，蕩滌巴濮，若夫荊門千里，蜀置永安之宮，巴水三迴，吳阻夷陵之縣，巫峽使君之灘，淪波洽沒，建平督郵之道，棧徑威紆，路阻蠻陬，途橫夷落，擅強專險，輕法侮吏，天子爰詔有司，公奉命天討，星言載塗，指日遄邁，冊授公大將軍信州刺史，韓信召拜，軍中致設壇之禮，衛青出征，臨河聞後距之令，夫鍾鼎大禮之器，昭德必書，金石不朽之質，庸勳斯樹，某等乃建碑于某地，敢作頌云，遐觀命氏，眇求世祿，龍圖紀河，鴻漸于陸，霸楚傳姓，命吳啟族，君子篤生，降靈惟岳，朝陽擢彩，荊山曜璞，巴庸自擅，彭濮稱王，南泊僰道，西通夜郎，內憑玉壘，外阻銅梁，介視荒服，斗絕邊疆，赫赫南仲，堂堂方叔，天子命我，遐征越逐，竇氏車騎，去病冠軍，封山刊石，鐫名剋勳，遠隔年代，懸感風雲，盛德必祀，千載斯文。

《隋江總吳興郡廬陵王德政碑》曰：卓爾吾王，天人可擬，早成夙智，謙懷虛己，偃息流略，翱翔文史，三雍雅對，九師名理，好古如斯，學兼之矣。睢陽肇搆，碣石初開，賜田待士，牓道求材，剖符彭國，述職琅臺，去謠曙鼓，留歌暮來。

【表】《梁劉孝儀為雍州柳津請留刺史晉安王表》曰：楚備寶臣，秦兵不入，齊多君子，魏●恥昭，足使文公懼而側席，孟軻歎而廢寢，敢緣借寇之願，切望申耿之恩，陛下昔在潛龍，因茲或躍，固以陋膴膴於周原，包匆匆之佳氣，昔次君出撫，近駕班輪，喬卿在政，遙授袞服焉。馮熊軾而督盜，御龍章而行部，無虧燮理，有光司牧。

【教】《梁簡文帝圖雍州賢能刺史教》曰：冀州表朱穆之象，太丘有陳寔之畫，或有留愛士氓，或有傳芳史籍，昔越王鎔金，尚思范蠡，漢軍染畫，猶高賈彪，矧彼前賢，寧忘景慕，可並圖象廳事，以旌厥善。

*赦宥

《易》曰：雷雨作解，君子以赦過宥罪。

《周官》曰：國君過市，刑人赦。

《尚書》曰：象以典刑，流宥五刑，鞭作官刑，朴作教刑，眚災肆赦，怙終賊刑。又曰：五刑之疑有赦，五罰之疑有赦。

《論語》曰：赦小過，舉賢才。管子曰：凡赦者，小利而大害也。久而不勝其禍，無赦者，小害而大利也。久而不勝其福，故赦者，奔馬之委轡也。

《漢書》曰：宣帝元年詔曰：迺者鳳皇集泰山陳留，甘露降未央宮，其赦天下。

《史記》曰：陶朱公中子殺人，囚於楚。朱公曰：殺人死，職也。使少子往視之，裝黃金千鎰，長男請行，公不許。長男曰：長子家督也。今不遣，是吾不肖，欲自殺，不得已，乃為一封書及金，令遺故所善莊生。莊生乃見王曰：某星犯某宿，宜以德報，王乃使使封三錢之府，長男為王當赦，弟固當出。見莊生曰：弟今自赦，固辭去，乃取金，莊生恥為兒子所賣。乃入見王曰：陶朱公子多賂王左右，今赦，恐失望，王遂殺之，載喪而歸。

《東觀漢記》曰：吳漢疾篤，車駕親臨，問所欲言。對曰：臣愚無所識知，唯願慎無赦而已。

謝承《後漢書》曰：學中諸生，與李膺等更相褒重，莫不思其貶議，時河內張成，善說風角，推占當赦，遂教子殺人，李膺為河南尹，督之，促收捕，既而逢宥獲免，膺愈憤，竟案殺之，初成以方伎交通宦官，帝亦頗訊其占，成弟子牢脩，因上書誣告膺等，多養太學遊士，交結諸郡生徒，更相驅馳，共為部黨，於是天子震怒，班下郡國，逮捕黨人。

《續漢書》曰：建武二年。詔曰：其赦天下，惟殘賊用刑戮深刻，獄多冤人，朕甚愍之，自今已後，有犯者，將正厥辜。

《袁崧後漢書》曰：賈彪，字偉節，遊京師，與郭林宗等為談論之首，一言一行，天下以為準的，黨事起。彪謂同志曰：吾不西行，大難不解，即入關，設方略，天子為之大赦。

《華陽國志》曰：諸葛亮時，有言公惜赦者。亮答曰：治世以大德，不以小惠，故匡衡吳漢，不願為赦，先帝亦言，吾周旋陳元方鄭康成間，每見啟告治亂之道悉矣。曾不語赦也。若劉景叔父子，歲歲赦宥，何益於治。

《蜀志》曰：孟光，字孝裕，延熙九年秋，大赦，光眾責大將軍賈禕曰：夫赦者，偏枯之物，非明世所宜有也。衰弊窮極，必不得已，然後乃可權而行之爾。

《裴頠集》曰：臣聞感神以政，應變以誠，故桑穀之異，以勉己而消，漢末屢赦，猶凌不反，由此言之，上協宿度，下寧萬國，唯在賢能，慎厥庶政，殆非孤赦所能增損也。

《郭子》曰：孫秀降晉，武帝厚存寵之，妻以姨妹蒯氏，室家甚穆，妻嘗妒秀，乃罵為貉子，秀大不平之，遂出不復入，蒯氏自悔責，請救於帝，時大赦，群臣咸見，既出，帝獨留秀。從容言曰：天下曠蕩，蒯夫人可得從其例不，秀免冠謝，遂為夫婦如初。事具人部妒篇。

《風角書》曰：春甲寅日，風高去地三四丈，鳴條以上，常從申上來，為大赦，期六十日。

【賦】《後漢崔寔大赦賦》曰：惟漢之十一年四月，大赦，滌惡棄穢，與海內為始，亹亹乎恩隆平之進也。寔就而賦焉。以為五帝異制，三王殊事，然其承天據地，興設法制，一也。陛下以苞天之大，承前聖之跡，朝乾乾於萬機，夕處敬以厲惕，然猶痛刑之未錯，厥將大赦，所以創太平之跡，旌頌聲之期，新邦家而更始，垂祉羨乎將來，此誠不可奪也。方將披玄雲，照景星，獲嘉禾於疆畝，數蓂莢於階庭，攔麒麟之肉角，聆鳳皇之和鳴，農夫歡於時雨，工女樂於機聲，雖皇羲之神化，尚何斯之太寧。

【詔】《後魏溫子昇孝莊帝殺尒朱榮詔》曰：蓋天道忌盈，人倫疾惡，疏而不漏，刑之無捨，是以呂霍之門，禍譴所伏，梁董之家，咎徵斯在，尒朱榮爰自晉陽，同憂王室，義旗之建，大會孟津，與其樂推，其成鴻業，論其所由，乃有勳效，但致遠恐泥，終之寔難，習未崇朝，豺聲已露，既位極宰衡，地踰齊魯，容養之至，豈復是過，但心如猛火，山林無以供其暴，意等漏卮，江河無以充其溢，既見金革稍寧，方隅漸泰，不推天功，謂為己力，與奪任情，臧否肆意，無君之跡，日月已甚，乃有裂冠毀冕之心，將為拔本塞源之事，天既厭亂，人亦悔禍，將而有聞，罪無攸縱，是而可懷，孰不可忍，並以伏辜，自貽伊戚，元惡既除，人神慶泰，便可大赦天下。又《遷都拜廟鄴宮赦文》曰：建國所先，理屬於宗廟，立事為大，禮歸於禋祀，大丞相渤海王，神武命世，重匡頹曆，導塞源於將竭，扶神器於已傾，立天地之大功，成人臣之重義，朕以沖昧，猥當樂推，關路多虞，衿帶難固，瞻言往事，取則前脩，乃襲去酆，用追遷亳，定鼎鄴都，卜世惟永，民用子來，功成不日，今清廟初興，閟宮始就，靈祗萃止，祖考來格，神光夜照，香氣朝聞，令月吉辰，躬展誠敬，時和氣婉，景麗雲柔，四表來庭，萬國在位，哀樂相交，感慶兼集，固宜觀象雷雨，布寬大之恩，取類澤風，申肆眚之令，可大赦天下。

《北齊邢子才為受禪登極赦詔》曰：無德而稱，化刑以禮，不言而信，先春後秋，故知惻隱之心，天地一揆，弘宥之道，今古同風，朕以寡薄，功烈無紀，昔先獻武王，值魏世不造，四海幅裂，九鼎行出，祭器無歸，乃驅御侯伯，大號燕趙，拯厥顛墜，俾亡若存，父襄王，外挺武功，內資明德，纂戎先業，闢土服遠，年逾二紀，世歷兩都，獄訟有適，謳歌斯在，魏帝俯遵曆數，念在褰裳，遠取唐虞，終同脫屣，實幽憂未已，志在陽城，而群公卿士，誠守逾切，遂屬代終，居於民上，如涉深冰，有倦終朝，始發晉陽，九尾呈瑞，升壇告天，赤雀效祉，惟爾文武不二之臣，股肱爪牙之將，左右先王，光隆大業，永言誠烈，共茲休慶，然三皇存教，非易可免，七名改呪，庸可庶幾，思共億兆，同始茲日。

【教】《梁陸倕豫章王拜後赦教》曰：夫議獄緩死，著自令圖，疑罪惟輕，聞諸雅誥，是以虞經惻隱，流涕冬決，鍾意垂仁，哀矜寒送，吾以虛薄，夙頒寵章，光宅襟險，奄有全粵，非有沛獻矜嚴，空紆青組，東平智思，徒舉赤帷，思所以仰述皇猷，導揚弘澤，遵彼下車，譬茲解網。

