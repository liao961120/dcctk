班彪避地河西，大將軍竇融以為從事，深敬待，後接以師友之道。

班固，字孟堅，年九歲，能屬文誦詩賦。及長，遂博貫載籍，九流百家之言，無不窮究。學無常師，不為章句，舉大義而已。性寬和容眾，不以才能高人，諸儒以此慕之。

時人有上言班固私改作史記，詔下京兆收繫。固弟超詣闕上書，具陳固不敢妄作，但續父所記述漢事。

班固徵詣校書，除蘭臺令史，遷為郎，典校祕書，令卒前所續史記也。

固數入讀書禁中，每行巡狩，輒獻賦頌。

班超，字仲升，扶風平陵人，徐令彪之子也。為人大志，不脩細節。然內孝謹，居家常執勤苦，不恥勞辱。有口辯，而涉獵書傳。

超持公羊春秋，多所窺覽。

班超，字仲升，家貧，恒為官傭寫書，嘗輟書投筆歎曰：「大丈夫當效傅介子、張騫立功異域，以取封侯，安能久事筆硯乎！」

班超行詣相者，相者曰：「祭酒，布衣諸生耳，而當封侯萬里之外。」超問其狀。相者指曰：「生鷰頜虎頸，飛而食肉，此萬里侯相也。」

永平中，竇固擊匈奴，班超為假司馬，將兵別擊伊吾，戰於蒲類海，多斬首虜。固又遣與從事郭恂俱使西域，鄯善王廣禮敬甚備，後更疏懈。超謂其官屬曰：「寧覺廣志意薄乎？此必有北虜使來也。」召侍胡，詐之曰：「匈奴使來數日？安在？」侍胡具服。超悉會其吏士三十六人，酒酣，激怒曰：「不探虎穴，不得虎子。當今之計，獨有因夜以火攻虜，使彼不知我多少，必大震怖，可殄盡。鄯善破膽，功成事立也。」眾曰：「善。」遂將吏士往奔虜營。超手格殺三人，斬得匈奴節使屋賴帶、副使比離支首及節。明日乃還告郭恂，恂大驚，既而色動。超知其意，舉手曰：「掾雖不行，班超何心獨擅之乎？」恂乃悅。鄯善一國震怖。竇固具上超功，並求更選使使西域。帝壯超，詔固曰：「吏如班超，何故不遣而選乎？今以超為軍司馬，令遂前功。」固欲益其兵，超曰：「願得本所從三十餘人，足以備有虞，多益為重煩。」

班超使西域，于闐王廣德，超至，禮意甚疏。其俗信巫，巫言：「神怒何故向漢？漢使有驪馬，急求取以祠我。」廣德就超請馬，超許之，而令巫自來取馬。有頃，巫至，超即斬其首送廣德，因辭讓之。

班超上疏曰：「臣乘聖漢威神，出萬死之志，冀效鉛刀一割之用。」

建初八年，拜班超為將兵長史，假鼓吹幢麾。

疏勒王忠說康居王借兵，還據頓中。

班超討焉耆王廣，廣遣其左將北讹支奉迎超，賜而遣。焉耆國有葦橋之險，廣乃絕橋，不欲令漢軍入國。超更從他道渡。

班超定西域五十餘國，其以漢中郡南鄭之西鄉戶千封超為定遠侯。

班超自以久在絕域，年老思土，上疏曰：「臣常恐年衰，奄忽僵仆。不敢望到酒泉郡，但願生入玉門關。」

時安息遣使獻大爵、師子，超遣子勇隨入塞。

班超在西域三十一歲。還洛陽，拜為射聲校尉。

班超為都護，以任尚代超。尚謂超曰：「君在外國三十餘年，而小人猥承君後，宜有以誨之。」超曰：「塞外吏士，本非孝子順孫，皆以過罪徙補邊。而蠻夷懷鳥獸之心，難禁易敗。今君性嚴急，水清無大魚，察政不得下和。宜陽為簡易，寬小過，摠大綱而已。」

班始尚清河孝王女陰城公主，陰城公主名賢得。

時米石萬錢，人相食，倫獨收養孤兄子、外孫，分糧共食，死生相守，鄉里以此賢之。

第五倫為鄉嗇夫，平徭役，理怨滯，得民之歡心。

倫步擔往候之，留十餘日，將倫上堂，令妻子出相對，以屬託焉。

第五倫自度仕宦牢落，遂將家屬客河東，變易姓名，自稱王伯齊，常與奴載鹽北至太原販賣，每所止客舍，去輒為糞除，道上號曰道士，開門請求，不復責舍宿直。

第五倫，字伯魚，京兆尹閻興召為主簿。時長安市未有秩，又鑄錢官姦軌所集，無能整齊理之者。興署倫督鑄錢掾，領長安市。平銓衡，正斗斛。其後小人爭訟，皆云「第五掾所平，市無姦枉」。

第五倫每見光武詔書，常歎曰：「此聖主也，當何由一得見快矣。」等輩笑之曰：「汝三皇時人也，說將尚不下，安能動萬乘主耶？」倫曰：「未遇知己，道不同故耳。」

諸王當歸國，詔書選三署郎補王家長吏，除倫為淮陽王醫工長。時輩除者多，綬盡，但假印，倫請於王，王賜之綬。

上問第五倫曰：「聞卿為吏撾妻父，不過從兄飯，寧有之也？」倫對曰：「臣三娶妻皆無父。臣生遭飢擾攘，米石萬錢，不敢妄過人飯。」

光武問第五倫曰：「聞卿為市掾，人有遺卿母一笥餅，卿從外來見之，奪母飼，探口中餅出之，有之乎？」倫對曰：「實無此，眾人以臣愚蔽，故為出此言耳。」

第五倫性節儉，作會稽郡，雖為二千石，臥布被，自養馬，妻炊爨，受俸祿常求赤米，與小吏受等，財留一月俸，餘皆賤糶與民飢羸者。

第五倫為會稽守，為事徵，百姓攀轅扣馬呼曰：「捨我何之！」第五倫密委去。百姓聞之，乘船追之，交錯水中，其得民心如此。

第五倫為會稽太守，免官歸田里，躬與奴共發株棘田種麥，不交通人物。

第五倫為司空，奉公不撓，言議果決，無所依違，諸子諫止，輒叱之。每上封自作草，不復示掾吏。或民奏記言便宜，便封上。後自陳老病，以二千石祿俸終厥身。

去年伏誅者，刺史一人，太守三人，減死罪二人，凡六人。

玄賀遷鄴令，政教大行。

玄賀，字文和，遷九江太守，行縣持乾糒，但就溫湯而已。遷泲相，臨發日，百姓扶車叩馬，啼泣隨之。

鍾離意辟大司徒侯霸府，詔部送徒詣河內，時冬寒，徒病不能行。路過弘農，意輒移屬縣使作徒衣，縣不得已與之，而上書言狀，意亦具以聞。上得奏，以見霸，曰：「君所使掾何乃仁於用心？誠良吏也！」

意在堂邑，為政愛利，輕刑慎罰，撫循百姓如赤子。初到縣，市無屋，意出奉錢帥人作屋。人齎茅竹或持材木，爭起趨作，浹日而成。功作既畢，為解土，祝曰：「興功役者令，百姓無事。如有禍祟，令自當之。」人皆大悅。

顯宗時，鍾離意為尚書，交趾太守坐贓千金，徵還伏法，詔以資物班賜群臣。意得珠璣，悉以委地，而不拜賜。上怪問其故。對曰：「臣聞孔子忍渴於盜泉之水，曾參迴車於勝母之閭，惡其名也。此贓穢之寶，誠不敢拜受。」帝嗟嘆曰：「

清乎尚書之言！」乃更以庫錢三十萬賜之。

顯宗時，詔賜降胡縑，尚書案事，誤以十為百。上見司農上簿，大怒，召郎將笞之。鍾離意因叩頭曰：「過誤之失，常人所容。若以懈慢為愆，則臣位大，罪重，郎位小，罪輕，咎皆在臣，臣當先坐。」乃解衣就笞，帝意乃解。

明帝欲起北宮，尚書僕射鍾離意上書諫，出為魯相。後起德陽殿，殿成，百官大會，上謂公卿曰：「鍾離尚書若在，不得成此殿。」

宋均為九江太守，有唐山神祠，嫁娶皆取民間男女，百姓患之，長吏莫敢改焉。均乃移書曰：「自今已去，當為唐山娶巫家女。」其後乃絕。

宋均為九江太守，建武中，山陽、楚郡多蝗蜚，南到九江，輒東西別去，由是名稱。

永平七年，宋均徵為尚書令，忠正直言，數訥策謀，每駮議，未嘗不合上意。

朱暉，字文季，南陽宛人。其先宋微子之後也，以國氏姓。周衰，諸侯滅宋，奔碭，易姓為朱，後徙于宛。

暉外祖父孔休，以德行稱於代。

朱暉，字文季，南陽人。暉早孤，有氣決。年十三，莽敗，天下亂，與外氏家屬從田間奔入宛城。道遇群賊，賊操兵弩欲劳奪婦女衣物。昆弟賓客皆惶迫，伏地莫敢動。暉拔劍前曰：「財物皆可取，諸母衣不可得。今日朱暉死日也！」賊見其小，壯其志，笑曰：「童子內刀。」遂舍之。

朱暉為郡督郵，太守阮況當嫁女，欲買暉婢，不與。及況卒，暉送金三斤。人問其故，暉曰：「前不與婢者，恐以財貨汙府君耳。今重送者，以明己心也。」

驃騎將軍東平王蒼辟朱暉為掾，正月旦，將軍當奉璧賀。故事，少府給璧。時陰就為少府，吏甚驕慢，求不可得。暉遙見就主簿持璧，謂曰：「我數聞璧，未嘗見，借觀之。」主簿授暉，暉授令史。主簿遽白，就曰：「朱掾義士，勿求之。」蒼罷朝，謂暉曰：「掾自視孰與藺相如？」

朱暉，字文季，再遷臨淮太守。暉好節躯，有所拔用，皆厲行之士。表善黜惡，抑強絕邪，歲常豐熟。吏民畏愛，為之歌曰：「強直自遂，南陽朱季。吏畏其威，民懷其惠。」

建武十六年，四方牛大疫，臨淮獨不疫，鄰郡人多牽牛入界。

坐考長吏囚死獄中，州奏免官。

朱暉同縣張堪有名德，每與相見，常接以友道。暉以堪宿望盛名，未敢安之。堪至把暉臂曰：「欲以妻子託朱生。」暉舉手不敢答。堪後仕為漁陽太守，暉自為臨淮太守，絕相聞見。堪後物故，時南陽飢，堪妻子貧窮，暉乃自往候視，見其困厄，分所有以賑給之。歲送穀五十斛，帛五匹以為常。

樂恢，字伯奇，父親，為縣吏，有罪，令欲殺之。恢年十一，常伏寺東門外凍地，晝夜啼泣，令乃出親。

京兆尹張恂召恢，署戶曹史。

竇憲出征匈奴，恢上書諫曰：「春秋之義，王者不理夷狄。得其地不可墾發，得其人無益於政，故明王之於夷狄，羇縻而已。孔子曰：『遠人不服，則修文德以來之。』以漢之盛，不務修舜、禹、周公之德，而無故興干戈，動兵革，以求無用之物，臣誠惑之！」

何脩生成，為漢膠東相；成生果，為太中大夫；果生比干，為丹陽都尉；比干生壽，蜀郡太守；壽生顯，京輔都尉；顯生鄢，光祿大夫；鄢生寵，濟南都尉；寵生敞。

比干遷廷尉正，張湯為廷尉，以殘酷見任，增飾法律，比干常爭之，存者千數。

高譚等百八十五人推財相讓。

鄧彪，字智伯，南陽人也。父邯，世祖中興，從征伐，以功封鄳侯。彪少修孝行，厲志清高，與同郡宗武伯、翟敬伯、陳綏伯、張弟伯同志好，齊名，稱「南陽五伯」。彪以嫡長為世子，邯薨，彪當嗣爵，讓國與異母弟鳳。明帝高其節，詔書聽許鳳襲爵，彪仕州郡。

鄧彪，字智伯，為太尉，在位清白，以廉謹率下。

鄧彪，字智伯，劉寵參、王龔及李修皆以病免，賜彪比二千石俸終厥身。

賜羊一頭，酒二石。

況遷涿郡太守，時年八十，不任兵馬，上疏乞身，詔許之。後詔問起居何如，子歆對曰：「如故。」詔曰：「家人居不足贍，且以一縣自養。」復以況為常山關長。會赤眉攻關城，況出戰死，上甚哀之。

歆守皋長，有報父仇賊自出，歆召囚詣閤，曰：「欲自受其辭。」即入，解械飲食，便發遣，遂棄官亡命，逢赦出，由是鄉里服其高義。

歆為相時，王新歸國，賓客放縱，干亂法禁，歆將令尉入宮搜捕，王白上，歆坐左遷為汲令，卒官。

禹好學，習歐陽尚書，事太常桓榮，惡衣食。

張禹，字伯達，作九府吏，為廷尉府北曹吏，斷獄處事執平，為京師所稱。明帝以其明達法理，有張釋之風，超遷非次，拜廷尉。

坡水廣二十里，徑且百里，在道西，其東有田可萬頃。

禹巡行守舍，止大樹下，食糒乾飯屑飲水而已。後年，鄰國貧人來歸之者，茅屋草廬千戶，屠酤成市。墾田千餘頃，得穀百萬餘斛。

閏當從行縣，從書佐假車馬什物。禹聞之，令直符責問，閏具以實對。禹以宰士惶恐首實，令自致徐獄。

和帝南巡祠園廟，張禹以太尉留守北宮，太官朝夕送食，賜闟登具物，除子男盛為郎。

張禹為太傅，錄尚書事，鄧太后以殤帝初育，欲令重臣居禁內，乃詔禹與三公絕席。

徐防，字謁卿，舉孝廉，周密畏慎，臺閣典職十年，奉事三世，未嘗有過者也。

防上疏曰：「試論語本文章句，但通度，勿以射策。冀令學者務本，有所一心，專精師門，思核經意，事得其實，道得其真。於此弘廣經術，尊重聖業，有益於化。雖從來久，六經衰微，學問寖淺，誠宜反本，改矯其失。」

郡國被水災，比州湮沒，死者以千數。災異數降。西羌反叛，殺略人吏。京師淫雨，蟊賊傷稼穡。防比上書自陳過咎，遂策免。

以日食免。

今君所苦未瘳，有司奏君年體衰羸，郊廟禮儀仍有曠廢。鼎足之任不可以缺，重以職事留君。其上司空印綬。

胡廣為太傅，總錄尚書事。時年八十，而心力克壯。繼母在堂，朝夕瞻省，傍無几杖，言不稱老。達練事體，明解朝章。雖無謇直之風，屢有補闕之益。

袁安為尹十餘年，政令公平，未嘗以贓罪鞠人。常嘆曰：「凡士之學，高欲望宰相，下及牧守，錮人於聖代，尹不忍為也。」

和帝始加元服，時太后詔袁安為賓，賜束帛、乘馬。

袁安為司徒，每朝會，憂念王室，未嘗不流涕也。

充與光武同門學，光武即位，求問充，充已死。

永平九年，詔為四姓小侯開學，置五經師，張酺以明經授於南宮。

太子家時為奢侈物，未嘗不正諫，甚見重焉。

顯宗以張酺受皇太子業，甚得輔導之體，章帝即位，出拜東郡太守，賜錢三十萬。元和二年，東巡狩，幸東郡，引酺及門生并郡掾吏並會庭中。帝先備弟子之儀，使酺講尚書一篇，時使尚書令王鮪與酺相難，上甚欣悅，然後修君臣之禮，賞賜殊特。

酺為東郡太守，下車擢賢俊，擊豪強，賞賜分明，郡中肅然。

青從此除步兵司馬。酺傷青不遂，復舉其子孝廉。

酺為東郡太守，罰斷勇義。遷魏郡太守，百姓垂涕送之盈道。

和帝初，張酺下言：「臣聞王者法天，熒惑奏事太微，故州牧刺史入奏事，所以通下問，知外事也。數十年以來，重其道歸煩撓，故時止勿奏事，今因以為故事。臣以為刺史視事滿歲，可令奏事如舊典，問州中風俗，恐好惡過所道，事所聞見，考課眾職，下章所告及所自舉有意者，賞異之。其尤無狀，逆詔書，行罪法，冀敕戒其餘，令各敬慎所職，于以衰滅貪邪便佞。」

張酺遷河南尹，京師肅然。

張酺拜太尉，章帝詔射聲校尉曹褒案漢舊儀制漢禮，酺以為褒制禮非禎祥之特達，有似異端之術，上疏曰：「褒不被刑誅，無以絕毀實亂道之路。」

張酺，字孟侯，為太尉，父尚在，酺每遷轉，乃一到雒。父來，適會正臘，公卿罷朝，俱賀歲，奉酒上酺父壽，極欣醼，莫不嘉其榮也。

以日蝕免。

韓稜，字伯師，潁川人也。為下邳令，視事未期，吏民愛慕，時鄰縣皆雹傷稼，唯下邳界獨無。

韓稜為功曹，性直甚畏。太守葛興風病，稜陰代其政，扶持二年。

韓稜遷南陽太守，下車表行義，拔幽滯，權豪懾伏。

周榮，字平孫，為尚書令，在納言，管機密，盡心奉職，夙夜不怠。

郭躬家世掌法，務在寬平。章和元年，赦天下繫囚在四月丙子以前減死罪一等，勿笞，詣金城，而文不及亡命未發覺者。躬上封事曰：「伏惟天恩莫不蕩宥，死罪以下並蒙更生，而亡命捕得獨不沾澤。臣以為赦前犯死罪而繫在赦後者，可皆勿笞詣金城，以全民命，有益於邊。」上善之，即下詔赦焉。

司隸校尉下邳趙興不谢諱忌，每入官舍，輒更繕修館宇，移穿改築，故犯妖禁，而家人爵祿，益用豐熾，官至潁川太守。子峻，太傅，以才器稱。孫安世，魯相。三葉皆為司隸，時稱其盛。

陳寵曾祖父咸，成、哀間以明律令為侍御史。王莽篡位，父子相將歸鄉里，閉門不出入，乃收家中律令文書壁藏之，以俟聖主。咸常敕戒子孫，為人議法，當依輕者，雖有百金之利，無與人重。故世謂陳氏持法寬。

陳寵辟司徒鮑昱府。掾屬專尚交遊，以不肯親事為高。寵常非之，獨勤以物務。

陳寵，字昭公，沛人，為尚書。寵性純淑，周密重慎，時所表薦，輒自手書削草，人莫得知。常言人臣之義，苦不畏慎。自在樞機，謝遣門人，不復教授，絕知友之路。

明帝時決獄多近於重，尚書陳寵上疏諫曰：「先王之政，賞不僭，刑不濫，與其不得已，寧僭，故古賢君歎相重式者，重刑之至也。」

陳寵，字昭公，沛國人也。轉廣漢太守，先是雒陽城南，每陰雨，常有哭聲聞於府中，寵使案行。昔歲倉卒時，骸骨不葬者多，寵乃敕縣葬埋，由是即絕也。

陳寵為廷尉，有疑獄，輒手筆作議，所活者甚多。

陳忠為尚書令，數進忠言，辭旨弘麗，前後所奏，悉條於宮上閣，以為故事。

陳忠上疏稱：「語曰：『迎新千里遠，送故不出門。』」

尹勤治韓詩，事薛漢。身牧豕，事親至孝，無有交遊，門生荊棘。

梁諷征匈奴，屯北軍于邊，告以大漢威靈，招之。匈奴畏感，奔馳來南。諷輒為幡信，遣詣大營，前後萬餘人，相屬于道。

何熙，字子溫，身長八尺，體貌魁梧，與人絕異。和帝偉其貌，特拜謁者。熙能為威容，贊拜殿中，聲動左右。為御史中丞，群僚憚之。

應順，字仲華，汝南人。少與同郡許敬善。敬家貧親老，無子，為敬去妻更娶。

應順，字仲華，為東平相，事後母至孝，精誠感應，梓樹生廳前屋上，徙置府庭，繁茂長大。

應奉為武陵太守，興學校，舉側陋，政稱遠彌。

應劭，字仲遠，汝南南頓人。父奉，司隸校尉。劭少便篤學，博覽多聞。

李恂遭父母喪，六年躬自負土樹柏，常住冢下。

李恂為兗州刺史，所種小麥、葫蒜，悉付從事，一無所留，清約率下，常席羊皮，臥布被，食不二味。

為張掖太守，有威重名。時大將軍竇憲將兵屯武威，天下州郡遠近莫不修禮遺。恂奉公不阿，為憲所奏免，復徵為西域副校尉。西域殷富，多珍寶，諸國侍子及督使賈胡數遺恂奴婢、宛馬、金銀、香罽之屬，一無所受。

李恂為武威太守，後坐事免，無田宅財產，居山澤，結草為廬。

李恂餉遺無所受，處新安關下，拾橡實為食。

龐參，字仲達，拜漢陽太守。郡民任棠者，有奇節，參到，先候之。棠不與言，但以薤一本，水一杯，置戶屏前，自抱孫兒伏於戶下。參思其微意，良久曰：「棠是欲曉太守也。水者，欲吾清也。拔大本薤，欲吾擊強宗也。抱兒當戶，欲吾開門恤孤也。」於是歎息而還。參在職，果能抑豪助弱，以惠政得民。

龐參為太尉，以災異策免。

祝良為洛陽令，常侍樊豐妻殺侍婢置井中，良收其妻殺之。

陳龜為五原太守，後卒，西域胡夷，并、涼民庶，咸為舉哀，弔祭其墓。

巢堪為司空，十四年，自乞上印綬，賜千石俸終其身。

鄭璩，字平卿，黎陽人也。建初五年，辟司徒府，拜待御史，上疏曰：「臣斗筲之小吏，擢在察視之官，職任過分，當刺邪矯枉。」詔書示官府曰：「璩盡節剛正，亦何陵遲之有。賜璩素六十匹。」由是顯名，轉司隸校尉。

鄭璩為漢陽太守，以嚴刻見稱。

張表，字公儀，奉之子也。遭父喪，疾病曠年，目無所見，耳無所聞。服闋，醫藥救療，歷歲乃瘳。每彈琴惻愴不能成聲，見酒肉未嘗不泣，宗人親厚節會飲食宴，為其不復設樂。

