朱浮與彭寵書，責之曰：「伯通自伐，以為功高天下。往時遼東有豕，生子白頭，異而獻之。行至河東，見群豕皆白，懷慚而還。若以子之功，論於朝廷，則為遼東豕也。」

上不征彭寵，朱浮上疏切諫曰：「連年距守，吏士疲勞，甲冑生蟣蝨，弓弩不得弛，上下相率焦心，大兵冀蒙救護生活之恩。陛下輒忘之於河北，誠不知所以然。」

朱浮上疏曰：「陛下率禮無違。」

朱浮為大司空，坐賣國恩，以為威福。

其先魏之別封曰華侯，華侯孫長卿食采馮城，因以氏焉。魴父名楊。

馮魴為司空，坐免隴西太守鄧融免官。

明帝詔曰：「馮魴以忠孝典禁兵，出入八年，數進忠言直諫，其還故爵為楊邑侯，賜以玉玦。」

永平十五年，上行幸諸國，敕魴車駕發後，將緹騎宿玄武門複道上，領南宮吏士，保給床席，子孫得到魴所。詔曰：「南宮複道多惡風寒，左右老人居之且病痱。內者多取帷帳，東西完塞諸窗，望令緻密。」

馮魴，字孝孫，父子兄弟並帶青紫，三世侍中。

馮魴孫石，襲母公主封獲嘉侯，為侍中，稍遷衛尉，能取悅當世，為安帝所寵。帝嘗幸其府，留飲十餘日，賜駮犀具劍、佩刀、紫艾綬、玉玦各一。

虞延，陳留人。光武東巡，過小黃，高帝母昭靈后園陵在焉。延為部督郵，詔呼引見，問園陵之事。延占拜可觀，其園陵樹纠皆諳其數，俎豆犧牲，頗曉其禮。帝善之，敕延從駕到魯。還經封丘，城門下小，不容羽蓋。上怒，使撻侍御史。延因陛見引咎，以為罪在督郵。上詔曰：「以陳留督郵虞延故，貸御史罪。」

虞延字子大，陳留人。孝明帝時，有新野功曹鄧寅，以外戚小侯每豫朝會，而容姿趨步，有出於眾。顯宗目之，顧左右曰：「朕之儀貌，豈若此人！」特賜輿馬衣服。延以寅雖有容儀而無實行，未嘗加禮。上乃詔令自稱南陽功曹詣闕，拜郎中，遷玄武司馬。寅在職不服父喪，帝聞，乃歎曰：「『知人則哲，惟帝難之。』信哉斯言！」以延為明。

會稽鄭弘為鄒縣令，魯春雨霜，鄒穀獨無災。

太尉鄭弘，以日蝕免。

其先與秦同祖，出於伯益，別封於梁。

橋子溥，溥子延，以明軍謀特除西域司馬。延生統。

元帝初元五年，輕殊死刑三十四事，哀帝建平元年，輕殊死刑八十一事，其四十二事手殺人者減死一等。

五帝有流殛放殺之誅，三王有大辟刻肌之法，是以五帝、三王之刑，除殘去亂。鞭扑不可弛於家，刑罰不可廢於國，征伐不可偃於天下，用之有本末，行之有逆順耳。

統對尚書狀曰：「元壽二年，三輔盜賊群輩並起，至燔燒茂陵都邑，煙火見未央宮，前代所未嘗有。其後隴西新興，北地任橫、任崖，西河漕況，越州度郡，萬里交結，或從遠方，四面會合，遂攻取庫兵，劫略吏人，國家開封侯之科，以軍法追捕，僅能破散也。」

彼仲尼之佐魯兮，先嚴斷而後弘衍。雖離讒以嗚邑兮，卒暴誅於兩觀。殷伊尹之協德兮，暨太甲而俱寧。豈齊量其幾微兮，徒信己以榮名。雖吞刀以奉命兮，抉目眥於門閭。吳荒萌其已殖兮，可信顏於王廬？圖往鏡來兮，關北在篇。君名既泯沒兮，後辟亦然。屈平濯德兮，絜顯芬香。句踐罪種兮，越嗣不長。重耳忽推兮，六卿卒強。趙殞鳴犢兮，秦人入疆。樂毅奔趙兮，燕亦是喪。武安賜命兮，昭以不王。蒙宗不幸兮，長平顛荒。范父乞身兮，楚項不昌。何爾生不先後兮，推洪勳以遐邁。服荔裳如朱紱兮，騁鸞路於奔瀨。歷蒼梧之崇丘兮，宗虞氏之俊乂。臨眾瀆之神林兮，東敕職於蓬碣。祖聖道而垂典兮，褒忠孝以為珍。既匡救而不得兮，必殞命而後仁。惟賈傅其違指兮，何楊生之欺真。彼皇麟之高舉兮，熙太清之悠悠。臨岷川以愴恨兮，指丹海以為期。

商少持韓詩，兼讀眾書傳記，天資聰敏，昭達萬情。舉措動作，直推雅性，務在誠實，不為華飾。孝友著於閭閾，明信結於友朋。其在朝廷，儼恪矜嚴，威而不猛。退食私館，接賓待客，寬和肅敬。憂人之憂，樂人之樂，皆若在己。輕財貨，不為蓄積，故衣裘裁足卒歲，奴婢車馬供用而已。朝廷由是敬憚委任焉。

梁商，字伯夏，安定烏氏人。常曰：「多藏厚亡，為子孫累。」每租奉到及兩宮賞賜，便置中門外，未嘗入藏，悉分與昆弟中外。

梁商，饑年穀貴，有餓餒，輒遣蒼頭以車載米鹽菜錢，於四城散乞貧民。

梁商上書曰：「猥復超起宿德。」

商病篤，敕子冀等曰：「吾以不德，享受多福，生無以輔益朝庭，死必耗費帑藏，衣衾飯唅玉匣珠貝之屬，何益朽骨。百僚勞攘，紛華道路，祇增塵垢。雖云禮制，亦有權時。方今邊郡不寧，盜賊未息，豈宜重為國損。氣絕之後，載至冢舍，即時殯斂。斂以時服，皆以故衣，無更裁制。殯已開冢，冢開即葬。祭食如前，無用三牲。孝子善述父志，不宜違我言也。」

梁商薨，給賜東園锵車、朱壽器、銀鏤、黃金玉匣。

初，帝作誄曰：「孰云忠侯，不聞其音。背去國家，都茲玄陰。幽居冥冥，靡所且窮。」

梁商朝廷敬憚，其委任自前世外戚見禮過尊顯所未曾有。商門無駐馬請謁之賓，謙虛抑損，九命彌恭，漢興已來，妃后之家亦無商比。

父商獻美人支通期於順帝。

梁冀僭侈，作平上軿車。

永昌太守鑄黃金之蛇獻之冀，益州刺史種暠發其事。大將軍夫人躬先率禮，淑慎其身，超號為開封君，即大將軍梁冀妻也。

梁不疑拜步兵校尉，上書曰：「列校之職，上應天工，下厭群望，實非過少所宜任也。」

張純，字伯仁，建武初，先詣闕，封武始侯。

張純，字伯仁，為太中大夫，在朝廷累世，明習故事。建武初定，舊典多缺，每有疑義，輒以訪問，以斷是非，一日或數四引見。

張純，字伯仁，為虎賁中郎將，純素重慎周密，時上封事，輒削去草。

張純，字伯仁，為大司空，務於無為。

張純，字伯仁。建武二十六年，純奏議云：「三年一祫，五年一禘。禘之為言諦，諦定昭穆尊卑之義也。禘祭以夏四月。夏者陽氣在上，陰氣在下，故正尊卑之義也。祫祭以冬十月。冬者五穀成熟，時備禮成，骨肉合聚飲食也。」

子奮，字稚通。兄根，常被病。純病困，敕家丞翕曰：「吾無功於時，猥蒙爵土，身死之後，勿議傳國之事。」純薨，大行移書問嗣，翕上書奮。中元二年，詔書封奮。奮上書曰：「根不病，哀臣小稱病，令翕立後。臣時在河南冢廬，臣見純前告翕語，自以兄弟不當蒙爵土之恩，願下有司。」帝以奮違詔，收下獄，奮乃襲封。奮既嗣爵，謙儉節約，閨門和平。

曹褒，字叔通，篤學有大度，常慕叔孫通為漢禮儀，晝夜研精沉思，寢則懷鉛筆，行則誦文書。當其念至，忽忘所之。

褒篤學有大度，舉孝廉，拜車府令。

曹褒在射聲，營舍有停棺不葬百餘所，褒親自履行，問其意故。吏對曰：「此等多是建武以來絕無後者。」褒愴然，為買空地，悉葬其無主者，設祭以祀之。遷城門校尉、將作大匠。時疾疫，褒巡行病徒，為致醫藥，經理饘粥，多蒙濟活。

曹褒為河內太守，時旱，春至六月無雨，穀貴，百姓頗流離。褒到，省吏職，退去貪殘，屢得澍雨。其秋大熟，百姓給足，流民皆還。

鄭興從博士金子嚴為左氏春秋。

光武帝問郊記事，鄭興曰：「臣不為讖。」上曰：「卿之不學，非之耶？」興曰：「臣於書有所未學，無所非之也。」

鄭眾，字仲師，建武中，太子及山陽王因虎賁將梁松請眾，欲為通引籍，賂遺縑帛，眾悉辭不受，謂松曰：「太子儲君，無外交義，漢有舊防，諸王不宜通賓客。」松諷以長者難逆。眾曰：「犯禁觸罪，不如守法而死。」太子及王皆奇之。

廬江獻鼎，詔召鄭眾問齊桓公之鼎在柏寢臺，見何書？春秋左氏有鼎事幾？眾對狀，除為郎中。

永平八年，匈奴遣使求和親，上遣鄭眾持節使匈奴。眾素剛烈，至北庭，虜欲令拜，眾不為屈。單于大怒，圍守閉之，不與水火，欲脅服眾，眾拔刃自誓，單于恐而止。

永平中，遣鄭眾使北匈奴，眾因上書言：「臣前奉使，不為匈奴拜，單于恚恨，故兵圍臣。今復銜命，必凌折臣。臣誠不忍將大漢節對氈裘獨拜。如令匈奴遂能服臣，將有損大漢之強。」上不聽，眾不得已，既行，後果為匈奴所殺。

范升，字辨卿，遷博士，每有大議，輒見訪問。

陳元上疏曰：「抉瑕擿釁，掩其弘美。」

光武興立左氏，而桓譚、衛宏並共毀訾，故中道而廢。

賈逵，字景伯，能講左氏及五經本文，以大小夏侯尚書教授。長八尺二寸，諸儒為之語曰：「問事不休賈長頭。」

明帝永平十七年，神雀五色翔集京師，帝以問臨邑侯劉復，不能對，薦賈逵博物。對曰：「昔武王修父之業，鸑鷟鳴於岐山，宣帝威懷戎狄，神雀仍集，此降胡之徵也。」帝召賈逵，敕蘭臺給筆札，使作神雀頌。

建初元年，賈逵入北宮虎觀、南宮雲臺，使出左氏大義，書奏，上嘉之，賜布五百疋、衣一襲。

賈逵，字景伯，拜侍中。逵在朝侍帷幄，兼領秘書近署，甚見納用。

爭曲直者，輒言「敢祝少賓乎」？心不直者，終不敢祝也。

汝郁，字叔異，陳國人。年五歲，母病，不能飲食，郁常抱持啼泣，亦不肯飲食。母憐之，強為餐飯，欺言已愈。郁察母親色不平，輒復不食。宗親共奇異之，因字曰「異」。

汝郁再徵，載病詣公車，尚書敕郁自力受拜。郁乘輦白衣詣止車門，臺遣兩當關扶郁，入拜郎中。

張霸，字伯饒，蜀郡成都人。年數歲，有所噉，必先讓父母，鄉里號曰「張曾子」。九歲通春秋，復欲進業，父母語「

汝小何能多曰」。

張霸，字伯饒，以樊鯈刪嚴氏公羊春秋猶多繁詞，乃減為二十萬言，更名張氏之學。

張霸博覽五經，孫林、劉固等並慕之，市宅其傍以就學。

張楷，字公超，隱居弘農山中，學者隨之，所居成市，後華陰山南遂有公超市。

桓榮，字春卿，沛郡龍亢人也。榮本齊桓公後。桓公作伯，支庶用其謚立族命氏焉。少學長安，治歐陽尚書，事博士朱普，貧窶無資，常客傭以自給，精力不倦，十五年不闚家。

桓榮勤學，講論不怠。

桓榮拜議郎，入侍太子，每朝會，輒令榮於公卿前敷奏經書，帝稱善，曰：「得卿幾晚。」

歐陽尚書博士缺，上欲用桓榮，榮叩頭讓曰：「臣經術淺薄，不如同門生郎中彭閎、揚州從事皋弘。」帝曰：「俞，往，女諧。」因拜榮為博士，引閎為議郎。車駕幸太學，會諸博士論難於前，榮被服儒衣，溫恭有蘊藉，明經義，每以禮讓相厭，不以辭長人，儒者莫之及，特為加賞賜。又詔諸生雅吹擊磬，盡日乃罷。

桓榮為博士，入會庭中，詔賜奇协，受者皆懷之，榮獨舉手奉以拜。帝笑指之曰：「此真儒生也。」愈見敬厚。

桓榮常寢病，太子朝夕遣中人問疾，賜以帷帳奴婢，曰：「如有不諱，無憂家室也。」後病愈，入復侍講。

建安二十八年，大會百官，詔問誰可傅太子者。群臣承意，皆言太子舅執金吾陰識可。博士張佚正色曰：「今陛下立太子，為陰氏乎？為天下乎？即為陰氏，則陰侯可；為天下，則固宜用天下之賢才。」上稱善，曰：「欲置傅者，以輔太子也。今博士不難正朕，況太子乎！」即拜為太子太傅。

建武二十八年，以桓榮為少傅，賜以輜車乘馬。榮大會諸生，陳車馬印綬，曰：「今日所蒙，稽古之力也，可不勉乎！」

太子執報桓榮書曰：「君慎疾加餐，重愛玉體。」

初，桓榮遭倉卒困厄時，嘗與族人桓元卿俱捃拾，投閑輒誦詩。元卿謂榮曰：「卿但盡氣爾，當安復施用時乎？」榮笑而不應。後榮為太常，元卿來候榮，榮諸弟子謂曰：「

平生笑君盡氣，今何如？」元卿曰：「我農民，安能預知此。」

顯宗即位，尊桓榮以師禮。常幸太常府，令榮坐東面，設几杖，會百官驃騎將軍東平王蒼以下、榮門生數百人，天子親自執業，時執經生避位發難，上謙曰「太師在是」。即罷，悉以太官供具賜太常家，其恩禮如此。永平二年，辟雍初成，拜榮為五更。每大射養老禮畢，上輒引榮及弟子升堂，執經自為下說。

明帝詔曰：「五更沛國桓榮，以尚書輔朕十有餘年，詩云：『日就月將，示我顯德行。』其賜爵關內侯，食邑五千戶。」

桓榮卒，子郁當襲爵，讓於兄子，顯宗不許，不得已受封，而悉以租入與之。

永平十四年為議郎，遷侍中。

上謂郁曰：「卿經及先師，致復文雅。」其冬，上親於辟雍自講所制五行章句已，復令郁說一篇。上謂郁曰：「我為孔子，卿為子夏，起予者商也。」又問郁曰：「子幾人能傳學？」郁曰：「臣子皆未能傳學，孤兄子一人學方起。」上曰：「努力教之，有起者即白之。」

皇太子賜郁鞍馬、刀劍，郁乃上疏皇太子曰：「伏見太子體性自然，包含今古，謙謙允恭，天下共見。郁父子受恩，無以明益，夙夜慚懼，誠思自竭。愚以為太子上當合聖心，下當卓絕於眾，宜思遠慮，以光朝廷。」

和帝永元三年，西謁園陵，桓郁兼羽林中郎將從，賜馬二匹，并鞍勒、防汗。

桓榮子郁，以明經復為太常。

桓焉為太傅，以母憂自乞解職，聽以大夫行喪。踰年，使賜牛酒，奪服，即拜光祿大夫，遷太常。

桓典，字公雅，舉孝廉為郎中。居無幾，國相王吉以罪被誅，故人親戚莫敢至者。典獨棄官收斂歸葬，服喪三年，負土成墳，為立祠堂，盡禮而去。

桓典為御史，是時宦者執政，典無所迴避，常乘驄馬，京師畏憚，為之語曰：「行行且止，避驄馬御史。」

鸞父良，龍舒侯相。

鸞貞亮之性，著乎幼沖。學覽六經，莫不貫綜。推財孤寡，分賄友朋。泰於待賢，狹於養己。常著大布褞袍，糲食醋餐。

除陳留巳吾長，旬月閒遷河內汲令。

礹到吳郡，揚州刺史劉繇振給穀食衣服所乏者，悉不受。後東適會稽，住止山陰縣故魯相鍾離意舍，太守王朗餉給糧食、布帛、牛羊，一無所留。臨去之際，屋中尺寸之物，悉疏付主人，纖微不漏。移居揚州從事屈豫室中，中庭橘樹一株，遇實熟，乃以竹藩樹四面，風吹落兩實，以繩繫著樹枝。每當危亡之急，其志彌固，賓客從者皆肅其行。

綝字幼春，定陵人也。伉健有武略。

丁綝從上渡河，拜河南太守。及封功臣，上令各言所樂，謂綝曰：「諸將皆欲縣，子獨求鄉，何也？」綝曰：「昔孫叔敖敕其子，受封必求磽确之地。今綝能薄功微，得鄉厚矣。」上從之，封為定陵新安鄉侯，食五千戶。後徙封陵陽侯。

丁鴻年十三，從桓榮受歐陽尚書，三年而明章句，善論難，為都講，遂篤志精銳，布衣荷擔，不遠千里。

丁鴻父綝，從征伐，鴻獨與弟盛居，憐盛幼少而共寒苦。及綝卒，鴻當襲封，上書讓國於盛，書不報。既葬，乃挂衰絰於冢廬而去，留書與盛曰：「鴻貪經書，不顧恩義，弱而隨師，生不供養，死不飯唅，皇天祖禰，並不祐助，身被大病，不任茅土。前上疾狀，願辭爵，章不報。迫於當封，謹自放棄。」

丁鴻讓國於弟盛，逃去。鴻初與九江人鮑駿同事桓榮，甚相友善。及鴻亡，駿遇於東海，陽狂不識駿。駿乃止而讓之曰：「今子以兄弟私恩而絕父不滅之基，可謂智乎？」鴻感愴，垂涕歎息，乃還就國。

丁鴻，字孝公，兼射聲校尉。肅宗召鴻與太常樓望、少府成封、屯騎校尉桓郁、衛士令賈逵等論定五經同異於白虎觀，鴻最明，諸人稱之。上歎嗟其才，號之曰「殿中無雙丁孝公」，賜錢二十萬。

元和二年，車駕東⊃狩，鴻以少府從。上奏曰：「臣聞古之帝王，統治天下，五載巡狩，至于岱宗，柴祭於天，望秩山川，協時月正日，同斗斛權衡，使人不爭。陛下尊履蒸蒸，奉承弘業，祀五帝於明堂，配以光武，二祖四宗，咸有告祀。瞻望太山，嘉澤降澍，柴祭之日，白氣上升，與燎煙合，黃鵠群翔，所謂神人以和，答響之休符也。」上善焉。

以廬江郡為六安國，徙封為馬亭侯。

永元四年，司徒丁鴻兼衛尉。

日蝕，司徒丁鴻上疏曰：「臣聞春秋日蝕三十六，而弒君三十六，變不空生。夫帝王不宜以重器假人，觀古及漢傾危之禍，靡不由世位擅寵之家。伏見大將軍，刺史二千石初除謁辭，求通待報，雖奉璽書，受臺敕，不敢去，至數十日。背公室，向私門，此乃上威損，下權盛。外附之臣，依託權門，諂諛以求容媚，宜誅之。」

鴻薨，子湛嗣。湛卒，子浮嗣。浮卒，子夔嗣。

楊喬曰：「臣伏念二千石，典牧千里。」

廬江毛義，性恭儉謙約，少時家貧，以孝行稱。南陽張奉慕其名，往候之。坐有頃，府檄適至，以義守令。義奉而入白母，喜動顏色。

汝南薛苞，字孟嘗，喪母，以至孝聞。父娶後妻而憎苞，分出，日夜號泣，不能去，至被歐杖。不得已，廬於舍外，旦入而洒掃。父怒，又逐之。乃廬於里門，晨昏不廢。積歲餘，父母慚而還之。

劉平，字公子，楚郡人。更始時，天下亂，平弟仲為賊所殺。其後賊忽然而至，平扶侍其母，奔走逃難，抱仲遺腹女而棄其子。母欲還取之，平不聽，曰：「力不能兩活，仲不可以絕類。」遂去不顧，與母俱匿野澤中。平朝出求食，逢餓賊，將烹之，叩頭曰：「今旦為老母求菜，老母待歸為命，願得歸，食母畢，還就。」因涕泣，賊哀而遣之。平還，食母訖，因白曰：「屬與賊期，義不可欺。」遂還詣賊。眾皆大驚，相謂曰：「常聞烈士，今乃見之。去矣，吾不忍食子。」於是得全。平既免脫，乃摭莢得三升豆，以謝賊恩。

劉平，字公子，以仁孝著聞，永平三年為宗正。

趙孝父為田禾將軍，孝嘗從長安來，欲止亭。亭長難之，言有貴客過，掃灑，不欲穢汙地，良久乃聽止。吏因問曰：「田禾將軍子從長安來何時發？幾日至？」孝曰：「尋到矣。」

趙孝為郎，每告歸，往來常白衣步擔，過道上郵亭，但稱書生，寄止於亭門塾。

趙孝，字長平，沛國蘄人。王莽時，天下亂，人相食，孝弟禮為餓賊所得，孝聞，即自縛詣賊，曰：「禮久餓羸瘦，不如孝肥。」餓賊大驚，並放之。

趙孝，字長平，建武初，天下新定，穀食尚少，孝得穀，炊將熟，令弟禮夫妻使出，比還，孝夫妻共茹蔬菜，禮夫妻來歸，告言已食，輒獨飯之。積久，禮心怪疑，後掩伺見之，亦不肯復出，遂共蔬食，兄弟怡怡，鄉里歸德。

魏譚，字少聞，王莽末，政亂，盜賊起，人民相食。譚為夷所得，等輩數十皆縛束，當稍就噉。見譚貌謹敕，獨放，令主炊養。有夷長公哀譚，謂曰：「汝曹皆當以次死，哀縱汝，急宜去。」譚不肯去，叩頭曰：「我常為諸君主炊養，食馨肉肌香，餘皆菜食，羸瘦，肉腥臊不可食，願先等輩死。」長公義之，即相謂此兒有義，可哀縱也。賊遂皆放之，數十人皆得脫。

魏譚有一孤兄子，年一二歲，常自養視，遭饑饉，分升合以相生活。譚時有一女，生裁數月，念無穀食，終不能兩全，棄其女，養活兄子，州郡高其義。

倪萌，字子明，齊國臨淄人也。仁孝敦篤，不好榮貴，常勤身田農。遭歲倉卒，兵革並起，人民餒餓相啖，與兄俱出城採蔬，為赤眉賊所得，欲殺啖之。萌詣賊叩頭言：「兄年老羸瘠，不如萌肥健，願代兄。」賊義而不啖，命歸求豆來贖兄。萌歸不能得豆，復自縛詣賊，賊遂放之。

汝南王琳字巨尉，年十餘，喪父母，遭大亂，百姓奔逃，唯琳兄弟獨守冢廬。弟季出，遇赤眉賊，將為餔。琳自縛，請先季死，賊矜而放之。

淳于恭以謙儉推讓為節，家有山田橡樹，人有盜取之者，恭助為收拾。載之歸，乃知是恭。其盜還橡，恭不受。

淳于恭，字孟孫，北海淳于人。以謙儉推讓為節，人有刈恭禾者，恭見之，念其愧，因伏草中，至去乃起。恭家井在門外，上有盆，鄰里牧牛兒爭飲牛。恭惡其爭，多置器其上，為預汲水滿之。小兒復爭，恭各語其家父母，父母乃禁怒之，里落皆化而不爭。

淳于恭養兄崇孤兒，教誨學問，時不如意輒呼責，數以捶自擊其脛，欲以感之。兒慚負，不敢復有過。

江革，字次翁，客東海下邳，傭賃以養父母。下邳知其孝，市買輒與好善者，雖無錢，任貰與之。

江革專心養母，幅巾屣屩。

江革母年八十，革不欲搖動之，常自居轅內輓車，不用牛馬。

永平中，江革為五官中郎將，每朝會，帝詔使虎賁迎送扶掖。革每進拜，上輒自禮之，小有疾，輒太官送食，寵遇甚厚。京師貴戚衛尉順陽侯馬廖、侍中竇憲等各奉書致禮遺革，終不發書，無所當受，上以此重之。

劉般，字伯興，兼屯騎校尉。時五校官顯職閑，府寺寬敞，輿服光麗，伎巧畢給，故多宗室肺腑居之。

劉般字伯興，為太僕，在朝盡節，夙夜不怠。

劉般字伯興，遷宗正，在朝廷竭忠盡節，勤身憂國，夙夜不怠，數納嘉謀，州郡便宜，清凈畏慎，受職修治，振施宗族。

劉愷，字伯豫，以當襲父般爵，讓與弟憲，遁逃避封。久之，章和中，有司奏請絕國，上美其義，特優加之，愷猶不出。有司復奏之，侍中賈逵上書曰：「孔子稱『能以禮讓為國，於從政乎何有』。」和帝納之，下詔曰：「故居巢侯劉般嗣子愷，當襲父般爵，而稱父遺意，致國弟憲，遁亡七年，所守彌固。蓋王法崇善，成人之美。其聽憲嗣爵。」乃徵愷，拜為郎，稍遷侍中。愷之入朝，在位者莫不仰其風行。

蔡君仲，汝南人。王莽亂，人相食。君仲取桑椹，赤黑異器。賊問所以，君仲云：「黑與母，赤自食。」賊義之，遺鹽二斗，受而不食。

趙咨，字文楚，東郡燕人，大司農陳奇舉咨至孝，躬率子孫耕農為養。盜嘗夜往劫之，咨恐母驚懼，乃先至門迎盜，因請為設食，謝曰：「老母八十，疾病須養，居貧無儲，乞少置衣糧，妻子餘物無所惜。」諸盜皆慚歎，跪曰：「所犯無狀，干暴賢者。」言畢奔走。

