卓茂，字子康，南陽人也。

卓茂為丞相史，嘗出，道中有人認茂馬者。茂問失馬幾日，對曰：「月餘矣。」茂曰：「然此馬畜已數年。」遂解馬與之，曰：「即非所失，幸至丞相府還我。」乃步輓車去。後馬主自得馬，慚愧詣府，叩頭謝歸焉。

卓茂，字子康，南陽人。遷密令，視民如子，口無惡言，吏民親愛而不忍欺之。民嘗有言部亭長受其米肉遺者，茂問之曰：「

亭長從汝求乎？為汝有事屬之而受乎？將平居以恩意遺之乎？」民曰：「往遺之耳。」茂曰：「遺之而受，何故言耶？」民曰：「

竊聞賢明之君，使民不畏吏，吏不取民。今我畏吏，是以遺之。」茂曰：「凡人所以貴於禽獸者，以有仁愛，知相敬事也。今鄰里尚致饋，此乃相親，況吏民乎？凡人之生，群居雜處，故有經紀禮義以相交接。汝獨不欲修之，寧能高飛遠去，不在人間耶？亭長素為善吏，歲時遺之，禮也。」民曰：「苟如此，律何故禁之？」茂笑曰：「律設大法，禮從人情。今我以禮教汝，必無怨惡。以律治汝，何所措其手足乎？」時天下大蝗，河南二十餘縣皆被其災，獨不入密界。督郵言之，太守不信，自出按行，見乃服焉。

守令與茂並居，久之，吏人不歸往守令。

是時王莽秉政，置大司農六部丞，勸課農桑，遷茂為京部丞，密人老少皆涕泣隨送。

上初即位，先訪求茂，茂謁見，時年七十餘矣。建武元年詔曰：「故密令卓茂，束身自脩，執節淳固，斷斷無他，其心休休焉。夫士誠能為人所不能為，則名冠天下，當受天下重賞。故武王誅紂，封比干之墓，表商容之閭。今以茂為太傅，封褒德侯，賜安車一乘，衣一襲，金五百斤。」

茂為人恬蕩樂道，惟實不為華貌，行己在於清濁之間，自束髮至白首，與人未嘗有爭競。

魯恭，字仲康，扶風人。父建武初為武陵太守，卒官。時恭年十二，弟丕年七歲，晝夜號踊不絕聲，郡中賻贈無所受。及歸服喪，禮過成人。耽思閉門講誦，兄弟雙高。太尉趙喜聞魯恭志行，每歲時遣子送米肉，辭讓不敢當。恭憐丕小，欲先就其名，託疾不仕。郡數以禮請，謝不肯應。母強遣之，恭不得已而行，因留新豐教授。丕舉秀才，恭乃始為郡吏。

魯恭為中牟令，宿訟許伯等爭陂澤田，積年州郡不決。恭平理曲直，各退自相責讓。

魯恭為中牟令，時郡國螟傷稼，犬牙緣界，不入中牟。河南尹袁安聞之，疑其不實，使仁恕掾肥親往察之。恭隨行阡陌，俱坐桑下，有雉過止其傍，傍有童兒。親曰：「何不捕之？」兒言「雉方將鶵」。親嘿然有頃，與恭訣曰：「所以來者，欲察君之治跡耳。今蟲不犯境，此一異也。化及鳥獸，此二異也。豎子有仁心，三異也。府掾久留，擔擾賢者。」具以狀白安。

帝時伐匈奴，魯恭上疏諫曰：「竊見竇憲、耿秉，銜使奉命，暴師於外。陛下親勞，憂在軍役，誠欲以安定邊陲，為民除害。臣思之，未見其便。數年以來，民食不足，國無蓄積，盛春興發，擾動天下，妨廢農時，以事夷狄，非所以垂意於中國，憫念民命也。」

魯恭上疏曰：「舉無遺策，動不失其中。」

五月姤卦用事。

魯丕，字叔陵，專心於學，朝夕孜孜，兼通五經，為當世大儒。拜趙相，為政尚寬惠禮讓，雖有官，不廢教授，門人常有數百，關東號曰「五經復興魯叔陵」。

和帝召諸儒，魯丕與侍中賈逵、尚書令黃香等相難數事，帝善丕對，罷朝，特賜官幘履陉。

魏伯，字喬卿，濟陰人也。建初中為郎。伯孤兄弟子來候，伯以所乘車馬遣送之。歸至成皋，郎官有乘皂蓋車者，見兄子乘車，疑而格殺之。伯聞悲淚，晝夜泣涕，生病。

魏霸，字喬卿，為鉅鹿太守，妻子不到官舍。常念兄嫂在家勤苦，己獨專樂，故掌服癞糲，不食魚肉之味，婦親蠶桑，服機杼，子躬耕農，與兄弟子同苦樂，不得有異。鄉里慕其行，化之。

魏霸為鉅鹿太守，霸性清約質朴，為政寬恕，正色而已，不求備於人。掾吏有過，輒私責數，不改，休罷之，終不暴揚其惡。

魏霸，字叔卿，為將作大匠，吏皆懷恩，人自竭節作業，無譴過。

魏霸延平元年仕為光祿大夫，妻死，長兄更為娶妻。妻至官舍，霸笑曰：「年老，兒子備具，何用空養他家老嫗為？」即自入拜其妻，手奉案前跪。霸曰：「夫人視老夫復何中空，而遠失計義，不敢相屈。」即拜而出。妻慚求去，遂送還之。

劉寬遷南陽太守，溫仁多恕，吏民有過，但用蒲鞭罰之，示辱而已。

劉寬簡略嗜酒，嘗坐客，使蒼頭市酒，迂久，大醉而還。對客罵曰：「畜生。」寬遣人視奴，疑必自殺。

劉寬性簡略，夫人欲試寬意，伺當朝會，裝嚴已訖，使婢奉肉羹，翻污朝衣。婢遽收之，寬神色不異，乃徐言：「羹爛汝手？」

上自將擊彭寵，伏惠公諫曰：「臣聞文王享國五十，伐崇七年，而三分天下有二。至武王，四海乃賓。陛下承大亂之極，出入四年，中國未化，遠者不服，而遠征邊郡，四方聞之，莫不怪疑，願思之。」

南陽太守杜詩上疏薦伏惠公曰：「竊見故大司徒陽都侯伏惠公自行束脩，訖無毀玷，篤信好學，守死善道，經為人師，行為儀表，秉節持重，有不可奪。眾賢百姓，鄉望德義。微過斥退，久不復用，識者愍惜，儒士痛心。湛容貌堂堂，國之光輝，智略謀慮，朝之淵藪。齠齔勵志，白首不衰。實足以先後王室，名足以光示遠人。武公、莊公所以砥礪蕃屏，勸進忠信，令四方諸侯咸樂回首，仰望京師。柱石之臣，宜居輔弼，出入禁門，補闕拾遺。」

伏盛，字伯明。

張步遣其掾孫昱隨盛詣闕上書，獻鰒魚。

恭字叔齊，伏湛同產兄子也。

晨尚高平公主。

侯霸，字君房，有威重，為太子舍人。

從鐘寧君受律。

侯霸，字君房，河南密人也。為臨淮太守，治有能名。及王莽之敗，霸保固自守，卒全一郡。更始元年，遣謁者侯盛、荊州刺史費遂齎璽書徵霸，百姓老弱相攜號哭，遮使者車，或當道而臥。皆曰：「乞侯君復留期年。」民乃誡乳婦勿得舉子，侯君當去，必不能全。使者慮霸就徵，臨淮必亂，不敢受璽書，而具以狀聞。

侯霸為尚書令，深見任用。

韓歆，字翁君，南陽人。以從征伐有功，封扶陽侯。好直言，為司徒，嘗因朝會帝讀隗囂、公孫述相與書，歆曰：「亡國之君皆有才，桀、紂亦有才。」上大怒，以為激發，免歸田里。上猶不釋，復詔就責，歆及子嬰皆自殺。

上嘗問宋弘通博之士，弘薦沛國桓譚才學洽聞，幾及楊雄、劉向父子。於是召譚拜議郎、給事中。上每讌，輒令鼓琴，好其繁聲。弘聞之，不悅，悔於薦舉。聞譚內出，正朝服坐府上，遣吏召之。譚至，不與席而讓之曰：「吾所以薦子者，欲令輔國家以道德，而今數進鄭聲以亂雅樂，非頌德忠正也。」後大會群臣，上使譚鼓琴，見弘，失其常度。上怪而問之，弘乃離席免冠謝曰：「臣所以薦桓譚者，望能以忠正導主，而令朝廷耽悅鄭聲，臣之罪也。」其後不復令譚給事中。

宋弘為司空，常受俸得鹽豉千斛，遣諸生迎取上河，令糶之。鹽賤，諸生不糶，弘怒，便遣，及其賤，悉糶賣，不與民爭利。

宋弘嘗燕見，御坐新施屏風，圖畫烈女，帝數顧視之。弘正容言曰：「未見好德如好色者。」上即為撤之。時上姊胡陽公主新寡，上與共論朝臣，微觀其意。主曰：「宋公威容德器，群臣莫及。」上曰：「方且圖之。」後弘見上，令主坐屏風後，因謂弘曰：「諺言貴易交，富易妻，人情乎？」弘曰：「臣聞貧賤之交不可忘，糟糠之妻不下堂。」上顧謂主曰：「事不諧矣。」

馮勤，字偉伯，魏郡人。曾祖父楊，宣帝時為弘農太守，有八子，皆為二千石，趙魏間榮之，號「萬石」焉。兄弟形皆偉壯，唯勤祖偃長不滿七尺，常自謂短陋，恐子孫似之，乃為子伉娶長妻，生勤，長八尺三寸。

偃為黎陽令。

馮勤初為太守銚期功曹，有高能稱。

魏郡太守范橫上疏薦勤。

馮勤為郎中，給事尚書。以圖議軍糧，在事精勤，遂見親識，由是使典諸侯封事。勤差量功次輕重，國土遠近，地勢豐薄，不相踰越，莫不厭服焉。自是封爵之制，非勤不定。

馮勤遷司徒。是時三公多見罪退，上欲令以善自終，乃因讌見從容戒之曰：「朱浮上不忠於君，下陵轢同列，終以中傷，放逐受誅，雖復追加賞賜，不足以償不訾之身。忠臣孝子，覽照前世，以為鑒戒。能盡忠於國，事君無二，則爵賞光乎當世，功名列於不朽，可不勉哉！」

中元元年，車駕西幸長安，祠園陵還，勤燕見前殿盡日，歸府，因病喘逆，上使太醫療視，賞賜錢帛，遂薨。

馮奮弟由，黃門侍郎，尚安平公主。

郭賀，字喬卿，為荊州刺史。明帝到南陽巡守，賜三公之服，去幨帷，使百姓見之，以彰有德。

趙憙，字伯陽，南陽宛人也。少有節操，從兄為人所殺，無子，憙十五，常思欲報之。乃挾兵結客，後遂往復仇。而仇家皆疾病，無相拒者。憙以因疾報殺，非仁者心，且釋之而去，顧謂仇曰：「爾曹若健，遠相避也。」後病愈，悉自縛詣憙，不與相見，後竟殺之。

更始即位，舞陰大姓李氏擁城不下，更始遣柱天將軍李寶降之，不肯，云：「聞宛之趙氏有孤孫憙，信義著聞，願得降之。」更始徵憙，使詣舞陰，李氏遂降。

趙憙為赤眉兵所圍，迫急，乃亡走，與友人韓仲伯等數十人，攜小弱，越山出武關。仲伯以婦色美，慮有強暴者，而己受其害，欲棄之於道。憙責怒仲伯，不聽，以泥塗仲伯婦面，載以鹿車，身自推之。每逢賊欲逼奪，憙輒為求哀，言其病，以此得免。

趙憙為赤眉所迫，亡走，遇更始親屬，皆裸跣塗炭，飢困不能前。憙見之悲感，所裝縑帛資糧，悉以與之。

敕憙從騎都尉儲融受兵二百人，通利道路。憙白上，不願受融兵，單車馳往，度其形況。上許之。

趙憙，字伯陽，為平原太守，後青州大蝗，入平原界輒死，歲屢有年，百姓歌之。

建武二十六年，上延集內戚讌會，諸夫人各前言為趙憙所濟活。帝甚嘉之。後徵憙入為太僕，引見謂曰：「卿非但為英雄所保也，婦人亦懷卿之恩。」厚加賞賜。

草創苟合，未有還人，蓋憙至此，請徙之令盡也。

太尉趙憙上言宜登封岱宗，正三雍之禮。

太尉趙憙以日蝕免。

趙憙，字伯陽，為衛尉，行太尉事，性周密，盡心事上，內典宿衛，夙夜匪懈，恩寵甚厚。遭母憂，上疏乞身行服，帝不許，遣使者為釋服。

憙內典宿衛，外幹宰職，正身立朝，未嘗懈惰。及帝崩，復典喪事，再奉大行，禮事修舉。肅宗即位，進為太傅。

詔云：「行太尉事衛尉趙憙，三葉在位，為國元老，其以憙為太傅。」時年八十，而心力克壯，繼母在，朝夕瞻省，傍無几杖，言不稱老，達練事體，明解朝章，雖無謇直之風，屢有補闕之益。

趙憙奮迅行伍。

牟融，字子優，遷大司農，居職修治，又善論議，朝廷皆服其能。帝數嗟歎，以為才堪宰相。

韋彪上議曰：「二千石皆以選出京師，剖符典千里。」

韋豹，字季明。數年辟公府，輒以事去。司徒劉愷辟之，謂曰：「卿輕人，好去就，故爵位不踰。今歲垂盡，當辟御史，意在相薦，子其留乎？」豹曰：「犬馬齒衰，豈敢久待。薦之私，非所敢當。」遂跣而起，愷追之，遙去不顧。

桓虞，字伯春，時遷尚書僕射，據法斷事，周密平正，以為能，擢為南陽太守。

趙勤，字益卿，劉賜姊子。勤童幼有志操，往來賜家，國租適到，時勤在旁，賜指錢示勤曰：「拜，乞汝三十萬。」勤曰：「拜而得錢，非義所取。」終不肯拜。

趙勤，字孟卿，南陽棘人。明達好學，介然特立。太守駱珍召署曹吏，至掾督郵。太守桓虞下車，葉令雍霸及新野令皆不遵法，乃署勤督郵，到葉見霸，不問縣事，但高談清論以激厲之，霸即陳責解印綬去。勤還入新野界，令聞霸已去，遣吏奏記陳罪，復還印綬去。虞乃歎曰：「善吏如良鷹矣，下赵即中。」

趙勤，南陽人，太守桓虞召為功曹，委以郡事。嘗有重客過，欲託一士，令為曹吏。虞曰：「我有賢功曹趙勤，當與議之。」郏於內中聽，虞乃問勤，勤對曰：「恐未合，眾客曰止，止，勿復道。」

王阜，字世公，蜀郡人。少好經學，年十一，辭父母，欲出精廬。以尚少，不見聽。後阜竊書誦盡，日辭，欲之犍為定生學經，取錢二千、布二端去。母追求到武陽北男謁舍家得阜，將還。后歲餘，白父升曰：「令我出學仕宦，儻至到今，毋乘跛馬車。」升憐其言，聽之定所受韓詩，年七十為食侍謀，童子傳授業，聲聞鄉里。

王阜，字世公，為重泉令，政治肅清，舉縣畏憚，吏民向化，鸞鳥集止學宮。阜使校官掾長涉疊為張雅樂，擊磬，鳥舉足垂翼，應聲而舞，翾翔復上縣庭屋，十餘日乃去。

王阜為益州太守，邊郡吏多放縱。阜以法繩正吏民，不敢犯禁，政教清靜，百姓安業，時有神馬見滇河中，甘露降，芝草生，白烏見，連有瑞應。世謂其持法平，政寬慈，惠化所致。

王阜為益州太守，大將軍竇憲貴盛，以絳罽襜褕與阜，阜不受。嘗移書益州，取六百萬。阜疑有奸詐，以狀上。憲遣奴騶帳下吏李文迎錢，阜以詔書未報，距不與文。積二十餘日，詔書報，給文以錢市馬。

宋義後有宋昌。

安帝永寧元年，遣大鴻臚持節至墓賜印綬，追封當陽侯。

