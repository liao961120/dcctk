臣伏讀聖旨，雖周成遇風，訊諸執事，宣王遭旱，密勿祗畏，無以或加。臣聞天降災異，緣象而至，辟歷數發，殆刑誅繁多之所生也。風者、天之號令，所以教人也。夫昭事上帝，則自褱多福；宗廟致敬，則鬼神以著。國之大事，實先祀典。天子聖躬，所當恭事。臣自在宰府及備朱衣，迎氣五郊，而車駕稀出，四時致敬，屢委有司。雖有解除，猶為疏廢。故皇天不悅，顯此諸異。《洪範傳》曰：「政悖德隱，厥風發屋折木。坤為地道，《易》稱安貞，陰氣憤盛，則當靜反動，法為下叛。」夫權不在上，則雹傷物。政有苛暴，則虎狼食人。貪利傷民，則蝗蟲損稼。去六月二十八日，太白與月相迫，兵事惡之。鮮卑犯塞，所從來遠。今之出師，未見其利。上違天文，下逆人事。誠當博覽眾議，從其安者，臣不勝憤懣。謹條宜所施行七事表左：

一事：明堂月令，天子以四立及季夏之節迎五帝于郊，所以導致神氣。祈福豐年，清廟祭祀，追往孝敬，養老辟廱，示人禮化，皆帝者之大業，祖宗所祗奉也，而有司數以蕃國疏喪，宮內產生，及吏卒小污，屢生忌故。竊見南郊齋戒，未嘗有廢。至于它祀，輒興異議，豈南郊卑而它祀尊哉。孝元皇帝策書曰：「禮之至敬，莫重于祭。所以竭心親奉，以致肅祗者也。」又元和故事，復申先典，前後制書，推心懇惻。而近者以來，更任太史，忘禮敬之大，任禁忌之書，拘信小故，以虧大典。禮、妻妾產者，齋則不入側室之門。無廢祭之文也。所謂宮中有卒，三月不祭者，謂士庶人數堵之室，共處其中耳。豈謂皇居之曠、臣妾之眾哉！自今齋制，宜如故典，庶荅風霆災妖之異。

二事：臣聞國之將興，至言數聞。內知己政，外見民情。是故先帝雖有聖明之資，而猶廣求得失。又因災異，援引幽隱，重賢良方正、敦樸有道之選，危言極諫不絕于朝。陛下親政以來，頻年災異，而未聞特舉博選之旨。誠當思省，述修舊事。使袌忠之臣展其狂直，以解《易傳》政悖德隱之言。

三事：夫求賢之道未必一塗，或以德顯，或以言揚。頃者立朝之士，曾不以忠信見賞，恆被謗訕之誅，遂使群下結口，莫圖正辭。郎中張文前獨盡狂言，聖聽納受，以責三司。臣子曠然，眾庶解悅。臣愚以為宜擢文右職，以勸忠謇。宣聲海內，博開政路。

四事：夫司隸校尉、諸州刺史所以督察姦枉、分別白黑者也，伏見幽州刺史楊憙、益州刺史龐芝、涼州刺史劉虔，各有奉公疾姦之心。憙等所糾，其效尤多，餘皆枉撓，不能稱職。或有袌罪褱瑕，與下同疾，綱網弛縱，莫相舉察，公府臺閣亦復默然。五年制書，議遣八使，又令三公謠言奏事。是時奉公者欣然得志，邪枉者憂悸失色，未詳斯議，所因寖息。昔劉向奏曰：「夫執狐疑之計者，開群枉之門。養不斷之慮者，來讒邪之口。」今始聞善政，旋復變易，足令海內測度朝政，宜追定八使，糾舉非法，更選忠清，平章賞罰，三公歲盡。差其殿最，使吏知奉公之福，營私之禍，則眾災之原，庶可塞矣。

五事：臣聞古者取士，必使諸侯歲貢。孝武之世，郡舉孝廉，又有賢良文學之選。于是名臣輩出，文武竝興。漢之得人，數路而已。夫書畫辭賦、才之小者，匡國理政，未有其能。陛下即位之初，先涉經術。聽政餘日，觀省篇章，聊以游意。當代博奕，非以為教化、取士之本，而諸生競利，作者鼎沸，其高者頗引經訓風喻之言，下則連偶俗語，有類俳優。或竊成文，虛冒名氏。臣每受詔，于盛化門差次錄弟。其未及者，亦復隨輩皆見拜擢。既加之恩，難復收改。但守奉祿，于義已弘，不可復使理人，及仕州郡。昔孝宣會諸儒于石渠，章帝集學士于白虎，通經釋義，其事優大，文武之道，所宜從之。若乃小能小善，雖有可觀，孔子以為致遠則泥。君子固當志其大者。

六事：墨綬長吏，職典理人，皆當以惠利為績，日月為勞。襃責之科，所宜分明。而今在任，無復能省。及其還者，多召拜議郎郎中。若器用優美，不宜處之宂散。如有釁故，自當極其刑誅。豈有伏罪懼考，反求遷轉，更相倣效，臧否無章。先帝舊典未嘗有此，可皆斷絕，以覈真偽。

七事：伏見前一切以宣陵孝子為太子舍人，臣聞孝文皇帝制喪服三十六日，雖繼體之君，父子至親，公卿列臣，受恩之重，皆屈情從制，不敢踰越。今虛偽小人，本非骨肉，既無幸私之恩，又無祿仕之實，惻隱思慕，情何緣生，而群聚山陵，假名稱孝，行不掩心，義無所依。至有姦軌之人，通容其中。桓思皇后祖載之時，東郡有盜人妻者，亡在孝中。本縣追捕，乃伏其辜，虛偽雜穢，難以勝言。又前至得拜，後輩被遺，或經年陵次，以暫歸見漏，或以人自代，亦蒙寵榮，爭訟怨恨，洶洶道路。太子官屬，宜搜選令德。豈有但取丘墓凶醜之人。其為不祥，莫與大焉。宜遣歸田里以明詐偽。

曆數精微，去聖久遠。得失更迭，術術無常。是以承秦，曆用顓頊，元用乙卯，百有二歲。孝武皇帝始改正朔，曆用太初，元用丁丑，行之百八十九歲。孝章皇帝改從四分，元用庚申。今光、晃各以庚申為非，甲寅為是。案曆法，黃帝、顓頊、夏、殷、周、魯凡六家，各自有元。光晃所據則殷曆元也，他元雖不明于圖讖，各家術皆當有效于其當時，黃帝始用太初丁丑之元，有六家紛錯，爭訟是非。太史令張壽王挾甲寅元以非漢曆，雜候清臺，課在下弟，卒以疏闊，連見劾奏，太初效驗，無所漏失，是則雖非圖讖之元，而有效于前者也。及用四分以來，考之行度，密于太初，是又新元效于今者也。延光元年中，謁者亶誦，亦非四分庚申。上言當用命曆序甲寅元，公卿百寮，參議正處，竟不施行，且三光之行，遲速進退，不必若一，術家以算追而求之，取合于當時而已。故有古今之術，今之不能上通于古，亦猶古術之不能下通于今也。

《元命苞》、《乾鑿度》皆以為開闢至獲麟二百七十六萬歲，及命曆序積獲麟至漢起庚子蔀之二十三歲，竟己酉、戊子及丁卯蔀六十九歲，合為二百七十五歲。漢元年歲在乙未，上至獲麟，則歲在庚申，推此以上，上極開闢，則不在庚申。讖雖無文，其數見存。而光晃以為開闢至獲麟二百七十五萬九千八百八十六歲，獲麟至漢百六十二歲，轉差少一百一十四歲。云當滿足，則上違《乾鑿度》、《元命苞》，中使獲麟不得在哀公十四年，下不及命曆序獲麟漢相去四蔀年數，與奏記譜注，不相應當。今曆正月癸亥朔，光晃以為乙丑朔。乙丑之與癸亥，無題勒款識，可與眾共別者，須以弦望晦朔，光魄虧滿，可得而見者。考其符驗，而光晃曆以《考靈曜》二十八宿度數，及冬至日所在，與今史官甘石舊文錯異，不可考校。以今渾天圖儀檢天文亦不合于《考靈曜》，光晃誠能自依其術，更造望儀以追天度，遠有驗于《圖》《書》，近有效于三光，可以易奪甘石、窮服諸術者，實宜用之。難問光晃，但言《圖讖》，所言不服。元和二年二月甲寅制書曰：「朕聞古先聖王先天而天不違，後天而奉天時，史官用太初鄧平術，冬至之日，日在斗二十二度，而曆以為牽牛中星。先立春一日，則四分數之立春也。而以折獄斷大刑，于氣已迕，用望平和，蓋亦遠矣。今改行四分，以遵于堯，以順孔聖。」奉天之文，是始用四分曆。庚申元之詔也，深引《河洛圖讖》以為符驗，非史官私意，獨所興搆。而光晃以為固意造妄說，違反經文，謬之甚者。昔堯命羲和曆象日月星辰，舜叶時月正日，湯武革命，治曆明時，可謂正矣。且猶遇水遭旱，戒以蠻夷猾夏、寇賊姦宄，而光晃以為陰陽不和，姦臣盜賊皆元之咎，誠非其理。元和二年乃用庚申，至今九十二歲。而光晃言秦所用代周之元，不知從秦來。漢三易元，不常庚申。光晃區區信用所學，亦妄虛無造欺語之愆。至于改朔易元，往者壽王之術，已課不效，亶誦之議，不用。元和詔書，文備義著，非群臣議者所能變易。

聞之前訓曰，君子以朋友講習而正人，無有淫朋。是以古之交者，其義敦以正，其誓信以固。逮夫周德既衰，頌聲既寢，《伐木》有鳥鳴之刺，《谷風》有棄予之怨。自此以降，彌以陵遲。或闕其始終，或彊其比周。是以搢紳患其然，而論者諄諄如也。疾淺薄而褱攜貳者有之，惡朋黨而絕交游者有之。其論交也，曰：「富貴則人爭趨之，貧賤則人爭去之。是以君子慎人所以交己，審己所以交人。富貴則無暴集之客，貧賤則無棄舊之賓矣。原其所以來，則知其所以去。見其所以始，則觀其所以終。彼貞士者，貧賤不待夫富貴，富貴不驕乎貧賤，故可貴也。」

蓋朋友之道，有義則合，無義則離。善則久要不忘平生之言，惡則忠告善誨之，否則止，無自辱焉。故君子不為可棄之行，不患人之遺己也；信有可歸之德，不病人之遠己也。不幸或然，則躬自厚而薄責于人，怨其遠矣；求諸己而不求諸人，咎其稀矣。夫遠怨稀咎之機，咸在乎躬，莫之致也。子夏之門人問交于子張，而二子各有聞乎夫子，然則以交誨也，商也寬，故告之以拒人。師也褊，故訓之以容眾，各從其行而矯之，至于仲尼之正教，則汎愛眾而親仁。故非善不喜，非仁不親，交游以方，會友以文，可無貶也。穀梁赤曰：「心志既通，名譽不聞，友之罪也。」今將患其流而塞其源，病其末而刈其本。無乃未若擇其正而黜其邪與？與其彼農皆黍，而獨稷焉。夫黍亦神農之嘉穀，與稷竝為粢盛也。使交可廢則黍其愆矣。括二論而言之，則刺薄者博而洽，斷交者貞而孤。孤有《羔羊》之節，與其不獲已而矯時也，走將從夫孤焉。

《春秋》之論銘也，曰「天子令德。諸侯言時計功，大夫稱伐。」昔肅慎納貢，銘之楛矢，所謂天子令德者也。若黃帝有巾几之法，孔甲有盤盂之誡，殷湯有甘誓之勒，冕鼎有丕顯之銘。武王踐阼，咨于太師，作席几楹杖之銘，十有八章。周廟金人緘口以慎，亦所以勸導人主，勗于令德者也。呂尚作周太師，封于齊，其功銘于昆吾之冶，獲寶鼎于美陽。仲山甫有補袞闕，誠百辟之功，《周禮·司勳》「凡有大功者銘之太常」，所謂諸侯言時計功者也。

有宋大夫正考父，三命滋益恭而莫侮。衛孔悝之祖，莊叔隨難漢陽，左右獻公，衛國賴之，皆銘乎鼎。晉、魏顆獲杜回于輔氏，銘功于景鐘，所謂大夫稱伐者也。鐘鼎、禮樂之器，昭德紀功，以示子孫。物不朽者，莫不朽于金石故也。近世以來，咸銘之于碑。

昔此徙者，故城門校尉梁伯喜、南郡太守馬季長，或至三歲，近者歲餘，多得旋返，自甘罪戾，不敢慕此。

幸得無恙，遂至徙所。自城以西，惟青紫鹽也。

申屠蟠稟氣玄妙，性敏心通。喪親盡禮，幾于毀滅。至行美誼，人所鮮能。安貧樂潛，味道守真。不為燥溼輕重，不為窮達易節。方之于邕。以齒則長，以德則賢。

朝夕游談，從學宴飲。酌麥醴，燔乾魚，欣欣焉樂在其中矣。

家祖居常言客有三當死。夜半蠶時至人室家也。今者一行而犯其兩。

邕薄祜早喪二親，年踰三十，鬢髮二色。叔父親之，猶若幼童。陸則對坐，食則比豆。

心猶首面也，是以甚致飾焉。面一日不修，則塵垢穢之；心一朝不思善，則邪惡入之。咸知飾其面，不修其心，惑矣。夫面之不飾，愚者謂之醜；心之不修，賢者謂之惡。愚者謂之醜，猶可；賢者謂之惡，將何容焉。故覽照拭面，則思其心之潔也；傅脂，則思其心之和也；加粉，則思其心之鮮也；澤髮，則思其心之潤也；用櫛，則思其心之理也；立髻，則思其心之正也；攝鬢，則思其心之整也。

