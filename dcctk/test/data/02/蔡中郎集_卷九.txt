臣某等聞周有流彘之亂，而宣王以興；漢有昌邑之難，而中宗以昭。由此觀之，天生神聖特，以靖亂整殘，丕誕洪業，輔佐重臣，國之楹棟，生應期運，稟氣山嶽。是故申伯、山甫列于《大雅》，蕭曹、邴魏載于史籍。國遭姦臣孼妾，制弄主權，累葉相繼六十餘載。火熾流沸，浸以不振。威移群下，福在弄臣。海內嗷嗷，被其傷毒。故大將軍慎侯何進，盡忠出身，圖議盪滌，以清季朝。群凶遘難，兵起亂作。元舅上卿，先寇受害。禍至執辱，社稷傾危。太尉郿侯卓起自東土封畿之外，義勇憤發，旋赴京師。先陳便宜，列表奸猾，群匿情狀，辭意激切，感物悟靈，精兵虎臣，承持卓勢，奮擊醜類，漏刻之間，靡有孑遺。卓聞乖輿已趨河津，身率輕騎，長驅芒阜，上解國家播越之危，下救兆民塗炭之禍。然後黜廢凶頑，爰立聖哲，天心聿得。萬國賴祜。及至差功行賞，辭多受少。近臣幸臣一人之封，戶至萬數，今者受爵十有一人，總合戶數千不當一。非所以襃功賞勳也。今月七日，卓又上書，辭疾讓位，乞就國土，上違聖主寵嘉之至，下乖群生瞻仰之望。臣等謹案《漢書》高祖受命如卓者，陛下當益隆委任，數加訪問，厚其爵賞，責以相業之成。臣等不勝大願，謹陳狀。臣邕等頓首頓首，死罪死罪。

臣流離藏竄十有二年。陛下應期中興，龍飛踐祚，姦臣嬖孼，一時殄盡，憎疾臣者隨流埋沒。太尉郿侯卓，收拾洗濯，上臣高弟，補侍御史，轉治書御史，陛下天地之大德，聽納大臣，扶飾文舉。遂用臣邕充備機密，三月之中，充歷三臺，光榮昭顯。非臣愚蔽不才所當盜竊，非臣碎首糜軀所能補報。臣邕頓首頓首，死罪死罪。

臣聞世宗之時，田千秋有神明感動，貞夢至言，以寤聖聽，昭發上心，故有一日九遷。臣邕草萊小臣，思謀愚淺，生非千秋，職不狎練，加以新來入朝，不更郎署，攝省文書，其猶面牆。陛下統繼大業，委政冢宰，太傅隗，以舊典入錄機密事；尚書令日磾，先輩舊齒，德更上公，僕射允、故司隸校尉河南尹某、尚書張熹，已歷九列；侍中魯旭，牧守宣藩，剖符數郡。唯臣官位微賤，特單輕匹。此六臣，臣當自知。況于論者，將謂臣何足以任。夙夜寤歎，寐息屏營，無顏以居，無心以甯，明時階級，人所勸慕。乞在他署，抱關執籥，以守刻漏，則臣之心厭抱釋，降榮于悴。退顯于進，不勝區區疑戒，不敢肅飾。

臣尚書邕免冠頓首死罪。臣猥以頑闇，連值盛時，超自群吏，入登機密，未及輸力，盡心日下。五府舉臣任巴郡太守，陛下不復參論，府舉入奏，驚惶失守，非所敢安，征營累息，不知所措。臣邕頓首死罪。知納言任重，非臣所得久忝。今月丁丑，一章自聞，乞閒宂抱關執籥，不意錄符銀青，授任千里，求退得進。後上先遷，為眾所怪，不合事宜，願乞還詔命。盡力他役，死而後已。臣猥以愚闇，盜竊明時，周旋三臺，充列機衡，出入省闥，登踏丹墀，承隨同位，與在行列，以受酒禮嘉幣之賜，詔書前後，賜石鏡奩，禮經素字，《尚書》章句，《白虎》奏議，合成二百一十二卷，及蓮香瓠子唾壺，彈碁石枰，黎餳汁器，圍盧諸物，誠念及下，惠錫周至，每敕勿謝，前後重疊。雖父母之于子孫，無以加此，未得因緣有事，荅稱所蒙，不意卒遷，荷受非任，臨時自陳，未蒙省許，慘結屏營，踧踖受拜，命服銀青。光寵休顯，上耀祖先，下榮昆裔，誠非所望。臣邕頓首死罪。巴土長遠，江山修隔。頃來未悉輯睦，劉焉撫寧有方，柔遠功著。臣當以頑蒙，不閑職政，宣畼聖化，導遵和風，非臣才力所能供給，必以忝辱煩污。聖朝幸循舊職，當竭肝膽從事，筋絕骨破，以命繼之。

嗣曾孫皇帝某，敢昭告于皇祖高皇帝，各以后配。昔受命京師，都于長安，國享十有一世，歷年二百一十載。遭王莽之亂，宗廟墮壞。世祖復帝祚，遷都洛陽，以服中土，享一十一世，歷年一百六十五載。予末小子遭家不造，早統洪業，奉嗣無疆，關東吏民敢行稱亂，總連州縣，擁兵聚眾以圖叛逆，震驚王師，命將征服，股肱大臣，推皇天之命以已行之事，遷都舊京。昔周德缺而斯干作，應運變通，自古有之。于是乃以三月丁亥來自雒，越三月丁巳至于長安，敕躬不慎，寢疾旬日，賴祖宗之靈以獲有瘳，吉旦齋宿，敢用潔牲，一元大武，柔毛剛鬣，商祭明眎，薌合嘉蔬薌萁，嘉薦普淖，鹹鹺豐本，明粢醴酒，用告遷來，尚享。

高皇帝使工祝承致多福無疆，于爾嗣曾孫皇帝，使爾受祿于天，宜此舊都，萬國和同，兆民康乂，眉壽萬年，子子孫孫，永守民庶，勿普引之。

左中郎將臣邕議，以為漢承亡秦滅學之後，宗廟之制，不用周禮，每帝即位，輒立一廟，不止于七，不列昭穆，不定迭毀。孝元皇帝皆以功德茂盛，尊崇廟稱，孝文曰太宗，孝武曰世宗，孝宣曰中宗，時中正大臣夏侯勝猶執議欲出世宗，至孝成帝，議猶不定，太僕王舜、中壘校尉劉歆據經傳義，謂不可毀。上從其議。古人考據慎重，不敢私其君父，若此其至也。後遭王莽之亂，光武皇帝受命中興，廟稱世祖。孝明皇帝聖德聰明，政參文宣，廟稱顯宗。孝章皇帝至孝烝烝，仁恩溥大，海內賴祉，廟稱肅宗。比方前事，得禮之宜。自此以下，政事多釁，權移臣下。嗣帝殷勤，各欲襃崇至親而已。臣下懦弱，莫能執夏侯之直，故遂衍溢。無有方限，今聖遵古復禮，以求厥中，誠合事宜。禮傳封儀，自依家法。不知國家舊有宗儀，聖主賢臣，所共刱定，欲就六廟，黜損所宗，違先帝舊章，未可施行。臣謹案禮制七廟、三昭、三穆、與太祖七。孝元皇帝世在弟八，光武皇帝世在弟九，故以元帝為考廟，尊而奉之。孝明遵制，亦不敢毀。元帝于今朝九世，以七廟言之，則親盡，宜數，以宗廟言之，則非所宗。八月酬報，可出元帝主，比惠、景、昭、成、哀、平帝，五年一致祭。孝章皇帝、孝桓皇帝，親在三昭，孝和皇帝、孝順皇帝、孝靈皇帝，親在三穆，廟親未盡，四時常陳。孝明以下，穆宗、敬宗、恭宗之號，皆宜省去，以遵先典。殊異祖宗不可參竝之義，今又總就一堂，崇約尚省，不復改作。惟主及几筵應改而已。正數世之所闕，為無窮之常典，稽制禮之舊則，合神明之歡心。臣愚戇，議不足采，臣邕頓首頓首。

伏惟陛下應天淑靈，丁期中興，誕在幼齡，聖姿碩義，威儀孔備，俯仰龍光，顏如日星，言稽典謨，動蹈規矩，緝熙光明，思齊周成，早智夙就，參美顯宗，令月吉日，始加元服，進御幘結，以章天休。臣妾萬國，遐邇大小一心，同歡同喜逸豫，式歌且舞。臣等踊躍鳧藻，謹奉生頭，酒九鍾，稽首再拜，上千萬壽，陛下享茲吉福，永守皇極，通遵太和。靖綏六合，宜民宜人，受祿于天。《書》曰：「一人有慶，兆民賴之，其寧惟永。」《詩》曰：「顒顒卬卬，如珪如璋。」令聞不忘，萬壽無疆。

今月十八日，臣以相國兵討逆賊故河內太守王臣等，屯陳破壞，斬獲首級，詣朝堂上賀，臣邕奉賀錄，故羽林郎將李參遷城門校尉，而署名羽林左監，右衛尉杜衍在朝堂而稱不在。錄咎在臣不詳省案。使參以亡為存，衍以存為亡。錯奏謬錄不可行。侍御史劾臣不敬，當賜刑書，懲戒不恪。陛下天地之德，不辱收戮。丙辰詔書，以一月俸贖罪。臣邕怔營慚怖，屏氣累息，不知所自投處。臣邕頓首死罪。不惟石慶數馬之誤。簡忽校讎不謹之愆，雖見原宥，仰愧先臣，傷肌入骨，不勝忪蒙流汗。

詔制左中郎將蔡邕，今封邕陳留雍丘高陽鄉侯，下印綬符策，假限食五百戶，歲五十萬穀各米。

臣稽首受詔，怔營喜懼，精魄播超，恍惚如夢，不敢自信。臣伏惟糠粃小生，學術虛淺，少竊方正，長歷宰府，備數典城，著作東觀，無狀取罪，捐棄朔野，蒙恩徙還，退伏畎畝。復階朝謁，進察憲臺，遂充機密，令守已郡，還備侍中，車駕西還，執鞭跨馬，及看輪轂，升輿下軫，扶接聖躬。既至舊京，出備郎將，中外所疑，對越省闥，群臣之中，特見襃異，訖無雞犬鳴吠之用，常以汗墨，愧負恩寵。誠不意寤，猥與公卿以下，錄功受賞，命服金紫，爵至通侯，非臣草萊功勞微薄所當被蒙。臣邕頓首死罪。臣十四世祖肥如侯，佐命高祖以受爵賞，統嗣曠絕，除在匹庶。臣孑遺苗裔，復蒙顯封，前功輕重不侔，慚惶累息，無心怡甯。唐虞之朝，猶美三讓。臣者何人，受而不讓？臣不勝戰悼怵惕，詣闕拜章，上所假高陽侯印綬符策，伏受罪誅。臣得微勞，被受爵邑，光寵榮華，耀熠祖禰。非臣小族陋宗器量褊狹所能堪勝，非臣力用勤勞有所當受，誠無安甯甘悅之情，拘迫國憲，上行下不敢逆，苟順恩旨，退省金龜紫紱之飾，非臣容體所當服佩，中讀符策誥戒之詔，非臣才量所能祗奉。歷日彌久，震懼益甚。

臣聞高祖受命，元功翼德者與共天下爵土。故曰：「使黃河若帶，太山若礪，國之永存，爰及苗裔。」夫山河至大，猶謂之小，重功輕賞，如此其至也。是以戰攻之事，大有陷堅破敵、斬將搴旗之功，小有馘截首級、履傷涉血之難；勤苦軍旅，連年累歲，首如蓬葆，體如漆榦。勞瘁辛苦，如此其重也。以受爵土，誰曰不宜？今者聖朝遷都，應順天人，奔走之役，臣僕職分宜然。臣事輕葭莩，功薄蟬翼，恐史官錄書臣等在功臣之列，陷恩澤之科，垂名後葉，作戒末嗣。非本朝之德政，御臣之長策。臣是以宵寢晨興，叩膺增歎，心煩慮亂，喘呼息吸。且鷦鷯巢林，不過一枝。偃鼠飲河，不過滿腹。小人之情，求足而已。不勝大願大乞，如前章云云。

臣忝自參省，資非哲人藩屏之用，器非殿邦佐君之才，憂心灼烜，耳目昏冒，忪蒙蔽罔，累息屏氣。臣聞稷契之儔，以德受命，功德靡堪，讓所不如。昔之范正不亡禮讓，其下化之，春秋采焉。臣雖小醜，不足勗勵以躡高蹤，以詩人斯亡之戒，觀見符策，君國之誨，兩印雙紱，竝在鞶帶。至德元功，器量宏大，猶且踧踖，無心寧止。況臣螻蟻無功德，而散怠茸闒，何以居之？且晏嬰辭邶殿之邑，張良辭三萬之戶，書籍紀之，以為美談。夫人君無弄戲之言，憲法有誣枉之劾。臣不敢違戾飾虛，以距上旨，疑确之誠，與神明通。謹奉章詣闕，頓首敢固以請息，伏惟留漏刻一省，僵沒之日，壽同松喬。

