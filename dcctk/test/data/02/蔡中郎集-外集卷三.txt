夫何大川之浩浩兮，洪流淼以玄清。配名位乎天漢，披厚土而載形。登源自乎嶓冢，引漾澧而東征。納陽谷之所吐兮，兼漢沔之殊名。總畎澮之群液兮，演西土之陰精。遇萬山以左迴兮，旋襄陽而南縈。切大別之東山兮，與江湘乎通靈。嘉清源之體勢兮，澹澶湲以安流。鱗甲育其萬類兮，蛟龍集以嬉遊。明珠胎于靈蚌兮，夜光潛乎玄洲。雜神寶其充盈兮，豈魚龜之足收。于是遊目騁觀，南援三州，北集京都，上控隴坻，下接江湖。導財運貨，懋遷有無。既乃風飆蕭瑟，勃焉竝興，陽侯沛以奔騖，洪濤涌而沸騰，願乘流以上下，窮滄浪乎三澨，覷朝宗之形兆，瞰洞庭之交會。

惟情性之至好，歡莫偉乎夫婦。受精靈之造化，固神明之所使。事深微以玄妙，實人倫之肇始。考邃初之原本，覽陰陽之綱紀。《乾》《坤》和其剛柔，《艮》《兌》感其脢腓。《葛覃》恐其失時，《摽梅》求其庶士。唯休和之盛代，男女得乎年齒，婚婣協而莫違，播欣欣之繁祉。良辰既至，婚禮已舉。二族崇飾，威儀有序。嘉賓僚黨，祁祁雲聚。車服照路，驂騑如舉。既臻門屏，結軌下車。阿傅御堅，雁行蹉跎。麗女盛飾，曄如春華。

夫何姝妖之媛女，顏煒燁而含榮。普天壤其無儷，曠千載而特生。余心悅于淑麗，愛獨結而未并。情罔寫而無主，意徙倚而左傾。晝騁情以舒愛，夜託夢以交靈。

其在近也，若神龍采鱗翼將舉。其既遠也，若披雲緣漢見織女，立若碧山亭亭豎，動若翡翠奮其羽，眾色燎照，眎之無主。面若明月，輝似朝日。色若蓮葩，肌如凝蜜。

金生砂礫，珠出蚌泥。歎茲窈窕，產于卑微。盼倩淑麗，皓齒蛾眉。玄髮光潤，領如螬蠐。縱橫接髮，葉如低葵。脩長冉冉，碩人其頎。綺袖丹裳，躡蹈絲扉。盤跚躞蹀，坐起低昂。和畼善笑，動揚朱脣。都冶嫵媚，卓躒多姿。精慧小心，趨事如飛。中饋裁割，莫能雙追。《關雎》之潔，不蹈邪非。察其所履，世之鮮希。宜作夫人，為眾女師。伊何爾命，在此賤微。代無樊姬，楚莊晉妃。感昔鄭季，平陽是私。故因錫國，歷爾邦畿。雖得嬿娩，舒寫情褱。寒雪繽紛，充庭盈階。兼裳累鎮，展轉倒頹。昒昕將曙，雞鳴相催。飭駕趣嚴，將舍爾乖。矇冒矇冒，思不可排。停停溝側，噭噭青衣。我思遠逝，爾思來追。明月昭昭，當我戶扉。條風狎躐，吹予床帷。河上消搖，徙倚庭階。南瞻井柳，仰察斗機。非彼牛女，隔于河維。思爾念爾，惄焉且饑。

夫何矇眛之瞽兮，心窮忽以鬱伊。目冥冥而無睹兮，唴求煩以愁悲。撫長笛以攄憤兮，氣轟鍠而橫飛。

何此聲之悲痛，愴然淚以隱惻。類離鵾之孤鳴，起嫠婦之哀泣。詠新詩之悲歌，舒滯積而宣鬱。

惟其翰之所生，于季冬之狡兔。性精亟以慓悍，體遄迅以騁步。削文竹以為管，加漆絲之纏束。形調博以直端，染玄墨以定色。畫乾坤之陰陽，讚虙皇之洪勳。敘五帝之休德，揚蕩蕩之明文。紀三王之功伐兮，表八百之肆覲。博六經而綴百氏兮，建皇極而序彝倫。綜人事于晻昧兮，贊幽冥于明神。象類多喻，靡施不協。上剛下柔，乾坤位也。新故代謝，四時次也。圓和正直，規矩極也。玄首黃管，天地色也。

歷松岑而將降，睹鴻梧于幽阻。高百仞而不枉，對修條而特處。蹈通崖而往遊，圖茲梧之所宜。信雅琴之麗樸，乃弁伐其孫枝。命離婁使布繩，施公輸之剞劂。遂雕琢而成器，揆神農之初制。盡聲變之奧妙，抒心志之鬱滯。

閒關九絃，出入律呂。屈伸低昂，十指如雨。

于是歌人恍惚以失曲。舞者亂節而忘形，哀人寒耳以惆悵，轅馬蹀足以哀鳴。

爾乃言求茂木，周流四垂。觀彼椅桐，層山之陂。丹華煒煒，綠葉參差。甘露潤其末，涼風扇其枝。鸞鳳翔其顛，玄鶴巢其岐。考之詩人，琴瑟是宜。爰制雅器，協之鍾律。通理治性，恬淡清溢。爾乃清聲發兮五音舉，韻宮商兮動徵羽。曲引興兮繁絲撫，然後哀聲既發，祕弄乃開。左手抑揚，右手徘徊。抵掌反覆，抑按藏摧。于是繁絃既抑，雅韻乃揚。仲尼思歸，《鹿鳴》三章。梁甫悲吟，周公越裳。青雀西飛，別鶴東翔。飲馬長城，楚曲明光。，，走獸率舞，飛鳥下翔。感激絃歌，一低一昂。

榮華灼爍，萼不韡韡。于是列象，雕華逞麗。豐腹斂邊，中隱四企。輕利調博，易使馳騁。然後我製，兵綦夸驚。或風飄波動，若飛若浮。不遲不疾，如行如留。放一敝六，功無與儔。

夫張局陳碁，取法武備。因嬉戲以肄業，託歡娛以講事。設茲矢石，其夷如破。采若錦繢，平若停水。肌理光澤，滑不可屢。乘色行巧，據險用智。

裁帛制扇，陳象應矩。輕徹妙好，其輶如羽。動角揚徵，清風逐暑。春夏用事，秋冬潛處。

樹遐方之嘉木兮，于靈宇之前庭。通二門以征行兮，夾階除而列生。彌霜雪而不彫兮，當春夏而滋榮。因本心以誕節兮，凝育櫱之綠英。形猗猗以豔茂兮，似翠玉之清明。何根莖之豐美兮，將蕃熾以悠長。適禍賊之災人兮，嗟夭折以摧傷。

白露淒其夜降，秋風肅以晨興。聲嘶嗌以沮敗，體枯燥以冰凝。雖期運之固然，獨潛類乎大陰。要明年之中夏，復長鳴而揚音。

伊余有行，爰戾茲邦。先進博學，同類率從。濟濟群彥，如雲如龍。君子博文，貽我德音。辭之輯矣，穆如清風。

庭陬有若榴，綠葉含丹榮。翠鳥時來集，振翼修形容，迴顧生碧色。動搖揚縹青，幸脫虞人機。得親君子庭，馴心托君素，雌雄保百齡。

斌斌碩人，貽我以文。辱此休辭，非余所希。敢不酬荅，賦誦以歸。

