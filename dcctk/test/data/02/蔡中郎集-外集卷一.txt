熹平五年，天下大旱，禱請名山，求獲荅應。時處士平陽蘇騰，字玄成，夢陟首陽，有神馬之使在道，明覺而思之，以其夢陟狀上聞天子，開三府請雨，使者與郡縣戶曹掾吏登山升祠，手書要曰：「君況我聖主以洪澤之福，天尋興雲，即降甘雨。」因樹碑為銘曰：「惟君之質體清良兮，昔佐殷姬，忠孝彰兮，委國捐爵，諫國亡兮，譏武伐紂，欲喻匡兮，時不可救，曆運蒼兮，追念先侯，受命皇兮，憂褱感兮，雖歾不朽，名字芳兮。」

公言非法度，不出于口；行非至公，不萌于心。治身則伯夷之潔也，儉嗇則季文之約也。盡忠則史魚之直也，剛平則山甫之勵也。總茲四德，式是百辟，夙夜匪懈，以事一人，枉絲髮，樹私恩，不為也；討無禮，當彊禦，弗避也。是以功隆名顯，在世孤特，不獲愷悌寬厚之譽，享年垂老，至于積世。門無立車，堂無宴客，衣不變裁，食不兼味。雖《易》之貞厲，《詩》之《羔羊》，無以加也。

明明在公，寔惟皇后。誕應正德，式作漢輔。邪慝是仇，直亮是與。剛則不吐，柔則不茹。媚茲天子，以靖土宇。

君資天地之正氣，含太極之純精。明潔鮮于白珪，貞操厲乎寒松，視鑒出于自然，英風發乎天受。事親以孝，則行侔于曾閔；結交以信，則契明于黃石。溫溫然弘裕虛引，落落然高風起世。信荊山之良寶、靈川之明珠也。爰在弱冠，英風固以揚于四海矣。拜為荊州刺史，仗沖靜以臨民，施仁義以接物。恩惠著于萬里，誠信畼于殊俗。由是撫亂以治，綏擾以靜。帝嘉其功，錫以車服。方將埽除寇逆，清一宇宙，廓天步之艱難，寧陵夷之屯否。

凡所臨君，明而先覺，故能教不肅而化成，政不嚴而事治。其惠和也晏晏然，其博大也洋洋焉。信可謂兼三才而該剛柔，無射于人斯矣。銘曰：「天鑒有漢，賜茲世輔。顯允厥德，昭胤休序。峨峨雍宮，禮樂備舉。穆穆天子，孝敬允敘。降拜屏著，奉饋西序。威儀聿脩，化溢區宇。乃尹京邑，總齊禁旅。」

世以仁義為質，學問為業。爰暨先生，固天縱德。應運立言，繼期五百。實行形于州里。明哲與聖合契。該通五經，兼洞墳籍，為萬里之場圃，九隩之林澤。挹之若江湖，仰之若華岳。玄玄焉測之則無源，汪汪焉酌之則不竭。可謂生民之英者已。國失元傅，學失表式。凡百搢紳，哀矣泣血，人百其身，匪云來復。于是鄉黨乃相與登山伐石而勒銘曰：「邈矣先生，厥德孔貞。腹心弘道，深高入神。王錫三命，觀國之賓。其視富貴，忽若浮雲。既不降志，亦不辱身。」

其接友也，審辨真偽。明于知人，度終始而後交，情不疏而貌親。

彬有過人者四：夙智早成、岐嶷也，學優文麗、至通也，仕不苟祿、絕高也，辭隆從窳、絜操也。

巖巖九疑，峻極于天。觸石膚合，興播連雲。時風嘉雨，浸潤下民。芒芒南土，實賴厥勛。逮于虞舜，聖德光明。克諧頑傲，以孝烝烝。師錫帝世，堯乃授徵。受終文祖，璇璣是承。泰階以平，人以有終。遂葬九疑，解體而升。登此崔嵬，託靈神僊。

於顯哲尹，誕德孔彰。膺帝休命，謂篤不忘。爰納忠式，規悟聖皇。欽崇園邑，大孝允光。九命車服，昭示采章。軒軺四牡，承祀烝嘗。多士時貢，徭役永息。道路孔夷，民清險棘。同體諸舊，兆氓蒙福。惠垂無疆，守以罔極。

竊見巡狩岱宗，柴望山川。宗祀明堂，上稽帝堯，中述世宗。遵奉光武，禮儀備具，動自聖心。是以神明屢應，休徵乃降。不勝狂簡之情，謹上《岱宗頌》一篇。

曰若稽古，在漢迪哲，聿修厥德，憲章丕烈。翿六龍，較五輅，齊百僚，陶質素，命南重以司曆，厥中月之六辰，備天官之列衛，盛輿服而東巡。

惟漢再受命，系葉十一。協景和，則天經，郊高宗，光六幽，通神明。既禘祖于西都，又將祫于南庭。是時聖上運天官之法駕，建日月之旃旌。

昔文王始受命，武王定禍亂。至于成王，太平乃洽，祥瑞畢降。夫豈后德熙隆漸浸之所通也。是以《易》嘉積善有餘慶，《詩》稱子孫保之，非特王道然也。賢人君子，修仁履德者，亦其有焉。昔我烈祖，暨于予考，世載孝友，重以明德，率禮莫違。是以靈祗，降之休瑞，兔擾馴以昭其仁，木連理以象其義。斯乃祖禰之遺靈、盛德之所貺也。豈我童蒙孤稚所克任哉。乃為頌曰：「穆穆我祖，世篤其仁。其德克明，惟懿惟醇。宣慈惠和，無競伊人。巖巖我考，涖之以莊。增崇丕顯，克構其堂。是用祚之，休徵惟光。厥徵伊何，於昭于今。園有甘棠，別榦同心。墳有擾兔，宅我柏林。神不可誣，偽不可加。析薪之業，畏不克荷。矧貪靈貺，以為己華。惟予小子，豈不是欲。干有先功，匪榮伊辱。」

大顥為政，建時春陽。我君勤止，戾茲小黃。濟濟群吏，攝齊升堂，乃訓乃厲，示之憲方。原罪以心，察獄以情。欽于刑濫，惟務求輕。有辜小罪，放死從生。玄化洽矣，黔首用寧。惟以作頌，式昭德聲。

瞹瞹玄路，北至考城。勸茲穡民，東作是營。農桑之業，為國之經。我君勤心，德音邈成。率爾苗民，慎不敬聽。女執伊筐，男執其耕。申戒群僚，務在寬平。罪人赦宥，囹圄用清。

皇矣大角，降生靈獸。視明禮脩，麒麟來孚。《春秋》既書，爾來告就。庶士予鉏，獲諸西狩。

大梁乘精，白虎用生。思叡信立，繞于垣坰。

公在百里，有西產之惠，賜命方伯，分陝餘慶。餘慶伊何，兆民其觀。少者是懷，老者是安。綱紀文王，文王用平。東督京輦，京輦用清。乃登三事，三事攸寧。契稷之佐，具干堯庭。今則由古，於穆誕成。

猗歟焦君，常比玄墨。衡門之下，栖遲偃息。泌之洋洋，樂以忘食。鶴鳴九皋，音亮帝側。迺徵迺用，將受袞職。昊天不弔，賢人遘慝。不遺一老，屏此四國。如何穹蒼，不照斯域。惜哉朝廷，喪茲舊德。恨茲學士，將何法則。

惟彼雅器，載璞靈山。體其德真，清和自然。澡以春雪，澹若洞泉。溫乎其仁，玉潤外鮮。

酒以成禮，弗愆以淫。德將無醉，過則荒沈。盈而不沖，古人所箴。尚鑒茲器，懋勗厥心。

華蓋就用，以享嘉賓。內納其實，外若玄真。

應龍蟠蟄，潛德保靈。制器象物，示有其形。哲人降鑒，居安聞傾。

今人務在奢嚴，志好美飾。帛必薄細，衣必輕煖。或一朝之晏，再三易衣。私居移坐，不因故服。

臣聞目瞤耳鳴，近夫小戒也。狐鳴犬嗥，家人小妖也。猶忌慎動作，封鎮書符，以防其禍。是故天地示異，災變橫起，則人主恆恐懼而修政。

道為知者設，馬為御者良，賢為聖者用，辨為知者通。

元正令午，時惟嘉良，乾坤交泰，太蔟運陽。乃祀社靈，以祈福祥。

今歲淑月，日吉時良。爽應孔加，君當遷行。神龜吉兆，林氣煌煌。蓍卦利貞，天見三光。鸞鳴雍雍，四牡彭彭。君既升輿，道路開張。風伯雨師，洒道中央。陽遂求福，蚩尤辟兵。倉龍夾轂，白虎扶行。朱雀道引，玄武作侶。句陳居中，厭伏四方。往臨邦國，長樂無疆。

洋洋暮春，厥日除巳。尊卑煙騖，惟女與士。自求百福，在洛之涘。

鸋鴂軒翥，鸞鳳挫翮。啄碎琬琰，寶其瓴甋。皇車犇而失轄，執轡忽而不顧。卒壞覆而不振，顧袌石其何補。

八惟困乏，憂心殷殷。天之生我，星宿值貧。六極之戹，獨遭斯勤。居處浮𣿖，無以自存。冬日栗栗，上下同雲。無衣無褐，何以自溫；六月徂暑，炎赫來臻；無絺無綌，何以蔽身；無食不飽，永離歡欣。

