宣秉建武元年拜御史中丞，上特詔御史中丞與司隸校尉、尚書令會同並專席而坐，故京師號曰「三獨坐」。

宣彪官至玄菟太守。

張湛，字子孝，右扶風人。以篤行純淑，鄉里歸德，雖居幽室闇處，自整頓，三輔以為儀表。

張湛為馮翊，見府寺門即下。主簿進曰：「位尊德重，不宜自輕。」湛曰：「禮，下公門，何謂輕哉？」

張湛為光祿勳，帝臨朝，或有惰容，湛輒諫其失。常乘白馬，上每見湛，輒言「白馬生且復諫矣」。

張湛，字子孝，為光祿大夫，數正諫威儀不如法度者。湛常乘白馬，上有異政，輒言「白馬生且復諫矣」。

張湛，字子孝，為太子太傅，及郭后廢，因稱疾不朝，拜太中大夫，病居中東門候舍，故時人號中東門君。帝數存問賞賜。後大司徒戴涉被誅，帝強起湛以代之。至朝堂，遺失溲，因自陳疾篤，不能復任朝事，遂罷之。

王丹，字仲回，京兆人也。每歲農時，載酒肴，便於田頭大樹下飲食勸勉之，因留其餘酒肴而去。

王丹閭里有喪憂，輒度其資用，教之儉約，因為其制日定葬，其親喪不過留殯一月，其下以輕重為差。

王丹資性清白，疾惡豪強。時河南太守同郡陳遵，關西之大俠也。其友人喪親，遵為護喪事，賻助甚豐。丹乃懷縑一疋，陳之於主人前，曰：「如丹此縑，出自機杼。」遵聞而有慚色。

更始時，遵為大司馬護軍，出使匈奴，過辭於丹。丹曰：「俱遭世反覆，唯我二人為天地所遺。今子當之絕域，無以相贈，贈子以不拜。」遂揖而別，遵甚悅之。

鄧禹平三輔，糧乏，王丹上麥二千斛。禹高其節義，表丹領左馮翊。

王丹為太子少傅，蹇蹇正直。

司徒侯霸欲與王丹定交，丹被徵，霸遣子昱往。昱道遇丹，拜於車下，丹答之。昱曰：「家公欲與君投分，何為拜子孫耶？」丹曰：「君房有是言，王丹未之許。」

王丹子有同門生喪親，家在中山，白丹欲往奔慰。結侶將行，丹怒撻之五十，令寄縑二匹以祠焉。或問其故，丹曰：「交道之難，未易言也。」

王丹，字仲回，初有薦士於丹者，丹選舉之，而後所舉者陷罪，丹免，客慚自絕。俄而徵丹復為太子太傅，乃呼客見之，謂曰：「何量丹之薄？」不為設食以罰之，相待如舊。

陳遵破匈奴，詔賜駮犀劍。

王良，字仲子，東海人。少清高。為大司徒司直，在位恭儉，妻子不入官舍，布被瓦器。時司徒吏鮑恢以事到東海，過候其家，而良妻布裙徒跣曳柴，從田中歸。恢告曰：「我司徒吏也，故來受書，欲見夫人。」妻曰：「妾是也。」恢乃下拜，歎息而還。

王良以疾歸，一歲復徵，至滎陽，疾篤，不任進道，乃過其友人。友人不肯見，曰：「不有忠言奇謀而取大位，何其往來屑屑不憚煩也！」遂拒之。良慚，自後連徵，輒稱疾。

杜林於河西得漆書古文尚書經一卷，每遭困厄，握抱此經。

杜林寄隗囂地，終不降志辱身，至簪蒿席草，不食其粟。囂乃出令曰：「杜伯山天子所不能臣，諸侯所不能友，蓋伯夷、叔齊恥食周粟。令且從師友之位，須道開通，使順其志。」林雖拘於囂，而終不屈節。建武六年，弟成物故，囂乃聽林持喪東歸。既遣而悔，追令刺客楊賢於隴坻遮殺之，賢見林身推鹿車，載致弟喪，乃歎曰：「當今之世，誰能行義？我雖小人，何忍殺義士。」因亡去。

杜林，字伯山，扶風人。為侍御史。先與鄭興同寓隴右，乃薦之。上乃徵興為太中大夫。

杜林上疏曰：「臣聞營河、雒以為民，刻肌膚以為刑，封疆畫界以建諸侯，井田什一以供國用，三代之所同。及至漢興，因時宜，趨時務，省煩苛，取實事，不苟貪高亢之論。是以去土中之京師，就關內之遠都。除肉刑之重律，用髡鉗之輕法。郡縣不置世祿之家，農人三十而稅一。政卑易行，禮簡易從。民無愚智，思仰漢德，樂承漢祀。基業特起，不因緣堯。堯遠於漢，民不曉信，言提其耳，終不悅諭。后稷近於周，民戶知之，世據以興，基由其祚，本與漢異。郊祀高帝，誠從民望，得萬國之歡心，天下福應，莫大於此。民奉種祀，且猶世主，不失先俗。群臣僉薦鯀，考績不成，九載乃殛。宗廟至重，眾心難違，不可卒改。詩云：『不愆不忘，率由舊章。』明當尊用祖宗之故文章也。宜如舊制，以解天下之惑，合於易之所謂『先天而天不違，後天而奉天時』義。方軍師在外，祭可且如元年郊祭故事。」

建武八年間，郡國比大水，涌泉盈溢。杜林以為倉卒時兵擅權作威，張氏雖皆降散，猶尚有遺脫，長吏制御無術，令得復熾，元元侵陵之所致也。上疏曰：「臣聞先王無二道，明聖用而治。見惡如農夫之務去草焉，芟夷蘊崇之，絕其本根，勿使能殖，畏其易也。古今通道，傳其法於有根。狼子野心，奔馬善驚。成王深知其終卒之患，故以殷氏六族分伯禽，七族分康叔，懷姓九宗分唐叔，撿押其姦宄，又遷其餘於成周，舊地雜俗，旦夕拘錄，所以挫其強御之力，詘其驕恣之節也。及漢初興，上稽舊章，合符重規，徙齊諸田，楚昭、屈、景，燕，趙，韓，魏之後，以稍弱六國強宗。邑里無營利之家，野澤無兼并之民，萬里之統，海內賴安。後輒因衰麤之痛，脅以送終之義，故遂相率而陪園陵，無反顧之心。追觀往法，政皆神道設教，強幹弱枝，本支百世之要也。是以皆永享康寧之福，無怵惕之憂，繼嗣承業，恭己而治，蓋此助也。其被災害民輕薄無累重者，兩府遣吏護送饒穀之郡。或懼死亡，卒為傭賃，亦所以消散其口，救贍全其性命也。昔魯隱有賢行，將致國於桓公，乃留連貪位，不能早退。況草創兵長，卒無德能，直以擾亂，乘時擅權，作威玉食，狙猱之意，徼幸之望，曼延無足，張步之計是也。小民負縣官不過身死，負兵家滅門殄世。陛下昭然獨見成敗之端，或屬諸侯官府，元元少得舉首仰視，而尚遺脫，二千石失制御之道，令得復昌熾從橫。比年大雨，水潦暴長，涌泉盈溢，災壞城郭官寺，吏民廬舍，潰徙離處，潰成坑坎。臣聞水，陰類也。易卦『地上有水比』，言性不相害，故曰樂也。而猥相毀墊淪失，常敗百姓安居。殆陰下相為蠹賊，有小大勝負不齊，均不得其所，侵陵之象也。詩云：『畏天之威，于時保之。』唯陛下留神明察，往來懼思，天下幸甚。」

杜林，字伯山，遷大司徒司直。百僚知林以明德用，甚尊憚之。

杜林，字伯山，為光祿勳，周密敬慎，選舉稱平，郎有好學，輒見誘進。

杜林，字伯山，與馬援同鄉里，素相親厚。援從南方還，時林馬適死，援令子持馬一匹遺林，曰：「朋友有車馬之饋，可具以備乏。」林受之。居數月，林遣子奉書曰：「將軍內施九族，外有賓客，望恩者多。林父子兩人食列卿祿，常有盈，今送錢五萬。」援受之，謂子曰：「人當以此為法，是伯山所以勝我也。」

王又以師數加饋遺，林不敢受，常辭以道上稟假有餘，苦以車重，無所置之。

杜林代張純為大司空，務於無為。

郭丹，字少卿，南陽人。累世千石，父稚為丹買田宅居業。丹為司徒，視事五年，薨。賜送甚寵，百官會朝，詔問丹家，時宗正劉匡對曰：「郭丹為三公，典牧州郡，田畝不增。」

郭丹從師長安，買符入函谷關，乃慨然歎曰：「丹不乘使者車，終不出關。」既至京師，嘗為都講，諸儒咸欽重之。更始二年，三公舉丹賢能，徵為諫議大夫，持節使歸南陽，安集受降。丹自去家十有二年，果乘高車出關，如其志。

郭丹為更始諫議大夫，使南陽，安集受降。更始敗，丹無所歸節傳，以弊布纏裹節，如擔負狀，晝伏夜行，求謁更始妻子，奉還節傳，因歸鄉里。

郭丹為郡功曹，薦陰亶、程胡、魯歆自代。太守杜詩曰：「古者卿士讓位，今功曹稽古經，可為至德。編署黃堂，以為後法。」

郭丹師事公孫昌，敬重，常持蒲編席，人異之。

郭丹為司徒，在朝名清廉公正。

吳良，字大儀，齊國臨淄人，以清白方正稱於鄉里。為郡議曹掾，正旦掾入賀，太守門下掾王望前言曰：「齊郡敗亂，遭離盜賊，人民飢餓，不聞雞鳴狗吠之音。明府視事五年，土地開闢，盜賊滅息，五穀豐熟，家給人足。今日歲首，誠上雅壽。」掾皆稱萬歲。良跪曰：「門下掾佞諂，明府無受其觴。盜賊未弭，人民困乏，不能家給人足。於今議曹掾尚無蔥，寧為家給人足耶？」望曰：「議曹惰寙，自無蔥，寧足為不家給人足邪？」太守曰：「此生言是。」遂不舉觴，賜鰒魚百枚。宴罷，教署功曹，良恥以言受官，不拜。

良習大夏侯尚書。

吳良以清白方正稱，東平王蒼辟為西曹掾，數諫正蒼，多善策。蒼上表薦良。

東平王蒼薦吏吳良，上以章示公卿，曰：「前見良頭鬚皎然，衣冠甚偉，求賢助國，宰相之職，蕭何薦韓信，設壇即拜，不復考試，以良為議郎。」

永平中，車駕出，信陽侯陰就干車騎，突鹵簿。車府令齊國徐匡鉤就車，收奴送獄。詔書遣匡，自繫。吳良上書言：「信陽侯驕慢，干突車騎，無人臣禮，大不敬，匡執法守正而下獄，臣恐政化由是墮矣。」於是詔出匡，左遷即丘長。

吳良為司徒長史，以清白方正稱。

承宮，字少子，琅邪姑幕人。少孤，年八歲，人令牧豕。鄉里徐子盛明春秋經，授諸生數百人。宮過其廬下，見諸生講誦，好之，因棄豬而聽經。豬主怪不還，行索，見宮，欲笞之。門下生共禁止，因留精舍門下，拾薪，執苦數年，遂通經。

承宮遭王莽篡位，天下擾攘，盜賊並起，宮遂避世漢中。建武四年，將妻子之華陰山谷，耕種禾黍，臨熟，人就認之，宮悉推與而去，由是顯名。

永平中，徵承宮為博士，遷左中郎將。數納忠諫，論議切直，名播匈奴。時單于遣使求欲得見宮，詔刔宮自整飾。宮對曰：「夷狄炫名，非識實也。臣狀醜，不可以示遠，宜選長大威容者。」帝乃以大鴻臚魏應代之。

鄭均，字仲虞，任城人也。治尚書，好黃老，澹泊無欲，清靜自守，不慕遊宦。兄仲，為縣游徼，頗受禮遺。均數諫止，不聽，即脫身出作。歲餘，得數萬錢，歸以與兄，曰：「錢盡可復得，為坐吏贓，終身捐棄。」兄感其語，遂為廉潔，稱清白吏。

均失兄，養孤兄子甚篤，已冠娶，出令別居，並門，盡推財與之，使得一尊其母，然後隨護視振給之。

鄭均，字仲虞，拜侍御史，引見極問，乃上封事。上甚悅，賜車馬衣服。

均遣子英奉章詣闕，詔召見英，問均所苦，賜以冠幘錢布。

賜羊一頭，酒二斗，終其身。

鄭均，字仲虞，為尚書，淡泊無欲。章帝東巡，過任城，乃幸均舍，敕賜尚書祿，以終其身，故時人號為「白衣尚書」。

趙典兄子溫，初為京兆郡丞，歎曰：「大丈夫生當雄飛，安能雌伏！」遂棄官而去。後官至三公。

桓譚，字君山，少好學，遍治五經，能文，有絕才，喜非毀俗儒，由是多見排抑。哀、平時，位不過郎。

光武即位，拜議郎。

中家子為之保役，受計上疏，趨走俯伏，譬若臣僕，坐而分利。

賈人多通侈靡之物，羅紈綺繡，雜綵玩好，以淫人耳目，而竭盡其財。是為下樹奢媒而置貧本也。求人之儉約富足，何可得乎？夫俗難卒變，而人不可暴化。宜抑其路，使之稍自衰焉。

矯稱孔丘，為讖記以誤人主。

桓譚譏訕圖讖，有詔會議靈臺所處，上謂桓譚曰：「天下事吾欲以讖決之，何如？」譚默然良久，曰：「臣不讀讖。」上問其故，譚復極言讖之非經。上大怒，曰：「桓譚非聖無法，將下斬之。」譚叩頭流血，良久得解。由是失旨，遂不復轉遷，出為六安郡丞。之官，意忽忽不樂，道病卒，時年七十餘。

光武讀之，刔言卷大，令皆別為上下，凡二十九篇。

琴道未畢，但有發首一章。

桓譚，字君山，沛人。章帝元和中，行巡狩，至沛，令使者祠譚冢，鄉里以為榮。

其先上黨潞人，曾祖父奉世徙杜陵。

野王生座，襲父爵為關內侯，座生衍。

馮衍說吳漢曰：「得道之兵，鼓不振塵。」

衍更始時為偏將軍，與鮑永相善。更始即敗，固守不以時下。建武初，為揚化大將軍掾，辟鄧禹府，數奏記於禹，陳政言事。曰：「衍聞明君不惡切愨之言，以測幽冥之論；忠臣不顧爭引之患，以達萬機之變。是故君臣兩興，功名兼立，銘勒金石，令問不忘。今衍幸逢寬明之日，將值危言之時，豈敢拱默避罪，而不竭其誠哉！伏念天下離王莽之害久矣。始自東郡之師，繼以西海之役，巴、蜀沒於南夷，緣邊破於北狄，遠征萬里，暴兵累年，禍挐未解，兵連不息，刑法彌深，賦斂愈重。眾彊之黨，橫擊於外，百僚之臣，貪殘於內，元元無聊，飢寒並臻，父子流亡，夫婦離散，廬落丘墟，田疇蕪穢，疾疫大興，災異蜂起。於是江湖之上，海岱之濱，風騰波涌，更相駘藉，四垂之人，肝腦塗地，死亡之數，不啻太半，殃咎之毒，痛入骨髓，匹夫僮婦，咸懷怨怒。皇帝以聖德威靈，龍興鳳舉，率宛、葉之眾，將散亂之兵，歃血昆陽，長驅武關，破百萬之陣，摧九虎之軍，雷震四海，席卷天下，攘除禍亂，誅滅無道，一期之間，海內大定。繼高祖之休烈，修文、武之絕業，社稷復存，炎精更輝，德冠往初，功無與二。天下自以去亡新，就聖漢，當蒙其福而賴其願。樹恩布德，易以周洽，其猶順驚風而飛鴻毛也。然而諸將虜掠，逆倫絕理，殺人父子，妻人婦女，燔其室屋，略其財產，飢者毛食，寒者裸跣，冤結失望，無所歸命。今大將軍以明淑之德，秉大使之權，統三軍之政，存撫并州之人，惠愛之誠，加乎百姓，高世之聲，聞乎群士，故其延頸企踵而望者，非特一人也。且大將軍之事，豈得珪璧其行，束修其心而已哉？將定國家之大業，成天地之元功也。昔周宣中興之主，齊桓霸彊之君耳，猶有申伯、召虎、夷吾、吉甫攘其蝥賊，安其疆宇。況乎萬里之漢，明帝復興，而大將軍為之梁棟，此誠不可以忽也。且衍聞之，兵久則力屈，人愁則變生。今邯鄲之賊未滅，真定之際復擾，而大將軍所部不過百里，守城不休，戰軍不息，兵革雲翔，百姓震駭，奈何自怠，不為深憂？夫并州之地，東帶石陘關，北逼彊胡，年穀獨熟，人庶多資，斯四戰之地，攻守之場也。如其不虞，何以待之？故曰『德不素積，人不為用。備不豫具，難以應卒』。今生人之命，縣於將軍，將軍所杖，必須良才，宜改易非任，更選賢能。夫十室之邑，必有忠信。無謂無賢，路有聖人。審得其人，以承大將軍之明，雖則山澤之人，無不感德，思樂為用矣。然後簡精銳之卒，發屯守之士，三軍既整，甲兵已具，相其土地之饒，觀其水泉之利，制屯田之術，習戰射之教，則威風遠暢，人安其業矣。若鎮太原，撫上黨，收百姓之歡心，樹名賢之良佐，天下無變，則足以顯聲譽，一朝有事，則可以建大功。惟大將軍開日月之明，發深淵之慮，監六經之論，觀孫、吳之策，省群議之是非，詳眾士之白黑，以超周南之跡，垂甘棠之風，令夫功烈施於千載，富貴傳於無窮。伊、望之策，何以加茲。」

西歸故里。

款子喬於中野兮，遇伯成而定慮。

伏朱樓而四望兮，採三奇之華靈。

揵八枳而為籬兮，築蕙若而為室。

馮敬通廢於家，娶北地任氏女為妻，忌不得畜媵妾，兒女常自操井臼也。

馮敬通少有淑儻之志，明帝以為衍材過其實，抑而不用，遂埳义失志，以壽終於家。

馮豹，字仲文，後母惡之，嘗因豹夜臥，引刀斫之，正值其起，中被獲免。

馮豹，字仲文，好儒學，以詩傳教授，鄉里為之語曰：「

道德斌斌馮仲文。」

馮豹每奏事未報，常服省閣下，或從昏至明。天子默使小黃門持被覆之，曰：「勿驚之。」

豹為武威太守，視事二年，河西稱之。

邑，馮翊蓮芍人也。其先齊諸田，父豐，為王莽著威將軍。邑有大節，涉學藝，能善屬文。

田邑，字伯玉，為上黨太守。時更始遣鮑永、馮衍屯太原，永、衍恐其先降，說之曰：「晏嬰臨盟，擬以曲戟，不易其辭。」

鄧禹使積弩將軍馮愔將兵擊邑，愔悉得邑母弟妻子。

遣騎都尉弓里游、諫大夫何叔武，即拜邑為上黨太守。

衍與邑素誓刎頸，俱受重任。

邑書曰：「愚聞丈夫不釋故而改圖，哲士不徼幸而出危。今君長故主敗不能死，新帝立不肯降，擁眾而據壁，欲襲六國之從。與邑同事一朝，內為刎頸之盟，興兵背畔，攻取涅城。破君長之國，壞父母之鄉，首難結怨，輕弄凶器。人心難知，何意君長當為此計。昔者韓信將兵，無敵天下，功不世出，略不再見，威執項羽，名出高帝，不知天時，就烹於漢。智伯分國，即有三晉，欲大無已，身死地分，頭為飲器。君長銜命出征，擁帶徒士，上黨阨不能救，河東畔不能取，朝有顛沛之憂，國有分崩之禍，上無仇牧之節，下無不占之志。天之所壞，人不能支。君長將兵不與韓信同日而論，威行得眾不及智伯萬分之半，不見天時，不知厭足。欲明人臣之義，當先知故主之未然；欲貪天下之利，宜及新主之未為。今故主已敗，新主既成，四海為羅網，天下為敵人，舉足遇害，動搖觸患，履深泉之薄冰不為號，涉千鈞之發機不知懼，何如其知也？絕鮑氏之姓，廢子都之業，誦堯之言，服桀之行，悲夫命也。張舒內行邪孽，不遵孝友，疏其父族，外附妻黨，已收三族，將行其法。能逃不自詣者舒也，能夷舒宗者予也。」永、邑遂結怨焉。

為漁陽太守，未到官，道病，徵還，為諫議大夫，病卒。

邑年三十，歷卿大夫，號歸罷，厭事，少所嗜欲。

申屠剛，字巨卿，扶風人。性剛直忠正，志節抗厲，常慕史怅、汲黯之為人。涉獵書記，果於行義。元始中，舉賢良對策：「昔周公豫防禍首，先遣伯禽守封於魯，離斷至親，以義割恩，使己尊寵，不加其後。」言甚切直。建武初，徵拜侍御史，遷尚書令，謇謇多直言，無所屈撓。時隴蜀未平，上嘗欲近出，剛諫上不聽，剛以頭軔乘輿車輪，馬不得前。

鮑永，字君長，上黨人也。少有志操，治歐陽尚書，事後母至孝，妻嘗於母前叱狗，而永即去之。

鮑永為郡功曹，時有稱侍中止傳舍者，太守趙興欲出謁。永以不宜出，當車拔佩刀，興因還。後數日，詔書下捕之，果矯稱使者，由是知名。

鮑永，字君長，拜僕射，行將軍事，將兵安集河東。永好文德，雖行將軍，常衣皁襜褕，路稱鮑尚書兵馬。

時永得置偏裨將五人。

光武即位，遣諫議大夫儲大伯持節徵永詣行在所。永疑不從，乃收繫大伯，封大伯所持節於晉陽傳舍壁中，遣信人馳至長安。

永遣升及舒等謀使營尉李匡先反涅城，開門內兵，殺其縣長馮晏，立故謁者祝回為涅長。

昔更始以鮑永行大將軍，更始沒，永與馮欽共罷兵，幅巾以居，降於上。

上謂鮑永曰：「我攻懷三日兵不下，關東畏卿，且將故人往。」即拜永諫大夫。至懷，謂太守曰：「足下所以堅不下者，未知孰是也。今聖主即位，天下以定，不降何待？」即開城降。永說下懷，上大喜，與永對食。

賜洛陽上商里宅。

鮑永，字君長，為魯郡太守。時彭豐等不肯降。後孔子闕里無故荊棘自闢，從講室掃除至孔里。永異之，召郡府丞謂曰：「方今阨急而闕里無故自滌，意豈夫子欲令太守大行饗，誅無狀也？」乃修學校禮，請豐等會，手格殺之。

鮑永為司隸校尉，時趙王良從上送中郎將來歙喪還，入夏城門中，與五官將軍相逢，道迫，良怒，召門候岑尊，叩頭馬前。永劾奏良曰：「今月二十七日，車駕臨故中郎將來歙喪還，車駕過，須臾趙王良從後到，與右中郎將張邯相逢城門中，道迫狹，叱邯旋車，又召門候岑尊詰責，使前走數十步。按良諸侯藩臣，蒙恩入侍，知尊帝城門候吏六百石，而肆意加怒，令叩頭都道，奔走馬頭前，無藩臣之禮，大不敬也。」

鮑永為司隸校尉，矜嚴公正，平陵鮑恢為從事，恢亦抗直不避強禦。詔曰：「貴戚且歛手，以避二鮑。」

鮑永，字君長，為司隸校尉，行縣到京兆灞陵，過更始冢，引車入陌，欲下，從事諫止之。永曰：「親北面事人，何忍車過其墓。雖以獲罪，司隸不辭也。」遂下車，哭盡哀。西至右扶風，椎牛上苟諫冢。上聞之，問公卿曰：「奉使如此，何如？」時太中大夫張堪對曰：「仁者百行之宗，忠者禮義之主也。仁不遺舊，忠不忘君，行之高者也。」上悅。

詔書迎下永曰：「君晨夜冒犯霜露，精神亦已勞矣。以君帷幄近臣，其以永為兗州牧。」

鮑昱為沘陽長，縣人趙堅殺人繫獄，其父母詣昱，自言年七十餘唯有一子，適新娶，今繫獄當死，長無種類，涕泣求哀。昱憐其言，令將妻入獄，解械止宿，遂任身有子。

光武二十三年，太尉鮑昱兼衛尉。

鮑昱，字文淵，拜司隸校尉，詔昱詣尚書，使封胡降檄。上遣小黃門問昱有所怪不？對曰：「臣聞故事通官不著姓，又當司徒露布，怪使司隸而著姓也。」帝報曰：「吾欲令天下知忠臣之子復為司隸。」

時司徒辭訟久者至十數年，比例輕重，非其事類，錯雜難知。昱奏定辭訟七卷，決事都目八卷，以齊同法令，息遏人訟也。

郅惲，字君章，上書諫王莽，令就臣位。莽大怒，即收繫惲。難即害之，使黃門脅導惲，令為狂疾惚恍，不自知所言。惲曰：「所言皆天文，非狂人所造作。」

郅惲之友董子張父及叔為鄉里盛氏一時所殘害，子張病困將終，惲往候子張。子張視惲，歔欷不能言，惲曰：「

吾知子不悲天命長短，而痛二父讎不復也。」子張但目擊而已。惲即將客遮仇人，取其頭以示子張，子張憙，氣因絕。惲見令，以狀首。令應之遲，趨出詣獄。令跣追之，不及，即自入獄謝惲，拔刃自嚮以要惲曰：「子不從我出，敢不以死明心乎！」惲遂出。

汝南太守歐陽歙召郅惲為功曹，汝南舊俗，十月饗會，百里內皆齎牛酒到府飲讌。時臨饗禮畢，歙教曰：「西部督郵繇延，天資忠貞，不嚴而治。今與眾儒共論延功，顯之于朝。」惲於下座愀然前曰：「案延資性貪邪，外方內員，朋黨搆姦，罔上害民。明府以惡為善，以直從曲，此既無君，又復無臣。惲敢奉觥。」歙色慚，不知所為。門下掾鄭敬進曰：「君明臣直，功曹言切，明府德也。」歙意少解，曰：「實歙罪也」。

郅惲，字君章，汝南人也。鄭次都隱於弋陽山中。惲即去，從次都止，漁釣甚娛，留數十日。惲喟然歎曰：「天生俊士，以為民也。鳥獸不可與同群，子從我為伊尹乎？將為許、巢而去堯、舜也？」次都曰：「吾年耄矣，安得從子？子勉正性命，勿勞神以害生。」告別而去。惲客於江夏，郡舉孝廉為郎。

郅惲為上東城門候。上嘗夜出，還，拒關，詔開門欲入，惲不納。上令從門間識面。惲曰：「火明遼遠。」惲遂不開。明日，惲上書曰：「昔文王不敢盤于遊田，以萬民惟憂。而陛下遠獵山林，以夜繼晝，其如社稷宗廟何？誠小臣所竊憂也。」由是上特重之。

郅惲為長沙，長沙有義士古初，遭父喪未葬，訖人火起，及初舍。棺不可移，初冒火伏棺上，會火滅。

坐前長沙太守張禁多受遺送千萬，以惲不推劾，故左遷芒長。

芒守丞韓龔受大盜丁仲錢，阿擁之，加笞八百，不死，入見惲，稱仲健。惲怒，以所杖鐵杖捶龔。龔出怨懟，遂殺仲，惲故坐免。

蘇竟與劉歆子恭書曰：「前世以磨研編簡之才，與國師公從事出入者硯耳。」

郭伋為潁川太守，辭去之官，光武詔曰：「郡得賢能太守，去帝城不遠，河潤九里，冀京師并蒙其福也。」

郭伋，字細侯，河南人也。在并州素結恩德，行部到西河美稷，有童兒數百，各騎竹馬，於道次迎拜。伋問曰：「兒曹何自遠來？」對曰：「聞使君到，喜，故迎。」諸兒復送到郭外，問「使君何日當還」。伋語別駕從事計日告之。行部還入美稷界，先期一日。伋念負諸童兒，遂止于野亭，須期乃入。

郭伋為并州，伋知盧芳夙賊，難卒以力制，常嚴烽候，明購賞，以結寇心。

杜詩，字君公。建武元年，杜詩為侍御史，安集洛陽。時將軍蕭廣放縱兵士，暴橫民間。詩敕曉不改，遂格殺廣，還以狀聞。上召見，賜以棨戟，復使之河東，誅降逆賊楊異等。

杜詩，字君公，為南陽太守，性節儉而治清平，以誅暴立威信，善於計略，省愛民役。造作水排，鑄為農器，用力省，見功多。時人方於召信臣，故南陽人為之語：「前有召父，後有杜母。」

南陽太守杜詩坐遣客為弟報仇，被徵，會病卒，喪無所歸，詔使持喪郡國邸，賻絹千疋。

竇融請孔奮署議曹掾，守姑臧長。天下擾亂，唯西河獨安，而姑臧稱為富邑，通貨胡羌，市日四合，每居縣者，不盈數日，輒致豐積。

孔奮，字君魚，右扶風茂陵人。守姑臧長。七年，詔書以為奮在姑臧治有絕跡，賜爵關內侯。奮素孝，供養至謹，在姑臧唯老母極膳，妻子飯食蔥芥，時人笑之。或嘲奮曰：「置脂膏中，不能自潤。」而奮不改其操。

孔奮為武都郡丞，時郡為隗囂餘黨所攻，殺太守，得奮妻子。奮追賊，賊推奮妻子於軍前。奮年五十，惟有一子，不顧，遂擒賊，而其子見屠。帝嘉其忠，遷武都太守。

孔奮篤於骨肉，弟奇在雒陽為諸生，分祿奉以供給其糧用，四時送衣，下至脂燭，每有所食甘美，輒分減以遺奇。

張堪，字君遊，年六歲，受業長安，治梁丘易，才美而高，京師號曰「聖童」。

張堪為蜀郡，公孫述遣擊之。堪有同心之士三千人，相謂曰：「張君養我曹，為今日也。」乃選習水軍三百人，遂斬竹為箄渡水，餘人擊蜀，遂免大難。

張堪，字君遊，南陽人。試守蜀郡，與吳漢并力討公孫述，遂破蜀。漢先遣堪入成都，鎮撫吏民。時珍寶珠玉委積無數，堪錄簿上官，秋毫無所取。

堪字君游，南陽人，去蜀郡乘折轅車，白布被囊。

張堪，字君遊，試守蜀郡太守，遷漁陽太守，有惠政，開治稻田八千餘頃，教民種田，百姓以殷富。童謠歌云：「桑無附枝，麥穗兩岐。張君為政，樂不可支。」視事八年，匈奴不敢犯塞。

光武詔曰：「平陽丞李善稱故令范遷於張堪，令人面熱汗出，其賜堪家雜繒百疋，以表廉吏。」

上嘗召見諸郡計吏，問其風土，及前後守令能否。蜀郡計掾樊顯進曰：「漁陽太守張堪昔在蜀，其仁以惠下，威能討姦。前公孫述破時，珍寶山積，捲握之物，足富十世，而堪去職之日，乘折轅車，布被囊而已。」上聞歎息。以顯陳堪行有效，即除魚復令。

廉范，字叔度，京兆人也。父客死蜀漢，范與客步負喪歸。至葭萌，舡觸石破沒，范持棺柩，遂俱沈溺。眾傷其義，鉤求得之，僅免於死。太守張穆持筒中布數篋與范，范曰：「石生堅，蘭生香，前後相違，不忍行也。」遂不受。

廉范為雲中太守，始到，烽火日通。故事，虜出度五千人，乃移書旁郡求助。吏白今虜兵度出五千，請移警檄。范不聽，遂選精兵，自將出至近縣，令老弱城守而追之。

廉范，字叔度，為蜀郡太守。成都邑宇逼側，舊制，禁民夜作以防火，而更相隱蔽，燒者日日相屬。范乃毀削前令，但嚴使儲水，百姓為便。乃歌之云：「廉叔度，來何暮？不禁火，民安堵。昔無襦，今五蔥。」

廉范為蜀郡守，令民不禁火，百姓皆喜，家得其願，時生子皆以廉為名者千。

肅宗崩，廉范奔赴敬陵。時廬江郡嚴麟奉章弔國，俱會於路。麟乘小車，塗深馬死，不能自進。范見而愍然，命從騎下馬與之，不告而去。麟事畢，不知馬所歸，緣路訪之。或謂麟曰：「

故蜀郡太守廉叔度，好賙人窮，今奔國喪，當是耳。」麟亦素聞范名，以為然，即牽馬造門，謝而歸之。世伏其好義。

王堂為汝南太守，教掾吏曰：「其憲章朝右，委功曹陳蕃。」

