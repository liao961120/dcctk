任光，字伯卿，初為鄉嗇夫。漢兵攻宛，軍人見光冠服鮮明，令解衣，將斬而奪之。會光祿勳劉賜適至，視光容貌長者，乃救全之。

扶柳縣廷掾持王郎檄詣府白光，光斬之於市。

光武平河北，任光伯卿暮入堂陽，使騎皆炬火，天地赫然盡赤，堂陽驚怖，即夜降。

任隗從羽林監遷虎賁中郎將。

建武八年，始置將作大匠，自任隗始。

任隗，字仲和，拜司空。永元初，外戚秉權，朝臣畏竦，莫敢抗省。惟隗與袁安同心合意，數犯嚴諫，舉竇憲并諸黨，免官爭奏。

屯卒，子騰嗣。

李忠，字仲都，父為高密中尉，忠發兵奉世祖，為右將軍，封武固侯。時無綬，上自解所佩綬以賜之。

上初至不脫衣帶，衣服垢薄，使忠解澣長襦，忠更作新袍恊鮮支小單衣狲而上之。

上會諸將，問破賊所得物，唯李忠獨無所掠。上曰：「我欲賜之，諸君無望乎？」即以所乘大驪馬及繡被衣物賜之。

王郎遣將攻信都，信都大姓馬寵等開城內之，收太守宗廣及李忠母妻子，皆繫獄，而令親屬招呼忠。時寵弟從忠為校尉，忠即時召見，責數以背恩反城，因格殺之。諸將皆驚曰：「家屬在人手中，殺其弟，何猛也！」忠曰：「若縱賊不誅，則二心也。」上聞而美之，謂忠曰：「今吾兵已成也，將軍可歸救老母妻子。」忠曰：「蒙明公大恩，思得效命，誠不敢內顧宗親。」

病溼痺，免。

永平二年，坐純母禮殺威弟季。

邳彤，字偉君，信都人也。王莽分鉅鹿為和成郡，居下曲陽，以彤為卒正。更始即位，上以大司馬平河北，至曲陽，彤舉城降，為後大將軍。

信都反為王郎，所置信都王捕繫邳彤父弟及妻子，使為手書呼彤曰：「降者封爵，不降者滅族。」彤泣報曰：「事君者不得顧家。彤親所以至今得安於信都者，劉公之恩。公事方爭國，不得復念私也。」

光武以劉植為驍騎將軍，攻中山。

昌成侯桓公孫述，坐與楚謀反，國除。

劉歆，字細君。

劉嘉，字共仲。

建武九年，以劉嘉為驍騎將軍，攻涿郡。

耿純於邯鄲見上，遂自結納，獻馬及縑帛數百疋。

王郎舉尊號，欲收純，純持節與從吏夜逃出城，駐節道中，詔取行者車馬，得數十，馳歸宋子，與從兄訢、宿、植俱詣上所在盧奴，言王郎反狀。

耿純，字伯山，率宗族賓客二千餘人，皆衣縑襜褕、絳巾，奉迎上於費。上目之，大悅。

耿純率宗族歸光武，時郡國多降邯鄲，純兄歸燒宗家廬舍。上以問純，純曰：「恐宗人賓客，卒有不同，故焚燒廬舍，絕其反顧之望。」上大笑。

時真定王劉揚造作讖記云：「赤九之後，癭揚為主。」揚病癭，欲以惑眾。建武二年，遣純持節，行赦令於幽、冀。至真定，時揚弟臨邑侯讓及從兄紺各擁兵萬餘人，揚自恃眾強而純意安靜，即從官屬詣之。揚入見純，純接以禮敬，因延請其兄弟，皆入，迺閉閤悉誅之。

耿純，字伯山，鉅鹿人。請治一郡，盡力自效。上笑曰：「卿乃欲以治民自效。」乃拜純為東郡太守，後坐事免。上過東郡，數千人號呼涕泣，云「願復得耿君」。上復以純為東郡太守。

朱福，字仲先。南陽宛人也。少孤，歸外家復陽劉氏。上為舂陵侯訟逋租于大司馬嚴尤，時福亦為復陽侯訟逋租于尤，尤止車獨與上語，不視福等。上歸，戲福曰：「嚴公寧視卿耶？」

上復以朱祜為護軍，常舍止於中。祜侍醼，從容曰：「長安政亂，公有日角之相。」從以觀上風采。上曰：「召刺姦收護軍！」祜由是不復言。

光武起拜朱祜建義大將軍，賜絳八百疋。

光武以朱祜為建義將軍，攻朱鮪。

收得所盜茂陵武帝廟衣、印、綬。

封朱祜為鬲侯，邑七千三百戶。祜自陳功薄而國大，願受南陽五百戶足矣，上不許。

光武嘗與朱福共車而出，過候司隸陳崇。崇，南陽人也，與上通家。福持車在外，以為上當自達道，今崇請之，上不說，辭出就車，崇大笑，曰：「獨我當相見，念卿不復，故不道也。」常戲狎之如是，福愈恭慎自附。

上在長安時，嘗與祜共買蜜合藥。上追念之，賜祜白蜜一石，問：「何如在長安時共買蜜乎？」其親厚如此。

初，光武學長安時，過朱祜，祜嘗留上，須講竟，乃談話。及帝登位，車駕幸祜第，上謂祜曰：「主人得無去我講乎？」祜曰：「不敢。」

王莽時舉有德行、能言語、通政事、明文學之士，丹以言語為固德侯相。

景丹率眾至廣阿。上在廣阿，聞外有大兵來，登城，勒兵在西門樓。上問：「何等兵？」丹等對言：「上谷、漁陽兵。」上曰：「為誰來乎？」對曰：「為劉公。」即請丹入，人人勞勉，恩意甚備。

光武以景丹為驃騎將軍。

建武二年，定封景丹櫟陽侯。上謂丹曰：「今關東故王國，雖數縣，不過櫟陽萬戶邑。富貴不歸故鄉，如衣錦夜行，故以封卿。」

丹從上至懷，病瘧，見上在前，瘧發寒慄。上笑曰：「聞壯士不病瘧，今漢大將軍反病瘧邪？」使小黃門扶起，賜醫藥。還歸雒陽，病遂加。

拜弘農太守，曰：「弘農逼近京師，知將軍病，但得將軍威重，臥而鎮之可也。」

光武拜王梁為大司空，以武強為侯國。

王梁為中郎將，與景丹、祭遵合擊蠻中，破之，詔梁別北守天中關。

馬成為郟令，上征河北，成羸衣步擔，渡河詣上。

馬成繕治亭障，自西河至渭橋，河上至安邑，太原至井陘，中山至鄴，皆築保壁，起烽燧，十里一候。

建武時，天下墾田多不實，詔下州郡檢覈其事，百姓嗟怨。時州郡各遣使奏事，帝見陳留吏牘上有書，視之，云「潁川、弘農可問，河南、南陽不可問」。帝詰吏由趣，吏不服，抵言於長安街得之。帝怒。時東海公年十二，在幄後言曰：「吏受郡敕，當欲以墾田相方耳。」帝曰：「即如此，何故言河南、南陽不可問？」對曰：「河南帝城，多近臣，南陽帝鄉，多近親，田宅踰制，不可為准。」帝令虎賁詰問吏，吏首服，如顯宗言。遣謁者考實，具知姦狀。

建武二十年，左中郎將劉隆為驃騎將軍，即日行大司馬事。

傅俊從上迎擊王尋等於陽關，漢兵反走，還汝水上，上以手飲水，澡盥鬚眉塵垢，謂俊曰：「今日罷倦甚，諸卿寧憊邪？」

傅俊以建武二年從至河內，時漁陽未下，遣俊持節使徵宛王劉賜，迎光烈皇后于淯陽鄧奉家，時為皇后祐落車發至宛，迎寧平公主。

堅鐔，字子皮。

光武以堅鐔為揚化將軍。

堅鐔北當董訢，一年間道路隔絕，糧餽不屬，鐔疏食菜羹，與士眾共之。

建武六年，馬武與眾將上隴擊隗囂，身被甲兜鍪，持戟奔擊，殺數十人，囂追兵盡還，武中矢傷。

