《洪範》「八政」，一曰食。《周禮》「九職」，一曰農。有生之本，于是乎出；貨殖財用，于是乎在。九土上沃，為大田多稔，然而地有埆塉，川有墊下，溉灌之便，行趨不至，明哲君子，刱業農事，因高卑之宜，驅自行之勢，以盡水利而富國饒人，自古有焉。若夫西門起鄴，鄭國行秦，李冰在蜀，信臣治穰，皆此道也。陽陵縣東，其地衍隩，土氣辛螫，嘉穀不植，草萊焦枯。而涇水長流，溉灌維首，編戶齊氓，庸力不供，牧人之吏，謀不暇給，蓋常興役，猶不克成。

光和五年，京兆尹樊君諱陵，字得雲，勤恤人隱，悉心政事，苟有可以惠斯人者，無聞而不行焉。遂諮之郡吏，申于政府，僉以為因其所利之事者，不可已者也。乃命方略大吏，麴遂令五瓊，揣度計慮，揆程經用，以事上聞，副在三府司農，遂取財于豪富，借力于黎元。樹柱累石，委薪積土，基跂功堅，體勢強壯，折湍流，款曠陂，會之于新渠。流水門，通窬瀆，洒之于畎畝。清流浸潤，泥潦浮游，昔日鹵田，化為甘壤，粳黍稼穡之所入，不可勝算。農民熙怡悅豫，相與謳談壃畔。斐然成章，謂之樊惠渠云爾。其歌曰：「我有長流，莫或遏之；我有溝澮，莫或達之。田疇斥鹵，莫脩莫釐。饑饉困悴，莫恤莫思，乃有樊君。作人父母，立我畎畝，黃潦膏凝，多稼茂止，惠乃無疆，如何勿喜。我壤既營，我疆斯成。泯泯我人，既富且盈。為酒為釀，烝畀祖靈。貽福惠君，壽考且寧。」

掾諱玄，字伯雅，河南偃師人也。其先張仲者，實以孝友為名，左右周室。大漢初興，張蒼為丞相，封北平侯。其後自河內遷于茲土，世為顯姓。掾天姿恭恪，宣慈惠和，允恭博敏，惻隱仁恕。正身履道，以協閨庭，損用節財以贍疏族。動中規矩，言合典式，不知名彰，不飾行著，可謂仁粹淑貞，自然之素者已。論者嘉之，州郡禮招。署致掾史，沈靜寡欲，不求榮祿，是以豐于天爵，薄于人位。某月日遭疾而卒。掾孫翻以貞固之質，受過庭之訓，獲執戟出宰相邑，遷太守，得大夫之祿，奉烝嘗之祠。尋原祚之所由而至于此，先考積善之餘慶，陰德之陽報。乃于是立祠堂，假碑勒銘，式明令德，以示乎後。辭曰：「於惟我考，允迪懿德，治信斯順，其儀不忒。仁惠周洽，行惟模則，篤垂餘慶，貽此燕翼，邈矣遺孫，用懷多福，刊名金石，流于罔極。」

茂德休行，曰袁滿來，太尉公之孫，司徒公之子。逸才淑姿，實天所授。聰遠通敏，越齠齔在闕，明習易學，從誨如流。百家眾氏，遇目能識。事不再舉，問一及三。具始知終，情性周備，夙有奇節，孝智所生，順而不驕。篤友兄弟，和而無忿。無決泉達，無所凝滯。雖冠帶之中士，校材考行，無以加焉。允公族之殊異，國家之輔佐。眾律其器，士嘉其良，雖則童稺，令聞芬芳，降生不永，年十有五，四月壬寅，遭疾而卒。既苗而不穗，凋殞華英，嗚呼悲夫！乃假碑，旌于墓表，嗟其傷矣。惟以告哀。

故陳留太守胡君子曰根，字仲原，生有嘉表，幼而克才，角犀豐盈，光潤玉顏，聰明敏惠，好問早識，言語所及，智思所生，雖成人之德，無以加焉。稟命不長，夙罹凶災，年七歲，建寧二年，遭疾夭逝。慈母悼痛，昆姊孔懷，感襁褓之親愛，憐國城之乖離。乃權宜就，封二祖墓側。親屬李陶等，相與追慕先君，悲悼遺嗣，樹碑刊辭，以慰哀思。辭曰：「於惟仲原，應氣淑靈，實有令儀，而氣如瑩。明之之性，與體俱生。聞言斯識，覩物知名。傳者太勤，受誨則成，柔和順美，與人靡爭。忿不怨懟，喜不驕盈。當受永福，為光為榮。如何昊天，降此短齡。惜繁華之方曄兮，望嚴霜而凋零。嗟童孺之夭逝兮，傷慈母之肝情。從皇祖乎靈兆兮，庶神魄之斯寧。哀慘戚以流涕兮，念污軫之不呈。顧永褱于不朽兮，乃託辭于斯銘。」

維光和七年，司徒袁公夫人馬氏薨，其十一月葬。哀子懿達、仁達銜恤哀痛，靡所寫褱，乃撰錄母氏之德履，示公之門人。覩文感義，采石于南山，諮之群儒，假貞石以書焉。夫人、右扶風平陵人也，曾祖中水侯，祖將作大匠，考南郡太守，中水侯弟伏波將軍女，在淑媛作合孝明，誕生孝章，婚婣帝室，世為名族。夫人生應靈和，德精性妙，角犀豐盈，實有偉表，溫慈惠愛，慎而寡言，幼從師氏，四禮之教，早達窈窕，德象之儀，及笄求匹明哲，供治婦業，孝敬婉孌，畢力中饋，後生仰則，以為謀憲。自公歷據王官至宰相，夫人營克家道，扶翼政事，聰明達乎中外，隱括及乎無方，不出其機，化導宣畼，童子無驕逸之尤，婦妾無舍力之愆，故能窮生人之光寵，獲福祿之豐報。朝春政于王室，躬桑繭于蠶宮。春秋六十有三，寢疾不永，懿等追想定省，尋思髣𨱰，哀窮念極，不知所裁，乃申辭曰：「於穆母氏，其德孔休，思齊先始，百行聿脩，宣慈惠和，恩澤竝周，義方之訓，如川之流，俾我小子，蒙昧以彪，不享遐年，以永春秋，往而不返，潛淪大幽，嗚呼哀哉！几筵虛設，幃帳空陳，品物猶在，不見其人，魂氣飄颻，焉所安神。兄弟何依，姊妹何親。號咷切怛，曾不我聞。吁嗟上天，何辜而然。傷逝不續，近者不旋。」

維延熹四年，故濟北相夫人卒。嗚呼哀哉！世喪母儀，宗殞憲師，哀哀孝子，靡所瞻依，凡百赴弔，至止增悲，投涕歔欷，共敘赫姿，乃作誄曰：「清和有鑠，時惟哲母，令儀令色，爰以資始，塞淵其心，淑慎其止。于母斯勤，在子斯敏。仰覽篇籍，俯釐絲枲。多才多藝，于何不有。休譽邈焉，允女之英。乃及崔君，惟德是行，其德伊何，實明實粹，虔恭事機，契闊中饋，敦此婉順，疾彼攸遂，思齊徽音，晨興夜寢，穆穆其猷，莫之與二。天祚明德，底之方穀，於赫崔君，膺茲祉祿。夫人有胤，翼此清淑，仁風溫潤，義惠優渥，推恩中外，施浹疏族。食不兼膳，服不纖縠，以儉為榮，以奢為辱。堂堂其胤，惟世之良，于其令母，受茲義方，訓以柔和，董以嚴剛，怒不傷愛，喜不亂莊。納之軌度，終然允藏，是用登隮，享其寵光。雖則崇盛，猶匪寧息，同其婦子，茂師其職，郡公□□，綢繆祭□，服貴無荒，尊不舍力。密勿不忘，惟德之極。昔在共姜，陪臣之母，勞謙紡績，仲尼是紀，矧茲夫人。帝室命婦，猶日孜孜，復禮克己，人亦有言，仁者壽長，宜登永年，黃耇無疆，昊天不弔，降此殘殃，寢疾彌留，粹爽悴傷，慘怛孝子，惴惴其惶，靡神不舉，無藥不將。嗚呼哀哉！于是孝子長叫，氣絕復蘇，號呼告哀，不知其辜。昊天上帝，忍弔遺孤，尋想遊靈，焉識所徂。嗚呼哀哉！既殯神柩，薄言于歸，宰冢喪儀，循禮無遺。切切喪主，瘠羸哀哀，情兮長慕，涕兮無晞，行旅揮涕，千里于咨，乃謀卜筮，言考其良，逝彼兆域，于時翳藏，冥冥窀穸，無時有陽，燈燭既滅，馬道納光，形影不見，定省何望，奠禮不虧，嗟其哀矣，不可彌忘。日月代序，古皆有喪，由斯夫人，榮烈有章，配彼哲彥，既隆且昌，顧景赫奕，饋供孔將，惟以慰褱，庶無永傷，嗚呼哀哉！」

