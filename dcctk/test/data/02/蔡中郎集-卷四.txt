公諱廣，字伯始，交阯都尉之元子也。公應天淑靈，履性貞固，九德咸修，百行必備。遭家不造，童而夙孤，上奉繼親，下慈弱弟，崎嶇儉約之中，以盡孝友之道。及至入學從訓，歷觀古今，生而知之。聞一睹十，是以周覽六經，博總群議，旁貫憲法，通識國典。年二十七，察孝廉，除郎中尚書侍郎、尚書左丞、尚書僕射。幹練機事，綢繆樞極，忠亮惟允，𥳑于帝心，智略周密，冠于庶事，遷濟陰太守。其為政也，寬裕足以容眾，和柔足以安物，剛毅足以威暴，體仁足以勸俗，故禁不用刑，勸不用賞。其下望之如日月，從之如影響。思不可忘，度不可革。遺愛結于人心，超無窮而垂則，徵拜大司農，遂作司徒遷太尉，以援立之功。封安樂鄉侯，錄尚書事，稱疾屢辤。策賜就弟，復拜司空，功成身退。俾位特進，又拜太尉，復以特進，致命休神，又拜太尉，遜位歸爵，旋于舊土，徵拜太中大夫、尚書令、太僕、太常、司徒。

永康之初，以定策元功，復封前邑，錄尚書事，疾病就弟，又授太傅，入參機衡，五蹈九列，七統三事，諒闇之際，三據冢宰。和人事于宗伯，理水土于下台，訓五品于司徒。耀三辰于上階，光弼六世，歷載三十。自漢興以來，鼎臣元輔，耆耋老成。勳被萬方，與祿終始，未有若公者焉。春秋八十二，建寧五年三月壬戌，薨于位。天子悼惜，群后同懷，詔五官中郎將任崇奉冊，贈以太傅安樂鄉侯印綬，拜室家子弟一人郎中，賜東園祕器，賜絲帛含斂之備。中謁者董詡弔祠護喪，錢布賻賜，率禮有加，賜謚曰文恭。昭顯行迹。四月丁卯，葬于洛陽塋，故吏濟陰池喜感公之義，率慕黃鳥之哀，推尋雅意，彷徨舊土。休績丕烈，宜宣于此，乃樹石作頌，用揚德音，詞曰：「於皇上德，懿鑠孔純，大孝昭備，思順履信，膺期命世。保茲舊門，淵泉休茂，彪炳其文，爰尚天機，翼翼惟恭，夙夜出納，紹迹虞龍，賦政于外，神化玄通，普被汝南，越用熙雍，帝曰休哉。命公三事，乃耀柔嘉，式是百司，股肱元首，庶績咸釐。二氣燮雍，五徵來備，勳格皇天，澤洽后土，封建南蕃，受茲介祜。玉藻在冕，毳服艾輔，路車雕驂，四牡修扈，贊事上帝，祗祠宗祖，陟降盈虧，與時消息，既明且哲，保身遺則，同軌旦奭，光充區域，生榮死哀，流統罔極。」

公諱廣，字伯始，南郡華容人也。其先自媯姓建國南土曰胡子，《春秋》書焉，列于諸侯，公其後也。考以德行純懿，官至交阯都尉。公寬裕仁愛，覆載博大，研道知機，窮理盡性。凡聖哲之遺教，文武之未墜，罔有不綜。年二十七，察孝廉，除郎中尚書侍郎，左丞，尚書僕射。內正機衡，允釐其職。文敏畼乎庶事，密靜周乎樞機，帝用嘉之，遷濟陰太守。公乃布愷悌，宣柔嘉，通神化，道靈和，揚惠風以養貞，激清流以盪邪。取忠肅于不言，消姦宄于爪牙。是以君子勤禮，小人知恥，鞠推息于官曹，刑戮廢于朝市，餘貨委于路衢，餘種棲于畎畝。遷汝南太守，增修前業，考績既明，入作司農。實掌金穀之淵藪，和均關石，王府以充，遂作司徒，昭敷五教，進作太尉，宣畼渾元。人倫輯睦，日月重光，遭國不造，帝祚無主，援立孝桓，以紹宗緒，用首謀定策，封安樂鄉侯，戶邑之數，加于群公，入錄機事，聽納總己。致位就弟，復拜司空，敷土導川，俾順其性，功遂身退，告疾固辤，乃為特進，爰以休息。又拜太常，典司三禮，敬恭禋祀，神明嘉歆，永世豐年，聿懷多福。復拜太尉，尋申前業，又以特進，消搖致位。又拜太常，遘疾不夷，遜位歸爵，遷于舊都。徵拜太中大夫，延和末年，聖主革正，幸臣誅斃，引公為尚書令，以二千石居官，委以閫外之事，釐改度量，以新國家，弘綱既整，袞闕以補。乃拜太僕，車正馬閑，六騶習訓。遷太常司徒，威宗晏駕，推建聖嗣。復封故邑，與參機密，寢疾告退。復拜太傅錄尚書事，于時春秋高矣，繼親在堂，朝夕定省，不違子道，旁無几杖，言不稱老，居喪致哀，率禮不越。其接下荅賓，雖幼賤降等，禮從謙尊。尊而彌恭，勞思萬機，身勤心苦，雖老萊子嬰兒其服，方叔克壯其猷，公旦納于台屋，正考父俯而循牆，曷以尚茲？夫烝烝至孝，德本也。體和履忠，行極也。博聞周覽，上通也。勤勞王家，茂功也。用能七登三事，篤受介祉。亮皇極于六世，嘉丕績于九有，窮生人之光寵，享黃耇之遐紀，蹈明德以保身，與福祿乎終始。年八十二，建寧五年春壬戌，薨于位。天子悼痛，贈策遂賜誄，謚曰文恭。如前傅之儀，而有加焉，禮也。故吏司徒許詡等，相與欽慕《崧高》《蒸民》之作，取言時計功之則，論集行迹，銘諸琬琰，其詞曰：「伊漢元輔，時惟文恭，聰明叡哲，思心瘁容。畢力天機，帝休其庸。賦政于外，有邈其蹤。進作卿士，粵登上公。百揆時敘，五典克從。萬邦黎獻，共惟時雍。勳烈既建，爵土乃封。七被三事，再作特進。弘惟幼沖，作傅以訓。赫赫猗公，邦家之鎮。澤被華夏，遺愛不淪。日與月與，齊光竝運。存榮亡顯，沒而不泯。」

維漢二十有一世，建寧五年春三月，既生魄八日壬戌，太傅安樂鄉侯胡公薨。越若來四月辛卯，葬我君文恭侯。于是掾太原王允、雁門畢整，屬扶風魯宙、潁川敦歷等，僉謂公之德也，柔而不犯，威而不猛，文而不華，實而不朴，靜而不滯，動而不躁。總天地之中和，覽生民之上操。聰明膚敏，兼質先覺，涉觀憲法，契闊文學，睹皋陶之闈閫，探孔子之房奧。然而約之以禮，守之以恭，寬之以納眾，汎愛多容。其誘人也，恂恂焉，怡怡焉，使夫蒙惑開析，愎戾優順逸惰，能夫勤信。及其創基，即位發迹，機密聖朝，其知其能，夙夜惟寅，以允帝命，是以頻繁機極，三升而不出焉。乃還譚其舊章，彌綸古訓，貫萬品，揅精微，用補前臣之所闕。十年而無愆，彊記同乎富平，周慎逸于博士，偶山甫乎喉舌，匹虞龍而納言，唯帝命公以二郡。其為政也，導人以德，帥物以己，敦以忠肅，厲以知恥，人悅其化，天樂其和。士相勉于公朝，民勸行于私家，徽墨縈而靡係，鞭扑棄而無加，洋洋乎若德宣治，嚴以為威，寬以為福而已哉。五作卿士，七蹈相位，太僕、司農、太傅、司空各一，司徒、特進各二，太常、太尉各三。光輔六世，歷載三十有餘。其致治也，通水泉于潤下，蕃后土于稼穡，訓五品于群黎，參人物于區域，耀三辰于渾元，協大中于皇極，傅聖德于幼沖，率旦奭于舊職。譬彼四時，功成則退，在盈思中，升隆以順。建封域于南土，踐殊號于特進，榮祚統業，垂乎來胤。公自二郡，及登相位，凡所辟用，遂至大位者，故司徒中山祝括，其餘登堂閣，據賦政，輔世樹功流化者，蓋不可勝載。惟我末臣，頑蔽無聞，仰慕群賢，惡乎可及。自公寢疾，至于薨斃。參與嘗禱，列在喪位。雖庶物戮力，不愆于禮，進睹墳塋，几筵靈設。退顧堂廡，音儀永闕，感悼傷懷，心肝若割，相與累次德行，撰舉功勳，刊之于碑，用慰哀思。煥文德，伊胡后，應期運，作漢輔，喜中興，膏民庶，澤洪淳，亶攸序，亙地區，充天宇，轔高逵，踵遐武，揚景烈，垂不朽，仰邃古，耀昆後。

天鑒有漢，山岳降靈，於肅文恭，應期誕生，好是懿德，柔惠且貞，爰在初服。皇嘉其聲，納于機密，機密惟清，守于三邦，三邦事寧，越尹三卿，伯揆時序，七受帝命，作此元輔，左右六世，靖綏土宇，蠢彼群生，保賴亶敘，紹迹龍夷，繼軌山甫，遭國不造，仍世短祚，援立聖嗣。保公之謨，帝曰文恭，朕嘉君功，為邑安樂，以祐其庸，登位特進，于異群公，休命丕顯，光寵克章，公拜稽首。是對是揚，藹藹惟公，民斯攸望。春秋既暮，倏爾乃喪。不憖是遺，俾屏於皇，新廟奕奕，于以烝嘗，子子孫孫，承嗣無疆。

夫人江陵黃氏之季女，字曰烈嬴，其先出自伯翳，別封于黃，以國氏焉。高祖父汝南太守，曾祖父延城大尹，祖父番禺令，父以主簿嘗證太守，事奉明君，以立臣節。漢南之士，以為美談。初，都尉君娶于故豫州刺史，即黃君之姊，生太傅安樂鄉侯廣及卷令康而卒。繼室以夫人，二孤童紀未齔育于夫人，夫人懷聖善之姿，韜因母之仁，撫育二孤，導以義方，思齊先姑，神罔時恫，致能迄用有成，誕膺繁祉，廣歷五卿七公再封之祿。康亦由孝廉宰牧二城，九鼎之義，夫人是享。爰暨稺孫，更仕三官，或典百里，或作虎臣。銀艾貂蟬，近侍顯尊，受茲介福，于我夫人。自都尉仕于京師，及廣兄弟式敘漢朝，夫人居京師六十有餘載。其乘輅執贄朝皇后，采柔桑于蠶宮，手三盆于繭館者，蓋三十年。上有帝室龍光之休，下有堂宇斤斤之祚，心耽其榮，體安其玄，遠圖長慮，用遺舊居，欲留此焉。

康寧之時，亟以為言，太夫人年九十一，建寧二年薨于太傅府，是月辛卯。公之季子陳留太守碩卒于洛陽左池里舍，公銜哀悼，祗慎其屬，遵奉遺意，不敢失墜。乃俾元孫顯咨度群儒，以考其衷。僉曰：昔帝舜歾于蒼梧，殯于虞郊，二妃薨于江湘，不即兆于九疑。延陵季子，實惟吳人，長子道終，卜葬嬴博。夫遭時而制，不遠遷徙，魂氣所之，不繫丘壟，帝舜以之，神罔時怨，季札以之，仲尼嘉焉。鑒帝籍之高論，綜精靈之幽情。稽先人之遐迹，順母氏之所寧，茲事體通而義同，允不可替。于是公乃為辭昭告先考，然後卜定宅兆，龜筮悉從，遂營窀穸之事，舉封樹之禮。十月既望，粵翼日己卯，葬我夫人黃氏及陳留太守碩于此高原，雒陽東界關亭之阿，天子使中常侍謁者李納弔，且送葬，持賻錢二十萬，布二百疋，再以中牢祠，群后畢會，榮哀孔備。于時濟陽故吏舊民、中常侍句陽于肅等二十三人，思應慕化，推本議銘，著斯碑石，俾諸昆裔，瞻仰以知禮之用，是為神誥。及申頌曰：「於穆夫人，家邦之媛。昔在嬴代，黃國氏建，致于近祖，亦降于漢。天祚明德，福祚流衍，既作母儀，履信思順。登壽耄耋，用永蕃孌。子孫以仁，追稽先典。度茲洛濱，齊迹湘靈。配名古人，休矣耀光。千億斯年。」

夫人編縣舊族章氏之長女也，字曰顯章。令儀小心，秉操塞淵，仁孝婉順，率禮無遺。體季蘭之姿，蹈思齊之迹。永初二年，年十有五，爰初來嫁，誕成家道，仰奉慈姑，竭歡致敬，俯誨膝下，化導周悉。至德脩于幾微，徽音畼于神明。故能參任姒之功，兼生人之榮。朝春路寢，贊桑蠶宮。光寵有祭，祭服有珫。前後奉斯禮者三十餘載。夫人生五男，長曰整、伯齊，次曰千億、叔韡，次曰寧、稺威，次曰碩、季叡，伯仲各未加冠，遭厲氣同時夭折。叔讓郡孝廉，及季更歷州郡，寧舉茂才葉令、京令為議郎，季以高弟為侍御史諫議大夫侍中虎賁中郎將陳留太守，皆早即世。夫人哀悼劬顇，由是被疾，遭太夫人憂篤，年七十七，建寧三年薨。夫人之存也，契闊中饋，婉孌供養，依生奉仁，紹述雅意，其閏月，祔于太夫人，窀穸于茲地。魂而有靈，欽明定省，神心欣焉。其實寧之，元女金盈，追慕永思，憯怛罔極。遂及斯表，鐫著堅珉。頌曰：「悲母氏之不永兮，懷殷恤以摧傷。惟子道之無窮兮，惜聞誨之未央。庶黃耇以期頤，胡委我以夙喪。憂心怛以激切，亦割肝而絕腸。昔先聖之遺辭，言仁者其壽長。嗟母氏之憂患，體愷悌以慈良。失延年之報祜，獨何棄乎穹蒼。日月忽以將暮，袌長結以含愁。尋脩念于在昔，原疾病之所由。遭元子之弱夭，心傷顇以自憂。暨叔季之隕終，哀情結以彌綢。皇姑歿而終感，遂大漸兮速流。疾燄燄而日遘，氣微微以長浮銷，精魂以遐翔，曾不可乎援留。爾乃順旨于冥冥，繼存意于不違。爰祔靈于皇姑，尚魂魄之有依。潛幽室之黯漠，惜昭明之景輝。一往超以未及，傾阻邈其彌遲。顧新廟以累欷，伏几筵而增悲。嗟既逝之益遠，眇悠悠而不追。」

議郎夫人趙氏，字曰永姜。允有令德，秉心塞淵，舒詳閒雅，儀節孔備。女師四典，窈窕德象，罔不習熟。以供婦道，議郎早世，檢誨幼孤，義方以導其性，中禁以閑其情。孤顥儉節，用免咎悔。少辟侍中，襲先公之爵，以議郎出為濟陰太守。是時夫人寢疾未薨，而國家方有滎陽寇賊，震驚帝師，𥳑選州辟，授任進衛，不得辭王命、親醫藥，夫人乃自矜精稟氣，力俛起若愈，以勸遣顥到官。月餘所疾暴盛，春秋五十八，中平四年薨于京師。顥有剖符之寄，偪于國典，疾篤不得顧親，增感氣絕，不能自存。慎終之事，闕焉永廢，雖不毀以隨沒，亦困悴而傷懷。知我如此，不如無生。號咷告哀，以乞骸骨。踰年然後獲聽，追惟考君存時之命。迎棺舊土，同穴此城。孤心摧割，靡所底念。仰瞻二親，或有神誥靈表之文。敢曰亮闇，敘我憂痛，作哀讚書之于碑。

愍予小子，夙離凶艱。嚴考隕歿，我在齠年。母氏鞠育，載矜載憐。殷斯勤斯，慈愛備存。匪惟驕之，範我軌度。教誨嚴肅，昭示好惡。俾我克類，畏威忌怒。用免咎悔，踐繼先祖。即爵其土，二將是臨。與帝剖符，守于濟陰。夫人寢疾，榮此寵休。疾用歡痊，翼日斯瘳。將征將邁，從養陶丘。景命徂逝，不愍少留。疾大漸以危亟兮，精微微以浸衰。逼王職于憲典兮，子孫忽以替違。目不臨此氣絕兮，手不親乎含飯。陳衣衾而不省兮，合綆棺而不見。昔予考之即世兮，安宅兆于舊邦。依存意以奉亡兮，遷靈柩而同來。考妣痛莫慘兮離乖，神柩集而移兮，孤情怛兮增哀，攝又以長兮，羨除點而永墳。黃壚密而無間兮，出入闃其無門。舁柩在茲兮，不知魂景之所存。悼孤衷之不遂兮，思情憭以傷肝。幽情淪于后坤兮，精哀達乎昊乾。

