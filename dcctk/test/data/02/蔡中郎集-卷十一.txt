巖巖山岳，配天作輔。降神有周，生申及甫。允茲漢室，誕育二后。曰胡曰黃，方軌齊武。惟道之淵，惟德之藪。股肱元首，代作心膂。天之烝人，有則有類。我胡我黃，鍾厥純懿。巍巍特進，仍踐其位。赫赫三事，七佩其紱。奕奕四牡，沃若六轡。袞職龍章，其文有蔚。參曜乾台，窮寵極貴。功加八荒，群生以遂。超哉邈乎，莫與為二。

朔方髡鉗徙臣邕，稽首再拜上書皇帝陛下。臣邕被受陛下寵異大恩，初由宰府，備數典城，以親父故，依叔父衛尉質。時以尚書召拜郎中，受詔詣東觀著作，遂與群儒竝拜議郎，沐浴恩澤，承荅聖問，前後六年，質奉機密，趨走陛下。遂由端右，出相外藩，還尹輦轂，旬日之中，登躡上列。父子一門，兼受恩寵，不能輸寫心力，以效絲髮之功，一旦被章，陷沒辜戮。陛下天地之德，不忍刀鋸，截臣首領，得就平罪，父子家屬，徙充邊方，完全軀命，喘息相隨。非臣無狀所敢復望，非臣罪惡所當復蒙，非臣辭筆所能復陳。臣初決罪，洛陽詔獄，生出牢戶，顧念元初中，故尚書郎張俊坐漏泄事，當服重刑。已出轂門，復聽續鞠，詔書馳救一等，輸作左校。俊上書謝恩，遂以轉徙。郡縣促遣，迫于吏手。不得頃息，含辭抱悲，無由上達。既到徙所，乘塞守烽，職在候望。憂怖焦灼，無心復能。操筆成草，致章闕庭。誠知聖朝，不責臣過。但愚心有所不竟。臣自在布衣，常以為《漢書》十志下盡王莽，而止世祖以來，雖有紀傳，無續志者。臣所師事故太傅胡廣，知臣頗識其門戶，略以所有舊事與臣。雖未備悉，粗見首尾，積累思惟二十餘年。不在其位，非外吏庶人所得擅述，天誘其衷，得備著作郎，建言十志，皆當撰錄，遂與議郎張華等分受之，其難者皆以付臣。先治律曆，以籌算為本，天文為驗，請太師田注，考校連年，往往頗有差舛。當有增損，乃可施行，為無窮法，道至深微，不可獨議。郎中劉洪密于用算，故臣表上洪，與共參思圖牒，尋繹度數，適有頭緒，會臣被罪，逐放邊野。臣竊自痛，一為不善，使史籍所闕、胡廣所校，二十年之思，中道廢絕，不得究竟。慺慺之情，猶以結心，不能自達。臣初欲須刑，竟乃因縣道具以狀聞。今年七月九日，匈奴攻郡鹽池縣，其時鮮卑連犯雲中五原。一月之中，烽火不絕，不意西夷相與合謀，所圖廣遠，恐遂為變，不知所濟。郡縣咸悄悄不知所守，且臣所在孤危，懸命鋒鏑，湮滅土灰，呼吸無期。誠恐所懷，隨軀腐朽，抱恨黃泉，遂不設施，輒先顛踣，謹條諸志。臣欲刪定者一，所當接續者四。前志所無，臣欲著者三，及經典群書所宜捃摭，本奏詔書所當依據，分別首目，并書章左。臣初考逮，妻子迸竄，亡失文書，無所案請，加以惶怖愁恐，思念荒散，十分不得識一，所識者又恐謬誤，觸冒死罪，披瀝愚情。願下東觀，推求諸奏，參以璽書，以補綴遺闕。昭明國體，章聞之後，雖肝腦流離，白骨剖破，無所復恨。惟陛下省察，謹因臨戎長霍圉封上。臣頓首死罪，稽首再拜以聞。

延熹二年秋，霖雨逾月。是時梁冀新誅，而徐璜左悺等五侯擅貴于其處。又起顯明苑于城西，人徒凍餓，不得其命者甚眾。白馬令李雲以直言死，鴻臚陳君以救雲抵罪，璜以余能鼓琴，白朝廷敕陳留太守遣余到偃師，病不前，得歸。心憤此事，遂託所過，述而成賦。

余有行于京洛兮，遘淫雨之經時。塗屯邅其蹇連兮，潦污滯而為災。乘馬蟠而不進兮，心鬱伊而憤思。聊弘慮以存古兮，宣幽情而屬詞。久余宿于大梁兮，誚無忌之稱神。哀晉鄙之無辜兮，忽朱亥之篡軍。歷中牟之舊城兮，憎佛肸之不臣。問甯越之裔冑兮，藐髣𨱰而無聞。經圃田而瞰北境兮，晤衛康之封疆。迄管邑而增歎兮，慍叔氏之啟商。過漢祖之所隘兮，弔紀信于滎陽。降虎牢之曲陰兮，路丘墟以盤縈。勤諸侯之遠戍兮，侈申子之美城。稔濤塗之復惡兮，陷夫人以大名。登長阪以淩高兮，陟蔥山之嶢崤。建撫體而立洪高兮，經萬世而不傾。迴峭峻以降阻兮，小阜寥其異形。崗岑紆以連屬兮，谿壑夐其杳冥。迫嵯峨以乖邪兮，廓巖壑以崝嶸。攢棫樸而雜榛楛兮，被浣濯而羅布。𧄸菼薁與臺莔兮，緣增崖而結莖。行遊目以南望兮，覽太室之威靈。顧大河于北垠兮，瞰洛汭之始并。追劉定之攸儀兮，美伯禹之所營。悼太康之失位兮，愍五子之歌聲。尋脩軌以增舉兮，邈悠悠之未央。山風泊以飆涌兮，氣懆懆而厲涼。雲鬱術而四塞兮，雨濛濛而漸唐。僕夫疲而劬瘁兮，我馬虺隤以玄黃。格莽丘而稅駕兮，陰曀曀而不陽。哀衰周之多故兮，眺瀕隈而增感。忿子帶之淫逸兮，唁襄王于壇坎。悲寵嬖之為梗兮，心惻愴而懷懆。操方舟而泝湍流兮，浮清波以橫厲。想宓妃之靈光兮，神幽隱以潛翳。實熊耳之泉液兮，總伊瀍與澗瀨。通渠源于京城兮，引職貢乎荒裔。操吳榜其萬艘兮，充王府而納最。濟西谿而容與兮，息鞏都而後逝。愍簡公之失師兮，疾子朝之為害。玄雲黯以凝結兮，集零雨之溱溱。路阻敗而無軌兮，塗濘溺而難遵。率陵阿以登降兮，赴偃師而釋勤。壯田橫之奉首兮，義二士之俠墳。佇淹留以候霽兮，感憂心之殷殷。并日夜而遙思兮，宵不寐以極晨。候風雲之體勢兮，天牢湍而無文。彌信宿而後闋兮，思逶迤以東運。見陽光之顥顥兮，懷少弭而有欣。命僕夫其就駕兮，吾將往乎京邑。皇家赫而天居兮，萬方徂而竝集。貴寵扇以彌熾兮，僉守利而不戢。前車覆而未遠兮，後乘驅而競入。窮變巧于臺榭兮，民露處而寢溼。清嘉穀于禽獸兮，下糠粃而無粒。弘寬裕于便辟兮，糾忠諫其侵急。懷伊呂而黜逐兮，道無因而獲入。唐虞眇其既遠兮，常俗生于積習。周道鞠為茂草兮，哀正路之日淴。觀風化之得失兮，猶紛掌其多違。無亮采以匡世兮，亦何為乎此畿。甘衡門以寧神兮，詠都人而思歸。爰結蹤而迴軌兮，復邦族以自綏。亂曰：「跋涉遐路，艱以阻兮。終其永懷，窘陰雨兮。歷觀群都，尋前緒兮。考之舊聞，厥事舉兮。登高斯賦，義有取兮。則善戒惡，豈云苟兮。翩翩獨征，無儔與兮。言旋言復，我心胥兮。」

侏儒短人，僬僥之後。自外域，戎狄別種，去俗歸義，慕化企踵，遂在中國，形貌有部，名之侏儒，生則象父，唯有晏子，在齊辨勇，匡景拒崔，加刃不恐，其餘尫幺，劣厥僂寠。㗲嘖怒語，與人相距。矇昧嗜酒，喜索罰舉。醉則揚聲，罵詈恣口。眾人患忌，難與竝侶。是以陳賦，引譬比偶。皆得形象，誠如所語。其詞曰：雄荊雞兮鶩鷿鵜，鶻鳩鶵兮鶉鷃雌。冠戴勝兮啄木兒，觀短人兮形若斯。熱地蝗兮蘆即且，繭中蛹兮蠶蠕須。視短人兮形若斯，木門閫兮梁上柱。敝鑿頭兮斷柯斧，鞞𩌇鼓兮補履樸。脫椎枘兮擣衣杵，視短人兮形如許。

青青河邊草，綿綿思遠道。遠道不可思，宿昔夢見之。夢見在我旁，忽覺在他鄉。他鄉各異縣，展轉不相見。枯桑知天風，海水知天寒。入門各自媚，誰肯相為言。客從遠方來，遺我雙鯉魚。呼兒烹鯉魚，中有尺素書。長跪讀素書，書上竟何如？上有加餐食，下有長相憶。

字畫之始，因于鳥跡。蒼頡循聖，作則制文。體有六篆，巧妙入神。或象龜文，或比龍鱗。紓體放尾，長翅短身。頡若黍稷之垂穎，蘊若蟲蛇之棼縕。揚波振擊，龍躍鳥震。延頸脅翼，勢以淩雲。或輕舉內投，微本濃末，若絕若連。似冰露緣絲，凝垂下端。從者如懸，衡者如編，杪者邪趣，不方不圓。若行若飛，岐岐翾翾。遠而望之，若鴻鵠群遊，絡繹遷延。迫而視之，湍際不可得見，指揮不可勝原。研桑不能數其詰屈，離婁不能覩其隙間。般倕揖讓而辭巧，籀誦拱手而韜翰。處篇籍之首目，粲粲彬彬其可觀。摛華豔于紈素，為學藝之範閑。嘉文德之弘懿，蘊作者之莫刊。思字體之俯仰，舉大略而論旃。

鳥跡之變，乃惟佐隸。蠲彼繁文，崇此簡易。厥用既行，體象有度。奐若星陣，鬱若雲布。其大徑尋，細不容髮。隨事從宜，靡有常制。或穹窿恢廓，或櫛比鍼列，或砥繩平直，或蜿蜒繆戾，或長邪角趣，或規旋矩折。脩短相副，異體同勢。奮華輕舉，離而不絕。纖波濃點，錯落其間。若鐘𧇽設張，庭燎飛煙。嶄嵓崔嵯，高下屬連。似崇臺重宇，層雲冠山。遠而望之，若飛龍在天。近而察之，心亂目眩。奇姿譎誕，不可勝原。研桑所不能計，宰賜所不能言。何草篆之足算，而斯文之未宣。豈體大之難覩，將祕奧之不傳。聊佇思而詳觀，舉大略而論旃。

閒居翫古，不交當世。感東方《客難》，及揚雄、班固、崔駰之徒。設疑以自通，乃斟酌群言。韙其是而矯其非，作《釋誨》以戒厲云爾：「有務世公子誨于華顛胡老曰：『蓋聞聖人之大寶曰位，故以仁守位，以財聚人。然則有位斯貴，有財斯富，行義達道，士之司也。故伊摯有負鼎之衒，仲尼設執鞭之言，甯子有清商之歌，百里有豢牛之事。夫如是，則聖哲之通趣，古人之明志也。夫子生清穆之世，稟醇和之靈，覃思典籍，韞櫝六經，安貧樂賤，與世無營，沈精重淵，抗志高冥，包括無外，綜析無形，其已久矣。曾不能拔萃出群，揚芳飛文。登天庭，序彝倫，埽六合之穢慝，清宇宙之埃塵，連光芒于白日，屬炎氣于景雲。時逝歲暮，默而無聞。小子惑焉，是以有云。方今聖上寬明，輔弼賢知，崇英逸偉，不墜于地。德弘者建宰相而裂土，才羨者荷榮祿而蒙賜。盍亦回塗要至，俛仰取容。輯當世之利，定不拔之功。榮家宗于此時，遺不滅之令蹤。夫獨未之思邪，何為守彼而不通此？』胡老慠然而笑曰：『若公子所謂覩曖昧之利，而忘昭晢之害。專必成之功，而忽蹉跌之敗者已。』公子謖爾斂袂而興曰：『胡為其然也。』胡老曰：『居！吾將釋汝。昔自太極，君臣始基，有羲皇之洪寧。唐虞之至時，三代之隆，亦有緝熙。五伯扶微，勤而撫之，于斯已降。天綱縱，人紘弛。王塗壞，太極阤。君臣土崩，上下瓦解。于是智者騁詐，辯者馳說；武夫奮勇，戰士講銳；電駭風馳，霧散雲披。變詐乖詭，以合時宜。或畫一策而綰萬金，或談崇朝而錫瑞珪。連衡者六印磊落，合縱者駢組陸離。隆貴翕習，積富無崖。據巧蹈機，以忘其危。夫華離帝而萎，條去榦而枯。女冶容而淫，士背道而辜。人毀其滿，神疾其邪。利端始萌，害漸亦芽。速速方穀，夭夭是加。欲豐其屋，乃蔀其家。是故天地否閉，聖哲潛形。石門守晨，沮溺耦耕。顏歜抱璞，蘧瑗保生。齊人歸樂，孔子斯征。雍渠驂乘，逝而遺輕。夫豈傲主而背國乎，道不可以傾也。且我聞之日南至，則黃鍾應，融風動而魚上冰，蕤賓統則微陰萌，蒹葭蒼而白露凝。寒暑相推，陰陽代興。運極則化，理亂相承。今大漢紹陶唐之洪烈，盪四海之殘災。隆隱天之高，拆絙地之基。皇道惟融，帝猷顯丕。汦汦庶類，含甘吮滋。檢六合之群品，躋之乎雍熙。群僚恭己于職司，聖主垂拱乎兩楹。君臣穆穆，守之以平。濟濟多士，端委縉綎。鴻漸盈階，振鷺充庭。譬猶鍾山之玉，泗濱之石，累珪璧不為之盈，采浮磬不為之索。曩者洪源辟而四隩集，武功定而干戈戢，玁狁攘而吉甫宴，城濮捷而晉凱入。故當其有事也，則蓑笠竝載，擐甲揚鋒，不給于務。當其無事也。則舒紳緩佩，鳴玉以步，綽有餘裕。夫世臣閥子，𥊍御之族。天隆其祐，主豐其祿。抱膺從容，爵位自從。攝須理髥，餘官委貴。其進取也，順傾轉圓，不足以喻其便。逡巡放屣，不足以況其易。夫夫有逸群之才，人人有優贍之智。童子不問疑于老成，瞳矇不稽謀于先生。心恬澹于守高，意無為于持盈。粲乎煌煌，莫非華榮。明哲泊焉，不失所寧。狂淫振蕩，乃亂其情。貪夫徇財，夸者死權。瞻仰此事，體躁心煩。闇謙盈之效，迷損益之數。騁駑駘于脩路，慕騏驥而增驅。卑俯乎外戚之門，乞助乎近貴之譽。榮顯未副從而顛踣。下獲熏胥之辜，高受滅家之誅。前車已覆，襲軌而騖。曾不鑒禍以知畏懼，予誰悼哉，害其若是。天高地厚，跼而蹐之。怨豈在明，患生不思。戰戰兢兢，必慎厥尤。且用之則行，聖訓也；舍之則藏，至順也。夫九河盈溢，非一凷所防；帶甲百萬，非一勇所抗。今子責匹夫以清宇宙，庸可以水旱而累堯湯乎？懼煙炎之毀熸，何光芒之敢揚哉？且夫地將震而樞星直，井無景則日陰食。元首寬則望舒眺，侯王肅則月側匿。是以君子推微達著，尋端見緒，履霜知冰，踐露知暑。時行則行，時止則止。消息盈沖，取諸天紀。利用遭泰，可與處否。樂天知命，持神任己，群車方奔乎險路，安能與之齊軌。思危難而自豫，故在賤而不恥。方將騁馳乎典籍之崇塗，休息乎仁義之淵藪，盤旋乎周孔之庭宇。揖儒墨而與為友，舒之足以光四表，收之則莫能知其所有。若乃丁千載之運，應神靈之符，闓閶闔，乘天衢，擁華蓋，奉皇樞。納玄策于聖德，宣太平于中區，計合謀從，己之圖也。勳績不立，予之辜也。龜鳳山翳，霧露不除。踊躍草萊，祗見其愚。不知我者，將謂之迂。脩業思真，棄此焉如。靜以俟命，不斁不渝，百歲之後，歸乎其居。幸其獲稱，天所誘也。罕漫而已，非己咎也。昔伯翳綜聲于鳥語，葛盧辨音于鳴牛。董父受氏于豢龍，奚仲供德于衡輈。倕氏興政于巧工，造父登御于驊騮。非子享土于善圉，狼瞫取右于禽囚，弓父畢精于筋角，佽非明勇于赴流，壽王創基于格五，東方要幸于談優，上官效力于執蓋，弘羊據相于運籌。僕不能參迹于若人，故抱璞而優遊。』于是公子仰首降階，忸怩而避。胡老乃揚衡含笑，援琴而歌。歌曰：『練予心兮浸太清，滌穢濁兮存正靈。和液畼兮神氣寧，情志泊兮心亭亭。嗜欲息兮無由生，踔宇宙而遺俗兮，眇翩翩而獨征。』」

