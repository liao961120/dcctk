先生諱泰，字林宗，太原界休人也。其先出自有周，王季之穆有虢叔者，實有懿德，文王咨焉。建國命氏，或謂之郭，即其後也。先生誕膺天衷，聰叡明哲，孝友溫恭，仁篤柔惠。夫其器量弘深，姿度廣大，浩浩焉，汪汪焉，奧乎不可測已。若乃砥節礪行，直道正辭，貞固足以幹事，隱括足以矯時。遂考覽六籍，探綜群緯，周流華夏，游集帝學，收文武之將墜，拯微言之未絕。于時纓緌之徒、紳佩之士，形表而景坿，聆嘉聲而響和者，猶百川之歸巨海，鱗介之宗龜龍也。爾乃潛德衡門，收朋勤誨，童蒙賴焉。用祛其蔽，州郡聞德，虛己備禮，莫之能致。群公休之，遂辟司徒掾，又舉有道，皆以疾辭。將蹈洪崖之遐迹，紹巢由之絕軌，翔區外以舒翼，超天衢而高峙，稟命不融。享年四十有三，以建寧二年正月乙亥卒。凡我四方同好之人，永懷哀悼，靡所寘念，乃相與推先生之德，以圖不朽之事。僉以為先民既歾，而德音猶存者，亦賴之于見述也。今其如何而闕斯禮，于是建碑表墓，昭銘景行，俾芳烈奮乎百世，令問顯乎無窮。其詞曰：「於休先生，明德通玄，純懿淑靈，受之自天。崇壯幽濬，如山如淵，禮樂是悅，《詩》《書》是敦，匪惟摭華，乃尋厥根。宮牆重仞，允得其門。懿乎其純，確乎其操，洋洋搢紳，言觀其高，棲遲泌丘，善誘能教，赫赫三事，幾行其招，委辭召貢，保此清妙，降年不永，民斯悲悼，爰勒茲銘，摛其光耀，嗟爾來世，是則是效。」

君諱寔，字仲弓，潁川許人也。其先出自有虞氏。中葉當周之盛德有媯滿者，武王配以太姬，而封諸太昊之墟，是為陳胡公。春秋之末，失其爵土，遂以國氏焉。世篤懿德，令問不顯，君膺皇靈之清和，受明哲之上姿，憑先民之遐迹，秉玄妙之淑行，投足而襲其軌，施舍而合其量。夫其仁愛溫柔，足以孕育群生；廣大寬裕，足以包覆無方；剛毅彊固，足以威暴矯邪；正身體化，足以陶冶世心。先生有四德者，故言斯可象，靜斯可效。是以邦之子弟，遐方後生，莫不同情瞻仰，由其模範，從其趣向，戾狠斯和，爭訟化讓。雖嚴威猛政，迫以刑戮，未若先生潛導之速也。其立朝事上也，恭順貞厲，含章直方，無顯諫以彰直，不割高而引長，常幹州郡腹心之任，義則進之以達道；否則退之以光操。然後德立名宣，蓋于當世。辟司徒府，納規建謀，匡弼三事，人用昭明，台階允寧，遷聞喜長。清風畼于所漸，儉節溢于監司。郡政有錯，爭之不從，即解綬去，復辟太尉府，遷太丘長，民之治情斂慾，反于端懿者，猶草木偃于翔風，百卉之挺于春陽也。以所執不協所屬，色斯舉矣。不俟終日，辟大將軍府，道之行廢，有分于命，乃罹密罔，以就禁錮，潛伏不試。

十有八年，大忌蠲除，舉賢良方正，大將軍司徒竝辟。君曰：「七十有懸車之禮，況我過諸！」遂不應其命，容止法度。老而彌壯，凡所履行事類，博審不可勝數。略舉首目，具實錄之記，在乎其傳。春秋八十有三，中平三年八月丙子卒。大將軍三公使御屬往弔祠，會葬誄行。告謚曰文範先生，刺史太守，樹碑頌德，許令以下至于國人，立廟舊邑，四時烝嘗，歡哀承祀，其如祖禰。先生存獲重稱，亡歆血食，脩行于己，得斯于人。固上世之所罕有，前哲之所不過也。孤嗣紀銜恤在疚，敢錄言行，終始所守，乃有二三友生，咨度禮則，咸曰：君化道神速，行于有國，法施于民，祀典所宗，鄉人之祠，非此遺孤所得專也。

昔者先生甚樂茲土，築室講誨，精靈所寧，紀順奉雅意，遂定兆域，宜有銘勒表墳墓。俾後世之歌詠德音者，知丘封之存斯也。乃作銘曰：「於熙文考，天授弘造，淵玄其深，巍峨其高，剛而無虐，柔而不撓，誕鋪模憲，示世作教，君之誨矣，民胥效矣。道行斯進，廢乃斯止，鮮我顯泰，既多幽否，舍榮取辱，涅而不緇，德之休明，賤不為恥，超邈其猶，莫與方軌。」

先生諱寔，字仲弓，潁川許人也。含元精之和，膺期運之數。兼資九德，總脩百行。于鄉黨則恂恂焉、斌斌焉，善誘善導，仁而愛人。使夫少長咸安懷之，其為道也、用行舍藏，進退可度，不徼訐以干時，不遷怒以臨下，四為郡功曹，五辟豫州，六辟三府，再辟大將軍。宰聞喜半歲，太丘一年，德務中庸，教敦不肅，政以禮成，化行有謐，會遭黨事，禁錮二十年。樂天知命，澹然自逸，交不諂上，愛不瀆下，見幾而作，不俟終日。及文書赦宥，時年已七十，遂隱丘山，懸車告老，四門備禮，閑心靜居。大將軍何公、司徒袁公前後招辟，使人曉諭，云：欲特表。便可踐入常伯，超補三事，佩紆金紫，光國垂勳。先生曰：「絕望已久，飾巾待期而已。」皆遂不至，弘農楊公、東海陳公，每在袞職，群僚賀之，皆舉首曰：「潁川陳君命世絕倫，大位未躋，慚于文仲竊位之負。」故時人高其德，重于公相之位也。年八十有三。中平三年八月丙子，遭疾而終，臨歾顧命，留葬所卒，時服素棺，槨財周櫬，喪事唯約，用過乎儉，群公百僚，莫不咨嗟，巖藪知名，失聲揮涕，大將軍弔祠，錫以嘉謚曰：徵士陳君，稟岳瀆之精，苞靈曜之純。天不憖遺一老，俾屏我王。梁崩哲萎，于時靡憲，搢紳儒林，論德謀迹。謚曰文範先生。《傳》曰：「郁郁乎文哉。」《書》曰：「洪範九疇，彝倫攸敘。」文為德表，範為士則，存誨歾號，不兩宜乎。三公遣令史祭以中牢，刺史敬弔，太守南陽曹府君命官作誄曰：赫矣陳君，命世是生；含光醇德，為士作程，資始既正，守中有令，奉禮終沒，休矣清聲，遣官屬掾吏前後赴會，刊石作銘，府丞與比縣會葬。荀慈明，韓元長等五百餘人，緦麻設位，哀以送以，遠近會葬，千人已上。河南尹种府君臨郡，追歎功德，述錄高行，以為遠近鮮能及之。重部大掾，以成斯銘，斯可謂存榮歾哀，死而不朽者也。乃作銘曰：「峨峨崇嶽，吐符降神，於皇先生，袌寶懷珍，如何昊穹。既喪斯文，微言圮絕。來者曷聞，交交黃鳥，爰集于棘，命不可贖，哀何可極。」

維中平五年春三月癸未，豫州刺史典，以襃功述德，政之大經，是以作謚封墓，興于《周禮》，衛鼎晉銘，其昭有實。故太丘長潁川許陳寔，字仲弓，含聖哲之清和，盡人才之上美，光明配于日月，廣大資乎天地。辟四府，宰三城。神化著于民物，形表圖于丹青。巍巍焉其不可尚也；洋洋乎其不可測也。儉約違時，懸車致仕，徵辟交至，遂不屑就。春秋八十有三，寢疾而終。大將軍賜謚，群后建碑，國人立廟。先生有二子，季方、元方皆命世希有，繼期特立。季方盛年早亡，亦圖容加謚；元方在喪毀瘁，消形嘔血，純孝過哀，率禮不越于時，嘉異畫像郡國，欽盛德之休明，懿鍾鼎之碩義。乃樹碑鐫石，垂世寵光。詞曰：「於皇先生，冠耀八荒，闡德之宇，探道之綱。繼期立表，以訓四方。惟亮天工，群生之望，高明允實，有馥其芳，載德奕世。休有烈光，欽慕在人，舊有憲章，過牧斯州，庶奉清塵，棄予而邁，靡瞻靡聞，嗟我懷矣。曷所咨詢，告哀金石，式昭其勤。」

君諱勰，字巨勝，陳留太守之孫，光祿勳之子也。君應坤乾之淳靈，繼命世之期運。玄懿清朗，貞厲精粹。體仁足以長人，嘉德足以合禮。總六經之要，括河、洛之機。援天心以立鈞，贊幽明以揆時。沈靜微密，淪于無內。寬裕弘博，含乎無外。巨細洪纖，罔不總也。是以實繁于華，德盈乎譽。初以父任拜郎中，疾去官。察孝廉。是時郡守梁氏，外戚貴寵，非其好也。遂以病辭。太守復察孝廉，乃俯而就之，以明可否。然猶私存衡門講誨之樂，不屑已也。又委之而旋。故大將軍梁冀，專國作威，海內從風，世之雄材、優逸之徒，莫不委質。從命而顛覆者，蓋亦多矣。聞君洪名，前後三辟，而卒不降身，由是搢紳歸高。群公事德，太尉司徒再辟，司空三辟。察賢良方正，州舉孝廉，皆病不就。擾攘之際，災眚仍發，聖上詢諮師錫，策命公車特徵。君仰瞻天象，俯效人事。世路多險，進非其時，乃托疾杜門靜居，里巷無人迹，外庭生蓬蒿，如此者十餘年。疆禦不能奪其守，王爵不能滑其慮。

至延熹二年，乃更闢門延賓，享宴娛樂，及秋而梁氏誅滅。十二月，君卒。然則識幾知命，可睹于斯矣。洋洋乎若德，雖崇山千仞，重淵百尺，曾未足以喻其高、究其深也。夫三精垂耀，處者有表，爰在上世，作者七人焉。有該百行，備九德，齊光日月，洞靈神明，如君之至者與。亶所謂天民之秀也，享年五十，不登期考，遐邇歎悼，痛心失圖，乃相與建碑勒銘，以旌休美。其詞曰：「厥初生民，天賜之性。有龐有醇，有否有聖。伊維周君，允丁其正。誕茲明德，自貽哲命。煥乎其文，如星之布；確乎不拔，如山之固。追蹤先緒，應期作度。潛心大猷，覃思德謨。遯世無悶，屢辭王寮。洋洋泌丘，于以消搖，蔑爾童蒙，是訓是教。瞻彼榮寵，譬諸雲霄。優哉游哉！侔此弘高。名振華夏，光耀昆苗。清風丕揚，德音孔昭。」

先生諱肱，字伯淮，彭城廣戚人也。其先出自帝胤，在皇唐蓋與四岳共葉，百夷能禮于神。舜命秩宗，爰封于呂，其裔呂望佐周克殷，俾侯齊國，姓有姜氏，即其後也。高祖、祖父皆豫章太守潁陰令，先生既蹈先世之純德，體英妙之高姿，立性純固，百行修備，故其平生所能，事親惟孝。如大舜五十而慕，友于兄弟，有棠棣之華、萼韡之度。體惠理和，有上德之素，安靜守約，恩及嬰兒，恬蕩之固，至操動信，邑中化之，外戶不閉，冶藏無隱，及其學而知之者，《三墳》、《五典》、《八索》、《九丘》，俯仰占候，推步陰陽，有名物定事之能，獨見先睹之效。然猶學而不厭，誨而不倦，童冠自遠方而集者，蓋千餘人。夫水盈而流，德交而形，是故德行外著，洪聲遠布，華夏同稱，名振當世。凡十辟公府，九舉賢良方正，公車特徵，玄纁禮聘，又家拜犍為太守、太中大夫。先生盤桓育德，莫之肯就，不隕穫于貧賤，不充詘于富貴，拔乎其萃，出乎其類，生民之傑也。年七十有七，熹平二年四月辛巳卒。于是從遊弟子陳留、申屠蟠等悲悼傷懷，懼微言之欲絕，感絕倫之盛事，乃建碑于墓。甄述景行。曰：「邈矣先生，應天淑靈，孝友是備，上德是經。弘此文藝，耽怡是寧。恂恂善誘，童冠來誠。有燁其譽，有煥其聲。顯顯群公，竝加辟命，赫赫聖皇，仍獲其聘。委策避國，守此玄靜。綽乎其裕，確乎其操。疇昔洪崖，雙名竝高。嗟乎隕歾，搢紳永悼。依依我徒，靡則靡效。勒銘金石，彌遠益曜。」

先生諱丹，字史雲，陳留外黃人，陶唐氏之後也。其在周室，有士會者為晉大夫，以受范邑，遂以為氏。漢文景之際，爰自南陽，來家于成安，生惠及延二子，官至司農廷尉，君則其後也。君受天正性，志高行潔，在乎幼弱，固已藐然，有烈節矣。時人未之或知，屈為縣吏，亟從仕進，非其好也。退不可得，乃託死遁去，親戚莫知其謀，遂隱竄山中，涉五經，覽書傳，尤篤《易》《尚書》，學立道通，久而後歸。游集太學，知人審友，苟非其類，無所容納。介操所在，不顧貴賤。其在鄉黨也，事長惟敬，養稺惟愛，言行舉動，斯為楷式。郡縣請召，未嘗屈節，其有備禮招延，虛己迓之者，亦為謀奏盡其忠直。以處士舉孝廉，除郎中萊蕪長，未出京師。喪母行服，故事服闋後還郎中。君遂不從州郡之政，凡其事君，過則弼之，闕則補之。通清夷之路，塞邪枉之門。舉善不拘階次，黜惡不畏彊禦。其事繁博，不可詳載。雅性謙儉，體勤能苦，不樂假借，與從事荷負徒行，人不堪勞，君不勝其逸。辟太尉府，俄而冠帶士咸以群黨見嫉時政，用受禁錮，君罹其罪。閉門靜居，九族中表，莫見其面，晚節禁寬，困于屢空，而性多檢括，不治產業。以為卜筮之術，得因吉凶，道治民情，以受薄償，且無咎累，乃鬻卦梁宋之域。好事者覺之，應時輒去。禁既蠲除，太尉張公、司徒崔公，前後四辟皆不就。仕不為祿，故不牽于位。謀不苟合，故特立于時。是則君之所以立節明行，亦其所以後時失途也。年七十有四，中平二年四月卒。太尉張公、兗州劉君、陳留太守淳于君、外黃令劉君僉有休命，使諸儒參案典禮，作誄著謚，曰：貞節先生，昭其功行，錄記所履，著于耆舊，刊石樹銘，光示來世。於顯貞節，天授懿度，誕茲明哲，允迪德譽。如淵之清，如玉之素，溷之不濁，涅之不污。用行思忠，舍藏思固。伯夷是師，史鰌是慕。榮貧安賤，不吝窮迕。甘死善道，遺名之故。身歾譽存，休聲載路。

玄文先生名休，字子材，南陽宛人也。其祖李伯陽，周柱下史，覿衰世而遯焉。其後雄俊豪傑，往往崛出，自戰國及漢，名臣繼踵，支冑散逸，其遷于宛尚矣。王莽竊位，漢祚中移，考翼佐世祖匡復郊廟，錫封茅土，卿相牧守，于時相逐。休少以好學，游心典謨，既綜七經，又精群緯，鉤深極奧，窮覽聖旨。居則玩其辭，動則察其變，雲物不顯，必考其占。故能獨見前識，以先神意，若古今常難，疑義錯繆，前人所希論，後學所不覽。休盡剖判剝散，幽暗靡不昭爛。猶發憤于目所不睹，體所不閑。遂登東嶽，觀百王遺風，習容闕里，以協禮中。退而講誨，童冠仰焉，僔僔如也。郡署五官掾功曹，司空胡公，顯以儒譽，特進大鴻臚，仍禮優請，固秉謙虛。辭此三命，不為利回，不為義疚。臨寵審己，不動其守，可謂純潔皓素，綽有餘裕者已。其于鄉黨細行，敦睦九族，篤信交友，不可得而詳也。初娶配出，後配未字，年既五十，苗胤不嗣，以永壽二年夏五月乙未卒。凡其親昭朋徒，臭味相與，大會而葬之。鼎俎之禮，節文曲備，時令戴君臨喪命謚，郡遣丞掾，冠蓋咸屆，既定而後罷焉。于是因好友朋，僉以為仲尼既歾，文不在茲，韞櫝美玉，喪莫賈之，求而無繼，慺而永思。乃刊斯石，懿德是丕。吁茲先生，秉德恭勤，天啟哲心，其學孔純，經緯是綜，雅麗是分，行己守道，匪禮不遵，處約不戚，聞寵不欣，榮不能華，威不能震。天淑厥命，以讓以仁。有惠云載，惟邦之珍。按典考謚，謚以玄文。身歾名彰，配黔作鄰。遺譽罔極，丕昭億年，嗚呼哀哉！

伊漢二十有一世，處士有圂典，字叔則者，夫其生也。天真淑性，清理條畼，精微周密，包括道要，致思無形。深總曆部，纖入藝文。藻分葩列，如春之榮。守根據窮，不虛其聲。偉德若茲，惟世之英，乃遂隱身高藪，稼穡孔勤，童蒙來求，彪之用文，不義富貴，譬諸浮雲，州郡禮招，休命交集，徒加名位而已。莫之能起也。博士徵舉至孝，恥已處而復出，若有初而無終。潔耿介于丘園，慕七人之遺風。年七十有五，建寧二年六月卒。臨歾顧命曰：「知我者其蔡邕。」乃為銘載書休美，俾來世昆裔，有諷誦于先生之德，其辭曰：「民之齊敏，卓時挺生，思心精叡，綜物通靈，術有玄妙，于時游情，聞道睹異，惕然若驚，守死善操，與世無營，渾其若濁，徐然後清，綽其若煥，終其益貞，有恆實難，獨秉其經，嗟爾來世，是瞻是聽。」

