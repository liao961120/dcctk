縯字伯升。王莽末年，天下大旱，蝗蟲蔽天，盜賊群起，四方潰畔。伯升遂起兵舂陵。

伯升進圍宛，莽素震其名，大懼，使畫伯升像於埻，旦起射之。

平林後部攻新野，不下，宰潘臨登城言曰：「得司徒劉公一信，願先下。」及伯升軍至，即開門降。

伯升作攻城鬥車，上曰：「地車不可用，誰當獨居此上者？」伯升曰：「此兵法也。」上曰：「兵法但有所圖畫者，實不可用。」伯升遂作之。後有司馬犯軍令，當斬，坐鬥車上。

更始遂共謀誅伯升，大會諸將，以成其計。更始取伯升寶劍視之，繡衣御史申屠建隨獻玉玦，更始竟不能發。

劉伯升部將宗人劉稷，數陷陣潰圍，勇冠三軍。聞更始立，怒曰：「本起兵圖大事者，伯升兄弟，更始何為者耶？」更始聞而心忌之。以稷為抗威將軍，稷不肯拜。更始乃收稷，將誅之，伯升固爭，並執伯升，即日害之。

興遷弘農太守，縣吏張申有伏罪，興收申案論，郡中震慄。時年旱，分遣文學循行屬縣，理冤獄，宥小過，應時甘雨澍降。

北海靖王興，上撫育如子，每朝廷有異政，京師雨澤，秋稼好醜，輒驛馬下問興。其見親重如此。

北海敬王睦，顯宗之在東宮，尤見幸。而睦性謙恭好士，名儒宿德，莫不造門。永平中，法憲頗峻，睦乃謝絕賓客，放心音樂。歲終，遣中大夫奉璧朝賀，召而謂曰：「朝廷設問寡人，大夫將何辭對？」使者曰：「大王忠孝慈仁，敬賢樂士，臣雖螻蟻，敢不以實？」睦曰：「吁，子危我哉！此乃孤幼時進趨之行也。大夫其對以孤襲爵已來，志意衰惰，聲色是娛，犬馬是好。」使者受命而行。

北海敬王睦善草書，臨病，明帝驛馬令作草書尺牘十首焉。

光武初起兵，良搏手大呼曰：「我欲詣納言嚴將軍。」叱上起去。出閤，令人視之。還白方坐啗脯，良復讙呼。上言「不可讙露」。明旦欲去。前白良曰：「欲竟何時詣嚴將軍所？」良意下，曰：「我為詐汝耳，當復何苦乎？」

乾私出國，到魏郡鄴、易陽，止宿亭，令奴金盜取亭席，金與亭佐孟常爭言，以刃傷常，部吏追逐，乾藏逃，金絞殺之，懸其屍道邊樹。國相舉奏，詔書削中丘。

劉弘，字禹孫，年十五，治歐陽尚書，布衣徒行，請誦孜孜。

弘字孺孫，先起義兵，卒。

梁字季少，病筋攣卒。

初名終，後改為祉。

劉敞曾祖節侯買，以長沙定王子封於零道之舂陵鄉，為舂陵侯。敞父仁嗣侯，於時見戶四百七十六，以舂陵地勢下濕，有山林毒氣，難以久處，上書願減戶徙南陽，留男子昌守墳墓，元帝許之。初元四年，徙南陽之白水鄉，猶以舂陵為國名，遂與眾弟鉅鹿都尉回往家焉。仁卒，敞謙儉好義，推父時金寶財產與昆弟。荊州刺史上其義行，拜盧江都尉。

敞臨廬江歲餘，遭旱，行縣，人持枯稻，自言稻皆枯。吏強責租。敞應曰：「太守事也。」載枯稻至太守所。酒數行，以語太守，太守曰：「無有。」敞以枯稻示之，太守曰：「都尉事邪？」敞怒叱太守曰：「鼠子何敢爾！」刺史舉奏，莽徵到長安，免就國。

敞為嫡子終娶宣子女習為妻，宣使嫡子姬送女入門，二十餘日，義起兵。

祉以建武二年三月見於懷宮。

東海恭王彊，光武皇帝長子也。母郭后。建武二年六月，立為皇太子。十七年十月，郭后廢為中山太后。自郭后廢，彊不自安，數因左右陳誠，願備藩輔。十九年六月，彊廢為東海王。二十八年十月，就國，兼食東海、魯國二郡二十九縣，租入倍諸王，賞賜恩寵絕無倫比，置虎賁旄頭雲罕，宮殿設鍾廪之懸。彊性聰達恭謙，臨之國，比上書讓還東海十九縣，又因皇太子固辭。上不許，以彊章示公卿大夫，深嘉歎之。

東海王彊薨，上發魯相所上檄，下床伏地，舉聲盡哀，至長樂宮，白太后，因出幸津門亭發喪。

東海王彊薨，追念彊雅性恭儉，不欲令厚葬以違其意，詔中常侍杜岑、東海傅相曰：「王恭謙好禮，以德自終。敕官屬遣送，務行約省，茅車瓦器，以成王志。」

東海王彊孫頃王肅，性謙儉，修恭王法。永初中，以西羌未平，上錢二千萬。元初中，復上縑萬疋，以助國費。

沛獻王輔，善京氏易。永平五年秋，京師少雨，上御雲臺，召尚席取卦具自卦，以周易卦林占之，其繇曰：「蟻封穴戶，大雨將集。」明日大雨。上即以詔書問輔曰：「道豈有是耶？」輔上書曰：「案易卦震之蹇，蟻封穴戶，大雨將集。蹇，艮下坎上，艮為山，坎為水。山出雲為雨，蟻穴居而知雨，將雲雨，蟻封穴，故以蟻為興文。」詔報曰：「善哉！王次序之。」

沛王、楚王來朝，皆就國，明帝告諸王傅相，王諸子年五歲以上，皆令帶列侯印，復送綬十九枚，為諸王子在道欲急帶之也。

沛獻王輔，性恭嚴有威，好經書，論集經傳圖讖，作五經通論。奉蕃以至沒，遵履法度，未嘗犯禁，稱為賢王。

楚王英奉送黃縑三十五疋、白紈五疋入贖，楚相以聞，詔書還贖縑紈，以助伊蒲塞桑門之盛饌。

光武子楚王英謀反自殺。

濟南安王康，多殖財貨，大治宮室，起內第，奴婢千四百人。

東平王蒼，少好經書，雅有智慧。

東平憲王蒼，少有孝友之質，寬仁弘雅。中元二年，光武帝崩，明帝詔曰：「東平王蒼，寬博有謀，可以託六尺之孤，臨大節而不可奪，其以蒼為驃騎將軍，位在三公上。」

是時四方無虞，蒼以天下化平，宜修禮樂，乃與公卿共議定南北郊冠冕車服制度，乃祖廟登歌八佾舞數。蒼以親輔政，盡心王室，每有議事，上未嘗不見從，名稱日重。

東平憲王蒼開東閤，延英雄。

東平憲王蒼上書表薦名士左馮翊桓虞等，虛己禮下，與參政事。

上嘗問東平王蒼曰：「在家何業最樂？」蒼對曰：「為善最樂。」上嗟歎之。

東平王蒼與諸王朝京師，月餘還。帝臨送歸宮，悽然懷思，乃遣使手詔諸國曰；「辭別之後，獨坐不樂，因就車歸，伏軾而吟，瞻望永懷，實勞我心，誦及采菽，以增歎息。」

明帝詔書示諸國曰：「詔問東平王蒼處家何等最樂，王對曰：『

為善最樂。』」帝曰：「其言甚大，副其腰腹。」蒼美鬢髯，腰帶八尺二寸。

上以所自作光武皇帝本紀示東平憲王蒼，蒼因上世祖受命中興頌。上甚善之，以問校書郎，此與誰等，皆言類相如、揚雄，前代史岑比之。

建初三年，上賜東平王蒼書曰：「歲月騖過，山陵浸遠，孤心慘愴。饗衛士南宮，皇太后因過按行閱視舊時衣物。惟王孝友之德，今以光烈皇后假髻、帛巾各一、衣一篋遺王，可時瞻視，以慰凱風寒泉之思。今魯國孔氏尚有仲尼車輿冠履，明德盛者，光靈遠也。致宛馬一匹。聞武帝歌天馬，霑赤汗，今親見其然，血從前髆上小孔中出。」

四年，蒼上疏願朝。上以王觸寒涉道，使中謁者賜乘輿貂裘。蒼到洛陽，使鴻臚持節郊迎，引入，不在讚拜之位，升殿乃拜，上親答拜。蒼上疏曰：「賜奉朝請，咫尺天顏，事過典故。」諸王歸國，上特留蒼。賜以祕書列圖、道術祕方。至八月飲酎畢，有司復奏遣蒼，乃許之。手詔賜蒼曰：「骨肉天性，誠不以遠近親疏，然數見顏色，情重昔時，中心戀戀，惻然不能言。」於是車駕祖送，流涕而訣。復賜乘輿服御，珍寶鞍馬，錢布以億萬計。

東平王蒼到國後病水氣喘逆，上遣太醫丞相視之，小黃門侍疾。置驛馬，傳起居，以千里為程。

東平王蒼葬，章帝詔有司加賜鸞輅乘馬，龍旂九旒，虎賁百人。

章帝幸東平，祭東平王墓，云：「思其人，到其鄉，其處在，其人亡。」

阜陵質王延在國侈泰驕佚。

廣陵思王荊，性刻急隱害，喜文法，有才能。中元二年，世祖崩，不悲哀，而作飛書與東海王彊，說之，令舉兵為逆亂。彊得荊書，即執其行書者，封上之。以親親隱其事，遣荊止河南宮。

廣陵王荊祝詛，自殺。

簡王焉以郭太后少子，獨留京師。

琅邪孝王京就國都，雅好宮室，窮極技巧，壁帶玉飾以金銀。

光烈皇后崩，明帝悉以太后所遺金寶賜京。

恭賜號靈壽王，未有國邑。

恭子男丁前妻物故，酺侮慢丁小妻，恭怒，閉酺馬廄，酺亡，夜詣彭城縣欲上書，恭遣從官倉頭曉令歸，數責之，乃自殺。

丙為都鄉侯，國為安鄉侯，丁為魯陽鄉侯。

定兄據卞亭侯，弟光昭陽亭侯，固公梁亭侯，興蒲亭侯，延昌城亭侯，祀梁父亭侯，堅西安亭侯，代林亭侯。

樂成靖王黨，善史書，喜正文字。

安帝詔曰：「樂成王居諒闇，衰服在身，彈棋為戲，不肯謁陵。」

和帝賜恭詔曰：「皇帝問彭城王始夏無恙。蓋聞堯親九族，萬國協和，書典之所美也。下邳王被病沈滯之疾，昏亂不明，家用不寧，姬妾適庶，諸子分爭，紛紛至今。前太子卬頑凶失道，陷于大辟，是後諸子更相誣告，迄今適嗣未知所定，朕甚傷之。惟王與下邳王恩義至親，正此國嗣，非王而誰？禮重適庶之序，春秋之義大居正。孔子曰：『惟仁者能好人，能惡人。』貴仁者所好惡得其中也。太子國之儲嗣，可不慎歟！王其差次下邳諸子可為太子者上名，將及景風拜授印綬焉。」

梁節王暢上疏曰：「筋骨相連，命在絲髮。」

永元四年，移幸北宮章德殿，講白虎觀，慶得入省宿止。

十五年，有司以日食陰盛，奏遣諸王侯就國。詔曰：「甲子之異，責由一人。諸王幼稚，早離顧復，弱冠相育，常有蓼莪、凱風之哀。選懦之恩，知非國典，且復宿留。」

平原王葬，鄧太后悲傷，命史官述其行跡，為作傳誄，藏于王府。

