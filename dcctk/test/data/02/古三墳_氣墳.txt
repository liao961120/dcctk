天氣歸，歸藏定位，歸生魂，歸動乘舟，歸長兄，歸有造物，歸止居域，歸殺降。

地氣藏，藏歸交，藏生卵，藏動鼠，藏長姊，藏育化物，藏止重門，藏殺盜。

木氣生，生歸孕，生藏害，生動勳陽，生長元胎，生育澤，生止性，生殺相剋。

風氣動，動歸乘軒，動藏受種，動生機，動長風，動育源，動止戒，動殺虐。

火氣長，長歸從師，長藏從夫，長生志，長動麗，長育違道，長止平，長殺順性。

水氣育，育歸流，育藏海，育生愛，育動漁，育長苖，育止養，育殺傗。

山氣止，止歸約，止藏淵，生止貌，止動濟，止長植物，止育潤，止殺寬宥。

金氣殺，殺歸尸，殺藏墓，殺生無忍，殺動干戈，殺長戰，殺育無傷，殺止動。

天氣歸，聖人以禮下賢智。歸藏定位，聖人以儀辨尊卑。歸生魂，聖人以明神變。歸動乘舟，聖人以造舟楫。歸長兄，聖人以辨兄弟。歸育造物，聖人以明天意。歸止居域，聖人以居生民。歸殺降。聖人以存歸類。

地氣藏，聖人以藏智於國。藏歸交，聖人以道接生靈。藏生卵，聖人以仁及飛鳥。藏動鼠，聖人以防佞倖。藏長姊，聖人以分男女。藏育化物，聖人以察地理。藏止重門，聖人以謹啟閉。藏殺盜。聖人以防民亂。

木氣生，聖人以行仁政。生歸孕，聖人以察生產。生藏害，聖人以異居室。生動勳陽，聖人以行慶錫。生長元胎，聖人以測大象。生育澤，聖人以待天時。生止性，聖人以隨民心，順民性。生殺相剋。聖人以防民事。

風氣動，聖人以宣號令。動歸乘軒，聖人以造車輪。動藏受種，聖人以播百穀。動生機，君子以通變化。動長風，聖人以通達治道。動育源，聖人以溉灌民田。動止戒，聖人以慎起居，防禍亂。動殺虐，聖人以戒殺伐。

火氣長，聖人以明長幼。長歸從師，聖人以立學教民。長藏從夫，聖人以教婦道。長生志，聖人以量能受事。長動麗，聖人以置網罟。長育違道，聖人以防民逆。長止平，聖人以均有無，平阿黨。長殺順性。聖人以盡物壽。

水氣育，聖人以教民育材。育歸流，聖人以䟽通群議。育藏海，聖人以仁廣納萬慮。育生愛，聖人以恤窮民。育動漁，聖人以教民漁網。育長苖，聖人以教農鋤耨。育止養，聖人以教民孝。育教傗。聖人以教養六畜。

山氣止，聖人以安萬國。止歸約，聖人以教民歸信。止藏淵，聖人以深治道。止生貌，聖人以形辨貴賤，色正賢否。止動濟，聖人以置民器，利民用。止長植物，聖人以名草藥辨味性。止育潤，聖人以開河渠，澤潤草木。止殺寬宥。聖人以御凶亂。

金氣殺，聖人以順天殺物。殺歸尸，聖人以封丘之。殺藏墓，聖人以穴丘之。殺生無忍，聖人以遠庖廚。殺動干戈，聖人以定禍亂。殺長戰，聖人以陳卒伍。殺育無傷，聖人以用非常。殺止亂。聖人以刑伐格治。

政典曰：惟天生民，惟君奉天，惟食喪祭、衣服教化，一歸於政。皇曰：我惟生無德，咸若古政。嗟爾四方之君，有官有業，乃子乃父，乃兄乃弟，無亂於政。昔二君始王，未有書契，結繩而治，交易而生，亦惟歸政。昔在天皇肇脩文教，始畫八卦，明君臣、民物、陰陽、兵象以代結繩之政，出言惟辭，制器惟象，動作惟變，卜筮惟占。

天皇氏歸氣，我惟代政，惟若古道以立政。皇曰：正天時，因地利，惟厚於民。民惟邦本，食惟民天；農不正，食不豐；民不正，業不專。惟民有數，惟食有節，惟農有教，林林生人，無亂政典。政典曰：君正一道，二三凶；臣正一德，有常吉；時正惟四，亂時不植；氣正惟和，氣亂作癘；官正惟百，民正惟四；色正惟五，惟質惟良；病正四百四，藥正三百六十五，過數乃亂，而昏而毒。

道正常，過政反僻；刑正平，過政反私；祿正滿，過政反侈；禮正度，過政反僭；樂正和，過政反流；治正簡，過政反亂；喪正哀，過政反遊；干戈正亂，過政反危；市肆正貨，過政反邪；譏禁正非，過政失用。皇曰：嗟爾有官有業，乃子乃父，乃兄乃弟，咸若我辭，一歸於正。皇曰：君相信任惟正，相君俌位惟忠，相官統治惟公，官相代位惟勤，民官撫愛惟仁，官民事上惟業。父無不義，厥子惟孝；兄無不友，厥弟惟恭。夫不遊，妻不淫；師不怠，教不失。刑者、形也，形爾身；道者、導也，導爾志；禮者、制也，制爾情；樂者、和也，和爾聲；政者、正也，正其事。

