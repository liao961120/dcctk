孝安皇帝諱祜，清河孝王第二子也。少聰明敏達，慈仁惠和，寬容博愛，好樂施予。自在邸第，數有神光赤蛇嘉應，照耀於室內。又有赤蛇盤紆殿屋床笫之間，孝王常異之。年十歲，善史書，喜經籍，和帝甚喜重焉，號曰「諸生」。數燕見在禁中，特加賞賜，下及玩弄之物，諸王子莫得與比。殤帝即位，鄧后臨朝，以帝幼小，詔留於清河邸，欲為儲副。殤帝崩，以王青蓋車迎，齊於殿中，拜為長安侯，乃即帝位。謙讓恪懃，孜孜經學，志在供養，委政長樂宮。永初元年，徼外羌龍橋等六種慕義降附。永昌獻象牙、熊子。號皇太后母鄧夫人為新野君。新城山泉水大出，突壞人田，水深三丈。十一月，上始講尚書，书於典藝。二年春正月，帝加元服。六月，雹大如芋魁、雞子，風拔樹發屋。閏七月，徼外羌薄申等八種舉眾降。三年，鴈門烏桓及鮮卑叛，戰九原高梁谷。四年，司隸、豫、袞、徐、青、冀六州蝗。新野君薨，贈以玄玉赤紱，賻錢三千萬，布三萬匹。五年，漢陽人杜琦叛，琦自稱安漢將軍。漢陽故吏杜習手刺殺之。六年正月甲寅，謁宗廟。七年，郡國蝗飛過。濱水縣彭城、廣陽、廬江、九江穀九十萬斛，送敖倉。元初元年，日南地坼長百八十二里，廣五十六里。二年，青衣蠻夷堂律等歸義。安定太守杜恢與司馬鈞等并威擊羌，恢乘勝深入，至北地靈州丁奚城，為虜所害，鈞擁兵不救，收鈞下獄。蠻田山、高少等攻城，殺長吏。州郡募五里蠻夷、六亭兵追擊，山等皆降。賜五里、六亭渠率金帛各有差。四年，武庫火，燒兵物百二十五種，直千萬以上。詔曰：「方今八月案比之時。」虔人種羌大豪恬狼等詣度遼將軍降。延光二年，九真言嘉禾生，禾百五十六本，七百六十八穗。三年，鳳皇集濟南臺丞霍穆舍樹上，賜帛各有差。衛縣木連理，定陵縣木連理。潁川上言白鹿見。潁川上言麟見。黃龍見歷城，又見諸縣。四年三月，帝崩于葉縣，在位十九年，時年三十二。御車所止，飲食、百官、鼓漏、起居、車騎、鹵簿如故。及還宮，皇后與兄顯，中常侍江京、樊豐等共與偽詐，不欲令群臣知上道崩，欲偽道得病，遣司徒等分詣郊廟社稷，告天請命，誣罔靈衹，以亡為存。其夕發喪，群寮百姓，如喪考妣，塞外蠻夷，致祭涕泣。葬恭陵。

立章帝孫濟北惠王壽子北鄉侯犢。

聖德炳著。

孝順皇帝諱保，孝安長子也。母早薨，追謚恭愍皇后。上幼有簡厚之質，體有敦愨之性，寬仁溫惠。始入小學，誦孝經章句，和熹皇后甚嘉之，以為宜奉大統。年六歲，永寧元年，為皇太子。受業尚書，兼資敏達。初，乳母王男、廚監邴吉為大長秋江京、中常侍樊豐等所譖愬，京懼有後害，遂共搆太子，太子坐廢為濟陰王。安帝崩，北鄉侯即尊位。王廢絀，不得上殿臨棺，而悲哀泣血，不下餐粥。北鄉侯薨，車騎將軍閻顯等議：「前不用濟陰王，今用怨人。」白閻太后，復徵諸王子，閉門發兵。中黃門孫程等十九人共討賊臣，以迎濟陰王於德陽殿西鍾下，即皇帝位。司空劉授以阿附惡逆，辟召非其人，策罷。永建元年，太傅馮石、太尉劉熹以阿黨權貴，李郃以人多疾疫免。三年，大傅桓焉無清介辟召，策罷。四年，漢陽率善都尉蒲密因桂陽太守文礱獻大明珠。詔曰：「

海內頗有災異，而礱不推忠竭誠，而喻明珠之瑞，求媚煩擾，珠今封卻還。」太尉劉光、司空張皓以陰陽不和，久託病，策罷。司徒許敬為陵轢使者策罷，以千石祿終身。六年，葉調國王遣使師會詣闕貢獻，以師會為漢歸義葉調邑君，賜其君紫綬，及撣國王雍由亦賜金印紫綬。陽嘉元年，望都、蒲陰狼殺女子九十七人，為不祠北岳所致。詔曰：「政失厥中，狼災為應，至乃殘食孤幼。博訪其故，山岳尊靈，國所望秩，而比不奉祠，淫刑放濫，害加孕婦。」二年，汝南童子謝廉、河南童子趙遠，年十二，各通一經。以太學初繕，應化而至，皆除郎中。疏勒王盤遣使文時詣闕，獻師子、封牛，師子形似虎，正黃，有髯耏，尾端茸毛大如斗。冬十月庚午，以春秋為辟雍，隸太學，隨月律。十月作應鍾，三月作姑洗。元和以來，音戾不調，修復黃鍾，作樂器，如舊典。四年，太尉施延以選舉貪污，策罷。詔曰：「朕以不德，謫見于天，零陵言日食，京師不覺。」永和元年，大將軍夫人躬先率下，淑慎其身，追號為開封君。六年十二月詔：「故將軍馬賢，前伐西夷，克敵深入，父子三人同命，其以漢中南鄭之武陽亭封賢孫承先為武陽亭侯，食租稅。」漢安元年，雒陽劉漢等百九十七家為火所燒，其九十家不自存，詔賜錢廩穀。時以遠近獻馬眾多，園廄充滿，始置承華廄令，秩六百石。八月，遣侍中杜喬、光祿大夫周舉等八人分行州郡，頒宣風化，舉實臧否。二年，詔禁民無得酤賣酒麴。建康元年八月，帝崩于玉堂前殿，在位十九年，時年三十。遺詔無起寢廟，衣以故服，珠玉玩好皆不得下，務為節約。葬憲陵，廟曰敬宗。

有司奏言：「孝順皇帝弘秉聖哲，龍興統業，稽乾則古，欽奉鴻烈。寬裕晏晏，宣恩以極，躬自菲薄，以崇玄默。遺詔貽約，顧念萬國。衣無製新，玩好不飾。塋陵損狹，不起寢廟，遵履前制，敬刔慎終，有始有卒。《孝經》曰：『愛敬盡於事親，而德教加於百姓。』詩云：『敬慎威儀，惟民之則。』臣請上尊號曰敬宗廟，天子世世獻奉，藏主祫祭，進武德之舞，如祖宗故事。」露布奏可。

中常侍籍建，遇姦追臣，追封為汝陰東鄉侯。

孝沖皇帝諱炳，順帝之少子也。年三歲，是時皇太子數不幸，國副未定，有司上言宜建聖嗣。建康元年四月，立為太子。順帝崩，太子即帝位，尊皇后梁氏為皇太后。帝幼弱，太后臨朝。永熹元年正月，帝崩于玉堂前殿，在位一年，葬懷陵。

孝質皇帝諱纘，章帝玄孫，千乘貞王之曾孫也，樂安王孫，渤海王子也。年八歲，茂質純淑，好學尊師，有聞於郡國。孝沖帝崩，徵封建平侯，即皇帝位。傳勉頭及所帶玉印、鹿皮冠、黃衣詣洛陽，詔懸夏城門外，章示百姓。本初元年閏六月，帝崩於玉堂前殿，在位一年，時方九歲，葬靜陵。

孝桓皇帝諱志，章帝曾孫，河間孝王孫，蠡吾侯翼之長子也，母曰匽夫人。年十四，襲爵，始入，有殊於人，梁太后欲以女弟妃之。本初元年四月，徵詣雒陽。既至，未及成禮，會質帝崩，無嗣，太后密使瞻察威儀才明，任奉宗廟，遂與兄冀定策於禁中，迎帝即位，時年十五。太后猶臨朝，御卻非殿。改元建和。元年，芝草生中黃藏府。江舍及李堅等伏誅。永興二年，光祿勳府吏舍夜壁下忽有青氣，掘之，得玉玦，各有鉤，長七寸三分，玦周五寸四分，身中皆有雕鏤。詔司隸：「蝗水為災，五穀不登，令所傷郡國皆種蕪菁，以助民食。」延熹元年三月己酉，初置鴻德苑，置令。二年，大將軍梁冀輔政，縱橫為亂。帝與中常侍單超等五人共謀誅之，於是封超等為五侯。五侯暴恣日甚，毒流天下。司徒韓縯、司空孫朗並坐不衛宮，止長壽亭，減死一等。以爵贖之。初置祕書監，掌典圖書，古今文字，考合異同。燒當等八種羌叛，護羌校尉段熲追擊到積石山。三年，白馬令李雲坐直諫誅。四年，京師雨雹，大如雞子。五年，長沙賊起，時攻沒蒼梧，取銅虎符，太守甘定、刺史侯輔各奔出城。以京師水旱疫病，帑藏空虛，虎賁、羽林不任事者住寺，減半奉。時賊乘刺史車，屯據臨湘，居太守舍。賊萬人以上屯益陽，殺長吏。七年冬十月，上幸雲夢，至新野公主、壽張敬侯廟。詔曰：「存善繼絕，實藉德貞。武騎都尉樊演高祖父重，以光武皇帝元舅，扶助中興，追封壽張侯，謚曰敬，祖父茂封冠軍平望鄉侯，五國並建，其二絕者祠之。」八年，妖賊蓋登稱「太皇帝」，有璧二十，珪五，鐵券十一，後伏誅。九年，戴異鉏田得金印，到廣陵以與龍尚。七月，祀黃老於北宮濯龍中，以文罽為壇，飾金銀釦器，采色眩耀，祠用三牲，太官設珍饌，作倡樂，以求福祥。名臣少府李膺等並為閹人所譖誣為黨人，下獄死。永康元年，西河言白兔見。在位二十一年崩，年三十六。

桓帝好音樂，善琴笙。

到夏門外萬壽亭，群臣謁見。

靈帝時，故大僕杜密、故長樂少府李膺各為鉤黨。尚書曰下本州考治。時上年十三，問諸常侍曰：「何鉤黨？」諸常侍對曰：「鉤黨人即黨人也。」即可其奏。

會稽許昭聚眾自稱大將軍，立父生為越王，攻破郡縣。

陳行相師遷奏，沛相魏愔，前為陳相，與陳王寵交通。

使中郎將堂谿典請雨，因上言改崇高山名為嵩高山。

有白衣人入德陽殿門，白衣人言「梁伯夏教我上殿」，與中黃門桓賢語，因忽不見。

有黑氣墯所御溫明殿庭中，如車蓋隆起，奮迅，五色，有頭，體長十餘丈，形貌似龍。

靈帝光和四年，初置綠驥廄，領受郡國調馬。

光和四年，郡國上芝英。

五年，帝起四百尺觀於阿亭道。

中平二年，造萬金堂於西園。

三年，又造南宮玉堂，築廣成苑。

靈帝鑄黃鍾二千斛，四懸於嘉德端門內，二在雲臺殿前也。

