日：實也。太陽之精不虧。从囗一。象形。凡日之屬皆从日。

旻：秋天也。从日文聲。《虞書》曰：「仁閔覆下，則稱旻天。」

時：四時也。从日寺聲。

早：晨也。从日在甲上。

昒：尚冥也。从日勿聲。　

昧：爽，旦明也。从日未聲。一曰闇也。

暏：旦明也。从日者聲。

晢：昭晣，明也。从日折聲。《禮》曰：「晣明行事。」

昭：日明也。从日召聲。

晤：明也。从日吾聲。《詩》曰：「晤辟有摽。」

旳：明也。从日勺聲。《易》曰：「為旳顙。」

晄：明也。从日光聲。

曠：明也。从日廣聲。

旭：日旦出皃。从日九聲。若勖。一曰明也。

晉：進也。日出萬物進。从日从臸。《易》曰：「明出地上，㬜。」

暘：日出也。从日昜聲。《虞書》曰：「暘谷。」

晵：雨而晝夝也。从日，啓省聲。

晹：日覆雲暫見也。从日易聲。

昫：日出溫也。从日句聲。北地有昫衍縣。

晛：日見也。从日从見，見亦聲。《詩》曰：「見晛曰消。」

晏：天清也。从日安聲。

㬫：星無雲也。从日燕聲。

景：光也。从日京聲。

晧：日出皃。从日告聲。

暤：晧旰也。从日臯聲。

𣋌：光也。从日从𠌶。

暉：光也。从日軍聲。

旰：晚也。从日干聲。《春秋傳》曰：「日旰君勞。」

暆：日行暆暆也。从日施聲。樂浪有東暆縣。讀若酏。

晷：日景也。从日咎聲。

昃：日在西方時。側也。从日仄聲。《易》曰：「日𣅛之離。」

晚：莫也。从日免聲。

昏：日冥也。从日氐省。氐者，下也。一曰民聲。

曫：日旦昏時。从日䜌聲。讀若新城䜌中。

晻：不明也。从日奄聲。

暗：日無光也。从日音聲。

晦：月盡也。从日每聲。

𣉘：埃𣉘，日無光也。从日能聲。

曀：陰而風也。从日壹聲。《詩》曰：「終風且曀。」

旱：不雨也。从日干聲。

㫐：望遠合也。从日、匕。匕，合也。讀若窈窕之窈。

昴：白虎宿星。从日卯聲。

曏：不久也。从日鄉聲。《春秋傳》曰：「曏役之三月。」

曩：曏也。从日襄聲。

昨：壘日也。从日乍聲。

暇：閑也。从日叚聲。

暫：不久也。从日斬聲。

昪：喜樂皃。从日弁聲。

昌：美言也。从日从曰。一曰日光也。《詩》曰：「東方昌矣。」

暀：光美也。从日往聲。

昄：大也。从日反聲。

昱：明日也。从日立聲。

㫱：溫溼也。从日，赧省聲。讀與赧同。

暍：傷暑也。从日曷聲。

暑：熱也。从日者聲。

㬮：安㬮，温也。从日難聲。

㬎：衆微杪也。从日中視絲。古文以為顯字。或曰衆口皃。讀若唫唫。或以為繭；繭者，絮中往往有小繭也。

㬥：晞也。从日从出，从𠬞从米。

曬：㬥也。从日麗聲。

暵：乾也。耕㬥田曰暵。从日堇聲。《易》曰：「燥萬物者莫暵于離。」

晞：乾也。从日希聲。

昔：乾肉也。从殘肉，日以晞之。與俎同意。

暱：日近也。从日匿聲。《春秋傳》曰：「私降暱燕。」

𣊓：日狎習相慢也。从日執聲。

㫘：不見也。从日，否省聲。

昆：同也。从日从比。

晐：兼晐也。从日亥聲。

普：日無色也。从日从並。

曉：明也。从日堯聲。

昕：旦明，日將出也。从日斤聲。讀若希。

曈：曈曨，日欲明也。从日童聲。

曨：曈曨也。从日龍聲。

昈：明也。从日戶聲。

昉：明也。从日方聲。

晙：明也。从日夋聲。

晟：明也。从日成聲。

昶：日長也。从日、永。會意。

暈：日月气也。从日軍聲。

晬：周年也。从日、卒，卒亦聲。

映：明也。隱也。从日央聲。

曙：曉也。从日署聲。

昳：日𣅦也。从日失聲。

曇：雲布也。从日、雲。會意。

曆：厤象也。从日厤聲。《史記》通用歷。

昂：舉也。从日卬聲。

昇：日上也。从日升聲。古只用升。

旦：明也。从日見一上。一，地也。凡旦之屬皆从旦。

暨：日頗見也。从旦旣聲。

倝：日始出，光倝倝也。从旦㫃聲。凡倝之屬皆从倝。

𠐱：闕。

𦩻：旦也。从倝舟聲。

㫃：旌旗之游，㫃蹇之皃。从屮，曲而下，垂㫃相出入也。讀若偃。古人名㫃，字子游。凡㫃人之屬皆从㫃。

旐：龜蛇四游，以象營室，游游而長。从㫃兆聲。《周禮》曰：「縣鄙建旐。」

旗：熊旗五游，以象罰星，士卒以為期。从㫃其聲。《周禮》曰：「率都建旗。」

旆：繼旐之旗也，沛然而垂。从㫃𣎵聲。

旌：游車載旌，析羽注旄首，所以精進士卒。从㫃生聲。

旟：錯革畫鳥其上，所以進士衆。旟旟，衆也。从㫃與聲。《周禮》曰：「州里建旟。」

旂：旗有衆鈴，以令衆也。从㫃斤聲。

旞：導車所以載。全羽以為允。允，進也。从㫃遂聲。

旝：建大木，置石其上，發以機，以追敵也。从㫃會聲。《春秋傳》曰：「旝動而鼓。」《詩》曰：「其旝如林。」

旃：旗曲柄也。所以旃表士衆。从㫃丹聲。《周禮》曰：「通帛為旃。」

㫍：旌旗之流也。从㫃攸聲。

㫏：旗屬。从㫃要聲。

施：旗皃。从㫃也聲。亝欒施字子旗，知施者旗也。

旖：旗旖施也。从㫃奇聲。

旚：旌旗旚繇也。从㫃票聲。

𣄠：旌旗飛揚皃。从㫃猋聲。

游：旌旗之流也。从㫃汓聲。

旇：旌旗披靡也。从㫃皮聲。

旋：周旋，旌旗之指麾也。从㫃从疋。疋，足也。

旄：幢也。从㫃从毛，毛亦聲。

旛：幅胡也。从㫃番聲。

旅：軍之五百人為旅。从㫃从从。从，俱也。

族：矢鋒也。束之族族也。从㫃从矢。

冥：幽也。从日从六，冖聲。日數十。十六日而月始虧幽也。凡冥之屬皆从冥。

鼆：冥也。从冥黽聲。讀若黽蛙之黽。

晶：精光也。从三日。凡晶之屬皆从晶。

曐：萬物之精，上為列星。从晶生聲。一曰象形。从口，古口復注中，故與日同。

参：商星也。从晶㐱聲。

曟：房星；為民田時者。从晶辰聲。

曡：楊雄說：以為古理官決罪，三日得其宜乃行之。从晶从宜。亡新以為曡从三日太盛，改為三田。

月：闕也。大陰之精。象形。凡月之屬皆从月。

朔：月一日始蘇也。从月屰聲。

朏：月未盛之明。从月、出。《周書》曰：「丙午朏。」

霸：月始生，霸然也。承大月，二日；承小月，三日。从月䨣聲。《周書》曰：「哉生霸。」

朗：明也。从月良聲。

朓：晦而月見西方謂之朓。从月兆聲。

肭：朔而月見東方謂之縮肭。从月內聲。

期：會也。从月其聲。

朦：月朦朧也。从月蒙聲。

朧：朦朧也。从月龍聲。

有：不宜有也。《春秋傳》曰：「日月有食之。」从月又聲。凡有之屬皆从有。

㦽：有文章也。从有𡿿聲。

龓：兼有也。从有龍聲。讀若聾。

朙：照也。从月从囧。凡朙之屬皆从朙。

𦟁：翌也。从明亡聲。

囧：窻牖麗廔闓明。象形。凡囧之屬皆从囧。讀若獷。賈侍中說：讀與明同。

𥁰：《周禮》曰：「國有疑則盟。」諸侯再相與會，十二歲一𥁰。北面詔天之司愼司命。𥁰，殺牲歃血，朱盤玉敦，以立牛耳。从囧从血。

夕：莫也。从月半見。凡夕之屬皆从夕。

夜：舍也。天下休舍也。从夕，亦省聲。

夢：不明也。从夕，瞢省聲。

夗：轉臥也。从夕从卪。臥有卪也。

夤：敬惕也。从夕寅聲。《易》曰：「夕惕若夤。」

夝：雨而夜除星見也。从夕生聲。

外：遠也。卜尚平旦，今夕卜，於事外矣。

𡖊：早敬也。从丮，持事；雖夕不休：早敬者也。

𡖶：𡧯也。从夕莫聲。

多：重也。从重夕。夕者，相繹也，故為多。重夕為多，重日為曡。凡多之屬皆从多。

夥：齊謂多為夥。从多果聲。

𡌪：大也。从多圣聲。

㗬：厚脣皃。从多从尚。

毌：穿物持之也。从一橫貫，象寶貨之形。凡毌之屬皆从毌。讀若冠。

貫：錢貝之貫。从毌、貝。

虜：獲也。从毌从力，虍聲。

𢎘：嘾也。艸木之華未發圅然。象形。凡𢎘之屬皆从𢎘。讀若含。

圅：舌也。象形。舌體𢎘𢎘。从𢎘，𢎘亦聲。

㽕：木生條也。从𢎘由聲。《商書》曰：「若顚木之有㕀枿。」古文言由枿。

甬：艸木華甬甬然也。从𢎘用聲。

𢎙：艸木𢎘盛也。从二𢎘。

𣐺：木垂華實。从木、𢎘，𢎘亦聲。凡𣐺之屬皆从𣐺。

𩏏：束也。从𣐺韋聲。

𠧪：艸木實垂𠧪𠧪然。象形。凡𠧪之屬皆从𠧪。讀若調。

㮚：木也。从木，其實下垂，故从𠧪。

𥻆：嘉穀實也。从𠧪从米。孔子曰：「𥻆之為言續也。」

齊：禾麥吐穗上平也。象形。凡亝之屬皆从亝。

𪗍：等也。从亝妻聲。

朿：木芒也。象形。凡朿之屬皆从朿。讀若刺。

棗：羊棗也。从重朿。

棘：小棗叢生者。从並朿。

片：判木也。从半木。凡片之屬皆从片。

版：判也。从片反聲。

𤗚：判也。从片畐聲。

牘：書版也。从片賣聲。

牒：札也。从片枼聲。

牑：牀版也。从片扁聲。讀若邊。

牖：穿壁以木為交窻也。从片、戶、甫。譚長以為：甫上日也，非戶也。牖，所以見日。

牏：築牆短版也。从片俞聲。讀若俞。一曰若紐。

鼎：三足兩耳，和五味之寶器也。昔禹收九牧之金，鑄鼎荆山之下，入山林川澤，螭魅蝄蜽，莫能逢之，以協承天休。《易》卦：巽木於下者為鼎，象析木以炊也。籒文以鼎為貞字。凡鼎之屬皆从鼎。

鼒：鼎之圜掩上者。从鼎才聲。《詩》曰：「鼐鼎及鼒。」

鼐：鼎之絕大者。从鼎乃聲。《魯詩》說：鼐，小鼎。

𠕪：以木橫貫鼎耳而舉之。从鼎冂聲。《周禮》：「廟門容大𠕪七箇。」即《易》「玉鉉大吉」也。

克：肩也。象屋下刻木之形。凡克之屬皆从克。

彔：刻木录录也。象形。凡录之屬皆从录。

禾：嘉穀也。二月始生，八月而孰，得時之中，故謂之禾。禾，木也。木王而生，金王而死。从木，从𠂹省。𠂹象其穗。凡禾之屬皆从禾。

秀：上諱。漢光武帝名也。

稼：禾之秀實為稼，莖節為禾。从禾家聲。一曰稼，家事也。一曰在野曰稼。

𥣱：穀可收曰穡。从禾𠾂聲。

穜：埶也。从禾童聲。

稙：早穜也。从禾直聲。《詩》曰：「稙稚尗麥。」

種：先穜後孰也。从禾重聲。

稑：疾孰也。从禾坴聲。《詩》曰：「黍稷種稑。」

稺：幼禾也。从禾屖聲。

稹：穜穊也。从禾眞聲。《周禮》曰：「稹理而堅。」

稠：多也。从禾周聲。

穊：稠也。从禾旣聲。

稀：䟽也。从禾希聲。

𥣫：禾也。从禾蔑聲。

穆：禾也。从禾㣎聲。

私：禾也。从禾厶聲。北道名禾主人曰私主人。

䆏：稻紫莖不黏也。从禾糞聲。讀若靡。

稷：𪗉也。五穀之長。从禾畟聲。

𪗉：稷也。从禾亝聲。

秫：稷之黏者。从禾；术，象形。

穄：𪎭也。从禾祭聲。

稻：稌也。从禾舀聲。

稌：稻也。从禾余聲。《周禮》曰：「牛宜稌。」

稬：沛國謂稻曰稬。从禾耎聲。

稴：稻不黏者。从禾兼聲。讀若風廉之廉。

秔：稻屬。从禾亢聲。

秏：稻屬。从禾毛聲。伊尹曰：「飯之美者，玄山之禾，南海之秏。」

穬：芒粟也。从禾廣聲。

秜：稻今秊落，來秊自生，謂之秜。从禾尼聲。

稗：禾別也。从禾卑聲。琅邪有稗縣。

移：禾相倚移也。从禾多聲。一曰禾名。

穎：禾末也。从禾頃聲。《詩》曰：「禾穎穟穟。」

䅘：齊謂麥䅘也。从禾來聲。

𥝩：禾成秀也，人所以收。从爪、禾。

䄪：禾危穗也。从禾勺聲。

穟：禾𥝩之皃。从禾遂聲。《詩》曰：「禾穎穟穟。」

𥠄：禾垂皃。从禾耑聲。讀若端。

䅥：禾舉出苗也。从禾曷聲。

秒：禾芒也。从禾少聲。

穖：禾穖也。从禾幾聲。

秠：一稃二米。从禾丕聲。《詩》曰：「誕降嘉穀，惟秬惟秠。」天賜后稷之嘉穀也。

秨：禾搖皃。从禾乍聲。讀若昨。

穮：耕禾閒也。从禾麃聲。《春秋傳》曰：「是穮是衮。」

䅁：轢禾也。从禾安聲。

秄：壅禾本。从禾子聲。

穧：穫刈也。一曰撮也。从禾齊聲。

穫：刈穀也。从禾蒦聲。

䆅：積禾也。从禾資聲。《詩》曰：「䆅之秩秩。」

積：聚也。从禾責聲。

秩：積也。从禾失聲。《詩》曰：「䆅之秩秩。」

稛：絭束也。从禾囷聲。

稞：穀之善者。从禾果聲。一曰無皮穀。

秳：舂𥻆不漬也。从禾𠯑聲。

𥝖：𥞸也。从禾气聲。

稃：𥢶也。从禾孚聲。

𥢶：穅也。从禾會聲。

穅：榖皮也。从禾从米，庚聲。

䅵：禾皮也。从禾羔聲。

稭：禾稾去其皮，祭天以為席。从禾皆聲。

稈：禾莖也。从禾旱聲。《春秋傳》曰：「或投一秉稈。」

稾：稈也。从禾高聲。

秕：不成粟也。从禾比聲。

䅌：麥莖也。从禾肙聲。

𥞥：黍穰也。从禾𠛱聲。

穰：黍𥟜已治者。从禾襄聲。

秧：禾若秧穰也。从禾央聲。

䅭：䅭䅣，穀名。从禾㫄聲。

䅣：䅭䅣也。从禾皇聲。

秊：穀孰也。从禾千聲。《春秋傳》曰：「大有秊。」

穀：續也。百穀之緫名。从禾𣪊聲。

稔：穀孰也。从禾念聲。《春秋傳》曰：「鮮不五稔。」

租：田賦也。从禾且聲。

稅：租也。从禾兌聲。

䆃：禾也。从禾道聲。司馬相如曰：「䆃，一莖六穗。」

𥡃：虛無食也。从禾荒聲。

穌：把取禾若也。从禾魚聲。

稍：出物有漸也。从禾肖聲。

秋：禾穀孰也。从禾，𤒅省聲。

秦：伯益之後所封國。地宜禾。从禾，舂省。一曰秦，禾名。

稱：銓也。从禾爯聲。春分而禾生。日夏至，晷景可度。禾有秒，秋分而秒定。律數：十二秒而當一分，十分而寸。其以為重：十二粟為一分，十二分為一銖。故諸程品皆从禾。

科：程也。从禾从斗。斗者，量也。

程：品也。十髮為程，十程為分，十分為寸。从禾呈聲。

稯：布之八十縷為稯。从禾㚇聲。

秭：五稯為秭。从禾𠂔聲。一曰數億至萬曰秭。

秅：二秭為秅。从禾乇聲。《周禮》曰：「二百四十斤為秉。四秉曰筥，十筥曰稯，十稯曰秅，四百秉為一秅。」

䄷：百二十斤也。稻一䄷為粟二十升，禾黍一䄷為粟十六升大半升。从禾石聲。

稘：復其時也。从禾其聲。《虞書》曰：「稘三百有六旬。」

穩：蹂榖聚也。一曰安也。从禾，隱省。古通用安隱。

稕：束稈也。从禾𦎫聲。

秝：稀疏適也。从二禾。凡秝之屬皆从秝。讀若歷。

兼：并也。从又持秝。兼持二禾，秉持一禾。

黍：禾屬而黏者也。以大暑而穜，故謂之黍。从禾，雨省聲。孔子曰：「黍可為酒，禾入水也。」凡黍之屬皆从黍。

𪎭：穄也。从黍麻聲。

𪐄：黍屬。从黍卑聲。

黏：相箸也。从黍占聲。

𪏻：黏也。从黍古聲。

䵒：黏也。从黍日聲。《春秋傳》曰：「不義不䵒。」

黎：履黏也。从黍，𥝢省聲。𥝢，古文利。作履黏以黍米。

䵗：治黍、禾、豆下潰葉。从黍畐聲。

香：芳也。从黍从甘。《春秋傳》曰：「黍稷馨香。」凡香之屬皆从香。

馨：香之遠聞者。从香殸聲。殸，籒文磬。

馥：香气芬馥也。从香复聲。

米：粟實也。象禾實之形。凡米之屬皆从米。

粱：米名也。从米，梁省聲。

𥼚：早取穀也。从米焦聲。一曰小。

粲：稻重一䄷，為粟二十斗，為米十斗，曰毇；為米六斗太半斗，曰粲。从米𣦼聲。

䊪：粟重一䄷，為十六斗太半斗，舂為米一斛曰䊪。从米萬聲。

精：擇也。从米青聲。

粺：毇也。从米卑聲。

粗：疏也。从米且聲。

䉾：惡米也。从米北聲。《周書》有《䉾誓》。

糱：牙米也。从米辥聲。

粒：糂也。从米立聲。

𥼶：潰米也。从米睪聲。

糂：以米和羹也。一曰粒也。从米甚聲。

糪：炊，米者謂之糪。从米辟聲。

糜：糝也。从米麻聲。

䊤：糜和也。从米覃聲。讀若𨝸。

𥹆：潰米也。从米尼聲。交阯有𥹆泠縣。

𥶶：酒母也。从米，𥷚省聲。

糟：酒滓也。从米曹聲。

𥼓：乾也。从米𤰈聲。

糗：𤎅米麥也。从米臭聲。

䊆：舂糗也。从臼、米。

糈：糧也。从米胥聲。

糧：穀也。从米量聲。

粈：雜飯也。从米丑聲。

䊮：穀也。从米翟聲。

𥽘：麩也。从米蔑聲。

粹：不雜也。从米卒聲。

氣：饋客芻米也。从米气聲。《春秋傳》曰：「齊人來氣諸矦。」

䉺：陳臭米也。从米工聲。

粉：傅面者也。从米分聲。

䊎：粉也。从米卷聲。

䊝：𥻦也。从米悉聲。

𥻦：䊝𥻦，𢿱之也。从米殺聲。

䊳：碎也。从米靡聲。

𥩓：盜自中出曰竊。从穴从米，𥜽、廿皆聲。廿，古文疾。𥜽，古文偰。

粻：食米也。从米長聲。

粕：糟粕，酒滓也。从米白聲。

粔：粔籹，膏環也。从米巨聲。

籹：粔籹也。从米女聲。

糉：蘆葉裹米也。从米㚇聲。

糖：飴也。从米唐聲。

毇：米一斛舂為八斗也。从䊆从殳。凡毇之屬皆从毇。

糳：䊪米一斛舂為九斗曰糳。从毇丵聲。

臼：舂也。古者掘地為臼，其後穿木石。象形。中，米也。凡臼之屬皆从臼。

舂：擣粟也。从廾持杵臨臼上。午，杵省也。古者雝父初作舂。

𦥭：齊謂舂曰𦥭。从臼屰聲。讀若膊。

臿：舂去麥皮也。从臼，干所以臿之。

舀：抒臼也。从爪、臼。《詩》曰：「或簸或舀。」

臽：小阱也。从人在臼上。

凶：惡也。象地穿交陷其中也。凡凶之屬皆从凶。

兇：擾恐也。从人在凶下。《春秋傳》曰：「曹人兇懼。」

朩：分枲莖皮也。从屮，八象枲之皮莖也。凡朩之屬皆从朩。讀若髕。

枲：麻也。从朩台聲。

𣏟：葩之總名也。𣏟之為言微也，微纖為功。象形。凡𣏟之屬皆从𣏟。

檾：枲屬。从𣏟，熒省。《詩》曰：「衣錦檾衣。」

㪔：分離也。从攴从𣏟。𣏟，分㪔之意也。

麻：與𣏟同。人所治，在屋下。从广从𣏟。凡麻之屬皆从麻。

䵈：未練治纑也。从麻後聲。

黀：麻䕸也。从麻取聲。

𪎨：檾屬。从麻俞聲。

尗：豆也。象尗豆生之形也。凡尗之屬皆从尗。

敊：配鹽幽尗也。从尗支聲。

耑：物初生之題也。上象生形，下象其根也。凡耑之屬皆从耑。

韭：菜名。一穜而久者，故謂之韭。象形，在一之上。一，地也。此與耑同意。凡韭之屬皆从韭。

𩐌：齏也。从韭隊聲。

䪢：墜也。从韭，次、𠂔皆聲。

䪥：菜也。葉似韭。从韭㕢聲。

韱：山韭也。从韭㦰聲。

䪤：小蒜也。从韭番聲。

瓜：㼌也。象形。凡瓜之屬皆从瓜。

㼎：小瓜也。从瓜交聲。

瓞：㼎也。从瓜失聲。《詩》曰：「緜緜瓜瓞。」

𤬐：小瓜也。从瓜，熒省聲。

𤬖：瓜也。从瓜，繇省聲。

瓣：瓜中實。从瓜辡聲。

㼌：本不勝末，微弱也。从二瓜。讀若庾。

瓠：匏也。从瓜夸聲。凡瓠之屬皆从瓠。

瓢：蠡也。从瓠省，㶾聲。

宀：交覆深屋也。象形。凡宀之屬皆从宀。

家：居也。从宀，豭省聲。

宅：所託也。从宀乇聲。

室：實也。从宀从至。至，所止也。

宣：天子宣室也。从宀𠄢聲。

向：北出牖也。从宀从口。《詩》曰：「塞向墐戶。」

宧：養也。室之東北隅，食所居。从宀𦣞聲。

𡧮：戶樞聲也。室之東南隅。从宀㫐聲。

奥：宛也。室之西南隅。从宀𢍏聲。

宛：屈草自覆也。从宀夗聲。

宸：屋宇也。从宀辰聲。

宇：屋邊也。从宀于聲。《易》曰：「上棟下宇。」

寷：大屋也。从宀豐聲。《易》曰：「寷其屋。」

寏：周垣也。从宀奐聲。

宏：屋深響也。从宀厷聲。

宖：屋響也。从宀弘聲。

寪：屋皃。从宀為聲。

㝩：屋㝩㝗也。从宀康聲。

㝗：㝩也。从宀良聲。音良。

宬：屋所容受也。从宀成聲。

寍：安也。从宀，心在皿上。人之飲食器，所以安人。

定：安也。从宀从正。

寔：止也。从宀是聲。

安：靜也。从女在宀下。

宓：安也。从宀必聲。

㝣：靜也。从宀契聲。

宴：安也。从宀妟聲。

𡧯：無人聲。从宀尗聲。

察：覆也。从宀、祭。

寴：至也。从宀親聲。

完：全也。从宀元聲。古文以為寬字。

富：備也。一曰厚也。从宀畐聲。

實：富也。从宀从貫。貫，貨貝也。

𡧖：藏也。从宀𡥀聲。𡥀，古文𠈃。《周書》曰：「陳𡧖赤刀。」

容：盛也。从宀、谷。

宂：㪔也。从宀，人在屋下，無田事。《周書》曰：「宮中之穴食。」

𡫛：𦤝𦤝，不見也。一曰𦤝𦤝，不見省人。从宀𦤝聲。

寶：珍也。从宀从王从貝，缶聲。

宭：羣居也。从宀君聲。

宦：仕也。从宀从臣。

宰：辠人在屋下執事者。从宀从辛。辛，辠也。

守：守官也。从宀从寸。寺府之事者。从寸。寸，法度也。

寵：尊居也。从宀龍聲。

宥：寬也。从宀有聲。

宐：所安也。从宀之下，一之上，多省聲。

寫：置物也。从宀舄聲。

宵：夜也。从宀，宀下冥也；肖聲。

宿：止也。从宀𠈇聲。𠈇，古文夙。

寑：臥也。从宀钅聲鲞。

𡧍：冥合也。从宀丏聲。讀若《周書》「若藥不眄眩」。

寬：屋寬大也。从宀萈聲。

𡨂：寤也。从宀吾聲。

寁：居之速也。从宀疌聲。

寡：少也。从宀从頒。頒，分賦也，故為少。

客：寄也。从宀各聲。

寄：託也。从宀奇聲。

寓：寄也。从宀禺聲。

寠：無禮居也。从宀婁聲。

㝌：貧病也。从宀久聲。《詩》曰：「煢煢在㝌。」

寒：凍也。从人在宀下，以茻薦覆之，下有仌。

害：傷也。从宀从口。宀、口，言从家起也。丯聲。

𡩡：入家𢯱也。从宀索聲。

𡫬：窮也。从宀𥱩聲。𥱩與𥷤同。

宄：姦也。外為盜，內為宄。从宀九聲。讀若軌。

㝮：塞也。从宀𠭥聲。讀若《虞書》曰「㝮三苗」之「㝮」。

宕：過也。一曰洞屋。从宀，碭省聲。汝南項有宕鄉。

宋：居也。从宀从木。讀若送。

𡪐：屋傾下也。从宀執聲。

宗：尊祖廟也。从宀从示。

宔：宗廟宔祏。从宀主聲。

宙：舟輿所極覆也。从宀由聲。

寘：置也。从宀眞聲。

寰：王者封畿內縣也。从宀瞏聲。

寀：同地為寀。从宀采聲。

宮：室也。从宀，躳省聲。凡宮之屬皆从宮。

營：市居也。从宮，熒省聲。

呂：𦟝骨也。象形。昔太嶽為禹心呂之臣，故封呂矦。凡呂之屬皆从呂。

躳：身也。从身从呂。

穴：土室也。从宀八聲。凡穴之屬皆从穴。

𥥊：北方謂地空，因以為土穴，為𥥊戶。从穴皿聲。讀若猛。

窨：地室。从穴音聲。

窯：燒瓦竈也。从穴羔聲。

𥨍：地室也。从穴復聲。《詩》曰：「陶𥨍陶穴。」

竈：炊竈也。从穴，鼀省聲。

窐：甑空也。从穴圭聲。

𥥍：深也。一曰竈突。从穴从火，从求省。

穿：通也。从牙在穴中。

竂：穿也。从穴尞聲。《論語》有公伯竂。

䆕：穿也。从穴，決省聲。

䆢：深抉也。从穴从抉。

竇：空也。从穴，瀆省聲。

䆷：空皃。从穴矞聲。

窠：空也。穴中曰窠，樹上曰巢。从穴果聲。

窻：通孔也。从穴怱聲。

窊：污衺，下也。从穴瓜聲。

竅：空也。从穴敫聲。

空：竅也。从穴工聲。

𥥻：空也。从穴巠聲。《詩》曰：「瓶之𥥻矣。」

穵：空大也。从穴乙聲。

窳：污窬也。从穴㼌聲。朔方有窳渾縣。

窞：坎中小坎也。从穴从臽，臽亦聲。《易》曰：「入于坎窞。」一曰㫄入也。

窌：窖也。从穴卯聲。

窖：地藏也。从穴告聲。

窬：穿木戶也。从穴俞聲。一曰空中也。

窵：窵窅，深也。从穴鳥聲。

窺：小視也。从穴規聲。

竀：正視也。从穴中正見也，正亦聲。

窡：穴中見也。从穴叕聲。

窋：物在穴中皃。从穴中出。

窴：塞也。从穴眞聲。

窒：塞也。从穴至聲。

突：犬从穴中暫出也。从犬在穴中。一曰滑也。

竄：墜也。从鼠在穴中。

窣：从穴中卒出。从穴卒聲。

窘：迫也。从穴君聲。

窕：深肆極也。从穴兆聲。讀若挑。

穹：窮也。从穴弓聲。

究：窮也。从穴九聲。

竆：極也。从穴躳聲。

䆞：冥也。从穴㫐聲。

窔：䆞窔，深也。从穴交聲。

邃：深遠也。从穴遂聲。

窈：深遠也。从穴幼聲。

窱：杳窱也。从穴條聲。

竁：穿地也。从穴毳聲。一曰小鼠。《周禮》曰：「大喪，甫竁。」

窆：葬下棺也。从穴乏聲。《周禮》曰：「及窆執斧。」

窀：葬之厚夕。从穴屯聲。《春秋傳》曰：「窀穸从先君於地下。」

穸：窀穸也。从穴夕聲。

䆘：入衇剌穴謂之䆘。从穴甲聲。

㝱：寐而有覺也。从宀从疒，夢聲。《周禮》：「以日月星辰占六㝱之吉凶：一曰正㝱，二曰㖾㝱，三曰思㝱，四曰悟㝱，五曰喜㝱，六曰懼㝱。」凡㝱之屬皆从㝱。

㝲：病臥也。从㝱省，练省聲。

寐：臥也。从㝱省，未聲。

寤：寐覺而有信曰寤。从㝱省，吾聲。一曰晝見而夜㝱也。

𡫽：楚人謂寐曰𡫽。从㝱省，女聲。

㝥：寐而未厭。从㝱省，米聲。

𡬄：孰寐也。从㝱省，水聲。讀若悸。

寎：臥驚病也。从㝱省，丙聲。

寱：瞑言也。从㝱省，臬聲。

寣：臥驚也。一曰小兒號寣寣。一曰河內相𧦝也。从㝱省，从言。

疒：倚也。人有疾病，象倚箸之形。凡疒之屬皆从疒。

疾：病也。从疒矢聲。

痛：病也。从疒甬聲。

病：疾加也。从疒丙聲。

瘣：病也。从疒鬼聲。《詩》曰：「譬彼瘣木。」一曰腫㫄出也。

疴：病也。从疒可聲。《五行傳》曰：「時卽有口痾。」

痡：病也。从疒甫聲。《詩》曰：「我僕痡矣。」

瘽：病也。从疒堇聲。

瘵：病也。从疒祭聲。

瘨：病也。从疒眞聲。一曰腹張。

瘼：病也。从疒莫聲。

㽱：腹中急也。从疒丩聲。

㾓：病也。从疒員聲。

癎：病也。从疒閒聲。

㽾：病也。从疒出聲。

疵：病也。从疒此聲。

癈：固病也。从疒發聲。

瘏：病也。从疒者聲。《詩》曰：「我馬瘏矣。」

瘲：病也。从疒從聲。

㾕：寒病也。从疒辛聲。

𤷇：頭痛也。从疒或聲。讀若溝洫之洫。

痟：酸痟，頭痛。从疒肖聲。《周禮》曰：「春時有痟首疾。」

疕：頭瘍也。从疒匕聲。

瘍：頭創也。从疒昜聲。

痒：瘍也。从疒羊聲。

㾺：目病。一曰惡气箸身也。一曰蝕創。从疒馬聲。

𤺊：散聲。从疒斯聲。

𤺉：口咼也。从疒為聲。

疦：𤺉也。从疒，決省聲。

瘖：不能言也。从疒音聲。

癭：頸癅也。从疒嬰聲。

瘻：頸腫也。从疒婁聲。

𤴨：顫也。从疒又聲。

瘀：積血也。从疒於聲。

疝：腹痛也。从疒山聲。

疛：小腹病。从疒，肘省聲。

𤼤：滿也。从疒𡚤聲。

㾈：俛病也。从疒付聲。

痀：曲𦟝也。从疒句聲。

瘚：屰气也。从疒从屰从欠。

痵：气不定也。从疒季聲。

痱：風病也。从疒非聲。

癅：腫也。从疒畱聲。

痤：小腫也。从疒坐聲。一曰族絫。

疽：癰也。从疒且聲。

㿛：癰也。从疒麗聲。一曰𤸃黑。讀若隸。

癰：腫也。从疒雝聲。

瘜：寄肉也。从疒息聲。

癬：乾瘍也。从疒鮮聲。

疥：搔也。从疒介聲。

痂：疥也。从疒加聲。

瘕：女病也。从疒叚聲。

癘：惡疾也。从疒，蠆省聲。

瘧：熱寒休作。从疒从虐，虐亦聲。

痁：有熱瘧。从疒占聲。《春秋傳》曰：「齊侯疥，遂痁。」

痎：二日一發瘧。从疒亥聲。

痳：疝病。从疒林聲。

痔：後病也。从疒寺聲。

痿：痹也。从疒委聲。

痹：溼病也。从疒𢌿聲。

𤹝：足气不至也。从疒畢聲。

瘃：中寒腫覈。从疒豖聲。

㾫：半枯也。从疒扁聲。

𤺄：脛气足腫。从疒童聲。《詩》曰：「旣微且𤺄。」

𤸱：跛病也。从疒盍聲。讀若脅，又讀若掩。

疻：毆傷也。从疒只聲。

痏：疻痏也。从疒有聲。

𤼒：創裂也。一曰疾𤼒。从疒巂聲。

𤴿：皮剥也。从疒冄聲。

癑：痛也。从疒䢉聲。

痍：傷也。从疒夷聲。

瘢：痍也。从疒般聲。

痕：胝瘢也。从疒艮聲。

痙：彊急也。从疒巠聲。

痋：動病也。从疒，蟲省聲。

𤸃：臞也。从疒叜聲。

疢：熱病也。从疒从火。

癉：勞病也。从疒單聲。

疸：黃病也。从疒旦聲。

㾜：病息也。从疒夾聲。

痞：痛也。从疒否聲。

痬：脈痬也。从疒易聲。

㾁：狂走也。从疒术聲。讀若欻。

疲：勞也。从疒皮聲。

㾅：瑕也。从疒𠂔聲。

疧：病也。从疒氏聲。

㽺：病劣也。从疒及聲。

㿄：劇聲也。从疒殹聲。

癃：罷病也。从疒隆聲。

疫：民皆疾也。从疒，役省聲。

瘛：小兒瘛瘲病也。从疒恝聲。

痑：馬病也。从疒多聲。《詩》曰：「痑痑駱馬。」

痥：馬脛瘍也。从疒兌聲。一曰將傷。

𤻲：治也。从疒樂聲。

㽽：久病也。从疒古聲。

瘌：楚人謂藥毒曰痛瘌。从疒剌聲。

癆：朝鮮謂藥毒曰癆。从疒勞聲。

瘥：瘉也。从疒𢀩聲。

𤸬：減也。从疒衰聲。一曰耗也。

瘉：病瘳也。从疒俞聲。

瘳：疾瘉也。从疒翏聲。

癡：不慧也。从疒疑聲。

冖：覆也。从一下垂也。凡冂之屬皆从冂。

冠：絭也。所以絭髮，弁冕之緫名也。从冂从元，元亦聲。冠有法制，从寸。

冣：積也。从冂从取，取亦聲。

㓃：奠爵酒也。从冂託聲。《周書》曰：「王三㝛三祭三㓃。」

𠔼：重覆也。从冂、一。凡𠔼之屬皆从𠔼。讀若艸苺之苺。

同：合會也。从𠔼从口。

𡉉：幬帳之象。从𠔼；㞢，其飾也。

冡：覆也。从𠔼、豕。

冃：小兒蠻夷頭衣也。从冂；二，其飾也。凡冃之屬皆从冃。

冕：大夫以上冠也。邃延、垂瑬、紞纊。从冃免聲。古者黃帝初作冕。

胄：兜鍪也。从冃由聲。

冒：冡而前也。从冃从目。

最：犯而取也。从冃从取。

㒳：再也。从冂，闕。《易》曰：「參天㒳地。」凡㒳之屬皆从㒳。

兩：二十四銖為一兩。从一；㒳，平分，亦聲。

㒼：平也。从廿，五行之數，二十分為一辰。㒳，㒼平也。讀若蠻。

网：庖犧所結繩以漁。从冂，下象网交文。凡网之屬皆从网。今經典變隸作䍏。

罨：䍑也。从网奄聲。

䍑：网也。从网干聲。

𦌾：网也。从网、繯，繯亦聲。一曰綰也。

䍙：网也。从网𣫭聲。

𦌔：网也。从网巽聲。

䍘：周行也。从网米聲。《詩》曰：「𦊮入其阻。」

罩：捕魚器也。从网卓聲。

罾：魚网也。从网曾聲。

罪：捕魚竹网。从网、非。秦以罪為辠字。

罽：魚网也。从网㓹聲。㓹，籒文銳。

罛：魚罟也。从网瓜聲。《詩》曰：「施罛濊濊。」

罟：网也。从网古聲。

羀：曲梁寡婦之笱。魚所畱也。从网、畱，畱亦聲。

罜：罜䍡，魚罟也。从网主聲。

䍡：罜䍡也。从网鹿聲。

罧：積柴水中以聚魚也。从网林聲。

罠：釣也。从网民聲。

羅：以絲罟鳥也。从网从維。古者芒氏初作羅。

罬：捕鳥覆車也。从网叕聲。

罿：罬也。从网童聲。

䍖：覆車也。从网包聲。《詩》曰：「雉離于䍖。」

罻：捕鳥网也。从网𤈫聲。

𦊾：兔罟也。从网否聲。

𦊍：罟也。从网互聲。

罝：兔网也。从网且聲。

𦌬：牖中网也。从网舞聲。

署：部署，有所网屬。从网者聲。

罷：遣有辠也。从网、能。言有賢能而入网，而貫遣之。《周禮》曰：「議能之辟。」

置：赦也。从网、直。

罯：覆也。从网音聲。

詈：罵也。从网从言。网辠人。

罵：詈也。从网馬聲。

𦌭：馬絡頭也。从网从𩡧。𩡧，馬絆也。

罭：魚網也。从网或聲。

罳：罘罳，屏也。从网思聲。

罹：心憂也。从网。未詳。古多通用離。

襾：覆也。从冂，上下覆之。凡襾之屬皆从襾。讀若𣇩。

覂：反覆也。从襾乏聲。

覈：實也。考事，襾笮邀遮，其辤得實曰覈。从襾敫聲。

覆：覂也。一曰蓋也。从襾復聲。

巾：佩巾也。从冂，丨象糸也。凡巾之屬皆从巾。

𢁥：楚謂大巾曰𢁥。从巾分聲。

帥：佩巾也。从巾、𠂤。

𢄢：禮巾也。从巾从執。

帗：一幅巾也。从巾犮聲。讀若撥。

㠴：枕巾也。从巾刃聲。

幋：覆衣大巾。从巾般聲。或以為首鞶。

帤：巾帤也。从巾如聲。一曰幣巾。

幣：帛也。从巾敝聲。

幅：布帛廣也。从巾畐聲。

㡆：設色之工，治絲練者。从巾𡿬聲。一曰𢂩隔。讀若荒。

帶：紳也。男子鞶帶，婦人帶絲。象繫佩之形。佩必有巾，从巾。

幘：髮有巾曰幘。从巾責聲。

㡄：領耑也。从巾旬聲。

帔：弘農謂帬帔也。从巾皮聲。

常：下帬也。从巾尚聲。

帬：下裳也。从巾君聲。

帴：帬也。一曰帗也。一曰婦人脅衣。从巾戔聲。讀若末殺之殺。

㡓：𢃭也。从巾軍聲。

𢃭：㡓也。从巾怱聲。一曰帙。

𢅡：楚謂無緣衣也。从巾監聲。

幎：幔也。从巾冥聲。《周禮》有「幎人」。

幔：幕也。从巾曼聲。

幬：禪帳也。从巾𠷎聲。

㡘：帷也。从巾兼聲。

帷：在㫄曰帷。从巾隹聲。

帳：張也。从巾長聲。

幕：帷在上曰幕，覆食案亦曰幕。从巾莫聲。

㠲：㡜裂也。从巾匕聲。

㡜：殘帛也。从巾祭聲。

㡏：正耑裂也。从巾俞聲。

帖：帛書署也。从巾占聲。

帙：書衣也。从巾失聲。

㡐：幡幟也。从巾前聲。

幑：幟也，以絳幑帛，箸於背。从巾，微省聲。《春秋傳》曰：「揚幑者公徒。」

幖：幟也。从巾𤐫聲。

㠾：幡也。从巾夗聲。

幡：書兒拭觚布也。从巾番聲。

𢃴：刜也。从巾剌聲。

㡨：拭也。从巾韱聲。

幝：車弊皃。从巾單聲。《詩》曰：「檀車幝幝。」

𢄐：蓋衣也。从巾冡聲。

幭：蓋幭也。从巾蔑聲。一曰襌被。

幠：覆也。从巾無聲。

飾：㕞也。从巾从人，食聲。讀若式。一曰襐飾。

幃：囊也。从巾韋聲。

帣：囊也。今鹽官三斛為一帣。从巾𢍏聲。

帚：糞也。从又持巾埽冂內。古者少康初作箕、帚、秫酒。少康，杜康也，葬長垣。

席：籍也。《禮》：天子、諸侯席，有黼繡純飾。从巾，庶省。

幐：囊也。从巾朕聲。

𢅯：以囊盛穀，大滿而裂也。从巾奮聲。　

㡒：載米𤲑也。从巾盾聲。讀若《易》屯卦之屯。

㠷：蒲席𤲑也。从巾及聲。讀若蛤。

幩：馬纏鑣扇汗也。从巾賁聲。《詩》曰：「朱幩鑣鑣。」

𢅼：𡎰地，以巾𢵢之。从巾夒聲。讀若水溫㬮也。一曰箸也。

帑：金幣所藏也。从巾奴聲。

布：枲織也。从巾父聲。

幏：南郡蠻夷賨布。从巾家聲。

㡉：布。出東萊。从巾弦聲。

㡔：䰍布也。一曰車上衡衣。从巾敄聲。讀若頊。

幦：䰍布也。从巾辟聲。《周禮》曰：「駹車大幦。」

㡇：領耑也。从巾𦔮聲。

幢：旌旗之屬。从巾童聲。

幟：旌旗之屬。从巾戠聲。

帟：在上曰帟。从巾亦聲。

幗：婦人首飾。从巾國聲。

幧：歛髮也。从巾喿聲。

帒：囊也。从巾代聲。或从衣。

帊：帛三幅曰帊。从巾巴聲。

幞：帊也。从巾菐聲。

幰：車幔也。从巾憲聲。

巿：韠也。上古衣蔽前而已，巿以象之。天子朱巿，諸矦赤巿，大夫葱衡。从巾，象連帶之形。凡巿之屬皆从巿。

𢂷：士無巿有𢂷。制如榼，缺四角。爵弁服，其色韎。賤不得與裳同。司農曰：「裳，纁色。」从巿合聲。

帛：繒也。从巾白聲。凡帛之屬皆从帛。

錦：襄邑織文。从帛金聲。

白：西方色也。陰用事，物色白。从入合二。二，陰數。凡白之屬皆从白。

皎：月之白也。从白交聲。《詩》曰：「月出皎兮。」

皢：日之白也。从白堯聲。

皙：人色白也。从白析聲。

皤：老人白也。从白番聲。《易》曰：「賁如皤如。」

㿥：鳥之白也。从白隺聲。

皚：霜雪之白也。从白豈聲。

皅：艸華之白也。从白巴聲。

皦：玉石之白也。从白敫聲。

𡭴：際見之白也。从白，上下小見。

皛：顯也。从三白。讀若皎。

㡀：敗衣也。从巾，象衣敗之形。凡㡀之屬皆从㡀。

敝：帗也。一曰敗衣。从攴从㡀，㡀亦聲。

黹：箴縷所紩衣。从㡀，丵省。凡黹之屬皆从黹。

𪓐：合五采鮮色。从黹虘聲。《詩》曰：「衣裳𪓐𪓐。」

黼：白與黑相次文。从黹甫聲。

黻：黑與青相次文。从黹犮聲。

𪓌：會五采繒色。从黹，綷省聲。

黺：衮衣山龍華蟲。黺，畫粉也。从黹，从粉省。衞宏說。

