懷王問於賈君曰：「人之謂知道者先生，何也？」賈君對曰：「

此博號也。大者在人主，中者在卿大夫，下者在布衣之士。乃其正名，非為先生也，為先醒也。」彼世主不學道理，則嘿然惛於得失，不知治亂存亡之所由，忳忳然猶醉也。而賢主者，學問不倦，好道不厭，銳然獨先達乎道理矣。故未治也，知所以治；未亂也，知所以亂；未安也，知所以安；未危也，知所以危。故昭然先寤乎所以存亡矣，故曰先醒。辟猶俱醉，而獨先醒也。故世主有先醒者，有後醒者，有不醒者。

昔楚莊王即位，自靜三年，以講得失。乃退僻邪而進忠正，能者任事，而後在高位。內領國政治，而外施教百姓，富民恆一，路不拾遺，國無獄訟。當是時也，周室壞微，天子失制。宋鄭無道，欺昧諸侯，莊王圍宋伐鄭。鄭伯肉袒牽羊，奉簪而獻國。莊王曰：「古之伐者，亂則整之，服則舍之，非利之也。」遂弗受。乃南與晉人戰於兩棠，大克晉人，會諸侯於漢陽，申天子之辟禁，而諸侯說服。莊王歸，過申侯之邑。申侯進飯，日中而王不食，申侯請罪曰：「臣齋而具食甚潔，日中而不飯，臣敢請罪。」莊王喟然歎曰：「非子之罪也。吾聞之曰：『其君賢君也，而又有師者，王；其君中君也，而有師者，伯；其君下君也，而群臣又莫若者，亡。』今我下君也，而群臣又莫若不穀，不穀恐亡無日也。吾聞之：『世不絕賢。』天下有賢，而我獨不得。若吾生者，何以食為？」故莊王戰服大國，義從諸侯，戚然憂恐，聖智在身，而自錯不肖，思得賢佐，日中忘飯，可謂明君矣。謂先寤所以存亡，此先醒也。

昔宋昭公出亡，至于境，喟然歎曰：「嗚呼！吾知所以亡矣。吾被服而立，侍御者數百人，無不曰吾君麗者。吾發政舉事，朝臣千人，無不曰吾君聖者。吾外內不聞吾過，吾是以至此。吾困宜矣。」於是革心易行，衣苴布，食𧰢餕，晝學道而夕講之，二年美聞於宋，宋人車徒迎而復位，卒為賢君，諡為昭公。既亡矣，而乃寤所以存，此後醒者也。

昔者虢君驕恣自伐，諂諛親貴，諫臣詰逐，政治踳亂，國人不服。晉師伐之，虢人不守。虢君出走，至於澤中，曰：「吾渴而欲飲。」其御乃進清酒。曰：「吾飢而欲食。」御進腶脯粱糗。虢君喜曰：「何給也？」御曰：「儲之久矣。」曰：「何故儲之？」對曰：「為君出亡而道飢渴也。」君曰：「知寡人亡邪？」對曰：「知之。」曰：「知之，何以不諫？」對曰：「君好諂諛，而惡至言，臣願諫，恐先虢亡。」虢君作色而怒，御謝曰：「臣之言過也。」為閒，君曰：「吾之亡者誠何也？」其御曰：「君弗知耶？君之所以亡者，以大賢也。」虢君曰：「賢人之所以存也，乃亡，何也？」對曰：「天下之君皆不肖，夫疾吾君之獨賢也，故亡。」虢君喜，據式而笑曰：「嗟！賢固若是苦耶？」遂徒行而於山中居，飢倦，枕御膝而臥，御以塊自易，逃行而去，君遂餓死，為禽獸食。此已亡矣，猶不寤所以亡，此不醒者也。

故先醒者，當時而伯；後醒者，三年而復；不醒者，枕土而死，為虎狼食。嗚呼，戒之哉！

竊聞之曰：「目見正而口言枉，則害；陽言吉，錯之民而凶，則敗。倍道則死，障光則晦，誣神而逆人，則天必敗其事。」

故昔者楚平王有臣曰伍子胥，王殺其父而無罪，奔走而之吳，曰：「父死而不死，則非父之子也；死而非補，則過計也。與吾死而不一明，不若舉天地以成名。」於是紆身而乃適闔閭，治味以求親，闔閭見而安之，說其謀，果其舉，反其聽，用而任吳國之政也。民保命而不失，歲時熟而不凶，五官公而不私，上下調而無尢，天下服而無御，四境靜而無虞。然後忿心發怒，出凶言，陰必死。提邦以伐楚，五戰而五勝，伏尸數十萬，城郢之門，執高兵，傷五藏之實，毀十龍之鍾，撻平王之墓。昭王失國而奔，妻生虜而入吳。故楚平王懷陰賊，殺無罪，殃既至乎此矣。

子胥發鬱冒忿，輔闔閭而行大虐，還十五年，闔閭沒而夫差即位，乃與越人戰江上，棲之會稽。越王之窮，至乎吃山草，飲腑水，易子而食。於是履甓戴璧，號吟告毋罪，呼皇天。使大夫種行成於吳王，吳王將許，子胥曰：「不可。越國之俗，勤勞而不慍，好亂勝而無禮，谿徼而輕絕，俗好詛而倍盟。放此類者，鳥獸之儕徒，狐狸之醜類也，生之為患，殺之無咎，請無與成。」大夫種拊心嗥啼，沬泣而言信，割白馬而為犧，指九天而為證，請婦人為妾，丈夫為臣，百世名寶，因閒官為積，孤身為關內諸侯，世為忠臣。吳王不忍，縮師與成。還，謀而伐齊。子胥進爭，不聽，忠言不用。越既得成，稱善累德以求民心。於是上帝降禍，絕吳命乎直江，君臣乖而不調，置社稷而分裂，容臺榭而掩敗，犬群嗥而入淵，彘銜菹而適奧，燕雀剖而虺蛇生，食蘆菹而見蛭，浴清水而遇蠆。伍子胥見事之不可為也，何籠而自投水，目抉而望東門，身鴟夷而浮江。懷賊行虐，深報而殃不辜，禍至乎身矣。越於是果逆謀負約，襲剉夫差，兼吳而拊。事濟功成，范蠡負室而歸五湖，大夫種繫領謝室，渠如處車裂回泉。自此之後，句踐不樂，憂悲荐至，內崩而死。

故天之誅伐，不可為廣虛幽閒，攸遠無人，雖重襲石中而居，其必知之乎！若誅伐順理而當，辜殺三軍而無咎。誅殺不當，辜殺一匹夫，其罪聞皇天。故曰：「天之處高，其聽卑，其牧芒，其視察。」故凡自行，不可不謹慎也。

湯見設網者四面張，祝曰：「自天下者，自地出者，自四方至者，皆罹我網。」湯曰：「嘻！盡之矣。非桀，其孰能如此？」令去三面，舍一面，而教之祝曰：「蛛蝥作網，今之人循緒。欲左者左，欲右者右，欲高者高，欲下者下，吾請受其犯命者。」士民聞之曰：「

湯之德及禽獸矣。而況我乎！」於是下親其上。

楚昭王當房而立，愀然有寒色，曰：「寡人朝飢時酒二觛，重裘而立，猶憯然有寒氣，將柰我元元之百姓何？」是日也，出府之裘，以衣寒者；出倉之粟，以振飢者。居二年，闔閭襲郢，昭王奔隋。諸當房之賜者，請還致死於寇。闔閭一夕而五徙臥，不能賴楚，曳師而去，昭王乃復。當房之德也。

昔楚昭王與吳人戰，楚軍敗，昭王走，屨決，眥而行，失之。行三十步，復旋取屨。及至於隋，左右問曰：「王何曾惜一踦屨乎？」昭王曰：「楚國雖貧，豈愛一踦屨哉！思與偕反也。」自是之後，楚國之俗無相棄者。

文王晝臥，夢人登城而呼己曰：「我東北陬之槁骨也，速以王禮葬我。」文王曰：「諾。」覺，召吏視之，信有焉。文王曰：「速以人君禮葬之。」吏曰：「此無主矣，請以五大夫。」文王曰：「吾夢中已許之矣，柰何其倍之也。」士民聞之曰：「我君不以夢之故而倍槁骨，況於生人乎！」於是下信其上。

豫讓事中行之君，智伯滅中行氏，豫讓徙事智伯。及趙襄子破智伯，豫讓劑面而變容，吞炭而為噎，乞其妻所，而妻弗識。乃伏刺襄子，五起而弗中。襄子患之，食不甘味，一夕而五易臥，見不全身。人謂豫讓曰：「子不死中行，而反事其讎，何無恥之甚也！今必碎身麋軀，以為智伯，何其與前異也？」豫讓曰：「我事中行之君，與帷而衣之，與關而枕之。夫眾人畜我，我故眾人事之。及智伯分吾以衣服，餡吾以鼎實，舉被而為禮，大夫國士遇我，我固國士為之報。」故曰：「士為知己者死，女為悅己者容。」非缈言也，故在主而已。

梁大夫宋就者為邊縣令，與楚鄰界。梁之邊亭與楚之邊亭皆種瓜，各有數。梁之邊亭劬力而數灌，其瓜美。楚窳而希灌，其瓜惡。楚令固以梁瓜之美怒其亭瓜之惡也，楚亭惡梁瓜之賢己，因夜往竊搔梁亭之瓜，皆有死焦者矣。梁亭覺之，因請其尉，亦欲竊往報搔楚亭之瓜。尉以請，宋就曰：「惡，是何言也！是講怨分禍之道也。惡，何稱之甚也！若我教子，必誨莫令人往，竊為楚亭夜善灌其瓜，令勿知也。」於是梁亭乃每夜往竊灌楚亭之瓜，楚亭旦而行瓜，則此已灌矣。瓜日以美，楚亭怪而察之，則乃梁亭也。楚令聞之，大悅，具以聞。楚王聞之，恕然醜以志自惛也。告吏曰：「微搔瓜，得無他罪乎？」說梁之陰讓也，乃謝以重幣，而請交於梁王。楚王時則稱說梁王，以為信，故梁楚之驩由宋就始。語曰：「轉敗而為功，因禍而為福。」老子曰：「報怨以德。」此之謂乎！夫人既不善，胡足效哉。

翟王使使至楚，楚王欲夸之，故饗客於章華之臺上，上者三休而乃至其上。楚王曰：「翟國亦有此臺乎？」使者曰：「否。翟窶國也，惡見此臺也。翟王之自為室也，堂高三尺，壤陛三絫，茆茨弗翦，采椽弗刮。且翟王猶以作之者大苦，居之者大佚，翟國惡見此臺也！」楚王媿。

紂作梏數千，睨諸侯之不諂己者，杖而梏之。文王桎梏囚于羑里，七年而後得免。及武王克殷，既定，令殷之民投撤桎梏，而流之於河。民輸梏者，以手撤之，弗敢墜也，跪之入水，弗敢投也。曰：「

昔者文王獄常擁此。」故愛思文王，猶敬其梏，況于其法教乎！

《詩》曰：「濟濟多士，文王以寧。」言輔翼賢正，則身必安也。又曰：「弗識弗知，順帝之則。」言士民說其德義，則效而象之也。文王志之所在，意之所欲，百姓不愛其死，不憚其勞，從之如集。《詩》曰：「經始靈臺，庶民攻之，不日成之，經始勿亟，庶民子來。」文王有志為臺，令近境之民聞之者裹糧而至，問業而作之，日日以眾，故弗趨而疾，弗期而成，命其臺曰靈臺，命其囿曰靈囿，謂其沼曰靈沼，愛敬之至也。《詩》曰：「王在靈囿，麀鹿攸伏，麀鹿濯濯，白鳥皜皜，王在靈沼，於仞魚躍。」文王之澤，下被禽獸，洽于魚鱉，故禽獸魚鱉攸若攸樂，而況士民乎！

《詩》曰：「愷悌君子，民之父母。」言聖王之德也。易曰：「鳴鶴在陰，其子和之。」言士民之報也。《書》曰：「大道亶亶，其去身不遠，人皆有之，舜獨以之。」夫射而不中者，不求之鵠，而反脩之於己。君國子民者，反求之己，而君道備矣。

