乾形天，地天降氣，日天中道，月天夜明，山天曲上，川天曲下，雲天成陰，氣天習蒙。

坤形地，天地圓丘，日地圜宮，月地斜曲，山地險徑，川地廣平，雲地高林，氣地下濕。

陽形日，天日昭明，地日景隨，日月從朔，山日沉西，川日流光，雲日蔽霠，氣日昏蔀。

陰形月，天月淫，地月伏輝，日月代明，山月升騰，川月東浮，雲月藏宮，氣月冥陰。

土形山，天山岳，地山磐石，日山危峰，月山斜巔，川山島，雲山岫，氣山巖。

水形川，天川漢，地川河，日川湖，月川曲池，山川澗，雲川溪，氣川泉。

雨形雲，天雲祥，地雲黃霙，日雲赤曇，月雲素雯，山雲疊峰，山雲流瘴，氣雲散彩。

風形氣，天氣垂氤，地氣騰氳，日氣晝圍，月氣夜圓，山氣籠烟，川氣浮光，雲氣流霞。

乾形天，聖人以仰觀天象。地天降氣，聖人以推中氣，正歲年。日天中道，聖人以分晝景。月天夜明，聖人以辨昏象。山天曲上，聖人以慎行求諫。川天曲下，聖人以察姦佞。雲天成陰，聖人以澤蔭庶物。氣天習蒙。聖人以至明燭幽。

坤形地，聖人以辨方隅。天地圓丘，聖人以祀上帝。日地圜宮，聖人以祭日。月地斜曲，聖人以正經界。山地險徑，聖人以通道路。川地廣平，聖人以設溝洫。雲地高林，聖人以教人取材。氣地下濕。聖人以教民漉網。

陽形日，聖人以繼照下。天日昭明，聖人以求賢代明。地日景隨，聖人以德教化民。日月從朔，聖人以推氣候。山日沉西，聖人以思賢繼治。川日流光，聖人以恩及蟲魚。雲日蔽霠，聖人以明察左右。氣日昏蔀。聖人以脩國政。

陰形月，聖人以命相代政。天月淫，聖人以機密大臣。地月伏輝，聖人以訪求賢隱。日月代明，聖人以君臣代政。山月升騰，聖人以命相統治。川月東浮，聖人以恩及命婦。雲月藏宮，聖人以慎內政。氣月冥陰。聖人以慎群小。

土形山，聖人以正名岳鎮。天山岳，聖人以嚴恭崇祀。地山磐石，聖人以深固基業。日山危峰，聖人以慎孤高。月山斜巔，聖人以慎危覆。川山島，聖人以防濫僭。雲山岫，聖人以振財祿賢。氣山巖。聖人以深宮養性。

水形川，聖人以設法無弊。天川漢，聖人以辨時候。地川河，聖人以紀地理。日川湖，聖人以聚財養士。月川曲池，聖人以教民漉網。山川澗，聖人以通江海。雲川溪，聖人以思求隱逸。氣川泉。聖人以通溉民田。

雨形雲，聖人以雲瑞紀官。天雲祥，聖人以符應天命。地雲黃霙，聖人以土德推曆。日雲赤曇，聖人以防慎火災。月雲素雯，聖人以占測治亂。山雲疊峰，聖人以意決災異。川雲流瘴，聖人以防備水患。氣雲散彩。聖人以決兵勝敗。

風形氣，聖人以決亂。天氣垂氤，聖人以辨時候。地氣騰氳，聖人以辨妖孽。日氣晝圍，聖人以決災變。月氣夜圓，聖人以定方象。山氣籠烟，聖人以取金玉。川氣浮光，聖人以採珠寶。雲氣流霞。聖人以辨怪異。

皇曰：嗟爾天師，俌相正五，百官、士子、農夫、啇人、工技，咸若我言。政典曰：國無邪教，市無淫貨，地無荒土，官無濫士，邑無游民。山不童，澤不涸，其正道至矣。正道至，則官有常職，民有常業；父子不背恩，夫婦不背情，兄弟不去義；禽獸不失長，草木不失生。

政典曰：方圓、角直、曲斜、凹凸必有形，遠近、高下、長短、疾緩必有制，寒暑、燥濕、風雨、逆順必有時，金木、水火、土石、羽毛必有濟，布帛、桑麻、筋角、齒革必有用，百工器用必有制。聖人治天下，權以聚財，財以施智，智以傗賢，賢以輔道，道以統下，下以事上，上以施仁，仁以保位，位以制義，義以俌禮，禮以制情，情以敦信，信以一德，德以明行，行以崇教，教以歸政，政以崇化，化以順性，性以存命，命以保生，生以終壽。

皇曰：岐伯天師，爾司日月、星辰、陰陽、曆數，爾正爾考，無有差貸。先時者殺，不及時者殺，爾惟戒哉。

皇曰：后土中正，爾識山川、草木、蟲魚、鳥獸，爾掌爾察，無亂田制以作田訟，爾惟念哉。

皇曰：龍東正，爾分爵祿、賢智，爾咨爾行，無掩大賢以恡財，無庇惡德以私賞。

皇曰：融南正，爾平禮服、祭祀，爾正惟，無亂國制以僭上，無廢祀事以簡恭，爾惟念哉。

皇曰：太封西正，爾分干戈、刑法，爾掌爾平。

皇曰：太常北正，爾居田制、民事，爾訓爾均，百工惟良，山川爾圖，爾惟勤恭哉。

皇曰：天師俌相五正，百官、士子、農夫、啇人、工技，咸順我言，終身於休。

