角：獸角也。象形，角與刀、魚相似。凡角之屬皆从角。

䚭：揮角皃。从角雚聲。梁𨻳縣有䚭亭，又讀若𦄑。

觻：角也。从角樂聲。張掖有觻得縣。

䚡：角中骨也。从角思聲。

觠：曲角也。从角𢍏聲。

觬：角觬曲也。从角兒聲。西河有觬氏縣。

觢：一角仰也。从角㓞聲。《易》曰：「其牛觢。」

䚦：角傾也。从角虒聲。

觭：角一俛一仰也。从角奇聲。

觓：角皃。从角丩聲。《詩》曰：「兕觵其觓。」

𧤖：角曲中也。从角畏聲。

𧢼：角長皃。从角爿聲。

𧤼：角有所觸發也。从角厥聲。

觸：抵也。从角蜀聲。

觲：用角低仰便也。从羊、牛、角。《詩》曰：「觲觲角弓。」

䚗：舉角也。从角公聲。

觷：治角也。从角，學省聲。

衡：牛觸，橫大木其角。从角从大，行聲。《詩》曰：「設其楅衡。」

𧤗：角𧤗，獸也。狀似豕，角善為弓，出胡休多國。从角耑聲。

觰：觰拏，獸也。从角者聲。一曰下大者也。

觤：羊角不齊也。从角危聲。

觟：牝牂羊生角者也。从角圭聲。

觡：骨角之名也。从角各聲。

觜：鴟舊頭上角觜也。一曰觜觿也。从角此聲。

解：判也。从刀判牛角。一曰解𢊁，獸也。

觿：佩角，銳耑可以解結。从角巂聲。《詩》曰：「童子佩觿。」

觵：兕牛角可以飲者也。从角黃聲。其狀觵觵，故謂之觵。

觶：鄉飲酒角也。《禮》曰：「一人洗，舉觶。」觶受四升。从角單聲。

觛：小觶也。从角旦聲。

觴：觶實曰觴，虚曰觶。从角，𥏻省聲。

觚：鄉飲酒之爵也。一曰觴受三升者謂之觚。从角瓜聲。

䚙：角匕也。从角亘聲。讀若讙。

䚫：杖耑角也。从角敫聲。

觼：環之有舌者。从角夐聲。

𧣚：調弓也。从角，弱省聲。

䚨：隿射收𦅾具也。从角發聲。

𧤕：隿射收繳具。从角酋聲。讀若鰌。

觳：盛觵卮也。一曰射具。从角㱿聲。讀若斛。

𧥑：羌人所吹角屠𧥑，以驚馬也。从角𢨋聲。𢨋，古文誖字。

竹：冬生艸也。象形。下垂者，箁箬也。凡竹之屬皆从竹。

箭：矢也。从竹前聲。

箘：箘簬也。从竹囷聲。一曰博棊也。

簬：箘簬也。从竹路聲。《夏書》曰：「惟箘簬楛。」

筱：箭屬。小竹也。从竹攸聲。

簜：大竹也。从竹湯聲。《夏書》曰：「瑤琨筱簜。」簜可為幹，筱可為矢。

䉠：竹也。从竹微聲。

筍：竹胎也。从竹旬聲。

䈚：竹萌也。从竹怠聲。

箁：竹箬也。从竹咅聲。

箬：楚謂竹皮曰箬。从竹若聲。

節：竹約也。从竹即聲。

筡：折竹笢也。从竹余聲。讀若絮。

𥵸：筡也。从竹𦤝聲。

笢：竹膚也。从竹民聲。

笨：竹裏也。从竹本聲。

䈵：竹皃。从竹翁聲。

篸：差也。从竹𠻝聲。

篆：引書也。从竹彖聲。

籒：讀書也。从竹㩅聲。《春秋傳》曰「卜籒」云。

篇：書也。一曰關西謂榜曰篇。从竹扁聲。

籍：簿書也。从竹𦔡聲。

篁：竹田也。从竹皇聲。

䉃：剖竹未去節謂之䉃。从竹將聲。

䈎：籥也。从竹枼聲。

籥：書僮竹笘也。从竹龠聲。

䉧：竹聲也。从竹劉聲。

簡：牒也。从竹閒聲。

笐：竹列也。从竹亢聲。

篰：㒼爰也。从竹部聲。

等：齊簡也。从竹从寺。寺，官曹之等平也。

笵：法也。从竹，竹，𥳑書也；氾聲。古法有竹刑。

箋：表識書也。从竹戔聲。

符：信也。漢制以竹，長六寸，分而相合。从竹付聲。

筮：《易》卦用蓍也。从竹从𢍮。𢍮，古文巫字。

笄：簪也。从竹幵聲。

䇫：取蟣比也。从竹𦣞聲。

籆：收絲者也。从竹蒦聲。

筳：繀絲筦也。从竹廷聲。

筦：筟也。从竹完聲。

筟：筳也。从竹孚聲。讀若《春秋》魯公子彄。

笮：迫也。在瓦之下，棼上。从竹乍聲。

簾：堂簾也。从竹廉聲。

簀：牀棧也。从竹責聲。

笫：牀簀也。从竹𠂔聲。

筵：竹席也。从竹延聲。《周禮》曰：「度堂以筵。」筵一丈。

簟：竹席也。从竹𪉷聲。

籧：籧篨，粗竹席也。从竹遽聲。

篨：籧篨也。从竹除聲。

籭：竹器也。可以取粗去細。从竹麗聲。

籓：大箕也。从竹潘聲。一曰蔽也。

䉛：漉米籔也。从竹奥聲。

籔：炊䉛也。从竹數聲。

箅：蔽也，所以蔽甑底。从竹𢌿聲。

𥳓：飯筥也。受五升。从竹稍聲。秦謂筥曰𥳓。

䈰：陳畱謂飯帚曰䈰。从竹捎聲。一曰飯器，容五升。一曰宋魏謂箸筩為䈰。

筥：䈰也。从竹呂聲。

笥：飯及衣之器也。从竹司聲。

簞：笥也。从竹單聲。漢津令：簞，小筐也。《傳》曰：「簞食壺漿。」

簁：簁箄，竹器也。从竹徙聲。

箄：簁箄也。从竹卑聲。

篿：圜竹器也。从竹專聲。

箸：飯攲也。从竹者聲。

簍：竹籠也。从竹婁聲。

筤：籃也。从竹良聲。

籃：大篝也。从竹監聲。

篝：笿也。可熏衣。从竹冓聲。宋楚謂竹篝牆以居也。

笿：桮笿也。从竹各聲。

䇨：桮笿也。从竹夅聲。或曰盛箸籠。

籢：鏡籢也。从竹斂聲。

籫：竹器也。从竹贊聲。讀若纂。一曰叢。

籯：笭也。从竹贏聲。

𥮚：竹器也。从竹𠛹聲。

簋：黍稷方器也。从竹从皿从皀。

簠：黍稷圜器也。从竹从皿，甫聲。

𥸅：竹豆也。从竹邊聲。

𥫱：篅也。从竹屯聲。

篅：以判竹圜以盛穀也。从竹耑聲。

簏：竹高篋也。从竹鹿聲。

𥯕：大竹筩也。从竹昜聲。

筩：斷竹也。从竹甬聲。

箯：竹輿也。从竹便聲。

笯：鳥籠也。从竹奴聲。

竿：竹梃也。从竹干聲。

籱：罩魚者也。从竹靃聲。

箇：竹枚也。从竹固聲。

筊：竹索也。从竹交聲。

筰：筊也。从竹作聲。

𥮒：蔽絮簀也。从竹沾聲。讀若錢。

箑：扇也。从竹疌聲。

籠：舉土器也。一曰笭也。从竹龍聲。

䉴：袌也。从竹襄聲。

䇘：可以收繩也。从竹，象形，中象人手所推握也。

簝：宗廟盛肉竹器也。从竹尞聲。《周禮》：「供盆簝以待事。」

𥴧：飲牛筐也。从竹豦聲。方曰筐，圜曰𥴧。

篼：飲馬器也。从竹兜聲。

籚：積竹矛𢧢矜也。从竹盧聲。《春秋國語》曰：「朱儒扶籚。」

箝：籋也。从竹拑聲。

籋：箝也。从竹爾聲。

簦：笠蓋也。从竹登聲。

笠：簦無柄也。从竹立聲。

箱：大車牝服也。从竹相聲。

篚：車笭也。从竹匪聲。

笭：車笭也。从竹令聲。一曰笭，籯也。

𥰨：搔馬也。从竹剡聲。

策：馬箠也。从竹朿聲。

箠：擊馬也。从竹𡍮聲。

𥬲：箠也。从竹朵聲。

笍：羊車騶箠也。箸箴其耑，長半分。从竹內聲。

籣：所以盛弩矢，人所負也。从竹闌聲。

箙：弩矢箙也。从竹服聲。《周禮》：「仲秋獻矢箙。」

䇬：栙雙也。从竹朱聲。

笘：折竹箠也。从竹占聲。潁川人名小兒所書寫為笘。

笪：笞也。从竹旦聲。

笞：擊也。从竹台聲。

籤：驗也。一曰銳也，貫也。从竹韱聲。

𥴫：㮄也。从竹殿聲。

箴：綴衣箴也。从竹咸聲。

箾：以竿擊人也。从竹削聲。虞舜樂曰箾韶。

竽：管三十六簧也。从竹亏聲。

笙：十三簧。象鳳之身也。笙，正月之音。物生，故謂之笙。大者謂之巢，小者謂之和。从竹生聲。古者隨作笙。

簧：笙中簧也。从竹黃聲。古者女媧作簧。

䈕：簧屬。从竹是聲。

簫：參差管樂。象鳳之翼。从竹肅聲。

筒：通簫也。从竹同聲。

籟：三孔龠也。大者謂之笙，其中謂之籟，小者謂之箹。从竹賴聲。

箹：小籟也。从竹約聲。

管：如篪，六孔。十二月之音。物開地牙，故謂之管。从竹官聲。

篎：小管謂之篎。从竹眇聲。

笛：七孔筩也。从竹由聲。羌笛三孔。

筑：以竹曲五弦之樂也。从竹从𢀜。𢀜，持之也。竹亦聲。

箏：鼓弦竹身樂也。从竹爭聲。

箛：吹鞭也。从竹孤聲。

篍：吹筩也。从竹秋聲。

籌：壺矢也。从竹壽聲。

簺：行棊相塞謂之簺。从竹从塞，塞亦聲。

簙：局戲也。六箸十二棊也。从竹博聲。古者烏胄作簙。

篳：藩落也。从竹畢聲。《春秋傳》曰：「篳門圭窬。」

𥴨：蔽不見也。从竹愛聲。

䉷：隿射所蔽者也。从竹嚴聲。

篽：禁苑也。从竹御聲。《春秋傳》曰：「澤之目篽。」

筭：長六寸。計歷數者。从竹从弄。言常弄乃不誤也。

算：數也。从竹从具。讀若筭。

笑：此字本闕。

簃：閣邊小屋也。从竹移聲。《說文》通用誃。

筠：竹皮也。从竹均聲。

笏：公及士所搢也。从竹勿聲。案：籒文作𡇉，象形。義云佩也。古笏佩之。此字後人所加。

篦：導也。今俗謂之篦。从竹𣬉聲。

篙：所以進船也。从竹高聲。

箕：簸也。从竹；𠀠，象形；下其丌也。凡箕之屬皆从箕。

簸：揚米去糠也。从箕皮聲。

丌：下基也。薦物之丌。象形。凡丌之屬皆从丌。讀若箕同。

䢋：古之遒人，以木鐸記詩言。从辵从丌，丌亦聲。讀與記同。

典：五帝之書也。从冊在丌上，尊閣之也。莊都說，典，大冊也。

顨：巽也。从丌从𩔊。此《易》顨卦「為長女，為風」者。

畀：相付與之。約在閣上也。从丌甶聲。

巽：具也。从丌𠨎聲。

奠：置祭也。从酋。酋，酒也。下其丌也。《禮》有奠祭者。

左：手相左助也。从𠂇、工。凡左之屬皆从左。

差：貳也。差不相值也。从左从𠂹。

工：巧飾也。象人有規榘也。與巫同意。凡工之屬皆从工。

式：法也。从工弋聲。

巧：技也。从工丂聲。

巨：規巨也。从工，象手持之。

㠭：極巧視之也。从四工。凡㠭之屬皆从㠭。

㠭：窒也。从㠭从廾，窒宀中。㠭猶齊也。

巫：祝也。女能事無形，以舞降神者也。象人兩褎舞形。與工同意。古者巫咸初作巫。凡巫之屬皆从巫。

覡：能齋肅事神明也。在男曰覡，在女曰巫。从巫从見。

甘：美也。从口含一。一，道也。凡甘之屬皆从甘。

甛：美也。从甘从舌。舌，知甘者。

𤯌：和也。从甘从麻。麻，調也。甘亦聲。讀若函。

猒：飽也。从甘从肰。

甚：尤安樂也。从甘，从匹耦也。

曰：詞也。从口乙聲。亦象口气出也。凡曰之屬皆从曰。

𣆑：告也。从曰从冊，冊亦聲。

曷：何也。从曰匃聲。

曶：出气詞也。从曰，象气出形。《春秋傳》曰：「鄭太子曶。」

朁：曾也。从曰兓聲。《詩》曰：「朁不畏明。」

沓：語多沓沓也。从水从曰。遼東有沓縣。

曹：獄之兩曹也。在廷東。从㯥，治事者；从曰。

乃：曳詞之難也。象气之出難。凡𠄎之屬皆从𠄎。

𠧟：驚聲也。从乃省，西聲。籀文𠧟不省。或曰𠧟，往也。讀若仍。

𠧴：气行皃。从乃𠧪聲。讀若攸。

丂：气欲舒出。𠃑上礙於一也。丂，古文以為亏字，又以為巧字。凡丂之屬皆从丂。

甹：亟詞也。从丂从由。或曰甹，俠也。三輔謂輕財者為甹。

寧：願詞也。从丂寍聲。

𠀀：反丂也。讀若呵。

可：𦘫也。从口丂，丂亦聲。凡可之屬皆从可。

奇：異也。一曰不耦。从大从可。

哿：可也。从可加聲。《詩》曰：「哿矣富人。」

哥：聲也。从二可。古文以為謌字。

叵：不可也。从反可。

兮：語所稽也。从丂，八象气越亏也。凡兮之屬皆从兮。

𠣬：驚辭也。从兮旬聲。

羲：气也。从兮義聲。

乎：語之餘也。从兮，象聲上越揚之形也。

号：痛聲也。从口在丂上。凡号之屬皆从号。

號：呼也。从号从虎。

亏：於也。象气之舒亏。从丂从一。一者，其气平之也。凡亏之屬皆从亏。今變隸作于。

虧：气損也。从亏雐聲。

粵：亏也。審愼之詞者。从亏从宷。《周書》曰：「粤三日丁亥。」

𠮱：驚語也。从口从亏，亏亦聲。

平：語平舒也。从亏从八。八，分也。爰禮說。

旨：美也。从甘匕聲。凡旨之屬皆从旨。

嘗：口味之也。从旨尚聲。

喜：樂也。从壴从口。凡喜之屬皆从喜。

憙：說也。从心从喜，喜亦聲。

嚭：大也。从喜否聲。《春秋傳》：「吳有太宰嚭。」

壴：陳樂立而上見也。从屮从豆。凡壴之屬皆从壴。

尌：立也。从壴从寸，持之也。讀若駐。

𧒕：夜戒守鼓也。从壴蚤聲。《禮》：昬鼓四通為大鼓，夜半三通為戒晨，旦明五通為發明。讀若戚。

彭：鼓聲也。从壴彡聲。

嘉：美也。从壴加聲。

鼓：郭也。春分之音，萬物郭皮甲而出，故謂之鼓。从壴，支象其手擊之也。《周禮》六鼓：靁鼓八面，靈鼓六面，路鼓四面，鼖鼓、臯鼓、晉鼓皆兩面。凡鼓之屬皆从鼓。

鼛：大鼓也。从鼓咎聲。《詩》曰：「鼛鼓不勝。」

鼖：大鼓謂之鼖。鼖八尺而兩面，以鼓軍事。从鼓，賁省聲。

鼙：騎鼓也。从鼓卑聲。

𪔳：鼓聲也。从鼓隆聲。

鼘：鼓聲也。从鼓𣶒聲。《詩》曰：「鼗鼓鼘鼘。」

鼞：鼔聲也。从鼓堂聲。《詩》曰：「擊鼓其鼞。」

䶀：鼓聲也。从鼓合聲。

𪔪：鼓無聲也。从鼓咠聲。

𪔕：鼓鼙聲。从鼓缶聲。

豈：還師振旅樂也。一曰欲也，登也。从豆，微省聲。凡豈之屬皆从豈。

愷：康也。从心、豈，豈亦聲。

𧰙：㡮也，訖事之樂也。从豈幾聲。

豆：古食肉器也。从口，象形。凡豆之屬皆从豆。

梪：木豆謂之梪。从木、豆。

𧯷：蠡也。从豆，蒸省聲。

𧯦：豆屬。从豆𢍏聲。

𧯡：豆飴也。从豆夗聲。

𢍪：禮器也。从廾持肉在豆上。讀若鐙同。

豊：行禮之器也。从豆，象形。凡豊之屬皆从豊。讀與禮同。

豑：爵之次弟也。从豊从弟。《虞書》曰：「平豑東作。」

豐：豆之豐滿者也。从豆，象形。一曰《鄉飲酒》有豐侯者。凡豐之屬皆从豐。

豔：好而長也。从豐。豐，大也。盇聲。《春秋傳》曰：「美而豔。」

䖒：古陶器也。从豆虍聲。凡䖒之屬皆从䖒。

𧇼：土鍪也。从䖒号聲。讀若鎬。

𧈚：器也。从䖒、㿾，㿾亦聲。闕。

虍：虎文也。象形。凡虍之屬皆从虍。

虞：騶虞也。白虎黑文，尾長於身。仁獸，食自死之肉。从虍吳聲。《詩》曰：「于嗟乎，騶虞。」

虙：虎皃。从虍必聲。

虔：虎行皃。从虍文聲。讀若矜。

虘：虎不柔不信也。从虍且聲。讀若䣜縣。

虖：哮虖也。从虍𠀒聲。

虐：殘也。从虍，虎足反爪人也。

虨：虎文，彪也。从虍彬聲。

𧇽：鐘鼓之柎也。飾為猛獸，从虍，異象其下足。

虎：山獸之君。从虍，虎足象人足。象形。凡虎之屬皆从虎。

𧈖：虎聲也。从虎毄聲。讀若隔。

䖑：白虎也。从虎，昔省聲。讀若鼏。

䖔：䖑屬。从虎去聲。

虪：黑虎也。从虎儵聲。

虦：虎竊毛謂之虦苗。从虎戔聲。竊，淺也。

彪：虎文也。从虎，彡象其文也。

䖊：虎皃。从虎乂聲。

𧆦：虎皃。从虎气聲。

虓：虎鳴也。一曰師子。从虎九聲。

䖐：虎聲也。从虎斤聲。

虩：《易》：「履虎尾虩虩。」恐懼。一曰蠅虎也。从虎𡭴聲。

虢：虎所攫畫明文也。从虎寽聲。

虒：委虒，虎之有角者也。从虎𠂆聲。

𧈜：黑虎也。从虎騰聲。

𧇒：虐也。急也。从虎从武。見《周禮》。　

䖘：楚人謂虎為烏䖘。从虎兔聲。

虤：虎怒也。从二虎。凡虤之屬皆从虤。

䖜：兩虎爭聲。从虤从曰。讀若憖。

贙：分別也。从虤對爭貝。讀若迴。

皿：飯食之用器也。象形。與豆同意。凡皿之屬皆从皿。讀若猛。

盂：飯器也。从皿亏聲。

盌：小盂也。从皿夗聲。

盛：黍稷在器中以祀者也。从皿成聲。

齍：黍稷在器以祀者。从皿齊聲。

䀁：小甌也。从皿有聲。讀若灰。一曰若賄。

盧：飯器也。从皿𧇄聲。

䀇：器也。从皿从缶，古聲。

盄：器也。从皿弔聲。

盎：盆也。从皿央聲。

盆：盎也。从皿分聲。

㿾：器也。从皿宁聲。

盨：㯯盨，負戴器也。从皿須聲。

䀊：器也。从皿漻聲。

𥁑：械器也。从皿必聲。

醯：酸也。作醯以𩱙以酒。从𩱙、酒並省，从皿。皿，器也。

盉：調味也。从皿禾聲。

益：饒也。从水、皿。皿，益之意也。

盈：滿器也。从皿、夃。

盡：器中空也。从皿㶳聲。

盅：器虛也。从皿中聲。《老子》曰：「道盅而用之。」

盦：覆蓋也。从皿酓聲。

𥁕：仁也。从皿，以食囚也。官溥說。

盥：澡手也。从𦥑水臨皿。《春秋傳》曰：「奉𠤷沃盥。」

盪：滌器也。从皿湯聲。

盋：盋器。盂屬。从皿犮聲。或从金从本。

𠙴：𠙴盧，飯器，以柳為之。象形。凡𠙴之屬皆从𠙴。

去：人相違也。从大𠙴聲。凡去之屬皆从去。

朅：去也。从去曷聲。

𡕮：去也。从去夌聲。讀若陵。

血：祭所薦牲血也。从皿，一象血形。凡血之屬皆从血。

衁：血也。从血亡聲。《春秋傳》曰：「士刲羊，亦無𥁃也。」

衃：凝血也。从血不聲。

𧗁：气液也。从血𦘔聲。

𧖨：定息也。从血，甹省聲。讀若亭。

衄：鼻出血也。从血丑聲。

𧗕：腫血也。从血，䢉省聲。

𧖺：血醢也。从血䏙聲。《禮記》有𧖺醢，以牛乾脯、粱、𥶶、鹽、酒也。

𧗎：醢也。从血菹聲。

𧗓：以血有所刏涂祭也。从血幾聲。

卹：憂也。从血卩聲。一曰鮮少也。

衋：傷痛也。从血、聿，皕聲。《周書》曰：「民冈不衋傷心。」

䘓：羊凝血也。从血臽聲。

盇：覆也。从血、大。

衊：污血也。从血蔑聲。

丶：有所絕止，丶而識之也。凡丶之屬皆从丶。

主：鐙中火主也。从纹，象形。从丶，丶亦聲。

咅：相與語，唾而不受也。从丶从否，否亦聲。

丹：巴越之赤石也。象采丹井，一象丹形。凡丹之屬皆从丹。

雘：善丹也。从丹蒦聲。《周書》曰：「惟其𢾅丹雘。」讀若隺。

彤：丹飾也。从丹从彡。彡，其畫也。

青：東方色也。木生火，从生、丹。丹青之信言象然。凡青之屬皆从青。

靜：審也。从青爭聲。

井：八家一井，象構韓形。·，𦉥之象也。古者伯益初作井。凡井之屬皆从井。

𤌌：深池也。从井，瑩省聲。

阱：陷也。从𨸏从井，井亦聲。

㓝：罰辠也。从井从刀。《易》曰：「井，法也。」井亦聲。

刱：造法刱業也。从井刅聲。讀若創。

皀：穀之馨香也。象嘉穀在裹中之形。匕，所以扱之。或說皀，一粒也。凡皀之屬皆从皀。又讀若香。

卽：即食也。从皀卪聲。

旣：小食也。从皀旡聲。《論語》曰：「不使勝食旣。」

冟：飯剛柔不調相著。从皀冂聲。讀若適。

鬯：以秬釀𩰪艸，芬芳攸服，以降神也。从𠙴，𠙴，器也；中象米；匕，所以扱之。《易》曰：「不喪匕鬯。」凡鬯之屬皆从鬯。

𩰪：芳艸也。十葉為貫，百廾貫築以煑之為𩰪。从𦥑、冂、缶、鬯；彡，其飾也。一曰𩰪鬯，百艸之華，遠方𩰪人所貢芳艸，合釀之以降神。𩰪，今𩰪林郡也。

爵：禮器也。象爵之形，中有鬯酒，又持之也。所以飲。器象爵者，取其鳴「節節」、「足足」也。

𩰤：黑黍也。一稃二米，以釀也。从鬯矩聲。

𩰢：列也。从鬯吏聲。讀若迅。

食：一米也。从皀亼聲。或說亼皀也。凡食之屬皆从食。

𩞑：滫飯也。从食𠦪聲。

𩞷：飯气蒸也。从食畱聲。

飪：大孰也。从食壬聲。

𩟷：孰食也。从食雝聲。

飴：米糱煎也。从食台聲。

𩛿：飴和饊者也。从食易聲。

𩟴：熬稻粻䅣也。从食𢿱聲。

餅：麪餈也。从食并聲。

餈：稻餅也。从食次聲。

饘：糜也。从食亶聲。周謂之饘，宋謂之餬。

𩝍：乾食也。从食矦聲。《周書》曰：「峙乃𩝍粻。」

餥：𩝍也。从食非聲。陳楚之閒相謁食麥飯曰餥。

饎：酒食也。从食喜聲。《詩》曰：「可以饙饎。」

籑：具食也。从食算聲。

養：供養也。从食羊聲。

飯：食也。从食反聲。

𩚖：雜飯也。从食丑聲。

飤：糧也。从人、食。

饡：以羹澆飯也。从食贊聲。

𩞧：晝食也。从食象聲。

𩚏：餔也。从夕、食。

餔：日加申時食也。从食甫聲。

餐：吞也，从食𣦼声。

䭑：嘰也。从食兼聲。讀若風溓溓。一曰廉潔也。

饁：餉田也。从食盍聲。《詩》曰：「饁彼南畝。」

饟：周人謂餉曰饟。从食襄聲。

餉：饟也。从食向聲。

饋：餉也。从食貴聲。

饗：鄉人飲酒也。从食从鄉，鄉亦聲。

饛：盛器滿皃。从食蒙聲。《詩》曰：「有饛簋飧。」

飵：楚人相謁食麥曰飵。从食乍聲。

䬯：相謁食麥也。从食占聲。

䭡：秦人謂相謁而食麥曰䭡䭓。从食㥯聲。

䭓：䭡䭓也。从食豈聲。

餬：寄食也。从食胡聲。

飶：食之香也。从食必聲。《詩》曰：「有飶其香。」

𩜈：燕食也。从食芺聲。《詩》曰：「飲酒之𩜈。」

飽：猒也。从食包聲。

䬼：猒也。从食肙聲。

饒：飽也。从食堯聲。

餘：饒也。从食余聲。

餀：食臭也。从食艾聲。《爾雅》曰：「餀謂之喙。」

餞：送去也。从食戔聲。《詩》曰：「顯父餞之。」

餫：野饋曰餫。从食軍聲。

館：客舍也。从食官聲。《周禮》：五十里有市，市有館，館有積，以待朝聘之客。

饕：貪也。从食號聲。

飻：貪也。从食，殄省聲。《春秋傳》曰：「謂之饕飻。」

饖：飯傷𤍠也。从食歲聲。

饐：飯傷溼也。从食壹聲。

餲：飯餲也。从食曷聲。《論語》曰：「食饐而餲。」

饑：穀不孰為饑。从食幾聲。

饉：蔬不孰為饉。从食堇聲。

𩚬：飢也。从食戹聲。讀若楚人言恚人。

餧：飢也。从食委聲。一曰魚敗曰餧。

飢：餓也。从食几聲。

餓：飢也。从食我聲。

餽：吳人謂祭曰餽。从食从鬼，鬼亦聲。

餟：𥙊酹也。从食叕聲。

䬽：小餟也。从食兌聲。

𩜁：馬食穀多，气流四下也。从食夌聲。

䬴：食馬穀也。从食末聲。

餕：食之餘也。从食夋聲。

餻：餌屬。从食羔聲。

亼：三合也。从入、一，象三合之形。凡亼之屬皆从亼。讀若集。

合：合口也。从亼从口。

僉：皆也。从亼从吅从从。《虞書》曰：「僉曰伯夷。」

侖：思也。从亼从冊。

今：是時也。从亼从绁。绁，古文及。

舍：市居曰舍。从亼、屮，象屋也。口象築也。

會：合也。从亼，从曾省。曾，益也。凡會之屬皆从會。

朇：益也。从會卑聲。

䢈：日月合宿从辰。从會从辰，辰亦聲。

倉：榖藏也。倉黃取而藏之，故謂之倉。从食省，口象倉形。凡倉之屬皆从倉。

牄：鳥獸來食聲也。从倉爿聲。《虞書》曰：「鳥獸牄牄。」

入：內也。象从上俱下也。凡入之屬皆从入。

內：入也。从口，自外而入也。

㞥：入山之深也。从山从入。闕。

糴：市穀也。从入从䊮。

仝：完也。从入从工。

𠓜：二入也。兩从此。闕。

缶：瓦器。所以盛酒𤖅。秦人鼓之以節謌。象形。凡缶之屬皆从缶。

䍍：未燒瓦器也。从缶𣪊聲。讀若筩莩。

匋：瓦器也。从缶，包省聲。古者昆吾作匋。案：《史篇》讀與缶同。

罌：缶也。从缶賏聲。

𦉈：小口罌也。从缶𠂹聲。

䍌：小缶也。从缶咅聲。

缾：𦉥也。从缶幷聲。

𦉥：汲缾也。从缶雝聲。

䍇：下平缶也。从缶乏聲。讀若𦐇。

罃：備火，長頸缾也。从缶，熒省聲。

缸：瓦也。从缶工聲。

𦈸：瓦器也。从缶或聲。

䍎：瓦器也。从缶薦聲。

䍃：瓦器也。从缶肉聲。

𦉢：瓦器也。从缶霝聲。

䍄：缺也。从缶占聲。

缺：器破也。从缶，決省聲。

罅：裂也。从缶虖聲。缶燒善裂也。

罄：器中空也。从缶殸聲。殸，古文磬字。《詩》云：「缾之罄矣。」

罊：器中盡也。从缶𣪠聲。

缿：受錢器也。从缶后聲。古以瓦，今以竹。

罐：器也。从缶雚聲。

矢：弓弩矢也。从入，象鏑栝羽之形。古者夷牟初作矢。凡矢之屬皆从矢。

䠶：弓弩發於身而中於遠也。从矢从身。

矯：揉箭箝也。从矢喬聲。

矰：隿䠶矢也。从矢曾聲。

矦：春饗所䠶矦也。从人；从厂，象張布；矢在其下。天子䠶熊虎豹，服猛也；諸矦䠶熊豕虎；大夫射麋，麋，惑也；士射鹿豕，為田除害也。其祝曰：「毋若不寕矦，不朝于王所，故伉而䠶汝也。」

𥏫：傷也。从矢昜聲。

短：有所長短，以矢為正。从矢豆聲。

矤：況也，詞也。从矢，引省聲。从矢，取詞之所之如矢也。

知：詞也。从口从矢。

矣：語已詞也。从矢以聲。

矮：短人也。从矢委聲。

高：崇也。象臺觀高之形。从冂、口。與倉、舍同意。凡高之屬皆从高。

䯧：小堂也。从高省，冋聲。

亭：民所安定也。亭有樓，从高省，丁聲。

亳：京兆杜陵亭也。从高省，乇聲。

冂：邑外謂之郊，郊外謂之野，野外謂之林，林外謂之冂。象遠界也。凡冂之屬皆从冂。

市：買賣所之也。市有垣，从冂从绁，绁，古文及，象物相及也。之省聲。

冘：淫淫，行皃。从人出冂。

央：中央也。从大在冂之內。大，人也。央㫄同意。一曰久也。

隺：高至也。从隹上欲出冂。《易》曰：「夫乾隺然。」

𩫖：度也，民所度居也。从回，象城𩫖之重，兩亭相對也。或但从囗。凡𩫖之屬皆从𩫖。

𩫠：缺也。古者城闕其南方謂之𩫠。从𩫖，缺省。讀若拔物為決引也。

京：人所為絕高丘也。从高省，丨象高形。凡京之屬皆从京。

就：就，高也。从京从尤。尤，異於凡也。

亯：獻也。从高省，曰象進孰物形。《孝經》曰：「祭則鬼亯之。」凡亯之屬皆从亯。

𦎫：孰也。从亯从羊。讀若純。一曰鬻也。

䈞：厚也。从亯竹聲。讀若篤。

𦤘：用也。从亯从自。自知臭香所食也。讀若庸。

㫗：厚也。从反亯。凡𣆪之屬皆从𣆪。

覃：長味也。从𣆪，鹹省聲。《詩》曰：「實覃實吁。」

厚：山陵之厚也。从𣆪从厂。

畗：滿也。从高省，象高厚之形。凡畗之屬皆从畗。讀若伏。

良：善也。从畗省，亡聲。

㐭：穀所振入。宗廟粢盛，倉黃㐭而取之，故謂之㐭。从入，回象屋形，中有戶牖。凡㐭之屬皆从㐭。

稟：賜穀也。从㐭从禾。

亶：多穀也。从㐭旦聲。

啚：嗇也。从口、㐭。㐭，受也。

嗇：愛瀒也。从來从㐭。來者，㐭而藏之。故田夫謂之嗇夫。凡嗇之屬皆从嗇。

牆：垣蔽也。从嗇爿聲。

來：周所受瑞麥來麰。一來二縫，象芒朿之形。天所來也，故為行來之來。《詩》曰：「詒我來麰。」凡來之屬皆从來。

𥏳：《詩》曰：「不𥏳不來。」从來矣聲。

麥：芒穀，秋穜厚薶，故謂之麥。麥，金也。金王而生，火王而死。从來，有穗者；从夊。凡麥之屬皆从麥。

麰：來麰，麥也。从麥牟聲。

麧：堅麥也。从麥气聲。

䵀：小麥㞕之覈。从麥𧴪聲。

䴾：䃺麥也。从麥𢀩聲。一曰擣也。

麩：小麥㞕皮也。从麥夫聲。

麪：麥末也。从麥丏聲。

䵂：麥覈㞕也。十斤為三斗。从麥啻聲。

麷：煑麥也。从麥豐聲。讀若馮。

麮：麥甘鬻也。从麥去聲。

𪍠：餅𥶶也。从麥㱿聲。讀若庫。

䴳：餅𥶶也。从麥穴聲。

䴭：餅𥶶也。从麥才聲。

夊：行遲曳夊夊，象人兩脛有所躧也。凡夊之屬皆从夊。

夋：行夋夋也。一曰倨也。从夊允聲。

𡕨：行故道也。从夊，畗省聲。

夌：越也。从夊从𡴆。𡴆，高也。一曰夌约也。

致：送詣也。从夊从至。

憂：和之行也。从夊𢚧聲。《詩》曰：「布政憂憂。」

愛：行皃。从夊㤅聲。

𡰿：行𡰿𡰿也。从夊，闕。讀若僕。

竷：繇也舞也。樂有章。从章从夅从夊。《詩》曰：「竷竷舞我。」

𡕢：瑙蓋也。象皮包覆瑙，下有兩臂，而夊在下。讀若范。

夏：中國之人也。从夊从頁从𦥑。𦥑，兩手；夊，兩足也。

畟：治稼畟畟進也。从田、人，从夊。《詩》曰：「畟畟良耜。」

㚇：斂足也。鵲鵙醜，其飛也㚇。从夊兇聲。

夒：貪獸也。一曰母猴，似人。从頁，巳、止、夊，其手足。

夔：神魖也。如龍，一足，从夊；象有角、手、人面之形。

夎：拜失容也。从夊坐聲。

舛：對臥也。从夊𡕒相背。凡舛之屬皆从舛。

舞：樂也。用足相背，从舛；無聲。

舝：車軸耑鍵也。兩穿相背，从舛；𥜿省聲。𥜿，古文偰字。

舜：艸也。楚謂之葍，秦謂之藑。蔓地連華。象形。从舛，舛亦聲。凡䑞之屬皆从䑞。今隸變作舜。

𤯷：華榮也。从舜生聲。讀若皇。《爾雅》曰：「𤰀，華也。」

韋：相背也。从舛囗聲。獸皮之韋，可以束枉戾相韋背，故借以為皮韋。凡韋之屬皆从韋。

韠：韍也。所以蔽前，以韋。下廣二尺，上廣一尺，其頸五寸。一命縕韠，再命赤韠。从韋畢聲。

韎：茅蒐𣑱韋也。一入曰韎。从韋末聲。

韢：櫜紐也。从韋惠聲。一曰盛虜頭橐也。

韜：劒衣也。从韋舀聲。

韝：射臂決也。从韋冓聲。

韘：射決也。所以拘弦，以象骨，韋系，著右巨指。从韋枼聲。《詩》曰：「童子佩韘。」

韣：弓衣也。从韋蜀聲。

韔：弓衣也。从韋長聲。《詩》曰：「交韔二弓。」

䪗：履也。从韋叚聲。

𩏇：履後帖也。从韋段聲。

韤：足衣也。从韋蔑聲。

䪙：軶裹也。从韋尃聲。

韏：革中辨謂之韏。从韋𢍏聲。

𩏷：收束也。从韋𥼚聲。讀若酋。

𩏑：并垣也。从韋，取其帀也；倝聲。

韌：柔而固也。从韋刃聲。

弟：韋束之次弟也。从古字之象。凡弟之屬皆从弟。

𥊽：周人謂兄曰𥊽。从弟从𥄳。

夂：从後至也。象人兩脛後有致之者。凡夂之屬皆从夂。讀若黹。

𡕗：相遮要害也。从夂丯聲。南陽新野有𡕗亭。

夆：啎也。从夂𡴀聲。讀若縫。

夅：服也。从夂、午，相承不敢竝也。

夃：秦以市買多得為夃。从𠄎从夂，益至也。从乃。《詩》曰：「我夃酌彼金罍。」

𡕒：跨步也。从反夂。𩰫从此。

久：以後灸之，象人兩脛後有距也。《周禮》曰：「久諸牆以觀其橈。」凡久之屬皆从久。

桀：磔也。从舛在木上也。凡桀之屬皆从桀。

磔：辜也。从桀石聲。

椉：覆也。从入、桀。桀，黠也。軍法曰乘。

