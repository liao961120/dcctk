孝明皇帝諱陽，一名莊，世祖之中子也。建武四年五月甲申，皇子陽生，豐下銳上，顏赤色，有似於堯，上以赤色名之曰陽。年十歲通春秋，上循其頭曰「吳季子」。陽對曰：「愚戇無比。」及阿乳母以問師傅，曰：「少推誠對。」師傅無以易其辭。母光烈皇后，初讓尊位為貴人，故帝年十二以皇子立為東海公，三歲進爵為王。幼而聰明叡智，容貌壯麗，世祖異焉，數問以政議，應對敏達，謀謨甚深。溫恭好學，敬愛師傅，所以承事兄弟，親密九族，內外周洽。世祖愈珍上德，以為宜承先序。建武十七年十月，詔廢郭皇后，立陰貴人為皇后，以上為皇太子，治尚書，備師法，兼通四經，略舉大義，博觀群書，以助術學，無所不照。中元二年二月，世祖崩，皇太子即位。帝即祚。長思遠慕，至踰年，乃率諸王侯、公主、外戚、郡國計吏上陵，如會殿前禮。正月，上謁原陵，夢先帝、太后如平生，親率百官上陵，其日降甘露，積於樹，百官取以薦。會畢，上伏御床視太后鏡奩中物，感動悲涕，令易脂澤妝具。左右皆泣，莫能仰視。長水校尉樊鯈奏言，先帝大業，當以時施行，欲使諸儒共正經義，頗令學者得以自助。於是下太常、將軍、大夫、博士、議郎、郎官及諸王諸儒會白虎觀，講議五經同異。明帝封太后弟陰興子慶為鮦陽侯，子博隱強侯，陰盛為無錫侯，楚王舅子許昌龍舒侯。永平二年正月，上宗祀光武皇帝於明堂，上及公卿列侯始服冕冠、衣裳。祀畢，登靈臺。三月，上初臨辟雍，行大射禮。十月，上幸辟雍，初行養老禮。詔曰：「十月元日，始尊事三老，兄事五更，安車狈輪，朕親袒割牲，祝哽在前，祝噎在後。三老常山李躬，年耆學明，以二千石祿養終身。五更沛國桓榮，以尚書教朕十有餘年，其賜爵關內侯，食邑五千戶。」甲子，上幸長安，祠高廟，遂有事十一陵。歷覽館舍邑居舊處，會郡縣吏，勞賜作樂。有縣三老大言：「陛下入東都，臣望顏色容儀，類似先帝，臣一驩喜。百官嚴設如舊時，臣二驩喜。見吏賞賜，識先帝時事，臣三驩喜。陛下聽用直諫，默然受之，臣四驩喜。陛下至明，懲艾酷吏，視人如赤子，臣五驩喜。進賢用能，各得其所，臣六驩喜。天下太平，德合於堯，臣七驩喜。」帝令上殿，欲觀上衣，因舉虎頭衣以畏三老。上曰：「屬者所言我堯，削章不如飽飯。」十一月，詔京兆、右扶風以中牢祠蕭何、霍光，出郡錢穀給蕭何子孫，在三百里內者，悉令侍祠。永平三年詔曰：「登靈臺，正儀度。」春二月，圖二十八將於雲臺，冊曰：「部符封侯，或以德顯。」秋八月，詔曰：「琁璣鈐曰：『有帝漢出，德洽作樂，名予。』」會明帝改其名，郊廟樂曰太予樂，正樂官曰太予樂官，以應圖讖。十月，上與皇太后幸南陽章陵，周觀舊廬，召見陰、鄧故人。上在于道所幸見吏，勞賜省事畢，步行觀部署，不用輦。甲夜讀眾書，乙夜盡乃寐，先五鼓起，率常如此。四年，詔書曰：「朕親耕於藉田，以祈農事。」五年十月，上幸鄴，趙王栩會鄴，賜錢百萬。六年，廬江太守獻寶鼎，出王雒山，納於太廟。詔曰：「易鼎足象三公，豈非公卿奉職得理乎？太常其以礿祭之日陳鼎於廟，以備器用。」七年，公卿以芝生前殿，奉觴上壽。八年十月，上臨辟雍，養三老、五更。禮畢，上手書赦令，尚書僕射持節詔三公。九年，詔為四姓小侯置學。十年閨月，行幸南陽，祠章陵。以日北至，復祠於舊宅。禮畢，召校官弟子作雅樂，奏鹿鳴，上自御塤箎和之，以娛嘉賓。至南頓，勞饗三老、官屬。是時天下安平，人無徭役，歲比登稔，百姓殷富，粟斛三十，牛被野。十二年，以益州徼外哀牢王率眾慕化，地曠遠，置永昌郡。十三年二月，上耕藉田畢，賜觀者食。有一諸生前舉手曰：「

善哉！文王之遇太公也。」上書板曰：「生非太公，予亦非文王也。」有司奏楚王英聚姦猾。十四年，帝作壽陵，陵東北作廡，長三丈，五步出外為小廚，財足祠祀。明帝自制石槨，廣丈二尺，長二丈五。十五年二月，東巡狩。癸亥，帝耕於下邳。三月，幸孔子宅，祠孔子及七十二弟子。御講堂，命太子、諸王說經。幸東平王宮。上憐廣陵侯兄弟，賜以服御之物，又以皇子輿馬，悉賦予之。十七年春，甘露仍降，樹枝內附，芝生前殿，神雀五色，翔集京師。是夜，上夢見先帝、太后，夢中喜覺，因悲不能寐。明旦上陵，百官、胡客悉會，太常丞上言陵樹華有甘露，上令百官採甘露。受賜畢，罷，上從席前伏御床，視太后鏡奩中物，流涕，敕易奩中脂澤妝具。自帝即位，遵奉建武之政，有加而無損。初，世祖閔傷前世權臣太盛，外戚預政，上濁明主，下危臣子，漢家中興，唯宣帝取法。至於建武，朝無權臣，外族陰、郭之家，不過九卿，親屬勢位，不能及許、史、王氏之半。至永平，后妃外家貴者，裁家一人備列將校尉，在兵馬官，充奉宿衛，闔門而已無封侯豫朝政者。自皇子之封，皆減舊制。嘗案輿地圖，皇后在傍，言鉅鹿、樂成、廣平各數縣，租穀百萬，帝令滿二千萬止。諸小王皆當略與楚、淮陽相比，什減三四，曰：「我子不當與先帝子等。」又國遠而小於王，善節約謙儉如此。八月，帝崩于東宮前殿，在位十八年，時年四十八，謚曰孝明皇帝，葬顯節陵。十二月，有司奏上尊號曰顯宗，廟與世宗廟同日而祠，祫祭於世祖之堂，共進武德之舞，如孝文皇帝祫祭高廟故事。孝明皇帝尤垂意於經學，即位，刪定擬議，稽合圖讖，封師太常桓榮為關內侯，親自制作五行章句。每饗射禮畢，正坐自講，諸儒並聽，四方欣欣。是時學者尤盛，冠帶搢紳遊辟雍而觀化者以億萬計。

孝章皇帝諱炟，孝明皇帝太子。永平三年二月，以皇子立為太子。年四歲，幼而聰達才敏，多識世事，動容進止，聖表有異。壯而仁明謙恕，溫慈惠和，寬裕廣博，親愛九族，矜嚴方厲，威而不猛。既志於學，始治尚書，遂兼五經，周覽古今，無所不觀。於是上敬重之，每事諮焉。以至孝稱，孜孜膝下。永平十八年，孝明皇帝崩，帝即位。

詔曰：「行太尉事趙憙，三世在位，為國元老，其以憙為太尉。」

建初二年，詔齊相其止勿復送冰紈、方空縠、吹綸絮也。

建初四年，詔諸王、諸儒會白虎觀，講五經同異。

章帝元和元年，日南獻白雉、白犀。

章帝行幸，敕御史、司空，道橋所過歷樹木，今方春月，無得有所伐，輅車可引避也。

章帝元和二年，東巡狩，至於岱宗，柴望畢，有黃鵠三十從西南來，經祀壇上，東過於宮，翱翔而上。孔子後褒成侯等咸來助祭。祀五帝於汶上明堂，耕於定陶。

祠禮畢，命儒者論難。

章帝東巡狩，祠泰山，還，幸東平王宮，涕泣沾襟。

章帝元和二年，鳳皇三十九、麒麟五十一、白虎二十九、黃龍四、青龍、黃鵠、鸞鳥、神馬、神雀、九尾狐、三足烏、赤烏、白兔、白鹿、白鷰、白鵲、甘露、嘉瓜、秬秠、明珠、芝英、華平、朱草、木連理實，日月不絕，載於史官，不可勝紀。

鳳皇見肥城句窳亭槐樹上。

章帝元和二年，三足烏集沛國。三年，代郡高柳烏子生三足，大如雞，色赤，頭上有角，長寸餘。五月戊申，詔曰：「乃者白烏、神雀、甘露屢臻，降自京師。」又有赤烏、白燕。

元和三年，白虎見彭城。

章帝章和元年，嘉穀孳生。

章和中，有華平生也。

章帝時，白狐見，群臣上壽。

章帝時，美陽得銅酒樽，采色青黃，有古文。

章帝賜尚書劍各一，手署姓名，韓稜楚龍泉，郅壽蜀漢文，陳寵濟南鍛成。一室兩刃，其餘皆平劍。其時論者以為稜淵深有謀，故得龍泉。壽明達有文章，故得文劍。寵敦朴，有善於內，不見於外，故得鍛成劍，皆因名而表意。

明德太后姊子夏壽等私呼虎賁張鳴與敖戲爭鬥，上特詔曰：「爾虎賁將軍，蒙國厚恩，位在中臣，宿衛禁門，當進人不避仇讎，舉罰不避親戚。今者反於殿中交通輕薄，虎賁蘭內所使，至命欲相殺於殿下，不避門內，畏懦恣縱，始不逐捕，此皆生於不學之門所致也。」

章帝時，嘉禾嘉麥，日月不絕。

章和元年詔：「芝草之類，歲月不絕。」

序曰：孝乎惟孝，友于兄弟，聖之至要也。乾乾夕惕，寅畏皇天，帝王之上行也。明德慎罰，湯、文所務也。密靜天下，容於小大，高宗之極致也。肅宗兼茲四德，以繼祖考。臣下百僚，力誦聖德，紀述明詔，不能辨章，豈敢空言增廣，以累日月之光。

孝和皇帝諱涛，章帝之中子也。母曰梁貴人，早薨。上自岐嶷，至於總角，孝順聰明，寬和篤仁。孝章由是深珍之，以為宜承天位。年四歲，以皇子立為太子，初治尚書，遂兼覽書傳，好古樂道，無所不照。章和二年春二月，章帝崩，太子即位。永元元年，詔有司京師離宮園池，悉以假貧人也。二年二月壬午，日有食之，史官不覺，涿郡言之。三年春正月，帝加元服。時太后詔袁安為賓，賜束帛、乘馬。詔曰：「高祖功臣，蕭、曹為首，有傳世不絕之誼。曹相國後容城侯無嗣，朕甚愍焉。望長陵東門，見二臣之墓，生既有節，終不遠身，誼臣受寵，古今所同。遣使者以中牢祠，大鴻臚悉求近親宜為嗣者，須景風紹封，以彰厥功。」四年春正月，單于乞降，賜玉具劍，羽蓋車一駟，中郎將持節衛護焉。六月，大將軍竇憲潛圖弒逆，幸北宮，詔收捕憲黨射聲校尉郭茏，使謁者收憲大將軍印綬，遣憲及弟篤、景就國，到皆自殺。五年正月，宗祀五帝於明堂，遂登靈臺，望雲物，大赦天下。自京師離宮果園上林廣成囿悉以假貧人，恣得收捕，不收其稅。六月，郡國大雨雹，大如鴈子。六年六月，和帝初令伏閉晝日。七月，京師旱。幸洛陽寺，錄囚徒，舉冤獄。未還宮而澍雨。九年春正月，永昌徼外蠻夷及擅國重譯奉貢。改殯梁皇后於承光宮，儀比敬園。初，后葬有闕，竇后崩後，乃議改葬。十年五月丁巳，京師大雨，南山水流出至東郊，壞民廬舍。十一年，復置右校尉官，置在西河鵠澤縣。十二年，象林蠻夷攻燔官寺。秭歸山高四百餘丈，崩填谿水，厭殺百餘人。十一月癸酉夜，白氣長三丈，起國東北，指軍市十日。是月，西域蒙奇、疏勒二國歸義。十三年春正月上日，上以五經義異，書傳意殊，親幸東觀，覽書林，閱篇籍。十六年十一月己丑，行幸緱氏，登百坯山。元興元年五月，右扶風雍地裂。朝無寵族，政如砥矢，惠澤沾濡，鴻恩茂篤。外憂庶績，內勤經藝，自左右近臣，皆誦詩、書。德教在寬，仁恕並洽。是以黎元寧康，方國協和，貞符瑞應，八十餘品，帝讓而不宣，故靡得而記。元興元年十二月，帝崩于章德前殿，在位十七年，時年二十七，葬順陵，廟曰穆宗。

序曰：穆宗之嗣世，正身履道，以奉大業。賓禮耆艾，動式舊典。宮無嬪嬙鄭、衛之讌，囿無槃樂遊畋之豫。躬履玄德，虛靜自損。是以屢獲豐年，遠近承風云爾。

孝殤皇帝諱隆，和帝之少子也。和帝皇子數十，生者輒夭，故殤帝養於民。元興元年十二月，和帝崩。是日倉卒，殤帝時生百餘日，乃立以為皇太子。其夜即位，尊皇后鄧氏為皇太后。帝在襁褓，太后臨朝。殤帝詔省荏弱平簟。延平元年八月，帝崩于崇德前殿，年二歲，葬康陵。

孝殤襁褓承統，寢疾不豫，天命早崩，國祚中絕，社稷無主，天下敖然，賴皇太后臨朝，孔子稱「有婦人焉」，信哉！

