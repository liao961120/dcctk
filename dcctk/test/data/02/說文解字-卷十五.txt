金：五色金也。黃為之長。久薶不生衣，百鍊不輕，从革不違。西方之行。生於土，从土；左右注，象金在土中形；今聲。凡金之屬皆从金。

銀：白金也。从金艮聲。

鐐：白金也。从金尞聲。

鋈：白金也。从金，𦰚省聲。

鉛：青金也。从金㕣聲。

錫：銀鉛之閒也。从金易聲。

鈏：錫也。从金引聲。

銅：赤金也。从金同聲。

鏈：銅屬。从金連聲。

𨮯：黑金也。从金𢧤聲。

鍇：九江謂鐵曰鍇。从金皆聲。

鋚：鐵也。一曰轡首銅。从金攸聲。

鏤：剛鐵，可以刻鏤。从金婁聲。《夏書》曰：「梁州貢鏤。」一曰鏤，釜也。

鐼：鐵屬。从金賁聲。讀若熏。

銑：金之澤者。一曰小鑿。一曰鐘兩角謂之銑。从金先聲。

鋻：剛也。从金臤聲。

鑗：金屬。一曰剥也。从金黎聲。

錄：金色也。从金录聲。

鑄：銷金也。从金壽聲。

銷：鑠金也。从金肖聲。

鑠：銷金也。从金樂聲。

鍊：冶金也。从金柬聲。

釘：鍊鉼黃金。从金丁聲。

錮：鑄塞也。从金固聲。

鑲：作型中膓也。从金襄聲。

鎔：冶器法也。从金容聲。

鋏：可以持冶器鑄鎔者。从金夾聲。讀若漁人莢魚之莢。一曰若挾持。

鍛：小冶也。从金段聲。

鋌：銅𨮯樸也。从金廷聲。

䥵：𨮯文也。从金曉聲。

鏡：景也。从金竟聲。

鉹：曲鉹也。从金多聲。一曰鬵鼎，讀若𢴨。一曰《詩》云「侈兮哆兮」。

銒：似鍾而頸長。从金幵聲。

鍾：酒器也。从金重聲。

鑑：大盆也。一曰監諸，可以取明水於月。从金監聲。

鐈：似鼎而長足。从金喬聲。

䥙：陽䥙也。从金隊聲。

鋞：温器也。圜直上。从金巠聲。

鑴：瓽也。从金巂聲。

鑊：鑴也。从金蒦聲。

鍑：釜大口者。从金复聲。

鍪：鍑屬。从金敄聲。

錪：朝鮮謂釜曰錪。从金典聲。

銼：鍑也。从金坐聲。

𨰠：銼𨰠也。从金羸聲。

𨦕：器也。从金㓝聲。

鎬：温器也。从金高聲。武王所都，在長安西上林苑中，字亦如此。

䥝：温器也。一曰金器。从金麀聲。

銚：温器也。一曰田器。从金兆聲。

𨪐：酒器也。从金，𠁁象器形。

鐎：鐎斗也。从金焦聲。

鋗：小盆也。从金肙聲。

鏏：鼎也。从金彗聲。讀若彗。

鍵：鉉也。一曰車轄。从金建聲。

鉉：舉鼎也。《易》謂之鉉，《禮》謂之鼏。从金玄聲。

鋊：可以句鼎耳及鑪炭。从金谷聲。一曰銅㞕。讀若浴。

鎣：器也。从金，熒省聲。讀若銑。

鑯：𨮯器也。一曰鑴也。从金韱聲。

錠：鐙也。从金定聲。

鐙：錠也。从金登聲。

鏶：鍱也。从金集聲。

鍱：鏶也。从金葉聲。齊謂之鍱。

鏟：鏶也。一曰平𨮯。从金産聲。

鑪：方鑪也。从金盧聲。

鏇：圜鑪也。从金旋聲。

𨪉：器也。从金虒聲。

鐪：煎膠器也。从金虜聲。

釦：金飾器口。从金从口，口亦聲。

錯：金涂也。从金昔聲。

䥏：鉏䥏也。从金御聲。

錡：鉏䥏也。从金奇聲。江淮之閒謂釜曰錡。

鍤：郭衣鍼也。从金臿聲。

鉥：綦鍼也。从金术聲。

鍼：所以縫也。从金咸聲。

鈹：大鍼也。一曰劒如刀裝者。从金皮聲。

鎩：鈹有鐸也。从金殺聲。

鈕：印鼻也。从金丑聲。

銎：斤釜穿也。从金𢀜聲。

鈭：鈭錍，釜也。从金此聲。

錍：鈭錍也。从金卑聲。

鏨：小鑿也。从金从斬，斬亦聲。

鐫：穿木鐫也。从金雋聲。一曰琢石也。讀若瀸。

鑿：穿木也。从金，𥽿省聲。

銛：鍤屬。从金舌聲。讀若棪。桑欽讀若鐮。

鈂：臿屬。从金冘聲。

䤥：臿屬。从金危聲。一曰瑩𨮯也。讀若跛行。

鐅：河內謂臿頭金也。从金敝聲。

錢：銚也。古田器。从金戔聲。《詩》曰：「庤乃錢鎛。」

钁：大鉏也。从金矍聲。

鈐：鈐𨬍，大犂也。一曰類㭒。从金今聲。

𨬍：鈐𨬍也。从金隋聲。

鏺：兩刃，木柄，可以刈艸。从金發聲。讀若撥。

鉵：㭒屬。从金，蟲省聲。讀若同。

鉏：立薅所用也。从金且聲。

䥯：㭒屬。从金罷聲。讀若嬀。

鎌：鍥也。从金兼聲。

鍥：鎌也。从金契聲。

鉊：大𨮯也。从金召聲。鎌謂之鉊，張徹說。

銍：穫禾短鎌也。从金至聲。

鎭：博壓也。从金眞聲。

鉆：𨮯銸也。从金占聲。一曰膏車𨮯鉆。

銸：鉆也。从金𦔮聲。

鉗：以𨮯有所劫束也。从金甘聲。

釱：𨮯鉗也。从金大聲。

鋸：槍唐也。从金居聲。

鐕：可以綴著物者。从金朁聲。

錐：銳也。从金隹聲。

鑱：銳也。从金毚聲。

銳：芒也。从金兌聲。

鏝：𨮯杇也。从金曼聲。

鑽：所以穿也。从金贊聲。

鑢：錯銅𨮯也。从金慮聲。

銓：衡也。从金全聲。

銖：權十分黍之重也。从金朱聲。

鋝：十銖二十五分之十三也。从金寽聲。《周禮》曰：「重三鋝。」北方以二十兩為鋝。

鍰：鋝也。从金爰聲。《罰書》曰：「列百鍰。」

錙：六銖也。从金甾聲。

錘：八銖也。从金垂聲。

鈞：三十斤也。从金勻聲。

鈀：兵車也。一曰𨮯也。《司馬法》：「晨夜內鈀車。」从金巴聲。

鐲：鉦也。从金蜀聲。軍法：司馬執鐲。

鈴：令丁也。从金从令，令亦聲。

鉦：鐃也。似鈴，柄中，上下通。从金正聲。

鐃：小鉦也。軍法：卒長執鐃。从金堯聲。

鐸：大鈴也。軍法：五人為伍，五伍為兩，兩司馬執鐸。从金睪聲。

鑮：大鐘，湻于之屬，所以應鐘磬也。堵以二，金樂則鼓鏄應之。从金薄聲。

鏞：大鐘謂之鏞。从金庸聲。

鐘：樂鐘也。秋分之音，物穜成。从金童聲。古者垂作鐘。

鈁：方鐘也。从金方聲。

鎛：鎛鱗也。鐘上橫木上金華也。一曰田器。从金尃聲。《詩》曰：「庤乃錢鎛。」

鍠：鐘聲也。从金皇聲。《詩》曰：「鐘鼓鍠鍠。」

鎗：鐘聲也。从金倉聲。

鏓：鎗鍃也。一曰大鑿，平木者。从金悤聲。

錚：金聲也。从金爭聲。

鏜：鐘鼓之聲。从金堂聲。《詩》曰：「擊鼓其鏜。」

鑋：金聲也。从金輕聲。讀若《春秋傳》曰「𨆪而乘它車」。

鐔：劒鼻也。从金覃聲。

鏌：鏌釾也。从金莫聲。

釾：鏌釾也。从金牙聲。

鏢：刀削末銅也。从金㶾聲。

鈒：鋋也。从金及聲。

鋋：小矛也。从金延聲。

鈗：侍臣所執兵也。从金允聲。《周書》曰：「一人冕，執鈗。」讀若允。

鉈：短矛也。从金它聲。

鏦：矛也。从金從聲。

錟：長矛也。从金炎聲。讀若老耼。

鏠：兵耑也。从金逢聲。

錞：矛𢧢柲下銅，鐏也。从金𦎫聲。《詩》曰：「叴矛沃𨯢。」

鐏：柲下銅也。从金尊聲。

鏐：弩眉也。一曰黃金之美者。从金翏聲。

𨩀：矢。金鏃翦羽謂之𨩀。从金矦聲。

鏑：矢鏠也。从金啻聲。

鎧：甲也。从金豈聲。

釬：臂鎧也。从金干聲。

錏：錏鍜，頸鎧也。从金亞聲。

鍜：錏鍜也。从金叚聲。

鐧：車軸𨮯也。从金閒聲。

釭：車轂中𨮯也。从金工聲。

銴：車樘結也。一曰銅生五色也。从金折聲。讀若誓。

釳：乘輿馬頭上防𨥊。插以翟尾、𨮯翮，象角。所以防綱羅𨥊去之。从金气聲。

鑾：人君乘車，四馬鑣，八鑾鈴，象鸞鳥聲，和則敬也。从金，从鸞省。

鉞：車鑾聲也。从金戉聲。《詩》曰：「鑾聲鉞鉞。」

鐊：馬頭飾也。从金陽聲。《詩》曰：「鉤膺鏤鐊。」一曰鍱，車輪𨮯。

銜：馬勒口中。从金从行。銜，行馬者也。

鑣：馬銜也。从金麃聲。

鉣：組帶𨮯也。从金，劫省聲。讀若劫。

鈇：莝斫刀也。从金夫聲。

釣：鉤魚也。从金勺聲。

𨫔：羊箠耑有𨮯。从金埶聲。讀若至。

鋃：鋃鏜，瑣也。从金良聲。

鐺：鋃鏜也。从金當聲。

鋂：大瑣也。一環貫二者。从金每聲。《詩》曰：「盧重鋂。」

鍡：鍡鑸，不平也。从金畏聲。

鑸：鍡鑸也。从金壘聲。

鎎：怒戰也。从金氣聲。《春秋傳》曰：「諸矦敵王所鎎。」

鋪：箸門鋪首也。从金甫聲。

鐉：所以鉤門戶樞也。一曰治門戶器也。从金巽聲。

鈔：叉取也。从金少聲。

錔：以金有所冒也。从金沓聲。

銽：斷也。从金𠯑聲。

鉻：𩮜也。从金各聲。

𨭖：伐擊也。从金亶聲。

鏃：利也。从金族聲。

鈌：刺也。从金夬聲。

鏉：利也。从金欶聲。

鐂：殺也。

錉：業也。賈人占錉。从金昏聲。

鉅：大剛也。从金巨聲。

鎕：鎕銻，火齊。从金唐聲。

銻：鎕銻也。从金弟聲。

鈋：吪圜也。从金化聲。

鐜：下垂也。一曰千斤椎。从金敦聲。

鍒：𨮯之耎也。从金从柔，柔亦聲。

錭：鈍也。从金周聲。

鈍：錭也。从金屯聲。

𨥦：利也。从金𠂔聲。讀若齊。

錗：側意。从金委聲。

鑺：兵器也。从金瞿聲。

銘：記也。从金名聲。

鎖：𨮯鎖，門鍵也。从金𧴪聲。

鈿：金華也。从金田聲。

釧：臂環也。从金川聲。

釵：笄屬。从金叉聲。本只作叉，此字後人所加。

釽：裂也。从金、爪。

幵：平也。象二干對構，上平也。凡幵之屬皆从幵。徐鉉曰：「幵但象物平，無音義也。」

勺：挹取也。象形，中有實，與包同意。凡勺之屬皆从勺。

与：賜予也。一勺為与。此与與同。

几：踞几也。象形。《周禮》五几：玉几、雕几、彤几、䰍几、素几。凡几之屬皆从几。

凭：依几也。从几从任。《周書》：「凭玉几。」讀若馮。

凥：處也。从尸得几而止。《孝經》曰：「仲尼凥。」凥，謂閒居如此。

処：止也。得几而止。从几从夂。

且：薦也。从几，足有二橫，一其下地也。凡且之屬皆从且。

俎：禮俎也。从半肉在且上。

𧇿：且往也。从且豦聲。

斤：斫木也。象形。凡斤之屬皆从斤。

斧：斫也。从斤父聲。

斨：方銎斧也。从斤爿聲。《詩》曰：「又缺我斨。」

斫：擊也。从斤石聲。

斪：斫也。从斤句聲。

斸：斫也。从斤屬聲。

斲：斫也。从斤、𠁁。

釿：劑斷也。从斤、金。

所：伐木聲也。从斤戶聲。《詩》曰：「伐木所所。」

斯：析也。从斤其聲。《詩》曰：「斧以斯之。」

斮：斬也。从斤昔聲。

𣃔：截也。从斤从𢇍。𢇍，古文絕。

𣂞：柯擊也。从斤良聲。

新：取木也。从斤新聲。

斦：二斤也。从二斤。

斗：十升也。象形，有柄。凡斗之屬皆从斗。

斛：十斗也。从斗角聲。

斝：玉爵也。夏曰琖，殷曰斝，周曰爵。从吅从斗，冂象形。與爵同意。或說斝受六斗。

料：量也。从斗，米在其中。讀若遼。

斞：量也。从斗臾聲。《周禮》曰：「桼三斞。」

斡：蠡柄也。从斗倝聲。楊雄、杜林說：皆以為軺車輪斡。

魁：羹斗也。从斗鬼聲。

斠：平斗斛也。从斗冓聲。

斟：勺也。从斗甚聲。

斜：杼也。从斗余聲。讀若荼。

㪺：挹也。从斗𥇛聲。

㪵：量物分半也。从斗从半，半亦聲。

𣂆：量溢也。从斗㫄聲。

㪻：杼滿也。从斗䜌聲。

斣：相易物，俱等為斣。从斗蜀聲。

𣂀：斛㫄有𣂀。从斗𠩓聲。一曰突也。一曰利也。《尔疋》曰：「𣂀謂之疀。」古田器也。

升：十龠也。从斗，亦象形。

矛：酋矛也。建於兵車，長二丈。象形。凡矛之屬皆从矛。

𥍫：矛屬。从矛良聲。

𥎆：矛屬。从矛害聲。

矠：矛屬。从矛昔聲。讀若笮。

矜：矛柄也。从矛今聲。

䂇：剌也。从矛丑聲。

車：輿輪之緫名。夏后時奚仲所造。象形。凡車之屬皆从車。

軒：曲輈藩車。从車干聲。

輜：軿車前，衣車後也。从車甾聲。

軿：輜車也。从車并聲。

轀：臥車也。从車𥁕聲。

輬：臥車也。从車京聲。

軺：小車也。从車召聲。

輕：輕車也。从車巠聲。

輶：輕車也。从車酋聲。《詩》曰：「輶車鑾鑣。」

輣：兵車也。从車朋聲。

軘：兵車也。从車屯聲。

䡴：陷敶車也。从車童聲。

轈：兵高車加巢以望敵也。从車巢聲。《春秋傳》曰：「楚子登轈車。」

輿：車輿也。从車舁聲。

輯：車和輯也。从車咠聲。

䡬：衣車蓋也。从車曼聲。

軓：車軾前也。从車凡聲。《周禮》曰：「立當前軓。」

軾：車前也。从車式聲。

輅：車軨前橫木也。从車各聲。

䡈：車騎上曲銅也。从車爻聲。

䡊：車耳反出也。从車从反，反亦聲。

轛：車橫軨也。从車對聲。《周禮》曰：「參分軹圍，去一以為轛圍。」

輢：車㫄也。从車奇聲。

輒：車兩輢也。从車𦔮聲。

䡅：車約䡅也。从車川聲。《周禮》曰：「孤乘夏䡅。」一曰下棺車曰䡅。

轖：車籍交錯也。从車嗇聲。

軨：車轖閒橫木。从車令聲。

輑：軺車前橫木也。从車君聲。讀若帬，又讀若褌。

軫：車後橫木也。从車㐱聲。

轐：車伏兔也。从車菐聲。《周禮》曰：「加軫與轐焉。」

𨏵：車伏兔下革也。从車𡖀聲。𡖀，古昏字。讀若閔。

軸：持輪也。从車由聲。

輹：車軸縛也。从車复聲。《易》曰：「輿脫輹。」

軔：礙車也。从車刃聲。

輮：車軔也。从車柔聲。

𨍶：車輮規也。一曰一輪車。从車，熒省聲。讀若煢。

轂：輻所凑也。从車𣪊聲。

輥：轂齊等皃。从車昆聲。《周禮》曰：「望其轂，欲其輥。」

軝：長轂之軝也，以朱約之。从車氏聲。《詩》曰：「約軝錯衡。」

軹：車輪小穿也。从車只聲。

軎：車軸耑也。从車，象形。杜林說。

輻：輪轑也。从車畐聲。

轑：蓋弓也。一曰輻也。从車𤋯聲。

軑：車輨也。从車大聲。

輨：轂端沓也。从車官聲。

轅：輈也。从車袁聲。

輈：轅也。从車舟聲。

䡞：直轅車纩也。从車具聲。

䡇：車轅耑持衡者。从車元聲。

軶：轅前也。从車戹聲。

䡣：軶軥也。从車軍聲。

軥：軶下曲者。从車句聲。

轙：車衡載轡者。从車義聲。

軜：驂馬內轡繫軾前者。从車內聲。《詩》曰：「𣵽以𧥎軜。」

䡓：車搖也。从車从行。一曰衍省聲。

𨋬：軺車後登也。从車丞聲。讀若《易》「抍馬」之抍。

載：乘也。从車𢦔聲。

軍：圜圍也。四千人為軍。从車，从包省。軍，兵車也。

軷：出，將有事於道，必先告其神，立壇四通，樹茅以依神，為軷。旣祭軷，轢於牲而行，為範軷。《詩》曰：「取羝以軷。」从車犮聲。

範：範軷也。从車，笵省聲。讀與犯同。

䡾：載高皃。从車，𣡌省聲。

轄：車聲也。从車害聲。一曰轄，鍵也。

轉：運也。从車專聲。

輸：委輸也。从車俞聲。

輖：重也。从車周聲。

輩：若軍發車百兩為一輩。从車非聲。

軋：𨋚也。从車乙聲。

𨋚：轢也。从車㞋聲。

轢：車所踐也。从車樂聲。

軌：車徹也。从車九聲。

𨌰：車迹也。从車，從省聲。

軼：車相出也。从車失聲。

䡩：車䡩𨥺也。从車眞聲。讀若《論語》「鏗尔，舍瑟而作」。又讀若掔。

𨎌：抵也。从車埶聲。

軭：車戾也。从車匡聲。

輟：車小缺復合者。从車叕聲。

䡔：礙也。从車多聲。

轚：車轄相擊也。从車从毄，毄亦聲。《周禮》曰：「舟輿擊互者。」

𨏉：治車軸也。从車算聲。

軻：接軸車也。从車可聲。

䡰：車堅也。从車殸聲。

軵：反推車，令有所付也。从車从付。讀若胥。

輪：有輻曰輪，無輻曰輇。从車侖聲。

輇：蕃車下庳輪也。一曰無輻也。从車全聲。讀若饌。

輗：大車轅耑持衡者。从車兒聲。

軧：大車後也。从車氐聲。

轃：大車簀也。从車秦聲。讀若臻。

轒：淮陽名車穹隆轒。从車賁聲。

䡝：大車後壓也。从車宛聲。

輂：大車駕馬也。从車共聲。

𨌅：連車也。一曰却車抵堂為𨌅。从車，差省聲。讀若遟。

輦：輓車也。从車，从㚘在車前引之。

輓：引之也。从車免聲。

軖：紡車也。一曰一輪車。从車㞷聲。讀若狂。

轘：車裂人也。从車瞏聲。《春秋傳》曰：「轘諸栗門。」

斬：𢧵也。从車从斤。斬法車裂也。

輭：喪車也。从車而聲。

輔：人頰車也。从車甫聲。

轟：羣車聲也。从三車。

轏：車名。从車孱聲。

轔：車聲。从車粦聲。

轍：車迹也。从車，徹省聲。本通用徹，後人所加。

𠂤：小𨸏也。象形。凡𠂤之屬皆从𠂤。

𡴎：危高也。从𠂤屮聲。讀若臬。

官：史，事君也。从宀从𠂤。𠂤猶眾也。此與師同意。

𨸏：大陸，山無石者。象形。凡𨸏之屬皆从𨸏。

陵：大𨸏也。从𨸏夌聲。

䧰：大𨸏也。从𨸏鯀聲。

阞：地理也。从𨸏力聲。

陰：闇也。水之南、山之北也。从𨸏侌聲。

陽：高、明也。从𨸏昜聲。

陸：高平地。从𨸏从坴，坴亦聲。

阿：大陵也。一曰曲𨸏也。从𨸏可聲。

陂：阪也。一曰沱也。从𨸏皮聲。

阪：坡者曰阪。一曰澤障。一曰山脅也。从𨸏反聲。

陬：阪隅也。从𨸏取聲。

隅：陬也。从𨸏禺聲。

險：阻，難也。从𨸏僉聲。

限：阻也。一曰門榍。从𨸏艮聲。

阻：險也。从𨸏且聲。

陮：陮隗，高也。从𨸏隹聲。

隗：陮隗也。从𨸏鬼聲。

阭：高也。一曰石也。从𨸏允聲。

𨻌：磊也。从𨸏𠂹聲。

陗：陖也。从𨸏肖聲。

陖：陗高也。从𨸏夋聲。

隥：仰也。从𨸏登聲。

𨹟：阨陜也。从𨸏㔷聲。

陜：隘也。从𨸏夾聲。

陟：登也。从𨸏从步。

陷：高下也。一曰陊也。从𨸏从臽，臽亦聲。

隰：阪下溼也。从𨸏㬎聲。

䧢：𢼮也。从𨸏區聲。

隤：下隊也。从𨸏貴聲。

隊：從高隊也。从𨸏㒸聲。

降：下也。从𨸏夅聲。

隕：從高下也。从𨸏員聲。《易》曰：「有隕自天。」

隉：危也。从𨸏，从毀省。徐巡以為：隉，凶也。賈侍中說：隉，法度也。班固說：不安也。《周書》曰：「邦之阢隉。」讀若虹蜺之蜺。

阤：小崩也。从𨸏也聲。

隓：敗城𨸏曰隓。从𨸏𢀡聲。

𨻺：仄也。从𨸏从頃，頃亦聲。

陊：落也。从𨸏多聲。

阬：門也。从𨸏亢聲。

𨽍：通溝也。从𨸏賣聲。讀若瀆。

防：隄也。从𨸏方聲。

隄：唐也。从𨸏是聲。

阯：基也。从𨸏止聲。

陘：山絕坎也。从𨸏巠聲。

附：附𡝤，小土山也。从𨸏付聲。《春秋傳》曰：「附𡝤無松栢。」

阺：秦謂陵阪曰阺。从𨸏氐聲。

阢：石山戴土也。从𨸏从兀，兀亦聲。

隒：崖也。从𨸏兼聲。讀若儼。

阸：塞也。从𨸏戹聲。

隔：障也。从𨸏鬲聲。

障：隔也。从𨸏章聲。

隱：蔽也。从𨸏㥯聲。

隩：水隈，崖也。从𨸏奧聲。

隈：水曲，隩也。从𨸏畏聲。

𠳋：𦥳商，小塊也。从𨸏从臾。

𨼬：水衡官、谷也。从𨸏解聲。一曰小谿。

隴：天水大阪也。从𨸏龍聲。

䧇：酒泉天依阪也。从𨸏衣聲。

陝：弘農陝也。古虢國，王季之子所封也。从𨸏夾聲。

𨼊：弘農陝東陬也。从𨸏無聲。

𨹵：河東安邑陬也。从𨸏卷聲。

陭：上黨陭氏阪也。从𨸏奇聲。

隃：北陵西隃，鴈門是也。从𨸏俞聲。

阮：代郡五阮關也。从𨸏元聲。

䧊：大𨸏也。一曰右扶風𨞅有䧊𨸏。从𨸏告聲。

陚：丘名。从𨸏武聲。

𨺟：丘名。从𨸏貞聲。

䦺：丘名。从𨸏丁聲。讀若丁。

䧦：鄭地，阪。从𨸏為聲。《春秋傳》曰：「將會鄭伯于䧦。」

陼：如渚者陼丘。水中高者也。从𨸏者聲。

陳：宛丘，舜後嬀滿之所封。从𨸏从木，申聲。

陶：再成丘也，在濟陰。从𨸏匋聲。《夏書》曰：「東至于陶丘。」陶丘有堯城，堯嘗所居，故堯號陶唐氏。

𨹸：耕以臿浚出下壚土也。一曰耕休田也。从𨸏从土，召聲。

阽：壁危也。从𨸏占聲。

除：殿陛也。从𨸏余聲。

階：陛也。从𨸏皆聲。

阼：主階也。从𨸏乍聲。

陛：升高階也。从𨸏坒聲。

陔：階次也。从𨸏亥聲。

際：壁會也。从𨸏祭聲。

隙：壁際孔也。从𨸏从𡭴，𡭴亦聲。

陪：重土也。一曰滿也。从𨸏咅聲。

䧘：道邊庳垣也。从𨸏彖聲。

陾：築牆聲也。从𨸏耎聲。《詩》云：「捄之陾陾。」

陴：城上女牆俾倪也。从𨸏卑聲。

隍：城池也。有水曰池，無水曰隍。从𨸏皇聲。《易》曰：「城復于隍。」

阹：依山谷為牛馬圈也。从𨸏去聲。

陲：危也。从𨸏垂聲。

隖：小障也。一曰庳城也。从𨸏烏聲。

院：堅也。从𨸏完聲。

陯：山𨸏陷也。从𨸏侖聲。

陙：水𨸏也。从𨸏辰聲。

䧖：水𨸏也。从𨸏戔聲。

阠：陵名。从𨸏卂聲。

阡：路東西為陌，南北為阡。从𨸏千聲。

𨺅：兩𨸏之閒也。从二𨸏。凡𨺅之屬皆从𨺅。

𨼱：𨸏䆕也。从𨺅，決省聲。

𨽝：𨹟也。从𨺅，纷聲。纷，籒文嗌字。

𨽵：塞上𠅘守㷭火者。从𨺅从火，遂聲。

厽：絫坺土為牆壁。象形。凡厽之屬皆从厽。

絫：增也。从厽从糸。絫，十黍之重也。

垒：絫墼也。从厽从土。

四：陰數也。象四分之形。凡四之屬皆从四。

宁：辨積物也。象形。凡宁之屬皆从宁。

𤲑：㡒也。所以載盛米。从宁从甾。甾，缶也。

叕：綴聯也。象形。凡叕之屬皆从叕。

綴：合箸也。从叕从糸。

亞：醜也。象人局背之形。賈侍中說：以為次弟也。凡亞之屬皆从亞。

𣉩：闕。

五：五行也。从二，陰陽在天地閒交午也。凡五之屬皆从五。

六：《易》之數，陰變於六，正於八。从入从八。凡六之屬皆从六。

七：陽之正也。从一，微陰从中衺出也。凡七之屬皆从七。

九：陽之變也。象其屈曲究盡之形。凡九之屬皆从九。

馗：九達道也。似龜背，故謂之馗。馗，高也。从九从首。

禸：獸足蹂地也。象形，九聲。《尔疋》曰：「狐貍貛貉醜，其足𨆌，其迹厹。」凡厹之屬皆从厹。

禽：走獸緫名。从厹，象形，今聲。禽、离、兕頭相似。

离：山神，獸也。从禽頭，从厹从屮。歐陽喬說：离，猛獸也。

萬：蟲也。从厹，象形。

禹：蟲也。从厹，象形。

𥝋：周成王時，州靡國獻𥝋。人身，反踵，自笑，笑即上脣掩其目。食人。北方謂之土螻。《尔疋》云：「𥝋𥝋，如人，被髮。」一名䲷陽。从厹，象形。

禼：蟲也。从厹，象形。讀與偰同。

嘼：㹌也。象耳、頭、足厹地之形。古文嘼，下从厹。凡嘼之屬皆从嘼。

獸：守備者。从嘼从犬。

甲：東方之孟，陽气萌動，从木戴孚甲之象。一曰人頭宐為甲，甲象人頭。凡甲之屬皆从甲。

乙：象春艸木冤曲而出，陰气尚彊，其出乙乙也。與丨同意。乙承甲，象人頸。凡乙之屬皆从乙。

乾：上出也。从乙，乙，物之達也；倝聲。

亂：治也。从乙，乙，治之也；从𤔔。

尢：異也。从乙又聲。

丙：位南方，萬物成，炳然。陰气初起，陽气將虧。从一入冂。一者，陽也。丙承乙，象人肩。凡丙之屬皆从丙。

丁：夏時萬物皆丁實。象形。丁承丙，象人心。凡丁之屬皆从丁。

戊：中宮也。象六甲五龍相拘絞也。戊承丁，象人脅。凡戊之屬皆从戊。

成：就也。从戊丁聲。

己：中宮也。象萬物辟藏詘形也。己承戊，象人腹。凡己之屬皆从己。

巹：謹身有所承也。从己、丞。讀若《詩》云「赤舄己己」。

㠱：長踞也。从己其聲。讀若杞。

巴：蟲也。或曰食象蛇。象形。凡巴之屬皆从巴。

𢃳：𢱧擊也。从巴、帚，闕。

庚：位西方，象秋時萬物庚庚有實也。庚承己，象人𪗇。凡庚之屬皆从庚。

辛：秋時萬物成而孰；金剛，味辛，辛痛即泣出。从一从䇂。䇂，辠也。辛承庚，象人股。凡辛之屬皆从辛。

辠：犯法也。从辛从自，言辠人蹙鼻苦辛之憂。秦以辠似皇字，改為罪。

辜：辠也。从辛古聲。

辥：辠也。从辛𡴎聲。

辤：不受也。从辛从受。受辛宜辤之。

辭：訟也。从𤔔，𤔔猶理辜也。𤔔，理也。

辡：辠人相與訟也。从二辛。凡辡之屬皆从辡。

辯：治也。从言在辡之閒。

壬：位北方也。陰極陽生，故《易》曰：「龍戰于野。」戰者，接也。象人褢妊之形。承亥壬以子，生之敘也。與巫同意。壬承辛，象人脛。脛，任體也。凡壬之屬皆从壬。

癸：冬時，水土平，可揆度也。象水從四方流入地中之形。癸承壬，象人足。凡癸之屬皆从癸。

子：十一月，陽气動，萬物滋，人以為偁。象形。凡子之屬皆从子。

孕：褢子也。从子从几。

㝃：生子免身也。从子从免。

字：乳也。从子在宀下，子亦聲。

㝅：乳也。从子𣪊聲。一曰㝅瞀也。

孿：一乳兩子也。从子䜌聲。

孺：乳子也。一曰輸也，輸尚小也。从子需聲。

季：少偁也。从子，从稚省，稚亦聲。

孟：長也。从子皿聲。

孼：庶子也。从子辥聲。

孳：汲汲生也。从子兹聲。

孤：無父也。从子瓜聲。

存：恤問也。从子才聲。

𡥈：放也。从子爻聲。

疑：惑也。从子、止、匕，矢聲。

了：尦也。从子無臂。象形。凡了之屬皆从了。

孑：無右臂也。从了，乚象形。

孒：無左臂也。从了，丿象形。

孨：謹也。从三子。凡孨之屬皆从孨。讀若翦。

孱：迮也。一曰呻吟也。从孨在尸下。

孴：盛皃。从孨从曰。讀若薿薿。一曰若存。

𠫓：不順忽出也。从到子。《易》曰：「突如其來如。」不孝子突出，不容於內也。凡𠫓之屬皆从𠫓。

育：養子使作善也。从𠫓肉聲。《虞書》曰：「教育子。」

疏：通也。从𡿮从疋，疋亦聲。

丑：紐也。十二月，萬物動，用事。象手之形。時加丑，亦舉手時也。凡丑之屬皆从丑。

䏔：食肉也。从丑从肉。

羞：進獻也。从羊，羊，所進也；从丑，丑亦聲。

寅：髕也。正月，陽气動，去黃泉，欲上出，陰尚彊，象宀不達，髕寅於下也。凡寅之屬皆从寅。

卯：冒也。二月，萬物冒地而出。象開門之形。故二月為天門。凡卯之屬皆从卯。

辰：震也。三月，陽气動，靁電振，民農時也。物皆生，从乙、匕，象芒達；厂，聲也。辰，房星，天時也。从二，二，古文上字。凡辰之屬皆从辰。

辱：恥也。从寸在辰下。失耕時，於封畺上戮之也。辰者，農之時也。故房星為辰，田候也。

巳：巳也。四月，陽气巳出，陰气巳藏，萬物見，成文章，故巳為蛇，象形。凡巳之屬皆从巳。

㠯：用也。从反巳。賈侍中說：巳，意巳實也。象形。

午：啎也。五月，陰气午逆陽。冒地而出。此予矢同意。凡午之屬皆从午。

啎：逆也。从午吾聲。

未：味也。六月，滋味也。五行，木老於未。象木重枝葉也。凡未之屬皆从未。

申：神也。七月，陰气成，體自申束。从臼，自持也。吏臣餔時聽事，申旦政也。凡申之屬皆从申。

𣍃：擊小鼓，引樂聲也。从申柬聲。

臾：束縛捽抴為臾。从申从乙。

曳：臾曳也。从申丿聲。

酉：就也。八月黍成，可為酎酒。象古文酉之形。凡酉之屬皆从酉。

酒：就也，所以就人性之善惡。从水从酉，酉亦聲。一曰造也，吉凶所造也。古者儀狄作酒醪，禹嘗之而美，遂䟽儀狄。杜康作秫酒。

𨢊：𥶶生衣也。从酉冡聲。

䤁：孰𥶶也。从酉甚聲。

釀：醞也。作酒曰釀。从酉襄聲。

醞：釀也。从酉𥁕聲。

𨠒：酒疾孰也。从酉弁聲。

酴：酒母也。从酉余聲。讀若廬。

釃：下酒也。一曰醇也。从酉麗聲。

䣺：𨢌酒也。从酉肙聲。

𨢌：䣺也。从酉鬲聲。

醴：酒一宿孰也。从酉豊聲。

醪：汁滓酒也。从酉翏聲。

醇：不澆酒也。从酉𦎫聲。

醹：厚酒也。从酉需聲。《詩》曰：「酒醴惟醹。」

酎：三重醇酒也。从酉，从時省。《明堂月令》曰：「孟秋，天子飲酎。」

醠：濁酒也。从酉盎聲。

醲：厚酒也。从酉農聲。

䤊：酒也。从酉茸聲。

酤：一宿酒也。一曰買酒也。从酉古聲。

𨢮：酒也。从酉，𥏼省。

𨣨：泛齊，行酒也。从酉監聲。

䤗：酒味淫也。从酉，竷省聲。讀若《春秋傳》曰「美而豔」。

酷：酒厚味也。从酉告聲。

醰：酒味苦也。从酉覃聲。

䣪：酒色也。从酉巿聲。

配：酒色也。从酉己聲。

䣧：酒色也。从酉弋聲。

醆：爵也。一曰酒濁而微清也。从酉戔聲。

酌：盛酒行觴也。从酉勺聲。

醮：冠娶禮。祭。从酉焦聲。

䤐：歃酒也。从酉朁聲。

𨟴：少少㱃也。从酉勻聲。

醻：主人進客也。从酉𠷎聲。

醋：客酌主人也。从酉昔聲。

䤉：㱃酒俱盡也。从酉𥁑聲。

釂：㱃酒盡也。从酉，嚼省聲。

酣：酒樂也。从酉从甘，甘亦聲。

酖：樂酒也。从酉冘聲。

醧：私宴㱃也。从酉區聲。

醵：會㱃酒也。从酉豦聲。

酺：王德布，大㱃酒也。从酉甫聲。

醅：醉飽也。从酉咅聲。

醉：卒也。卒其度量，不至於亂也。一曰潰也。从酉从卒。

醺：醉也。从酉熏聲。《詩》曰：「公尸來燕醺醺。」

醟：䣱也。从酉，熒省聲。

䣱：醉醟也。从酉句聲。

酲：病酒也。一曰醉而覺也。从酉呈聲。

醫：治病工也。殹，惡姿也；醫之性然。得酒而使，从酉。王育說。一曰殹，病聲。酒所以治病也。《周禮》有醫酒。古者巫彭初作醫。

莤：禮祭，束茅，加于祼圭，而灌鬯酒，是為莤。象神歆之也。一曰莤，榼上塞也。从酉从艸。《春秋傳》曰：「尔貢包茅不入，王祭不供，無以莤酒。」

醨：薄酒也。从酉离聲。讀若離。

䤘：酢也。从酉韱聲。

酸：酢也。从酉夋聲。關東謂酢曰酸。

酨：酢𤖅也。从酉𢦔聲。

醶：酢𤖅也。从酉僉聲。

酢：醶也。从酉乍聲。

酏：黍酒也。从酉也聲。一曰甜也。賈侍中說：酏為鬻清。

𨡓：盬也。从肉从酉，酒以和𨡓也；爿聲。

醢：肉𨡓也。从酉、𥁓。

𨡭：𨡭䤅，榆𨡓也。从酉敄聲。

䤅：𨡭䤅也。从酉俞聲。

酹：餟祭也。从酉寽聲。

𨢡：擣榆𨡓也。从酉畢聲。

䤎：𨡓也。从酉矞聲。

䣼：雜味也。从酉京聲。

䤔：闕。

䣸：闕。

酪：乳𤖅也。从酉各聲。

醐：醍醐，酪之精者也。从酉胡聲。

酩：酩酊，醉也。从酉名聲。

酊：酩酊也。从酉丁聲。

醒：醉解也。从酉星聲。按：酲字注云：一曰醉而覺也。則古酲，亦音醒也。

醍：清酒也。从酉是聲。

酋：繹酒也。从酉，水半見於上。《禮》有「大酋」，掌酒官也。凡酋之屬皆从酋。

𢍜：酒器也。从酋，廾以奉之。《周禮》六尊：犧尊、象尊、著尊、壺尊、太尊、山尊，以待祭祀賓客之禮。

戌：滅也。九月，陽气微，萬物畢成，陽下入地也。五行，土生於戊，盛於戌。从戊含一。凡戌之屬皆从戌。

亥：荄也。十月，微陽起，接盛陰。从二，二，古文上字。一人男，一人女也。从乙，象褢子咳咳之形。《春秋傳》曰：「亥有二首六身。」凡亥之屬皆从亥。

