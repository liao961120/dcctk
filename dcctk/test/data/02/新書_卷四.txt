竊料匈奴控弦大率六萬騎，五口而出介卒一人，五六三十，此即戶口三十萬耳，未及漢千石大縣也。而敢歲言侵盜，屢欲亢禮，妨害帝義，甚非道也。陛下何不使能者一試理此，將為陛下以耀蟬之術振之。為此立一官，置一吏，以主匈奴，誠能此者，雖以千石居之可也。陛下肯聽其事計，令中國日治，匈奴日危，大國大富，匈奴適亡。吒犬馬行，理勢然也。將必以匈奴之眾，為漢臣民，制之令千家而為一國，列處之塞外，自隴西延至遼東，各有分地以衛邊，使備月氏灌窳之變，皆屬之直郡，然後罷戎休邊，民天下之兵。帝之威德，內行外信，四方悅服，則愚臣之志快矣。不然，帝威不遂，心與嘿嘿。竊聞匈奴當今遂羸，此其示武昧利之時也。而隆義渠東胡諸國，又頗來降。以臣之愚，匈奴且動，疑將一材而出奇，厚贄以責，漢不大興不已，旁午走急，數十萬之眾，積於北方，天下安得食而饋之？臨事而重困，則難為工矣，陛下何不蚤圖。

建國者曰：「匈奴不敬，辭言不順，負其眾庶，時為寇盜，撓邊境，擾中國，數行不義，為我狡猾，為此柰何？」對曰：「臣聞彊國戰智，王者戰義，帝者戰德。故湯祝網而漢陰降，舜舞干羽而南蠻服。今漢帝中國也，宜以厚德懷服四夷，舉明義博示遠方，則舟車之所至，人力之所及，莫不為畜，又孰敢紛然不承帝意？」

臣為陛下建三表，設五餌，以此與單于爭其民，則下匈奴猶振槁也。夫無道之人，何宜敢捍此其久，陛下肯幸用臣之計，臣且以事勢諭天子之言，使匈奴大眾之信陛下也，為通言耳，必行而弗易。夢中許人，覺且不背其信，陛下已諾，若日出之灼灼。故聞君一言，雖有微遠，其志不疑，仇讎之人，其心不殆，若此則信諭矣，所圖莫不行矣。一表。臣又且以事勢諭陛下之愛，令匈奴之自視也，苟胡面而戎狀者，其自以為見愛於天子也，猶弱子之槞慈母也，若此則愛諭矣。一表。臣又且諭陛下之好，令胡人之自視也，苟其技之所長與其所工，一可以當天子之意，若此則好諭矣。一表。愛人之狀，好人之技，人道，信為大操，帝義也。愛好有實，已諾可期，十死一生，彼必將至，此謂三表。

凡賞於國者，此不可以均。賞均則國窾，而賞薄不足以動人。故善賞者踔之，駮轢之，從而時厚之，令視之足見也，誦之足語也，乃可傾一國之心。陛下幸聽臣之計，則臣有餘財。匈奴之來者，家長已上，固必衣繡，家少者必衣文錦，將為銀車五乘，大雕畫之，駕四馬，載綠蓋，從數騎，御驂乘。且雖單于之出入也，不輕都此矣。令匈奴降者，時時得此而賜之耳。一國聞之者見之者，希心而相告，人人冀幸，以為吾至亦可以得此，將以壞其目。一餌。匈奴之使至者，若大降者也，大眾之所聚也，上必有所召賜食焉。飯物故四五盛，美胾膹炙，肉具醯醢。方數尺於前，令一人坐此，胡人欲觀者，固百數在旁，得賜者之喜也，且笑且飯，味皆所嗜而所未嘗得也。令來者時時得此而饗之耳，一國聞之者見之者，垂涎而相告，人悇憛其所自，以吾至亦將得此，將以此壞其口。一餌。降者之傑也，若使者至也，上必使人有所召客焉。令得召其知識，胡人之欲觀者勿禁。令婦人傅白墨黑，繡衣而侍其堂者二三十人，或薄或揜，為其胡戲，以相飯。上使樂府幸假之但樂，吹簫鼓鞀，倒挈面者更進，舞者蹈者時作。少閒擊鼓，舞其偶人昔時乃為戎樂攜手胥彊上客之，後婦人先後扶侍之者固十餘人，使降者時或得此而樂之耳。一國聞之者見之者，希盱相告，人人忣忣，唯恐其後來至也，將以此壞其耳。一餌。凡降者，陛下之所召幸，若所以約致也，陛下必時有所富，必令此有高堂邃宇，善廚處，大囷京，廄有編馬，庫有陣車，奴婢諸嬰兒畜生具，令此時大具，召胡客，饗胡使，上幸令官助之，具假之樂。令此其居處樂虞囷京之畜，皆過其故。王慮出其單于，或時時賜此而為家耳。匈奴一國傾心而冀，人人忣忣，唯恐其後來至也，將以此壞其腹。一餌。於來降者，上必時時而有所召幸拊循，而後得入官。夫胡大人難親也，若上於胡嬰兒及貴人子好可愛者，上必召幸大數十人，為此繡衣好閑，且出則從，居則更侍。上即饗胡人也，大觳抵也，客胡使也，力士武士固近侍傍，胡嬰兒得近侍側，胡貴人更進得佐酒前，上乃幸自御此薄，使付酒錢，時人偶之。為閒則出繡衣具帶服賓餘，時以賜之。上即幸拊胡嬰兒，擣遒之，戲弄之，乃授炙，幸自啗之，出好衣閑，且自為贛之。上起胡嬰兒，或前或後。胡貴人既得奉酒，出則服衣佩綬，貴人而立於前，令數人得此而居耳。一國聞者見者，希盱而欲，人人忣忣，惟恐其後來至也。將以此壞其心。一餌。故牽其耳，牽其目，牽其口，牽其腹，四者已牽，又引其心，安得不來下胡抑抎也。此謂五餌。

若夫大變之應，大約以權決塞因宜而行，不可豫形，尊翁主，重相室，多其長吏，眾門大夫皆謀士也，必足之財，且用吾人，且用其尊，觀其限，窺其謀，中外符節，適𦃪拘也。夫或人且安得久悍若此？故三表已諭，五餌既明，則匈奴之中乖而相疑矣。使單于寢不聊寐，食不甘口，揮劍挾弓，而蹲穹廬之隅，左視右視，以為盡仇也。彼其群臣，雖欲毋走，若虎在後，眾欲無來，恐或軒之，此謂勢然。其貴人之見單于，猶迕虎狼也，其南面而歸漢也，猶弱子之慕慈母也。其眾之見將吏，猶噩迕仇讎也，南鄉而欲走漢，猶水流下也。將使單于無臣之使，無民之守，夫惡得不係頸頓顙請歸陛下之義哉？此謂戰德。

彼匈奴見略，且引眾而遠去，連此有數。夫關市者固匈奴所犯滑而深求也，願上遣使厚與之和，以不得已，許之大市。使者反，因於要險之所多為鑿開，眾而延之，關吏卒使足以自守。大每一關，屠沽者、賣飯食者、美臛炙膹者，每物各一二百人，則胡人著於長城下矣。是王將彊北之必攻其王矣。以匈奴之飢，飯羹啗膹炙，喗多飲酒，此則亡竭可立待也。賜大而愈飢，多財而愈困，漢者所希心而慕也，則匈奴貴人以其千人至者，顯其二三，以其萬人至者，顯其十餘人。夫顯榮者，招民之機也。故遠期五歲，近期三年之內，匈奴亡矣。此謂德勝。

或曰：「建三表，明五餌，盛資翁主，禽敵國而后止，費至多也，惡得財用而足之？」對曰：「請無敢費御府銖金尺帛，然而臣有餘資。」問曰：「何以？」對曰：「國有二族，方亂天下，甚於匈奴之為邊患也。使上下踳逆，天下窾貧，盜賊罪人蓄積無已，此二族為祟也。上去二族，弗使亂國，天下治富矣。臣賜二族，使祟匈奴，過足言者。」

或曰：「天子下臨，人民悹之。」曰：「苟或非天子民，尚豈天子也。《詩》曰：『普天之下，莫非王土。率土之濱，莫非王臣。』王者天子也，苟舟車之所至，人跡之所及，雖蠻夷戎狄，孰非天子之所哉？而慉渠頗率天子之民，以不聽天子，則慉渠大罪也。今天子自為懷其民，天子之理也，豈下臨人之民哉？

匈奴侵甚侮甚，遇天子至不敬也，為天下患至無已也。以漢而歲致金絮繒綵，是入貢職於蠻夷也，顧為戎人諸侯也，勢既卑辱，而禍且不息，長此何窮？陛下胡忍以帝皇之號，特居此？

臣竊料匈奴之眾，不過漢一千石大縣。以天下之大，而困於一縣之小，甚竊為執事羞之。陛下有意，胡不使臣一試理此？夫胡人於古小諸侯之所銍權而服也，奚宜敢悍若此？以臣為屬國之官，以主匈奴，因幸行臣之計，半歲之內，休屠飯失其口矣。少假之閒，休屠繫頸以草，膝行頓顙，請歸陛下之義，唯上財幸，而後復罷屬國之官。臣賜歸伏田廬，不復洿末廷，則忠臣之志快矣。今不獦猛獸而獦田彘，不搏反寇而搏蓄菟。所獦得毋小，所搏得毋不急乎？玩細虞，不圖大患，非所以為安。

竊恐陛下接王淮南王子，曾不與如臣者孰計之也。淮南王之悖逆亡道，陛下為頓顙謝罪皇太后之前，淮南王曾不誚讓，敷留之罪無加身者。舍人橫制等室之門，追而赦之，吏曾不得捕。主人於天子國橫行，不辜而無譴，乃賜美人，多載黃金而歸。侯邑之在其國者，畢徙之佗所。陛下於淮南王，不可謂薄矣。然而淮南王，天子之法咫蹂促而弗用也，皇帝之令，咫批傾而不行，天下孰不知？天子選功臣有職者以為之相吏，王僅不踏蹴而逐耳，無不稱病而走者，天下孰弗知？日接持怨言，以誹謗陛下之為，皇太后之餽賜，逆拒而不受，天子使者奉詔而弗得見，僵臥以發詔書，天下孰不知？聚罪人奇狡少年，通棧奇之徒啟章之等，而謀為東帝，天下孰弗知？淮南王罪已明，陛下赦其死罪，解之金道，以為之神，其人自病死，陛下何負天下大指？孰能以王之死為不當？陛下無負也。

如是，咫淮南王，罪人之身也，淮南子，罪人之子也，奉尊罪人之子，適足以負謗於天下耳，無解細於前事。且世人不以肉為心則已，若以肉為心，人之心可知也。今淮南子，少壯聞父辱狀，是立咫泣洽衿，臥咫泣交項，腸至腰肘，如繆維耳，豈能須臾忘哉？是而不如是，非人也。陛下制天下之命，而淮南王至如此極，其子舍陛下而更安所歸其怨爾。特曰勢未便，事未發，含亂而不敢言，若誠其心，豈能忘陛下哉！白公勝所為父報仇者，報大父與諸伯父叔父也，令尹子西司馬子綦皆親群父也，無不盡傷。昔者白公之為亂也，非欲取國代王也，為發憤快志爾。故挾匕首以衝仇人之匈，固為要俱靡而已耳，固非冀生也。

今淮南土雖小，黥布嘗用之矣，漢存特幸耳。夫擅仇人足以危漢之資，於策安便？雖割而為四，四子一心也。豫讓為智伯報趙襄子，五起而不取者，無他，資力少也。子胥之報楚也，有吳之眾也；白公成亂也，有白公之眾也；闔閭富故，然使專諸刺吳王僚；燕太子丹富故，然使荊軻殺秦王政。今陛下將尊不億之人，與之眾積之財，此非有白公、子胥之報於廣都之中者，即疑有專諸、荊軻起兩柱之閒，其策安便哉？此所謂假賊兵、為虎翼者，願陛下少留意計之。

禹有十年之蓄，故免九年之水；湯有十年之積，故勝七歲之旱。夫蓄積者，天下之大命也。苟粟多而財有餘，何嚮而不濟？以攻則取，以守則固，以戰則勝，懷柔附遠，何招而不至？

管子曰：「倉廩實，知禮節；衣食足，知榮辱。」民非足也，而可治之者，自古及今，未之嘗聞。古人曰：「一夫不耕，或為之飢；一婦不織，或為之寒。」生之有時，而用之無節，則物力必屈。古之為天下者至悉也，故其蓄積足恃。今背本而以末食者甚眾，是天下之大殘也；從生之害者甚盛，是天下之大賊也；汰流淫佚侈靡之俗日以長，是天下之大祟也。殘賊公行，莫之或止，大命泛敗，莫之振救。生之者甚少，而靡之者甚眾，天下之勢，何以不危？漢之為漢幾四十歲矣，公私之積，猶可哀痛也。故失時不雨，民且狼顧矣。歲惡不入，請賣爵鬻子，既或聞耳矣。安有為天下阽危若此，而上不驚者！

世之有饑荒，天下之常也，禹湯被之矣。即不幸有方二三千里之旱，國何以相恤？卒然邊境有急，數十百萬之眾，國何以餽之矣？兵旱相乘，天下大屈，勇力者聚徒而橫擊，罷夫羸老，易子孫而沦其骨，政法未畢通也，遠方之疑者並舉而爭起矣。為人上者，乃試而圖之，豈將有及乎？可以為富安天下，而直以為此廩廩也，竊為陛下惜之。

法使天下公得顧租鑄錢，敢雜以鉛鐵為他巧者，其罪黥，然鑄錢之情，非殽鈆鐵及石雜銅也，不可得贏，而殽之甚微，其利甚厚，名曰顧租公鑄法也，而實皆黥罪也。有法若此，上將何賴焉？

夫事有召禍，而法有起姦。今令細民操造幣之勢，各隱屏其家而鑄作，因欲禁其厚利微姦，雖黥罪日報，其勢不止，為民設阱，孰積於是？曩禁鑄錢，死罪積下；今公鑄錢，黥罪積下，雖少異乎，末具也。民方陷溺，上且弗救乎？

且世民用錢，縣異而郡不同。或用輕錢，百加若干。或用重錢，平稱不受。法錢不立，吏急而一之乎？則大煩苛而民弗任，且力不能而勢不可施。縱而弗苛乎？則郡縣異而市肆不同，小大異用，錢文大亂。夫苟非其術，則何嚮而可哉？

夫農事不為，而采銅日蕃，釋其耒耨，冶鎔鑪炭，姦錢日繁，正錢日亡，善人怵而為姦邪，愿民陷而之刑僇，黥罪繁積，吏民且日鬥矣。將甚不祥，柰何而忽？國知患此，吏議必曰：「禁之。」禁之不得其術，其傷必大，何以圉之？令禁鑄錢，錢必還重，四錢之粟，必還二錢耳。重則盜鑄錢如雲而起，則棄市之罪，又不足以禁矣。姦不勝而法禁數潰，銅使之然也。

