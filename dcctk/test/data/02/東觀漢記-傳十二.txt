崔篆王莽時為郡文學，以明經徵詣公車。太保甄豐舉為步兵校尉，篆辭曰：「吾聞伐國不問仁人，戰陣不訪儒士。此舉奚至哉？」遂投劾歸。

崔篆為建新大尹，篆歎曰：「吾生值澆、羿之君，上有老母，下有兄弟，安得獨潔己而危所生哉？」乃單車到官，稱疾，三年不視事行縣。門下掾倪敞諫，篆乃強起班春。所至之縣，獄犴填滿。篆垂涕曰：「嗟乎！刑罰不中，乃陷民於阱。此皆何罪，而至於是乎！」遂平理，所出二千餘人。掾吏叩頭諫曰：「

誠仁者之心，然獨為君子，將有悔乎！」篆曰：「邾文公不以一人易其身，君子謂之知命。如煞一大尹贖二千人，蓋所願也。」遂稱疾去。

竇憲為車騎將軍，辟崔駰為掾。憲府貴重，掾屬三十人，皆故刺史、二千石，唯駰以處士年少擢在其間。憲擅權驕恣，駰數諫之。及出征匈奴，道路愈多不法，駰為主簿，前後奏記數十，指切長短。憲不能容，稍疏之，因察駰高第，出為長岑長。駰自以遠去，不得意，遂不之官而歸，卒于家。

崔瑗愛士，好賓客，盛修殽膳，殫極滋味，不問餘產。

崔寔為五原太守，時不種麻，不紡績。寔到官，勸種麻，命工伐木作機，以教民紡績。

申屠蟠同郡緱氏女玉為父報讎，殺夫氏之黨，吏執玉以告外黃令梁配，欲論殺玉。蟠時年十五，為諸生，進諫曰：「玉之節義，足以感無恥之孫，激忍辱之子。不遭明時，當表旌廬墓，況在清聽，而不加哀矜！」配善其言，乃為讞得減死論。鄉人稱美之。

閔貢，字仲叔，太原人也。恬靜養神，弗役於物。與周黨相友，黨每過仲叔，共唅菽飲水，無菜茹。

閔仲叔，太原人也，與周黨友，嘗遺其生蒜，仲叔歎曰：「我欲省煩耳。」受而不食。

司徒侯霸辟閔仲叔，到，與相見，勞問之，不及政事。仲叔曰：「始被明公辟，且喜且懼。及奉見明公，喜懼皆去。所望明公問屬何以為政，美俗成化，令蒸庶得所。以仲叔為不足耶，不當辟也。如以為任用而不使臣之，則為失人，是以喜懼皆去。」便辭而出。

閔仲叔居安邑，老病家貧，不能買肉，日買一片豬肝，屠者或不肯為斷。安邑令候之，問諸子何飯食，對曰：「但食豬肝，屠者或不肯與之。」令出敕市吏，後買輒得。仲叔怪問之，其子道狀，乃歎曰：「閔仲叔豈以口腹累安邑耶？」遂去之沛。

荀恁，字君大，鴈門人也。永平中，驃騎將軍東平憲王蒼辟恁，署祭酒，敬禮焉。後朝會，上戲之曰：「先帝徵君不奉，驃騎辟反來，何也？」對曰：「先帝秉德惠下，臣故不來。驃騎將軍執法檢下，臣故不敢不來。」

南陽馮良少作縣吏，恥在冢役，因壞車殺馬，毀裂衣冠。主撻之。從杜撫學。妻子見車有死馬，謂為盜賊所害。良志行高潔，約禮者也。

楊震，字伯起，少好學，受歐陽尚書於太常桓郁，明經博覽，無不窮究。諸儒為之語曰：「關西孔子楊伯起。」

楊震，字伯起，弘農人。性公廉，不受私謁，子孫常蔬食步行，故舊長者或欲令為開產業，震不肯，曰：「使後世稱為清白吏子孫，以此遺之，不亦厚乎！」為東萊太守，道經昌邑，邑令王密故所舉茂才，夜懷金十斤以遺震。震曰：「故人知君，君不知故人，何也？」密曰：「夜無知者。」震曰：「天知，神知，何謂無知？」

楊震為太尉，性忠誠，每陳諫諍，中常侍樊豐等譖之，收印綬，歸本郡。震到洛陽都亭，顧謂子及門生曰：「吾蒙恩居上司，姦臣狡猾而不能誅，嬖人傾亂而不能禁，帑藏空虛，賞賜不節，而不能塞，何面以見日月。」遂仰鴆而死。

楊秉諫桓帝曰：「王者至尊，出入有常，警蹕而行，清室而止。」

光和中，有虹蜺晝降嘉德殿，上引楊賜等入金商門崇德署，問以祥異。對曰：「按春秋讖曰：『天投蜺，天下怨，海內亂。』加四百之期，象見吉凶，聖人則之。今妾媵嬖人閹尹之徒，共專國朝，欺罔日月。而今縉紳之徒委伏畎畝，口誦堯、舜之言，身蹈絕俗之行，亡捐溝壑，不見逮及，冠履倒易，陵谷代處。」

楊賜，字伯獻，代劉郃為司徒，帝欲造畢圭靈昆苑，賜上疏諫曰：「竊聞使者並規度城南民田，欲以為苑。昔先王造囿，裁足以脩三驅之禮，薪萊芻牧，皆悉往焉。先帝之制，左開鴻池，右作上林，不奢不約，以合禮中。今猥規郊城之地，以為苑囿，廣壞田園，廢居民，畜禽獸，殆非所謂保赤子之義。」

楊賜以病罷。居無何，拜太常，詔賜御府衣一襲，自所服冠幘綬，玉壺革帶，金錯鉤珮。

梁冀作平上軿車，侍御史張綱獨埋輪於洛陽都亭，曰：「

豺狼當路，安問狐狸！」遂奏冀。

陳球遷繁陽令，清高不動。

陳球為零陵，州兵朱蓋等反。球城守，弦大木為弓，羽矛為矢，引機發之，射千餘步，斬蓋等。

杜安，字伯夷，貴戚慕其名，或遺其書，安不發，悉壁藏之。後捕貴戚賓客，安開壁出書，而封如故，由是不罹其患。

和熹鄧后臨朝，權在外戚。杜根以安帝年長，宜親政事，乃與同時郎上書直諫。太后大怒，收執根等，令盛以縑囊，於殿上撲殺之。執法者以根知名，語行事人使不加力，既而載出城外，根得蘇。太后使人檢視，遂詐死，三日，目中生蛆，因得逃竄也。及鄧氏誅，根方歸，徵拜侍御史。

白馬令李雲。桓帝誅大將軍梁冀，而中常侍單超等五人皆以誅冀功並封列侯。又立掖庭民女亳氏為皇后，數月間，后家封四人，賞賜巨萬。時地數震裂，眾災頻降。雲素剛，憂國，乃露布上書，移副三府，曰：「孔子曰：『帝者，諦也。』今官位錯亂，小人諂進，財貨公行，政令日損，是帝欲不諦乎？」帝得奏，震怒，下有司送雲黃門北寺獄。

白馬令李雲坐直諫繫獄，弘農五官掾杜眾傷其忠直獲罪，上書願與雲俱得死，遂俱死獄中。

蔡邕，詔問有黑氣墮溫明殿東庭中，如車蓋，騰起奮迅，五色，有頭，體長十餘丈，形似龍，似虹蜺。邕對：「虹著於天，而降施於庭，以臣所聞，則所謂天投蜺者也。」

虹晝見御座殿庭前，色青赤。上引邕問之，對曰：「虹蜺，小女子之祥。」

蔡邕徙朔方，上書求還，續成十志。

劉據為大司農，以職事被譴，召詣尚書，將加捶撻。尚書左雄諫帝曰：「九卿位亞三公，行則鳴玉。孝明永平始加撲罰，非古制也。」帝從之，卿於是始免撲捶。

周舉，字宣光，姿貌短陋，而博學洽聞，為儒者所宗，京師語曰：「五經縱橫周宣光也。」

黃香，字文強，江夏安陸人。父況為郡五官掾。劉設教令署香門下孝子，數占見。況舉孝廉，貧無奴僕，香躬親勤苦，盡心供養，冬無蔥被，而親極滋味。暑即扇床枕，寒即以身溫席。

黃香，字文強，江夏安陸人。年九歲，失母，思慕憔悴，殆不免喪，鄉人稱其至孝。年十二，博覽傳記。京師號曰「日下無雙，江夏黃香」。

黃香，字文強，年十二，家業虛貧，衣食不贍，舅龍鄉侯為作衣被，不受。

章帝詔黃香令詣東觀，讀所未嘗見書，謂諸生曰：「此日下無雙，江夏黃童也。」

章帝賜黃香淮南、孟子各一通。

黃香為郎，召詣安福殿，賜錢三萬，黃白葛各一端。

黃香知古今，記群書無不涉獵，兼好圖讖天官星氣鍾律曆筭，窮極道術。京師號曰「天下無雙，江夏黃童」。國士瞻重，京師貴戚慕其聲名，更饋衣物。拜尚書郎。

黃香，字文強，拜尚書郎，數陳得失，賞賜常增異同位。時車駕居南宮，尚書新成，詔賜演什物。以香父在，賜臥几、靈壽杖。

黃香為尚書郎，嘗獨止宿臺上，晝夜不離省闥，上聞善之。

黃香拜左丞，功滿當遷，和帝留，增秩。

黃香上疏曰：「以錐刀小用，蒙見宿留。」

黃香為尚書，曉習邊事，每行軍調度，動得事中。上知其勤，數加賞賜。

黃香為尚書令，上愛其才，每朝臺閣，遂見尊重。香之勤力憂公，畏慎周密，每用奏議，所建畫未嘗流布。然執事平法，常持輕類，全活非一。

黃香，字文強，遷魏郡太守，俗每交代，添設儲峙輒數千萬。香未入界，移敕悉出所設什器。及到，頗有，即徹去。到官之日，不祭灶求福，閉門絕客。

黃瓊，字世英，以德行高妙，公車徵拜議郎，豐之職也。

黃琬，字子琰，江夏安陸人。琬少失父，曾祖香，祖瓊，並有高名。

李固，字子堅，漢中南鄭人也，司徒郃之子。固貌狀有奇表，鼎角匿犀，足履龜文。少好學，常步行隨師，不遠千里。

陳寔在鄉閭，平心率物。有盜夜入其室，止於梁上。寔命子孫訓之曰：「不善之人未必本不慈，習與性成，如梁上君子是也。」盜驚，自投地。寔徐譬之曰：「視君狀貌，不似惡人，宜深克己反善，然當由貧，今遺絹二疋。」自是一縣無復盜竊。

吳祐，字季英，陳留長垣人。父恢，為南海太守。祐年十二，恢欲殺青簡以寫經書，祐諫曰：「今大人踰越五嶺，遠在海濱，其俗舊多珍怪。此書若成，則載之兼兩。昔馬援以薏苡興謗，王陽以衣囊邀名。嫌疑之間，誠先賢所慎也。」恢乃止，撫其首曰：「吳氏世不乏季子矣。」

吳祐年二十喪父獨居，家無擔石，而不受贍遺。常牧豕於長垣澤中，行吟經書。遇父故人，謂之曰：「卿二千石子，而杖鞭牧豕，縱子無恥，奈君父何？」祐辭謝而已，守志如初。

公沙穆來遊太學，無資糧，乃變服客傭，為吳祐賃舂。祐與語，大驚，遂共定交於杵臼之間。

吳祐，字季英，陳留人。遷膠東侯相，政唯仁簡，以身率物。民有相爭訴者，輒閉閤自責，然後科其所訟，以道譬之。或身到閭里，重相和解。自是之後，爭隙省息，吏民不欺。

任尚編草為船，置于暂上以渡河，掩擊羌胡。

耽將吏兵，繩索相懸，上通天山。

中山相朱遂到官，不出奉祠北嶽。詔曰：「災暴緣類，符驗不虛，政失厥中，狼災為應，至乃殘食孩幼，朝廷愍悼，思惟咎徵，博訪其故。山嶽尊靈，國所望秩，而遂比不奉祠，怠慢廢典，不務懇惻，淫刑放濫，害加孕婦，毒流未生，感和致災。其詳思改救，追復所失。有不遵憲，舉正以聞。」

張奐，字然明，為安定屬國都尉。羌離湳上奐馬二十匹，奐召主簿張祁入，於羌前以酒酹地曰：「使馬如羊，不以入廄。使金如粟，不得入懷。」盡還不受。

張奐，使匈奴中郎將，時休屠各及朔方烏桓並同反叛，遂燒度遼將軍門，引屯赤坑，煙火相望。兵眾大恐，各欲亡去。奐安坐帷中，與弟子誦書自若，軍士稍安。

桓帝時，張奐為武威太守，其妻懷孕，夢見帶奐印綬，登樓而歌。乃訊之於占者，曰：「必生男，復臨茲邦，命終此樓。」既而生猛，以建安中為武威太守，殺刺史邯鄲商，州兵圍之急，猛恥見擒，乃登樓自焚而死。

段熲，字紀明，有文武智略。竇讒等聚眾為亂，詔遣中郎將有文武者，尹頌時表用熲。其日拜熲，授節劍佩刀衣裳車馬束帛，將平陽騎。熲到所，設施方略，糾舉通急，行古司馬兵法、孫吳之術，旬月群盜悉破。

段熲破羌，明年春，餘羌復與繞河大寇張掖。熲下馬大戰，力盡，虜亦引退。熲追斬之，且追且戰，晝夜相攻，割肉食雪，四十餘日。

段熲上疏曰：「先零東羌討之難破，降為上策，戰為下計。」

太后詔云：「此以慰种光、馬賢等亡魂也。」

熲復追羌出橋門谷。

段熲曰：「張奐事勢相反，遂懷猜恨。」

段熲起於徒中，為并州刺史，有功，徵還京師。熲乘輕車，介士鼓吹，曲蓋朱旗，馬騎五萬餘匹，殷天蔽日，鉦鐸金鼓，雷振動地，連騎繼跡，彌數十里。

段熲滅羌，詔賜錢十萬，七尺絳襜褕一具。

段熲滅羌，詔賜熲赤幘大冠一具。

段熲上書曰：「又掠得羌侯君長金印四十三，銅印三十一，錫印一枚，及長史、司馬、涉頭、長燕、鳥校、棚水塞尉印五枚，紫綬三十八，艾綬二十八，黃綬二枚，皆簿入也。

陳蕃，字仲舉，為光祿勳，上疏切諫曰：「鄙諺云『盜不過五女門』，以女能貧家也。今後宮之女數千，食肉衣綺，豈不貧困乎！」

尚書令王允奏曰：「太史令王立說孝經六隱事，能消卻姦邪，常以良日。」允與立入，為獻帝誦孝經一章，以杖二竹簟畫九宮其上，隨日時而出入焉。及允被害，乃不復行也。

李元禮，祖父修，安帝時，生子亮、叔、訓、秀，號「四龍」，皆為牧守。

李膺為蜀郡太守，蜀之珍玩，不入於門，益州紀其政化。

童子魏照求入事郭泰，供給灑掃。泰曰：「當精義講書，何來相近？」照曰：「經師易獲，人師難遭，欲以素絲之質，附近朱藍。」

荀曇，字元智，潁川潁陰人，為廣陵太守，正身疾惡。其兄昱為沛相，乃相與共除閹黨。後昱與大將軍竇武謀誅中官，與李膺俱死，曇亦禁錮終身。

劉祐為河東太守，時屬縣令長率多中官子弟，百姓患之。祐到，摧其權強，平理冤結，政為三河表。

汝南太守宗資等，任用善士，朱紫區別。

符融妻亡，貧無殯斂，鄉人欲為具棺服，融不肯受，曰：「古之亡者，棄之中野。唯妻子可以行志，但土埋藏而已。」

韓卓，臘日奴竊食祭其母，卓義其心，即日免之。

孔融上書曰：「先帝褒厚老臣，懼其隕越，是故扶接助其氣力。三公刺掖，近為憂之，非警戒也。云備大臣，非其類也。」

皇甫嵩上言，四姓權右，咸各斂手也。

賓客所歸，傾心折節。

士無貧賤，與之抗禮。

呂布以奮威將軍如三事。

騰知罪法深大，懷挾姦巧，稽留道路，下獄死。

強賦一億五千萬，檻車徵下獄。

取錢縑三百七十五萬。

韋毅為陳留太守，桓帝延熹九年，坐贓自殺。

周珌，豫州刺史慎之子也。

獻帝幸弘農，郭汜日擄掠百官，婦女有美髮者，皆斷取之。

