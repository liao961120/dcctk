王者官人有六等：一曰師，二曰友，三曰大臣，四曰左右，五曰侍御，六曰廝役。

知足以為源泉，行足以為表儀。問焉則應，求焉則得。入人之家，足以重人之家，入人之國，足以重人之國者，謂之師。知足以為礱礪，行足以為輔助，仁足以訪議，明於進賢，敢於退不肖，內相匡正，外相揚美，謂之友。知足以謀國事，行足以為民率，仁足以合上下之驩，國有法則退而守之，君有難則進而死之，職之所守，君不得以阿私託者，大臣也。脩身正行，不怍於鄉曲，道語談說，不怍於朝廷。智能不困於事業，服一介之使，能合兩君之驩，執戟居前，能舉君之失過，不難以死持之者，左右也。不貪於財，不淫於色，事君不敢有二心。居君旁，不敢泄君之謀。君有失過，雖不能正諫，以其死持之，憔悴有憂色，不勸聽從者，侍御也。柔色傴僂，唯諛之行，唯言之聽，以睚眥之閒事君者，廝役也。

故與師為國者，帝；與友為國者，王；與大臣為國者，伯；與左右為國者，彊；與侍御為國者，若存若亡；與廝役為國者，亡可立待也。

取師之禮，黜位而朝之；取友之禮，以身先焉；取大臣之禮，以皮幣先焉；取左右之禮，使使者先焉；取侍御之禮，以令至焉；取廝役之禮，以令召矣。

師至，則清朝而侍，小事不進。友至，則清殿而侍，聲樂技藝之人不並見。大臣奏事，則徘優侏儒逃隱，聲樂技藝之人不並奏。左右在側，聲樂不見。侍御者在側，子女不雜處。

故君樂雅樂，則友大臣可以侍；君樂燕樂，則左右侍御者可以侍；君開北房，從薰服之樂，則廝役從。清晨聽治，罷朝而論議，從容澤燕。夕時開北房，從薰服之樂，是以聽治論議，從容澤燕，矜莊皆殊序，然後帝王之業可得而行也。

謂門人學者：舜何人也？我何人也？夫啟耳目，載心意，從立移徙，與我同性，而舜獨有賢聖之名，明君子之實，而我曾無鄰里之聞，寬徇之智者，獨何與？然則舜僶俛而加志，我儃僈而弗省耳。

夫以西施之美，而蒙不潔，則過之者莫不睨而掩鼻。嘗試傅白黛黑，榆鋏陂，雜芷若，虻虱視，益口笑，佳態佻志，從容為說焉，則雖王公大人，孰能無悇憛養心，而巔一視之。今以二三子材，而蒙愚惑之智，予恐過之有掩鼻之容也。

昔者南榮跦醜聖道之忘乎己，故步陟山川，坌冒楚棘，彌道千餘，百舍重繭，而不敢久息。既遇老聃，噩若慈父，鴈行避景，夔立蛇進，而后敢問。見教一高言，若飢十日而得大牢焉。是達若天地，行生後世。今夫子之達，佚乎老聃，而諸子之材，不避榮跦，而無千里之遠，重繭之患，親與巨賢連席而坐，對膝相視，從容談語，無問不應，是天降大命以達吾德也。吾聞之曰：「時難得而易失也。」學者勉之乎！天祿不重。

曰：「數聞道之名矣，而未知其實也。請問道者何謂也？」對曰：「道者，所從接物也。其本者謂之虛，其末者謂之術。虛者，言其精微也，平素而無設施也。術也者，所從制物也，動靜之數也。凡此皆道也。」

曰：「請問虛之接物，何如？」對曰：「鏡儀而居，無執不臧，美惡畢至，各得其當。衡虛無私，平靜而處，輕重畢懸，各得其所。明主者，南面而正，清虛而靜，令名自宣，命物自定，如鑑之應，如衡之稱，有舋和之，有端隨之，物鞠其極，而以當施之。此虛之接物也。」

曰：「請問術之接物何如？」對曰：「人主仁而境內和矣，故其士民莫弗親也；人主義而境內理矣，故其士民莫弗順也；人主有禮而境內肅矣，故其士民莫弗敬也；人主有信而境內貞矣，故其士民莫弗信也；人主公而境內服矣，故其士民莫弗戴也；人主法而境內軌矣，故其士民莫弗輔也。舉賢則民化善，使能則官職治，英俊在位則主尊，羽翼勝任則民顯，操德而固則威立，教順而必則令行。周聽則不蔽，稽驗則不惶，明好惡則民心化，密事端則人主神。術者，接物之隊。凡權重者必謹於事，令行者必謹於言，則過敗鮮矣。此術之接物之道也。其為原無屈，其應變無極，故聖人尊之。夫道之詳，不可勝述也。」

曰：「請問品善之體何如？」對曰：「親愛利子謂之慈，反慈為嚚；子愛利親謂之孝，反孝為孽。愛利出中謂之忠，反忠為倍。心省恤人謂之惠；反惠為困。兄敬愛弟謂之友，反友為虐。弟敬愛兄謂之悌，反悌為敖。接遇慎容謂之恭，反恭為媟。接遇肅正謂之敬，反敬為嫚。言行抱一謂之貞，反貞為偽。期果言當謂之信，反信為慢。衷理不辟謂之端，反端為趽。據當不傾謂之平，反平為險。行善決衷謂之清，反清為濁。辭利刻謙謂之廉，反廉為貪。兼覆無私謂之公，反公為私。方直不曲謂之正，反正為邪。以人自觀謂之度，反度為妄。以己量人謂之恕，反恕為荒。惻隱憐人謂之慈，反慈為忍。厚志隱行謂之潔，反潔為汰。施行得理謂之德，反德為怨。放理潔靜謂之行，反行為污。功遂自卻謂之退，反退為伐。厚人自薄謂之讓，反讓為冒。心兼愛人謂之仁，反仁為戾。行充其宜謂之義，反義為懵。剛柔得適謂之和，反和為乖。合得密周謂之調，反調為盭。優賢不逮謂之寬，反寬為阨。包眾容易謂之裕，反裕為褊。欣熏可安謂之熅，反熅為鷙。安柔不苛謂之良，反良為齧。緣法循理謂之軌，反軌為易。襲常緣道謂之道，反道為辟。廣較自斂謂之儉，反儉為侈。費弗過適謂之節，反節為靡。僶勉就善謂之慎，反慎為怠。思惡勿道謂之戒，反戒為傲。深知禍福謂之知，反知為愚。亟見窕察謂之慧，反慧為童。動有文體謂之禮，反禮為濫。容服有義謂之儀，反儀為詭。行歸而過謂之順，反順為逆。動靜攝次謂之比，反比為錯。容志審道謂之枣，反枣為野。辭令就得謂之雅，反雅為陋。論物明辯謂之辯，反辯為訥。纖微皆審謂之察，反察為旄。誠動可畏謂之威，反威為圂。臨制不犯謂之嚴，反嚴為軟。仁義脩立謂之任，反任為欺。伏義誠必謂之節，反節為罷。持節不恐謂之勇，反勇為怯。信理遂惔謂之敢，反敢為揜。志操精果謂之誠，反誠為殆。克行遂節謂之必，反必為怛。凡此品也，善之體也，所謂道也。

故守道者謂之士，樂道者謂之君子，知道者謂之明，行道者謂之賢。且明且賢，此謂聖人。

德有六理，何謂六理？道、德、性、神、明、命，此六者，德之理也。六理無不生也，已生而六理存乎所生之內，是以陰陽天地人，盡以六理為內度，內度成業，故謂之六法。六法藏內，變流而外遂，外遂六術，故謂之六行。是以陰陽各有六月之節，而天地有六合之事，人有仁義禮智信之行。行和則樂興，樂興則六，此之謂六行。陰陽天地之動也，不失六行，故能合六法。人謹脩六行，則亦可以合六法矣。

然而人雖有六行，微細難識，唯先王能審之。凡人弗能自至，是故必待先王之教，乃知所從事。是以先王為天下設教，因人所有以之為訓，道人之情，以之為真，是故內本六法，外體六行，以與《詩》、《書》、《易》、《春秋》、《禮》、《樂》六者之術，以為大義，謂之六藝。令人緣之以自脩，脩成則得六行矣。六行不正，反合六法。藝之所以六者，法六法而體六行故也，故曰六則備矣。

六者非獨為六藝本也，他事亦皆以六為度。聲音之道，以六為首，以陰陽之節為度，是故一歲十二月分而為陰陽，各六月，是以聲音之器十二鍾，鍾當一月，其六鍾陰聲，六鍾陽聲，聲之術律是而出，故謂之六律。六律和五聲之調，以發陰陽天地人之清聲，而內合六行六法之道。是故五聲宮、商、角、徵、羽，唱和相應而調和，調和而成理謂之音。聲五也，必六而備，故曰聲與音六。夫律之者，象測之也，所測者六，故曰六律。

人之戚屬，以六為法。人有六親。六親始曰父，父有二子，二子為昆弟，昆弟又有子，子從父而昆弟，故為從父昆弟，從父昆弟又有子，子從祖而昆弟，故為從祖昆弟，從祖昆弟又有子，子從曾祖而昆弟，故為從曾祖昆弟，曾祖昆弟又有子，子為族兄弟。備於六，此之謂六親。親之始於一人，世世別離，分為六親。親戚非六，則失本末之度，是故六為制而止矣。六親有次，不可相踰，相踰則宗族擾亂，不能相親。是故先王設為昭穆三廟，以禁其亂。何為三廟？上室為昭，中室為穆，下室為孫嗣令子。各以其次，上下更居，三廟以別，親疏有制。喪服稱親疏以為重輕，親者重，疏者輕，故復有麤衰、齊衰、大紅、細紅、緦麻備六，各服其所當服。夫服則有殊，此先王之所以禁亂也。

數度之道，以六為法，數加於少，而度出於居。數度之始，始於微細。有形之物，莫細於毫。是故立一毫以為度始，十毫為髮，十髮為氂，十氂為分，十分為寸，十寸為尺，備於六。故先王以為天下事用也。

事之以六為法者，不可勝數也。此所言六，以效事之盡以六為度者，謂六理，可謂陰陽之六節，可謂天地之六法，可謂人之六行。

德有六理，何謂六理？曰道、德、性、神、明、命。此六者，德之理也。諸生者皆生於德之所生，而能象人德者，獨玉也。寫德體，六理盡見於玉也，各有狀，是故以玉效德之六理。澤者鑑也，謂之道；腒如竊膏，謂之德；湛而潤，厚而膠，謂之性；康若濼流，謂之神；光輝謂之明；礐乎堅哉，謂之命。此之謂六理。鑑生空竅而通之以道，德生理通之以六德之華離狀。六德者，德之有六理，理離狀也。性生氣而通之以曉，神生變而通之以化，明生識而通之以知，命生形而通之以定。

德有六美，何謂六美？有道，有仁，有義，有忠，有信，有密，此六者德之美也。道者德之本也，仁者德之出也，義者德之理也，忠者德之厚也，信者德之固也，密者德之高也。

六理、六美，德之所以生陰陽天地人與萬物也，固為所生者法也。故曰：道此之謂道，德此之謂德，行此之謂行，所謂行此者德也。是故著此竹帛謂之書，書者此之著者也，詩者此之志者也，易者此之占者也，春秋者此之紀者也，禮者此之體者也，樂者此之樂者也，祭祀鬼神為此福者也，博學辯議為此辭者也。

道者無形，平和而神。道物有載物者，畢以順理和適行。故物有清而澤。澤者鑑也，鑑以道之神，模貫物形，通達空竅，奉一出入為先，故謂之鑑。鑑者所以能見也，見者目也，道德施物精微而為目。是故物之始形也，分先而為目，目成也，形乃從。是以人及有因之在氣，莫精於目，目清而潤澤若濡，無毳穢雜焉，故能見也。由此觀之，目足以明道德之潤澤矣，故曰澤者鑑也。生空竅通之以道。

德者，離無而之有，故潤則腒然濁而始形矣，故六理發焉。六理所以為變而生也，所生有理，然則物得潤以生，故謂潤德。德者，變及物理之所出也，未變者道之頌也。道冰而為德，神載於德。德者，道之澤也。道雖神必載於德，而頌乃有所因，以發動變化而為變。變及諸生之理，皆道之化也。各有條理，以載於德，德受道之化而發之，各不同狀。德潤，故曰如膏謂之德。德生理，通之以六德之華離狀。

性者，道德造物，物有形而道德之神專而為一氣，明其潤益厚矣。濁而膠相連在物之中，為物莫生，氣皆集焉，故謂之性。性，神氣之所會也，性立則神氣曉曉然發而通行於外矣。與外物之感相應，故曰潤厚而膠謂之性。性生氣，通之以曉。

神者，道德神氣發於性也。康若濼流，不可物效也，變化無所不為，物理及諸變之起，皆神之所化也，故曰康若濼流謂之神。理生變，通之以化。

明者，神氣在內，則無光而為知，明則有輝於外矣。外內通一，則為得失，事理是非皆職於知，故曰光輝謂之明。明生識，通之以知。

命者，物皆得道德之施以生，則澤潤性氣神明，及形體之位分、數度，各有極量指奏矣。此皆所受其道德，非以嗜欲取捨然也。其受此具也，礐然有定矣，不可得辭也，故曰命。命者，不得毋生，生則有形，形而道德性神明因載於物形，故礐堅謂之命。命生形，通之以定。

物所道始謂之道，所得以生謂之德。德之有也，以道為本，故曰道者德之本也。德生物，又養物，則物安利矣。安利物者，仁行也。仁行出於德，故曰仁者德之出也。德生理，理立則有宜適之謂義。義者，理也，故曰義者德之理也。德生物，又養長之而弗離也，得以安利。德之遇物也忠厚，故曰忠者德之厚也。德之忠厚也，信固而不易，此德之常也，故曰信者德之固也。德生於道而有理，守理則合於道，與道理密而弗離也，故能畜物養物，物莫不仰恃德，此德之高，故曰密者德之高也。道而勿失，則有道矣；得而守之，則有德矣；行有無休，則行成矣。故曰道此之謂道，德此之謂德，行此之謂行。諸此言者，盡德變；變也者，理也。

書者，著德之理於竹帛而陳之，令人觀焉，以著所從事，故曰：「書者，此之著者也。」詩者，志德之理，而明其指，令人緣之以自成也，故曰「詩者，此之志者也。」易者，察人之精德之理與弗循，而占其吉凶，故曰「易者，此之占者也。」春秋者，守往事之合德之理與不合，而紀其成敗，以為來事師法，故曰「春秋者，此之紀者也。」禮者，體德理而為之節文，成人事，故曰「禮者，此之體者也。」樂者，書、詩、易、春秋、禮五者之道備，則合於德矣，合則驩然大樂矣，故曰「樂者，此之樂者也。」人能脩德之理，則安利之，謂福。莫不慕福，弗能必得，而人心以為鬼神能與於利害，是故具犧牲俎豆粢盛，齋戒而祭鬼神，欲以佐成福，故曰祭祀鬼神，為此福者也。德之理盡施於人，其在人也，內而難見，是以先王舉德之頌而為辭語，以明其理，陳之天下，令人觀焉。垂之後世，辯議以審察之，以轉相告。是故弟子隨師而問，博學以達其知，而明其辭以立其誠，故曰博學辯議，為此辭者也。

德畢施物，物雖有之，微細難識。夫玉者，真德象也。六理在玉，明而易見也。是以舉玉以諭物之所受於德者，與玉一體也。

