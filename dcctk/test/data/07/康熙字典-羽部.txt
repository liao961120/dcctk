羽：《廣韻》《集韻》《韻會》𠀤王矩切，音禹。《說文》鳥長毛也。《廣韻》鳥翅也。《易·漸卦》其羽可用爲儀。《書·禹貢》齒革羽毛。《傳》羽，鳥羽。《周禮·天官·庖人》冬行鱻羽。《註》羽，鴈也。又《地官·司徒》宜羽物。《註》翟雉之屬。《禮·月令》其蟲羽。《註》象物从風鼓葉，飛鳥之屬。又五聲之一。《周禮·春官·大師》皆文之以五聲，宮商角徵羽。又《大司樂》凡樂，圜鐘爲宮，黃鐘爲角，大簇爲徵，姑洗爲羽。《註》凡五聲，宮之所生，濁者爲角，淸者爲徵羽。《禮·月令》其音羽。《註》羽數四十八，屬水者，以爲最淸物之象也。又《樂記》宮爲君，商爲臣，角爲民，徵爲事，羽爲物。《前漢·律歷志》羽，宇也，物聚臧宇覆之也。又舞者所執也。《書·大禹謨》舞幹羽於兩階。《傳》羽，翳也，舞者所執。《周禮·地官·舞師》敎羽舞。《註》羽，析白羽爲之，形如帗也。《左傳·隱五年》初獻六羽。公問羽數于衆，仲對曰：天子用八，諸侯六，大夫四。又山名。《書·舜典》殛鯀於羽山。《傳》羽山，東裔在海中。又《禹貢》蒙羽其藝。《疏》羽山，在東海祝其縣南。《史記·五帝紀註》羽山，在沂州臨沂縣界。又星名。《史記·天官書》其南有衆星，曰羽林天軍。《註》羽林三十五星，三三而聚散，在壘辟南，天軍也。又官名。《前漢·百官志》期門羽林。《註》師古曰：羽林，亦宿衛之官，言其如羽之疾，如林之多也。一說羽，所以爲王者羽翼也。又姓。《左傳·襄三十年》羽頡出奔晉。又《山海經》羽民國，其人長項，身生羽。又《廣韻》《集韻》《韻會》𠀤王遇切，音雩。義同。又《集韻》《類篇》𠀤後五切，音戸。緩也。《周禮·冬官考工記·矢人》五分其長，而羽其一。

𦏴：《正字通》音義與𦏻同。詳後𦏻字註。

𦏵：《廣韻》古文翼字。註見十二畫。

𦏶：《集韻》舞，古作𦏶。註詳舛部八畫。

𦏷：《玉篇》音消。義闕。《篇海》羽也。

𦏸：《集韻》陳知切，音馳。𦑺𦏸，燕飛貌。通作池。又《玉篇》同䎈，飛貌。

𦏹：《玉篇》五板切。飛貌。

𦏺：《廣韻》戸公切《集韻》胡公切，𠀤音洪。《說文·新附字》飛聲。《廣韻》至也。又《廣韻》《集韻》《韻會》《正韻》𠀤古送切，音貢。義同。

羾：《玉篇》同𦏺。《前漢·揚雄傳》登椽欒而羾天門兮。《註》蘇林曰：至也。

羿：《廣韻》五計切《集韻》研計切，𠀤音詣。《說文》作羿。羽之羿風亦古諸侯也。一曰射師。《五經文字》羿，隸省作羿。《書·五子之歌》有窮後羿。◎按正字通此字下尚有𢏖字，已入弓部，重出。今刪。

𦏻：《廣韻》羽俱切《集韻》雲俱切，𠀤音於。《說文》雩，羽舞也。或从羽作𦏻。又《集韻》王遇切，音雩。義同。

𦏼：《集韻》𦏺，或書作𦏼。

𦐂：《玉篇》同翼。◎按卽𦏵字之譌。

𦐃：《廣韻》奴感切《集韻》乃感切，𠀤音罱。羽弱。《博雅》䎔𦐃，羽也。

𦐄：《廣韻》胡郞切《集韻》寒剛切，𠀤音杭。鳥飛上曰翓，下曰𦐄。或作䀪䲳。《玉篇》或作頏。又《集韻》《韻會》𠀤下朗切，音沆。義同。又《集韻》下浪切《韻會》合浪切，𠀤音吭。義同。

䍾：《玉篇》魚典切。飛貌。

𦐅：《玉篇》音澀。飛貌。

翀：《廣韻》直弓切《集韻》《韻會》持弓切，𠀤音蟲。直上飛也。又《集韻》敕中切，音忡。義同。通作沖。

𦐆：《集韻》披巴切，音葩。飛貌。

𦐇：《廣韻》吐盍切《集韻》託盍切，𠀤音榻。《說文》飛盛貌。从羽从曰。《註》臣鉉等曰：犯冒而飛，是盛也。◎按俗从日，非是。

翁：《廣韻》《正韻》烏紅切《集韻》《韻會》烏公切，𠀤音螉。《說文》頸毛也。《玉篇》鳥頸下毛。《前漢·禮樂志》赤鴈集六紛員，殊翁雜五采文。《註》孟康曰：翁，鴈頸。又《玉篇》飛貌。又《廣雅》翁，父也。《史記·項羽紀》吾翁卽若翁。又《玉篇》老稱。《史記·灌將軍傳》與長孺共一老禿翁。《註》年老頭禿也。又姓。《前漢·貨殖傳》翁伯以脂而傾縣邑。又《集韻》《正韻》𠀤鄔孔切，音𦞡。《周禮·天官·酒正註》盎，猶翁也。成而翁翁然，蔥白色，如今酇白矣。《釋文》翁，音嗚動反。一音於勇反。又《韻補》葉烏光切。《道藏歌》霄駢縱橫舞。紫蓋託朱方。風塵有憂哀，隕我白鬢翁。又《玉篇》或作𩔚。

翂：同𦐈。《莊子·山木篇》其爲鳥也，翂翂翐翐，而似無能。《註》司馬云：舒遲貌。一云飛不高貌。李云：羽翼聲。《釋文》翂，或作𣸜。又人名。《南史·孝義傳》吉翂，梁時人。

𦐈：《廣韻》府文切《集韻》《韻會》《正韻》敷文切，𠀤音芬。翻𦐈，飛貌。《玉篇》𦐈𦐈，飛貌。又《集韻》符分切，音汾。義同。通作紛。或作𩿈𣸜。

䍿：《廣韻》《集韻》《韻會》《正韻》𠀤胡光切，音黃。《說文》樂舞，以羽翿自翳其首也。又與皇通。《周禮·地官·舞師》敎皇舞，帥而舞旱暵之事。《註》皇舞，蒙羽舞。書或爲䍿，或爲義。又《集韻》雨方切，音王。義同。

翃：《集韻》𦐌或書作翃。詳𦐌字註。

𦐉：《廣韻》赤之切《集韻》充之切，𠀤音蚩。《說文》飛盛貌。《類篇》𦐉𦐉，羽翼盛也。又《集韻》市之切，音時。義同。又《集韻》職吏切，音志。義同。或作𦑡。亦作𦐼。考證：〔《廣韻》赤知切，《集韻》充知切，𠀤音蚩。〕謹照原文兩知字𠀤改之。

翄：《廣韻》《集韻》《韻會》𠀤施智切，音翅。《說文》翼也。《廣韻》翄翄，飛貌。《前漢·禮樂志》幡比翄回集。《註》文穎曰：舞者，骨騰肉飛，如鳥之回翄而雙集也。又《廣韻》巨支切《集韻》翹移切，𠀤音祇。義同。

翅：《集韻》翄，亦書作翅。又《正韻》式至切，音試。同啻。《孟子》奚翅食重。《莊子·大宗師》陰陽于人，不翅于父母。又《正韻》申之切，音詩。不翅猶言不止是。

𦐊：同翄。《說文》翄，或从氏作𦐊。《史記·楚世家》三國布𦐊。《註》徐廣曰：音翅。又《左思·魏都賦》𦐊𦐊精衛。《註》𦐊亦翅字也。

𦐋：《廣韻》許劣切《集韻》《韻會》翽劣切《正韻》呼決切，𠀤音烕。《玉篇》小鳥飛。《集韻》或作決。

𦐌：《廣韻》戸萌切，音宏。《正韻》胡盲切，音橫。《廣雅》飛也。《玉篇》蟲飛也。又《集韻》呼弘切，音薨。𦒃或作𦐌。通作薨。◎按韻書俱作𦐌，集韻𦐌或書作翃，《正字通》止收翃，則反失正字矣。今補入。

𦐍：《篇海》同𦐋。

𦐎：《玉篇》䎃或作𦐎。詳䎃字註。

翆：《篇海》與翠同。

翇：《廣韻》《韻會》分勿切《集韻》分物切《正韻》敷勿切，𠀤音紱。《說文》樂舞，執全羽以祀社稷也。《廣韻》周禮作帗。又《集韻》蒲蓋切，音斾。義同。

翈：《廣韻》胡甲切《集韻》轄甲切，𠀤音狎。翮上短羽。《博雅》翈翭，羽也。

䎀：《廣韻》《集韻》𠀤許月切，音䟠。飛貌。又《韻會》休必切。音獝。義同。

𦐕：《集韻》䎈，或作𦐕。《廣雅》𦐕𦐕，飛也。詳䎈字註。

翉：《廣韻》《集韻》𠀤普本切，噴上聲。飛起。又走也。

翊：《廣韻》與職切《集韻》《韻會》逸職切，𠀤音弋。《說文》飛貌。又《前漢·禮樂志》共翊翊合所思。《註》師古曰：翊翊，敬也。又《類篇》馮翊，郡名。《前漢·地理志》左馮翊。又《類篇》輔也。又《韻會》弋入切，音熠。義同。

翋：《廣韻》盧合切《集韻》落合切，𠀤音拉。《廣雅》飛也。《左思·吳都賦》䟃𧽼翋𦑶。《類篇》或作𦒆。

翌：《廣韻》與職切。《集韻》《韻會》逸職切，𠀤音弋。明日也。《前漢·武帝紀》翌日親登嵩高。《註》應劭曰：翌，明也。又《集韻》余六切，音毓。書翌日乙丑。劉昌宗讀。◎按書今文作翼日。翌卽翊字，翊又與翼同。

䎁：《篇海》洪孤切，音胡。人名。

䎂：《廣韻》博抱切《集韻》《韻會》補抱切《正韻》博浩切，𠀤音寶。矢羽。《玉篇》五釆羽。

䎃：《廣韻》《集韻》而琰切，𠀤音冉。弱羽。《類篇》鳥翼下細毛。

翍：《廣韻》敷羈切《集韻》攀糜切，𠀤音帔。張羽貌。《玉篇》張也。亦作披。《前漢·揚雄傳》翍桂椒而鬱栘楊。《註》翍，古披字。又《集韻》滂禾切，音頗。飛貌。又《集韻》平義切，音髲。羽也。

翎：《廣韻》《集韻》《韻會》𠀤郞丁切，音靈。《說文·新附字》羽也。《玉篇》箭羽也。又白翎雀，元法曲名。見《輟耕錄》。

䎄：《廣韻》許么切，音嘵。䎄𦐺，毛貌。又《集韻》丁聊切，音雕。𣬸或从羽。𣬸㲖，羽惡貌。又《集韻》田聊切，音迢。鳥尾翹貌。

翏：《廣韻》《集韻》𠀤力救切，音遛。《說文》高飛也。又《集韻》力弔切，音料。義同。又《集韻》《韻會》𠀤憐蕭切，音聊。翏翏，長風聲。又《集韻》力竹切，音六。義同。或作𩗍。

翐：《廣韻》直一切《集韻》《韻會》《正韻》直質切，𠀤音秩。《玉篇》飛貌。《類篇》翐翐，飛舒遲。《莊子·山木篇》翂翂翐翐，而似無能。《釋文》翐，字或作昳。互詳翂字註。

翑：《廣韻》俱雨切《集韻》果羽切，𠀤音矩。《說文》羽曲也。又《爾雅·釋畜》馬前足皆白，騱。後足皆白，翑。《疏》後二足皆白者，翑。又《集韻》𤕤主切，音籔。義同。又《集韻》《類篇》𠀤王遇切，音雩。箭羽。

𦐖：《集韻》掌氏切，音只。咫，或作𦐖。《周禮·天官·內宰註》天子巡狩禮所云：制幣丈八尺，純四𦐖與。《疏》四𦐖，三尺二寸。《釋文》與音餘。

䎅：《集韻》𦒟或作䎅。詳𦒟字註。

習：《廣韻》似入切《集韻》《韻會》《正韻》席入切，𠀤音襲。《說文》數飛也。《禮·月令》鷹乃學習。又《易·坤卦》不習，无不利。《註》不假修爲，而功自成。《論語》學而時習之。《何晏註》學者以時湧習之。又《易·坎卦》習坎。《註》習謂便習之。《釋文》習，重也。又《書·大禹謨》士不習吉。《傳》習，因也。又《詩·邶風》習習谷風。《傳》習習，和舒貌。又姓。《廣韻》出襄陽。晉有習鑿齒。◎按說文習自爲部。今從正字通併入。字从羽从白。俗作習，非。考證：〔《易·乾卦》不習，无不利。〕謹照原書乾卦改坤卦。

𦐗：《集韻》翇亦書作𦐗，詳翇字註。

𦐘：《篇海》䎃本字。詳䎃字註。又《廣雅》風狄羽也。

𦐙：《字彙補》音義同䎂。詳䎂字註。

䎆：《五音篇海》力叫切，音料。飛貌。

𦐚：《篇海》音義同䎅。詳䎅字註。

𦐛：《字彙補》音義同翑。詳翑字註。

𦐜：《篇海》翠或作𦐜，譌。

𦐣：《玉篇》丑俱切。飛貌。

𦐤：《玉篇》音亥。飛貌。

𦐥：《集韻》䎕，或作𦐥。詳䎕字註。

䎇：《篇韻》之由切，音周。弱羽。《玉篇》急也。

䎈：《集韻》以制切，音曳。飛也。或作𦐕。又《集韻》私列切，音薛。義同。

䎉：《廣韻》許聿切，音矞。《玉篇》飛去貌。《郭璞·江賦》鼓翅𦒑䎉。

翓：《廣韻》胡結切《集韻》奚結切，𠀤音纈。翓𦐄，飛上下。《玉篇》或作頡。

䎊：《廣韻》匹各切，音粕。飛去也。又《集韻》歷各切，音洛。《類篇》䎊𦒟，飛貌。

𦐦：與䎊同。

翔：《廣韻》似羊切《集韻》《韻會》《正韻》徐羊切，𠀤音詳。《說文》回飛也。《爾雅·釋鳥》鳶烏醜，其飛也翔。《註》布翅翱翔。《易·豐卦》天際翔也。《詩·鄭風》河上乎翱翔。又《禮·曲禮》室中不翔。《註》行而張拱曰翔。又《禮·玉藻》朝廷濟濟翔翔。《註》莊敬貌。又《禮·三年問》過其故鄉回翔焉。又《周禮·冬官考工記·矢人》前弱則俛，後弱則翔。《註》翔，回顧也。《集韻》通作鴹。考證：〔《爾雅·釋鳥》鳶鳥醜，其飛也翔。〕謹照原文鳶鳥醜改鳶烏醜。

𦐧：羿本字。

翕：《廣韻》《正韻》許及切《集韻》《韻會》迄及切，𠀤音吸。《說文》起也。《爾雅·釋詁》翕，合也。《書·臯陶謨》翕受敷施。《詩·小雅》兄弟旣翕。又《易·繫辭》夫坤，其靜也翕。《註》斂也，聚也。又《詩·小雅》維南有箕，載翕其舌。《箋》翕，猶引也。又《爾雅·釋訓》翕翕訿訿，莫供職也。《疏》詩小雅翕翕訿訿。◎按今詩作潝。又《廣雅》翕翕，熾也。《廣韻》火炙。又動也，盛也。

翖：《玉篇》同翕。《類篇》西域諸國官名有翖侯。《前漢·張騫傳》傅父布就翖侯。《註》師古曰：翖侯，烏孫大臣官號。布就，又翖侯之中別號。翖與翕同。

翗：《玉篇》巨何切。飛貌。

𦐨：《玉篇》初已切。飛貌。

𦐩：《玉篇》同翿。

𦐪：《字彙補》與䎈同。

𦐫：音未詳。《廣雅》飛也。

𦐬：《字彙補》同翕。

𦐭：《玉篇》古文飛字。註詳部首。

𦐮：《五音集韻》古文友字。註詳又部二畫。

𦐯：《集韻》友，古作𦐯。註詳又部二畫。

𦐰：《篇韻》音躉。飛速貌。

𦐱：《字彙補》古文戮字。見顏氏刊謬正俗。◎按卽𦐟字之譌。

𦐲：《篇韻》古文沒字。註見水部四畫。

𦐳：《字彙補》許肱切，音轟。弄羽聲也。與䎕同。

䎋：《篇海》口到切，音靠。飛也。

䎌：《廣韻》子六切，音蹙。飛貌。又《集韻》初六切，音矗。羽齊貌。

𦐸：《玉篇》芳好切。義闕。《篇海》傍保切，拋上聲。飛也。

𦐹：《廣韻》所臻切《集韻》疏臻切，𠀤音莘。𦐹𦐹，謂羽多也。

䎍：《集韻》芳無切，音敷。䎔或从甫，羽也。一曰細毛。

翛：《廣韻》蘇雕切《正韻》先雕切，𠀤音蕭。《集韻》《韻會》𠀤相邀切，音宵。翛翛，羽敝也。《詩·豳風》予尾翛翛。《傳》敝也。又《集韻》以九切，音酉。疾貌。《莊子·大宗師》翛然而往。又《廣韻》《集韻》𠀤式竹切，音叔。飛疾之貌。《玉篇》或作倏。又《集韻》余六切，音毓。義同。

𦐺：《集韻》翛，或作𦐺。《廣韻》鳥毛羽也。《玉篇》亦作㲖。又《廣韻》思邀切《集韻》相邀切，𠀤音宵。義同。

𦐻：與翛同。

𦐼：《集韻》𦐉，或作𦐼。詳𦐉字註。

䎎：《廣韻》女法切《集韻》昵法切，𠀤音𣹵。𦑣䎎，飛貌。

𦐽：《集韻》翾或從肙作𦐽。詳翾字註。

𦐾：《篇海》初紀切，差上聲。飛貌。

翜：《廣韻》色立切，音澀。《說文》捷也。飛之疾也。《爾雅·釋詁》翜，捷也。又《說文》一曰俠也。又《廣韻》所甲切，音啑。《類篇》飾羽棺也。《六書正譌》翣，別作翜。又《集韻》《韻會》𠀤色洽切，音歃。《類篇》一曰使也。

䎏：《集韻》呼含切，音㟏。小鳥飛貌。

𦐿：《玉篇》五秦切，音廷。義闕。

𦑀：《玉篇》匹各切。飛也。

翝：《字彙補》何轟切，音宏飛也。◎按翃字之譌。

䎐：《玉篇》丑卯切。毛多也。

䎑：《廣韻》《集韻》𠀤盧穀切，音祿。水上飛也。《類篇》上飛貌。

𦑇：《廣韻》他合切《集韻》託合切，𠀤音踏。𦒆𦑇，飛貌。

翞：《集韻》居良切，音薑。翞翞，鵲行貌。通作疆。

𦑈：《篇海》音插。飛貌。

翟：《廣韻》徒歷切《集韻》《韻會》亭歷切《正韻》杜歷切，𠀤音狄。《說文》山雉尾長者。《書·禹貢》羽畎夏翟。又《詩·鄘風》其之翟也。《傳》翟，羽飾衣。又《詩·衞風》翟茀以朝。《傳》翟，翟車也。夫人以翟羽飾車。《周禮·春官·巾車》王后之五路，重翟鍚面朱總，厭翟勒面繢總。《註》重翟，厭翟，謂蔽也。又《詩·邶風》右手秉翟。《傳》翟，羽也。《疏》謂雉之羽也。《禮·祭義》夫祭有畀煇胞翟閽者。《註》翟謂敎羽舞者也。《疏》四者皆是踐官。又國名。《周語》將以翟伐鄭。《註》翟，隗姓之國也。又戎翟。《周語》自竄于戎翟之閒。《註》翟，或作狄。又姓。《急就篇註》翟氏，本齊翟僂新之後也。魏有翟璜，翟翦，漢有翟公，翟方進。又《廣韻》場伯切《集韻》《韻會》《正韻》直格切，𠀤音宅。陽翟，縣名。《史記·項羽紀》韓王成因故都，都陽翟。《註》陽翟，河陽翟縣也。又《廣韻》亦姓。唐有陝州刺史翟璋。《姓纂》姓苑，本音翟，後改音宅。又《集韻》直角切，音濁。鸐或作翟。考證：〔《周禮·春官·巾車》王后之五路，重翟錫面朱總。〕謹照原文錫改鍚。

𦑉：𦐽字之譌。

𦑊：《集韻》咨盈切，音精。旌或作𦑊。

𦑋：《集韻》昨律切，音崒。飛疾貌。

翠：《廣韻》《集韻》《韻會》《正韻》𠀤七醉切，音綷。《說文》靑羽雀也。出鬰林。《爾雅·釋鳥》翠鷸。《註》似燕，紺色。《疏》李巡曰：鷸一名曰翠，其羽可以爲飾。樊光云：靑羽。出交州。《前漢·賈山傳》飾以翡翠。《註》雄曰翡，雌曰翠。又《南越王趙陀傳》翠鳥幹。《博物志》翡身通黑，惟胸前背上翼後有赤毛。翠身通靑黃，惟六翩上毛長寸餘靑，其飛則羽鳴翠翡翠翡然，因以爲名。又《禮·內則》舒雁翠。《註》舒鴈，鵝也。翠，尾肉也。又《爾雅·釋山》未及上翠微。《疏》謂未及頂上，在旁陂陀之處，名翠微。一說山氣靑縹色，故曰翠微。又姓。《急就篇註》翠氏，楚景萃之後也。避入關三遷，懷土逃匿，改姓爲翠。考證：〔又姓。《急就篇註》翠氏，楚晨之後也。〕謹照原文楚晨改楚景萃。

翡：《廣韻》扶涕切《集韻》父沸切，𠀤音費。《說文》赤羽雀也。出鬰林。《玉篇》鳥似翠而赤。《異物志》翠鳥，形如燕，赤而雄曰翡，靑而雌曰翠。詳翠註。

䎒：《廣韻》《韻會》側板切《集韻》阻版切《正韻》阻限切，𠀤音醆。鷙飛。《玉篇》鳥鷙擊勢也。《類篇》迅飛也。《揚子·法言》螭虎桓桓，鷹隼䎒䎒。又《集韻》財千切，音戔。子淺切，音翦。義𠀤同。又《廣韻》《集韻》𠀤旨善切，音㔊。《博雅》䎒䎒，武也。

翢：《廣韻》土刀切《集韻》他刀切，𠀤音叨。羽葆幢。𦇨，或作翢。又《廣韻》《正韻》𠀤徒刀切，音陶。義同。又《集韻》大到切，音導。義同。

𦑌：《廣韻》呼麥切《集韻》忽麥切，𠀤音剨。《玉篇》䎕𦑌，飛貌。或作𦒧。又《集韻》越逼切，音域。義同。

𦑍：《廣韻》況逼切《集韻》忽域切，𠀤音洫。羽聲。

𦑎：《廣韻》《集韻》𠀤於劒切，音俺。斂羽也。又《集韻》於贍切，音厭。義同。

翣：《廣韻》所甲切《集韻》《韻會》色甲切，𠀤音啑。《說文》棺羽飾也。《周禮·天官·女禦》後之喪持翣。《註》翣，棺飾也。《禮·檀弓》飾棺牆置翣。《註》翣，以布衣木，如襵與。《疏》鄭註，喪大記云：漢禮，翣以木爲筐，廣三尺，高二尺四寸，方兩角高，衣以白布，畫雲氣，柄長五尺，云如襵與者，襵如，漢時之扇。又《禮器》天子八翣，諸侯六翣，大夫四翣。又《小爾雅》大扇謂之翣。《儀禮·旣夕禮》燕器杖笠翣。《註》翣，扇也。又《禮·明堂位》周之璧翣。《註》畫繒爲翣，載以璧，垂五采羽於其下，掛於簨之角上。又《玉篇》𦇨也。又《集韻》色輒切，音箑。義同。或作翜。

𦑏：《篇海》音蠆。飛速也。

翤：《玉篇》同翅𦐊。

𦑐：《集韻》𦒎，或省作𦑐。詳𦒎字註。

𦑑：《篇海》唐何切，音駝。飛貌。

𦑘：《集韻》胡讒切，音咸。𦑘𦒧，疾飛也。

翥：《廣韻》《集韻》《韻會》𠀤章恕切，音𤳯。《說文》飛舉也。《爾雅·釋蟲》翥丑罅。《疏》翥，飛也。《揚子·方言》翥，舉也。《註》謂軒翥也。《楚辭·遠遊》鸞鳥軒翥而翔飛。《張衡·西京賦》風騫翥於甍標。《廣韻》同䬡。

𦑙：《玉篇》須緣切，音宣。飛貌。

𦑚：《廣韻》戸鉤切《集韻》《韻會》胡溝切《正韻》胡鉤切，𠀤音侯。《說文》羽本也。一曰羽初生貌。《廣雅》風狄羽也。又《集韻》下遘切，音候。鍭，或作𦑚。金鏃翦羽。《儀禮·旣夕禮》𦑚失一乘。《註》𦑚猶候也，候物而射之矢也。

𦑛：《玉篇》火卵切。又火亂切。義闕。《篇海》飛貌。

𦑜：《廣韻》古核切《集韻》各核切，𠀤音隔。《說文》翅也。《廣雅》𦑜䩚，翼也。《玉篇》羽也。又《集韻》下革切，音翮。義同。

翦：〔古文〕𦑳《廣韻》卽淺切《集韻》《韻會》《正韻》子踐切，𠀤音剪。《說文》羽生也。《爾雅·釋言》翦，齊也。《註》南方人呼翦刀爲劑也。《玉篇》勒也，齊斷也。《廣韻》殺也。《詩·召南》勿翦勿敗。《傳》翦，去也。《周禮·秋官·剪氏註》翦，斷滅之言也。《左傳·宣十二年》其翦以賜諸侯。《註》翦，削也。又《成二年》余姑翦滅此而後朝食。《註》翦，盡也。又《儀禮·旣夕禮》用疏布緇翦。《註》翦，淺也。《疏》謂染爲淺緇之色。又《莊子·在宥篇》佞人之心翦翦者。《音義》善辨也。一曰佞貌。李云：短淺貌。《干祿字書》俗作剪。又《集韻》子賤切，音箭。箭，或作翦。

翧：《廣韻》况袁切《集韻》許元切，𠀤音喧。《廣雅》翧，飛也。又《集韻》荀緣切，音宣。翔也。

𦑝：《玉篇》尺勇切。羽也。

𦑞：《玉篇》芳逼切。飛也。

𦑟：《集韻》䎕，或作𦑟。

𦑠：《篇海》音轟。羽聲。

翨：《廣韻》《集韻》《韻會》𠀤施智切，音翅。《說文》鳥之彊羽。《周禮·秋官·翨氏註》翨，鳥𦑭也。又《玉篇》猛也。又《廣韻》《集韻》𠀤居企切，音馶。翨或作翅。

翩：《廣韻》芳連切《集韻》《韻會》紕延切《正韻》紕連切，𠀤音篇。《說文》疾飛也。《廣雅》翩翩，飛也。《詩·小雅》翩翩者鵻。又《易·泰卦》翩翩不富以其鄰。《釋文》輕舉貌。又《詩·小雅》緝緝翩翩。《傳》往來貌。又《詩·小雅》騂騂角弓，翩其反矣。《傳》翩然而反。又《詩·大雅》旟旐有翩。《傳》翩翩在路，不息也。又《後漢·班固傳》翩翩巍巍。《註》宮闕顯盛之貌也。又《韻補》葉孚愔切。《陸機·天暮賦》庭樹兮華落，墓草兮根陳。松柏兮鬱鬱，飛鳥兮翩翩。

𦑡：《廣韻》是支切《集韻》常支切，𠀤音匙。群飛貌。同提。又《集韻》市之切《正韻》辰之切，𠀤音時。𦐉，或作𦑡。

翪：《廣韻》子紅切《集韻》祖叢切，𠀤音騣。《玉篇》竦翅飛也。亦作㚇。《爾雅·釋鳥》鵲鵙醜，其飛也翪。《註》竦翅上下。又《廣韻》《正韻》作孔切《集韻》《韻會》祖動切，𠀤音總。義同。又《集韻》《正韻》𠀤作弄切，音粽。義同。

𦑢：《篇海》與𦇨同。

翫：《廣韻》《集韻》𠀤五換切，音玩。《說文》習厭也。从習，元聲。春秋傳曰：翫歲而愒日。《集韻》或作抏。◎按說文在習部，今從正字通併入。

𦑣：《廣韻》丑法切《集韻》敕法切。𦑣䎎，飛貌。

翬：《廣韻》居歸切《集韻》吁韋切，𠀤音煇。《說文》大飛也。《爾雅·釋鳥》鷹隼醜，其飛也翬。《註》鼓翅翬翬然疾。《疏》翬翬，其飛疾羽聲也。又《說文》一曰伊洛而南，雉五采皆備，曰翬。《爾雅·釋鳥》伊洛而南，素質五采皆備成章，曰翬。《註》翬亦雉屬，言其毛色光鮮。《詩·小雅》如翬斯飛。《箋》翬者，鳥之奇異者也。《左傳·昭十七年·五雉註》雉有五種，伊洛之南曰翬雉。

翭：《字彙補》同翭。

𦑤：同翭。

𦑥：《字彙補》與翥同。《隸釋》漢議郞元賔𥓓，翻𦑥色斯以𦑥爲翥。

𦑦：《字彙指南》同翦。

𦑧：《玉篇》同翨。

𦑨：《字彙補》同翪。

𦑩：《集韻》翬，或書作𦑩。《廣雅》𦑩𦑩，飛也。

𦑪：《字彙補》同𦑣。

𦑰：譌字。《正字通》翾別作𦐽，譌从員作𦑰。

𦑱：《集韻》直格切，音宅。𦑍𦑱，飛貌。又《集韻》霍虢切，音謋。𦒧，或省作𦑱。

䎔：《廣韻》《集韻》𠀤芳無切，音敷。翮下羽也。《玉篇》細毛。《類篇》或作䎍。

𦑲：同𦑶。

𦑳：《集韻》翦，古作𦑳。註詳九畫。

翮：《廣韻》《集韻》《韻會》𠀤下革切，音覈。《說文》羽莖也。《爾雅·釋器》羽本謂之翮。《註》鳥羽根也。《周禮·地官·羽人》掌以時征羽翮之政，于山澤之農。《註》翮，羽本。又《正韻》郞狄切，音歷。與䰛同。《史記·楚世家》吞三翮六翼，以高世主。《註》索隱曰：翮與䰛同。音歷。三翮六翼，亦謂九鼎也。空足曰翮。六翼卽六耳。又《韻補》叶曷各切。《陸云·贈鄭曼季詩》有鳳于潛，在林棲翮。非子之祚，孰與好爵。

䎕：《廣韻》《集韻》𠀤呼宏切，音訇。䎕䎕，飛聲。《玉篇》群鳥弄翅也。又《廣韻》虎橫切《集韻》呼橫切，𠀤音謍。義同。《類篇》或作𦒃𦑟𦐥。

翯：《廣韻》《集韻》《韻會》𠀤胡沃切，音隺。《說文》鳥羽肥澤貌。《廣韻》潔白也。《詩·大雅》白鳥翯翯。《傳》肥澤貌。《史記·司馬相如傳》翯乎滈滈。《註》郭璞曰：水白光貌。又《廣韻》胡角切《集韻》《韻會》《正韻》轄覺切，𠀤音學。義同。又《集韻》下老切，音皓。素羽。又《正韻》胡谷切，音斛。義同。

𦑴：《篇海》奴勒切，能入聲。蟲名。與䘅同。

翰：《廣韻》《集韻》《韻會》𠀤侯旰切，音旱。《說文》天雞赤羽也。逸周書曰：文翰若翬雉，一名鷐風。周成王時獻之。又《玉篇》飛也。《易·中孚》翰音登于天。《註》翰，高飛也。又《易·賁卦》白馬翰如。《疏》鮮潔其馬，其色翰如。《禮·檀弓》戎事乘翰。《註》翰，白色馬也。又《詩·大雅》維周之翰。《爾雅·釋詁》翰，榦也。又《前漢·揚雄傳》故藉翰林以爲主人，子墨爲客卿以風。《註》翰，筆也。《文選·李善註》翰林，文翰之多若林也。又《廣韻》胡安切《集韻》《韻會》《正韻》河干切，𠀤音寒。義同。《正韻》翰有平去二音。凡稱書翰者，謂以羽翰爲筆以書。平去二音皆通。《正字通》爾雅作鶾，亦作㲦。考證：〔《說文》天雞赤羽也。逸周書曰，大翰若翬雉。〕謹照原文大翰改文翰。

𦑵：《集韻》𦒟，或作𦑵。詳𦒟字註。

𦑶：《廣韻》徒合切《集韻》《正韻》達合切，𠀤音沓。《廣雅》𦑶𦑶，飛也。《左思·吳都賦》䟃𧽼翋𦑶。又《集韻》徒盍切《韻會》敵盍切，𠀤音踏。義同。又《集韻》託盍切，音榻。義同。◎按韻書俱作𦑶。《正字通》止收𦑲，未知何據。今補入。

𦑷：《篇海》同䎔。

𦑸：《集韻》夷周切，音由。𦑸𦑸，鳥飛貌。

𦑹：《廣韻》防無切，音扶。飛貌。

𦑺：《集韻》叉宜切，音差。《類篇》𦑺𦏸，燕飛不至也。

𦑻：《字彙補》丁盍切，音答。飛貌。

𦑼：《篇海》音塔。鳥羽也。

𦑽：《字彙補》同䎗。

𦑾：《字彙補》力求切，音流。小飛也。

𦒃：《集韻》䎕，亦作𦒃。詳䎕字註。

𦒄：《集韻》𦒎，或作䎚。亦省作𦒄。詳𦒎字註。

𦒅：《玉篇》呼爛切。飛貌。

翲：《廣韻》撫招切《集韻》《韻會》《正韻》紕招切，𠀤音漂。高飛也。《類篇》翲翲，飛也。又《廣韻》《集韻》𠀤匹妙切，音剽。義同。

翳：《廣韻》《正韻》於計切《集韻》《韻會》壹計切，𠀤音殪。《說文》華蓋也。《廣韻》羽葆也。《急就篇註》翳，謂凡鳥羽之可隱翳者也。舞者所持羽翿，以自隱翳，因名爲翳。一曰華蓋，今之雉尾扇，是其遺象。又《周語》是去其藏，而翳其人也。《註》翳，猶屏也。一曰滅也。又《揚子·方言》翳，掩也。《註》謂掩覆也。《廣雅》翳，障也。《廣韻》隱也，蔽也。《類篇》䕃也。又《詩·大雅》其菑其翳。《傳》木立死曰菑，自死爲翳。又《廣韻》雨師謂之荓翳。《史記·司馬相如傳》召屏翳。《註》雷師也。又《玉篇》鳥名也，似鳳。《山海經》北海之內有五采之鳥，飛蔽一鄕，名曰翳鳥。《註》鳳屬也。《屈原·離騷》駟玉虯而乗翳。又《潘岳·射雉賦序》習媒翳之事。《註》媒翳者，所隱以射者也。又《廣韻》烏奚切《集韻》煙奚切，𠀤音鷖。義同。又《集韻》《韻會》一結切《正韻》於歇切，𠀤音謁。《左思·魏都賦》桃李䕃翳。叶音咽。考證：〔《山海經》北海之內，有五采之鳥，飛蔽一鄕，名曰翳焉。〕謹照原文翳焉改翳鳥。

翴：《廣韻》力延切《集韻》陵延切，𠀤音連。翴翩，飛相及貌。《博雅》飛也。

𦒆：《集韻》翋，或作𦒆。詳翋字註。

𦒇：《廣韻》徒到切《集韻》大到切，𠀤音導。《說文》翳也。所以舞也。《玉篇》與翿同。詳翿字註。又《集韻》徒刀切，音陶。義同。

翵：《集韻》翭，或从鳥。《集韻》權俱切，音劬。鳥左足白。又《廣韻》戸鉤切《集韻》胡溝切，𠀤音侯。《廣韻》翵同𦑚。羽本也。一曰羽初生貌。

𦒈：《篇韻》音施。鳥二羽也。

翷：《廣韻》力珍切《集韻》離珍切，𠀤音鄰。《廣雅》飛也。

䎖：《廣韻》作滕切《集韻》《韻會》咨滕切《正韻》咨登切，𠀤音增。《廣雅》舉也。又飛也。

𦒍：《玉篇》逹貢切。飛貌。考證：〔《玉篇》逵貢切。飛貌。〕謹照原文逵貢切改逹貢切。

𦒎：《廣韻》《集韻》𠀤胡桂切，音慧。《廣韻》風狄羽也。《玉篇》六翮之末。又《廣韻》餘制切《集韻》以制切，𠀤音曳。鳳六翮。《類篇》或省作𦑐。又作䎚𦒄。

翸：《玉篇》匹本切。飛貌。

𦒏：《集韻》翮，或作𦒏。

翹：《廣韻》渠遙切《集韻》《韻會》《正韻》祁堯切，𠀤音䎗。《說文》尾長毛也。又《廣雅》舉也。又翹翹，衆也。《類篇》翹翹，高貌。《詩·周南》翹翹錯薪。又《詩·豳風》予室翹翹。《註》危也。又《禮·儒行》粗而翹之。《註》微翹發其意。《疏》翹，起發也。又《左傳·莊二十二年》翹翹車乗。《註》遠貌。又《后漢輿服志》鸞旗者，編羽旄列繫幢旁，民或謂之雞翹。又《爾雅·釋草》連，異翹。《疏》連，一名異翹。又《廣韻》懸也。《類篇》企也。又《廣韻》巨要切《集韻》祁要切。尾起也。

翺：《廣韻》五勞切《集韻》《韻會》《正韻》牛刀切，𠀤音遨。《說文》翺，翔也。《釋名》翺，敖也，言敖遊也。《詩·齊風》齊子翺翔。《傳》猶彷徉也。又《玉篇》布翅飛也。互詳翔字註。《干祿字書》俗作𦒢。

𦒐：《玉篇》芳滅切。義闕。《篇海》匹蔑切，音撇。飛貌。

䎗：《廣韻》渠遙切《集韻》祁堯切，𠀤音翹。仄飛曰䎗。《揚子·方言》翬䎗，飛也。《類篇》䎗，高飛也。又《廣韻》巨嬌切《集韻》渠嬌切，𠀤音喬。義同。

翻：《廣韻》《集韻》孚袁切《韻會》浮袁切《正韻》孚艱切，𠀤音番。《說文·新附字》飛也。《張衡·西京賦》衆鳥翩翻。又《增韻》反覆也。通作幡。又通作反。又《韻補》叶孚愔切《鄭曼季·贈陸雲詩》鴛鴦于飛，徘徊翩翻。載頡載頏，命侶鳴羣。又《韻補》叶孚焉切，西京賦與旃同叶。《集韻》或作飜。亦作拚。

𦒑：《廣韻》餘律切《集韻》允律切《韻會》以律切，𠀤音聿。鴪或作鷸。《玉篇》飛貌。《郭璞·江賦》鼓翅𦒑𦐴。《註》𦒑與獝同。飛貌。

䎘：《廣韻》息逐切《集韻》息六切《正韻》蘇谷切，𠀤音肅。䎘䎘，鳥羽聲。又《廣雅》飛也。又《廣韻》《集韻》《韻會》𠀤所六切，音縮。義同。《集韻》或作肅。

翼：〔古文〕𦏵《廣韻》與職切《集韻》《韻會》逸職切，𠀤音弋。《說文》作𩙺。翄也。篆文从羽。《廣韻》羽翼。《易·明夷》明夷于飛，垂其翼。又《書·臯陶謨》庶明勵翼。《傳》翼戴上命。《疏》言如鳥之羽翼，而戴奉之。鄭云：以衆賢明，作輔翼之臣。又《書·益稷》予欲左右有民汝翼。《傳》汝翼成我。《疏》汝當翼贊我也。又《書·武成》越翼曰。《傳》翼，明也。又《詩·小雅》四牡翼翼。《傳》閑也。又《詩·小雅》有嚴有翼。《傳》翼，敬也。又《詩·小雅》四騏翼翼。《傳》壯健貌。又《詩·小雅》我稷翼翼。《箋》蕃廡貌。又《詩·小雅》疆埸翼翼。《傳》讓畔也。《箋》閒暇之意。又《詩·大雅》小心翼翼。《傳》恭也。又星名。《禮·月令》昬翼中。又國名。《左傳·隱五年》伐翼。《註》晉舊都，在平陽絳邑縣東。又姓。《前漢·藝文志》孝經有翼氏說一篇。《姓氏急就篇》晉翼侯之後，漢有諫議大夫翼奉。又《廣雅》飛也，美也，和也，盛也，元氣也。《玉篇》翹也，助也。考證：〔《詩·小雅》我黍翼翼〕謹照原文我黍改我稷。

𦒒：《玉篇》同翹。

𦒓：《字彙補》同䎗。

𦒔：《字彙補》同𦒑。

𦒕：《篇海》同翦。

𦒖：《字彙補》同翼。《岣嶁禹𥓓》承帝曰嗟，𦒖輔佐卿。

𦒜：《廣韻》許延切《集韻》虛延切，𠀤音嫣。𦒜翧，飛也。《玉篇》飛貌。又《廣韻》直連切，音繵。義同。《集韻》或作𩙼。

𦒝：《集韻》虎感切，音喊。飛貌。

翽：《廣韻》呼會切《集韻》《韻會》呼外切，𠀤音𧬨。《說文》飛聲也。《詩·大雅》鳳凰于飛，翽翽其羽。《傳》衆多也。《箋》羽聲也。又《集韻》𠀤苦會切，音𥢶。義同。又《韻會》許穢切，音喙。義同。又《正韻》苦夬切，音快。義同。考證：〔《廣韻》呼會切，《集韻》苦會切，𠀤音噦。〕謹按呼屬曉母苦屬溪母，呼會與苦會不同音，不得𠀤音噦，今依廣韻集韻韻會將苦會切改爲呼外切。噦改爲𧬨。於集韻下增韻會二字。〔《集韻》《韻會》𠀤呼外切，音𧬨。〕謹照集韻呼外切改爲苦會切。音𧬨改爲音𥢶。

翾：《廣韻》許緣切《集韻》隳緣切，𠀤音儇。《說文》小飛也。《楚辭·九歌》翾飛兮翠曾。又《荀子·不苟篇》喜則輕而翾。《註》與儇同。急也。《集韻》或作𩙽。《類篇》或作𦐽。

𦒞：同翿。《廣雅》幢謂之翿。翿原作左羽右壽。

𦒟：《集韻》匹各切，音粕。䎊𦒟，飛貌。

䎙：《廣韻》匹賓切《集韻》紕民切，𠀤音𦆯。《廣雅》䎙䎙，飛也。考證：〔《廣韻》𤰞民切。〕謹照原文改爲匹賓切。

翿：《廣韻》徒到切《集韻》《韻會》大到切《正韻》杜到切，𠀤音導。《玉篇》同翳。《爾雅·釋言》翿，纛也。《註》今之羽葆幢。《詩·王風》君子陶陶，左執翿。《傳》纛也，翳也。又《廣韻》《集韻》《韻會》《正韻》𠀤徒刀切，音陶。義同。又《集韻》杜皓切，音道。義同。考證：〔《詩·王風》君子揚揚，左執翿。〕謹照原文揚揚改陶陶。

耀：《廣韻》弋照切《集韻》《韻會》《正韻》弋笑切，𠀤音燿。光耀。矅，或作耀。《左傳·莊二十二年》光遠而自他有耀者也。

𦒢：《廣雅》俗翺字。

𦒣：《字彙補》古文濕字。見廣川書跋。註詳水部十四畫。

䎚：《集韻》𦒎，或作䎚。《淮南子·人閒訓》奮翼揮䎚。《註》六翮之本也。

𦒦：《廣韻》盧合切《集韻》力盍切，𠀤音臘。𦒦𦑲，飛初起貌。

𦒧：《廣韻》虎伯切《集韻》霍虢切，𠀤音謋。𦑘𦒧，飛疾也。《玉篇》䎉也。又《集韻》郝格切，音赫。義同。或作𦑱。又《集韻》忽麥切，音㦎。𦑌，或作𦒧。

𦒨：《集韻》郞到切，音潦。《類篇》寬也。

𦒩：《字彙補》同𦒦。

𦒪：《字彙補》同翷。

𦒫：《字彙補》同𦒯。

𦒭：《字彙補》翳字之譌。

