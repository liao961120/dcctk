禸：《唐韻》《集韻》人九切《韻會》忍九切，𠀤音蹂。《說文》獸足蹂地也。象形。九聲。《爾雅·釋獸》狸狐貒貈醜，其足蹯，其跡禸。《疏》蹯，掌也。此四獸之類，皆有掌蹯，其指頭著地處名禸。又《廣韻》《集韻》𠀤女九切，音鈕。《爾雅·釋獸》陸德明讀。《正字通》篆文禸本三畫。舊本沿俗作厶，入五畫，非。○按《徐鉉·新附篆文》作蹂，《正譌》斥爲俗字，非。又《秦風》厹矛。陸德明：厹音求。鄭註：三隅矛也。《字彙》禸讀柔上聲。又云與厹同，亦非。

禹：〔古文〕𢁰𥜼《唐韻》《集韻》《韻會》𠀤王矩切，音羽。夏王號。《顏師古·曰》禹湯皆字，三王去唐之文，從高古之質，故夏商之王皆以名爲號。又姓。《王憎孺·百家譜》蘭陵蕭道游娶禹氏。又諡法。《史記·裴註》受禪成功曰禹。《書疏》淵源流通曰禹。又《玉篇》舒也。又《說文》蟲也。

禺：《唐韻》《集韻》牛具切《韻會》元具切，𠀤音遇。獸名，猴屬。《正字通》禺似獼猴而大，赤目長尾，山中多有之。說文專指爲母猴屬，誤。又《廣韻》遇俱切，音虞。山名。《史記·孔子世家》汪罔氏之君，守封禺之山。《韋昭曰》封，封山。禺，禺山。在吳郡永安縣。又番禺，越地名。在南海。又禺彊，神名。《莊子·大宗師》禺强得之，立乎北極。《山海經》北海之渚有神，人面鳥身，名禺彊。又區也。《管子·侈靡篇》是爲十禺。《註》每里爲一禺。又事端初見也。《管子·侈靡篇》將合可以禺。又禺禺，魚名。《司馬相如·上林賦》禺禺魼鰨。《郭璞曰》禺禺，魚皮有毛，黃地黑文。又日在已曰禺中。又姓。又《集韻》魚容切，音顒。義同。又通作寓。《爾雅·釋獸》寓䑕曰嗛。《郭註》寓謂獼猴之類，寄寓木上，此屬及䑕皆頰裏貯食。《六書故》寓卽說文之禺。亦通作虞。《山海經》夸父追日景，逮之於禺谷。《註》禺淵，日所入也。今作虞。亦通作偶。《史記·封禪書》木禺龍欒車一駟。《索隱曰》禺，音偶。謂偶其形於木，禺馬亦然。又讀作務。《左傳·哀十一年》公叔務人。《禮·檀弓》作禺人。

𥜼：《集韻》禹古作𥜼。註詳本畫。

离：〔古文〕𡴥《廣韻》丑知切《集韻》《正韻》抽知切，𠀤音摛。同魑。又《韻會》鄰知切。同離。明也，麗也。易卦名。又散也，違也。《晉書·宣帝紀》司馬公尸居餘氣，形神已离。亦同離。

𥜽：《集韻》私列切，音薛。與禼同。

𥜿：《集韻》同𥝈。詳𥝈字註。《左思·吳都賦》猩猩啼而就擒，𥜿𥜿笑而被格。

禼：《唐韻》《廣韻》私列切《集韻》《正韻》先結切，𠀤音薛。與偰契𠀤同。《前漢·百官表》禼作司徒。又《說文》蟲也。象形。

𥝁：《廣韻》古文偰字。註詳人部九畫。

禽：〔古文〕𢄕《唐韻》《集韻》巨今切《韻會》《正韻》渠今切，𠀤音琴。《爾雅·釋鳥》二足而羽謂之禽，四足而毛謂之獸。《白虎通》禽，鳥獸總名，言爲人禽制也。《孔穎達云》王用三驅失前禽，則驅走者亦曰禽。《于越志》臨川吳澄問東隅吳正道禽獸二字，正道曰：禽卽獸也。曰：兩翼爲禽，四足爲獸，何以言。曰：禮不云乎，猩猩能言，不離禽獸。又《韻會》鳥獸未孕曰禽。又戰勝執獲曰禽。《左傳·僖三十三年》外僕髠屯禽之以獻。通作擒。又姓。《左傳》魯大夫禽鄭。《高士傳》禽慶。又叶渠容切，音窮。《易林》吉日車攻，田弋獲禽。宣王飮酒，以告嘉功。又《字彙補》龍支切，音離。《魏志·和洽傳》諡𥳑侯子禽。

𥝃：《集韻》同𥝈。《正字通》以爲俗字，誤。

𥝈：《廣韻》扶沸切《集韻》符未切，𠀤音費。亦作狒。獸名。《說文》周成王時，州靡國獻𥝈，人身，反踵自笑，笑卽上脣揜其目，食人。北方謂之土螻。《爾雅·釋獸》狒狒如人，被髮迅走。《註》梟羊也。交廣及南康山中有之，大者長丈許，俗呼之曰山都。《郭璞贊》狒狒怪獸，被髮操竹。獲人則笑，脣蔽其目。終亦號咷，反爲我戮。《正字通》今本爾雅作狒狒，逸周書前漢書作費費，俗呼山都，又名土螻，亦作吐嘍。山海經作𡂢陽，亦作梟羊。又謂之贛巨人，隨地異名。其爲𥝈𥝈一也。

𥝋：《說文》𥝈本字。

