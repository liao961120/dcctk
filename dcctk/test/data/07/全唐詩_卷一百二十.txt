*孤寢怨

征戍動經年，含情拂玳筵。花飛織錦處，月落擣衣邊。

燈暗愁孤坐，床空怨獨眠。自君遼海去，玉匣閉春弦。

*題武陵草堂

草堂列仙樓，上在青山頂。戶外窺數峰，階前對雙井。

雨來花盡濕，風度松初冷。登棧行不疲，入溪語彌靜。

雲能去塵服，兼欲事金鼎。正直心所存，諂諛長自省。

適知幽遁趣，已覺煩慮屏。更愛雲林間，吾將臥南潁。

*廣武懷古

河水城下流，登城望彌愜。海雲飛不斷，岸草綠相接。

龍門無舊場，武牢有遺堞。扼喉兵易守，捫指計何捷。

天奪項氏謀，卒成漢家業。鄉山遙可見，西顧淚盈睫。

*贈李郎中

仙郎早朝退，直省臥南軒。院竹自成賞，階庭寂不喧。

焚香開後閣，起草閉前門。禮樂風流美，光華星位尊。

榮兼朱紱貴，交乃布衣存。是日登龍客，無忘君子恩。

*詠王大娘戴竿

樓前百戲競爭新，唯有長竿妙入神。

誰謂綺羅翻有力，猶自嫌輕更著人。

*享太廟樂章

漢祚惟永，神功中興。夙驅氛祲，天覆黎蒸。

三光再朗，庶績其凝。重熙累葉，景命是膺。

*鴻門行

少年買意氣，百金不辭費。學劍西入秦，結交北游魏。

秦魏多豪人，與代亦殊倫。由來不相識，皆是暗相親。

寶馬青絲轡，狐裘貂鼠服。晨過劇孟遊，暮投咸陽宿。

然諾本云云，諸侯莫不聞。猶思百戰術，更逐李將軍。

始從灞陵下，遙遙度朔野。北風聞楚歌，南庭見胡馬。

胡馬秋正肥，相邀夜合圍。戰酣烽火滅，路斷救兵稀。

白刃縱橫逼，黃塵飛不息。虜騎血灑衣，單于淚沾臆。

獻凱雲台中，自言塞上雄。將軍行失勢，部曲遂無功。

新人不如舊，舊人不相救。萬里長飄颻，十年計不就。

棄置難重論，驅馬度鴻門。行看楚漢事，不覺風塵昏。

寶劍中夜撫，悲歌聊自舞。此曲不可終，曲終淚如雨。

*惠文太子挽歌

寒仗丹旄引，陰堂白日違。暗燈明象物，畫水濕靈衣。

羽化淮王去，仙迎太子歸。空餘燕銜士，朝夕向陵飛。

*從軍行

漢家未得燕支山，征戍年年沙朔間。塞下長驅汗血馬，雲中恒閉玉門關。陰山瀚海千萬里，此日桑河凍流水。

稽洛川邊胡騎來，漁陽戍裏烽煙起。長途羽檄何相望，天子按劍思北方。羽林練士拭金甲，將軍校戰出玉堂。

幽陵異域風煙改，亭障連連古今在。夜聞鴻雁南渡河，曉望旌旗北臨海。塞沙飛淅瀝，遙裔連窮磧。

玄漠雲平初合陣，西山月出聞鳴鏑。城南百戰多苦辛，路傍死臥黃沙人。戎衣不脫隨霜雪，汗馬zazb長被鐵。

楊葉樓中不寄書，蓮花劍上空流血。匈奴未滅不言家，驅逐行行邊徼賒。歸心海外見明月，別思天邊夢落花。

天邊回望何悠悠，芳樹無人渡隴頭。春雲不變陽關雪，桑葉先知胡地秋。田疇不賣盧龍策，竇憲思勒燕然石。

麾兵靜北垂，此日交河湄。欲令塞上無干戚，會待單于系頸時。

*賦戚夫人楚舞歌

定陶城中是妾家，妾年二八顏如花。閨中歌舞未終曲，天下死人如亂麻。漢王此地因征戰，未出簾櫳人已薦。

風花菡萏落轅門，雲雨裴回入行殿。日夕悠悠非舊鄉，飄飄處處逐君王。閨門向裏通歸夢，銀燭迎來在戰場。

相從顧恩不雇己，何異浮萍寄深水。逐戰曾迷只輪下，隨君幾陷重圍裏。此時平楚複平齊，咸陽宮闕到關西。

珠簾夕殿聞鐘磬，白日秋天憶鼓鼙。君王縱恣翻成誤，呂後由來有深妒。不奈君王容鬢衰，相存相顧能幾時。

黃泉白骨不可報，雀釵翠羽從此辭。君楚歌兮妾楚舞，脈脈相看兩心苦。曲未終兮袂更揚，君流涕兮妾斷腸。

已見儲君歸惠帝，徒留愛子付周昌。

*句

耳臨清渭洗，心向白雲閑。

*夏晚初霽南省寓直用餘字

薄宦因時泰，涼宵寓直初。沉沉仙閣閉，的的暗更徐。

霽色連空上，炎氛入夜除。星回南斗落，月度北窗虛。

待漏殘燈照，含芳襲氣餘。寐來冠不解，奏罷草仍書。

幕府慚良策，明曹愧散樗。命輕徒有報，義重更難疏。

燕廈欣成托，鵷行濫所如。晨趨當及早，複此戒朝車。

*同皇甫兵曹天官寺浴室新成招友人賞會

溫室歡初就，蘭交托勝因。共聽無漏法，兼濯有為塵。

水潔三空性，香沾四大身。清心多善友，頌德慰同人。

*同張少府和厙狄員外夏晚初霽南省寓直時兼充節度判官之作

黃綬歸休日，仙郎複奏餘。晏居當夏晚，寓直會晴初。

露散星文發，雲披水鏡虛。高才推獨唱，嘉會喜連茹。

月色搖春闥，香煙靄暝廬。千門傳夜警，萬象照階除。

少孺嘉能賦，文強閱賜書。兼曹謀未展，入幕志方攄。

為奉靈台帛，恭先待漏車。貞標不可仰，空此樂樵漁。

*詠銅柱

天門街裏倒天樞，火急先須卸火珠。

計合一條絲線挽，何勞兩縣索人夫。

