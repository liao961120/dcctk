禾：《唐韻》《正韻》戸戈切《集韻》《韻會》胡戈切，𠀤音和。《說文》嘉穀也。二月始生，八月而孰，得時之中，故謂之禾。禾，木也。木王而生，从木从𠂹省，𠂹象其穗。《春秋·莊二十八年》大無麥禾。《疏》麥熟於夏，禾成在秋。又凡穀皆曰禾。《詩·豳風》十月納禾稼，黍稷重穋，禾麻菽麥。《疏》苗生旣秀謂之禾。禾是大名，非徒黍稷重穋四種，其餘稻秫苽粱皆名禾，惟麻與菽麥無禾稱，故再言禾以總之。又《山海經》玉山，王母所居。昆侖之墟，其上有木禾，長五尋，大五圍，二月生，八月熟。《註》木禾穀類可食。《鮑照詩》遠食玉山禾。又禾，和也。《尚書序》唐叔得禾，異畝同穎，王命歸周公於東，作歸禾，周公得命禾，旅天子命作嘉禾。《孔傳》異畝同穎，天下和同之象。《疏》後世同穎之禾，遂名嘉禾，由此。又姓。考證：〔《尚書傳》唐叔得禾，異畝同穎。〕謹按所引係書序，傳改序。

𥝌：《廣韻》古奚切《集韻》堅奚切，𠀤音雞。《說文》木之曲頭，止不能上也。凡𥝌之屬皆从𥝌。《長箋》𥝌从木，屈首。象形也。又《玉篇》《廣韻》𠀤五漑切，音礙。義同。○按禾、𥝌二字，眞書易混。《說文》禾自爲部，稽旁从𥝌，又自爲部。今分見本部各畫之中，禾頭左出而𠂹，𥝌頭右出而平，宜分別觀之。

𥝍：《字彙補》同玉。○按卽玉字之譌。𤣪字之譌。

禿：《唐韻》《集韻》《韻會》《正韻》𠀤他谷切，通入聲。《說文》無髮也。从人，上象禾粟之形，取其聲。王育說：倉頡出，見禿人伏禾中，因以制字，未知其審。又《徐鍇曰》言禿人髮不纖長，若禾稼也。《穀梁傳·成元年》季孫行父禿，聘于齊，齊使禿者御之。《史記·灌夫傳》與長孺共一老禿翁。又凡物落盡皆曰禿。《後漢·張衡傳》蘇武以禿節效貞。又《孔融傳》禿巾微行。《註》謂不加幘。又《杜甫詩》漱壑松柏禿。又姓。祝融後八姓，禿居一。出《國語》。又複姓。南凉主禿髮烏孤。又與鵚同。禿鶖，鳥名。

秀：《唐韻》《集韻》《韻會》《正韻》𠀤息救切，音繡。榮也，茂也，美也，禾吐華也。《詩·大雅》實發實秀。○按《爾雅》云：禾謂之華，草謂之榮，不榮而實者謂之秀，榮而不實者謂之英。漢儒據此釋《詩》，遂以秀爲不榮而實。李巡曰：分別異名以曉人，故以英、秀對文，其實黍、稷皆先榮後實。《詩·出車篇》云黍稷方華。《生民篇》云實發實秀，是黍、稷有華亦稱秀也。此說甚是。《論語》明言不秀不實，秀實自不容混。朱子釋《論語》秀曰吐華，釋《生民》秀曰始穟。足正漢儒之誤。又凡草皆得言秀。《詩·豳風》四月秀葽。《禮·月令》孟夏苦菜秀。又三秀，芝草。《楚辭·九歌》采三秀於山閒。又秀氣。《禮·禮運》人者，五行之秀氣。《周子·太極圖說》惟人也得其秀而最靈。又秀士，秀才。《禮·王制》命鄕論秀士，升之司徒曰選士。《史記·賈誼傳》吳廷尉爲河南守，聞其秀才，召置門下。《韻會》秀才之名始此，後光武名秀，改爲茂才。又州名。漢屬會𥡴郡，五代晉錢元瓘奏置秀州，宋慶元改嘉興府。又姓。又與綉通。《石鼓文》秀弓寺射。《註》綉弓，戎弓也。又叶思久切，音又。《詩·大雅》實發實秀，實堅實好。好叶訐口切。

𥝐：《正字通》鐘鼎文秉字。

私：《唐韻》息夷切《集韻》《韻會》《正韻》相咨切，𠀤音司。《說文》禾也。北道名禾主人曰私主人。又對公而言謂之私。《書·周官》以公滅私。《詩·小雅》雨我公田，遂及我私。《禮·孔子閒居》天無私覆，地無私載，日月無私照。又家臣稱私。《儀禮·士相見禮》見於大夫曰：某也，夫子之賤私。《禮·玉藻》士自稱於大夫曰外私。《註》此大夫非己所臣，則稱外私。又恩私也。《儀禮·燕禮》寡君，君之私也。《註》謂獨受恩厚。《禮·郊特牲》婦餕餘，私之也。《釋名》私，恤也，所恤念也。又《爾雅·釋親》女子謂姊妹之夫曰私。《詩·衞風》譚公維私。又天子以下皆曰私。《前漢·張放傳》大官私官。《服虔註》私官，皇后之官。《後漢·百官志》中宮私府令一人。又姓。漢私匡。又便也。《左傳·襄十五年》師慧過宋，朝將私焉。《註》謂小便。○按《說文》專以禾訓私，而厶自爲部，訓姦衺也。引韓非、倉頡作字，自營爲厶，則私不兼公私義。今經傳公厶字皆作私，不復作厶矣。

秂：《集韻》而鄰切，音人。禾欲結者。

䄦：《字彙補》力夭切，音了。秀也。

䄧：《集韻》如蒸切，音仍。禾名。

秄：《廣韻》祖里切《集韻》《正韻》祖似切，𠀤音子。《說文》壅禾本也。《詩·小雅》或耘或耔，从耒作耔。《前漢書》引《詩》作芓。又《集韻》將吏切，音仔。俗謂禾猥生曰秄。

𥝔：《集韻》吉列切，音孑。禾把。又《篇海》吉屑切，音結。禾名。

秅：《唐韻》宅加切《集韻》《韻會》《正韻》直加切，𠀤音茶。數名。《儀禮·聘禮》禾三十車，車三秅，四秉曰筥，十筥曰稯，十稯曰秅，四百乗爲一秅。又國名。《前漢·西域傳》烏秅國，去長安九千九百五十里。又《集韻》《韻會》《正韻》𠀤都故切，音妒。義同。

𥝕：《集韻》武方切，音邙。稻稃也。《正字通》通作芒。

䄨：《玉篇》羽俱切《集韻》雲俱切，𠀤音于。禾不秀也。

秆：《唐韻》《集韻》《韻會》《正韻》𠀤古旱切，音笴。同稈。《左傳·昭二十七年》或取一秉秆焉。《註》秉，把也。秆，槀也。

秇：《集韻》藝古作秇。註詳艸部十五畫。

秈：《廣韻》《集韻》𠀤相然切，音仙。《揚子·方言》江南呼稉爲秈。或作䄽。

䄩：《廣韻》與職切，音弋。禾䄩。又《集韻》麥𪌭也。同䴬。

䄪：《唐韻》都了切《集韻》丁了切，𠀤貂上聲。禾穗垂貌。亦懸物。

𥝖：《廣韻》下沒切《集韻》下扢切，𠀤音紇。同籺，秳也。舂粟不潰也。又《集韻》奚結切，音絜。屑米細者曰𥝖。○按《說文》𥝖，从禾气聲。气與氣同。《徐鉉·韻補》气，去旣切，此作居气切，始相聯貫。今諸韻書俱讀入聲，無作居气者，似誤。《正字通》云从气，四畫。《字彙》省作乞，入三畫，亦誤。

𥝗：《集韻》口己切《正韻》墟里切，𠀤音起。禾名。《管子·地員篇》其種穋𥝗。《正字通》同芑。詩生民疏，白梁粟。

秉：《唐韻》兵永切《集韻》《韻會》《正韻》補永切，𠀤音丙。禾盈把也。《詩·小雅》彼有遺秉。《疏》秉，把也。《禮·聘禮》四秉曰筥。《註》此秉謂刈禾盈手之秉，筥穧名，今萊易閒刈稻聚把有名爲筥者。又米數。《禮·聘禮》十斗曰斛，十六斗曰籔，十籔曰秉。又《小爾雅》鐘二謂之秉，秉十六斛。○按《儀禮》禾米之秉，字同𢿘異。惟徐氏《韻譜》二石爲秉，又是一說。蓋石卽斛也。冉子與粟五秉。據《儀禮》爲八十石，據徐氏止十石，多寡迥別，俟考正。又執持也。《禮·禮運》天秉陽垂日，星地秉隂竅於山川。《詩·大雅》民之秉彝。《書·君奭》秉德明恤。又去聲，陂病切。與柄同。《史記·天官書》二十八舍主十二州，斗秉兼之。《絳侯世家》許負相周亞夫曰：君後三歲而侯，侯八歲爲將相，持國秉。又姓。○按《說文》秉，从又持禾，《正字通》兼載鐘鼎文𥝐字重出。

秊：《唐韻》奴顚切《集韻》寧顚切。𠀤年本字。《說文》穀熟也。从禾，千聲。《春秋·宣公十六年》大有秊。《穀梁傳·桓三年》五穀皆熟爲有年。《疏》取歲穀一熟之義。《正字通》俗俱作年。

𥝘：《海篇》音酉。謂穀不成也。

䄬：《廣韻》《集韻》𠀤同移。

𥝣：《正字通》同秠省。詳秠字註。

䄮：《廣韻》甫無切《集韻》《韻會》風無切，𠀤音膚。黑稻。又《玉篇》再生稻也。

秋：〔古文〕𥤛𪚼龝𪔁《唐韻》七由切《集韻》《韻會》雌由切《正韻》此由切，𠀤音鰌。金行之時。《爾雅·釋天》秋爲白藏。《註》氣白而收藏也。《釋名》秋，就也，言萬物就成也。又繒也，繒迫品物使時成也。又《說文》禾穀熟也。《禮·月令》孟夏麥秋至。《𨻰澔曰》秋者，百穀成熟之期，此於時雖夏，於麥則秋，故云麥秋。《書·盤庚》乃亦有秋。又《禮·鄕飮酒義》西方者秋。秋，愁也。愁之以時，察守義者也。《註》愁讀爲揫，斂也。察嚴殺之貌。《春秋·繁露》秋之言猶湫也。湫者，憂悲狀也。又九月爲三秋。《詩·王風》一日不見，如三秋兮。又四秋。《管子·輕重乙篇》歲有四秋，而分有四時。故曰：農事且作，請以什伍農夫賦耜鐵。此謂春之秋。大夏且至，絲纊之所作，此謂夏之秋。大秋成，五穀之所會，此謂秋之秋。大冬營室中，女事紡績緝縷之所作，此謂冬之秋。又《廣韻藻》竹秋，三月也。蘭秋，七月也。又秋秋，馬騰驤貌。《前漢·禮樂志》飛龍秋游上天。又《揚雄·羽獵賦》秋秋蹌蹌入西園。《荀子·解蔽篇》鳳凰秋秋。《註》秋秋，猶蹌蹌。謂舞也。又春秋，魯史名。又大長秋，皇后官名。《前漢·百官表》景帝更將行爲大長秋。《師古註》將行，秦官名。秋者，收成之時，長者，恆久之義。又姓。又七遙切，音鍫。《揚雄賦》秋秋蹌蹌。蕭該讀。又《荀子·解蔽篇》鳳凰秋秋，其翼若干，其音若簫。秋與簫爲韻。又楚俱切，音蒭。《水南翰記》北方老嫗八九十歲，齒落更生者，能於夜出，食人嬰兒，名秋姑。秋讀如蒭酒之蒭。

秌：《說文》秋本字。

种：《廣韻》直弓切《集韻》《韻會》《正韻》持中切，𠀤音蟲。稚也。又姓。後漢司徒种暠。

秎：《集韻》符分切，音汾。穧也。關中語。《正字通》穧，禾束也。《管子·立政篇》歲雖凶旱，有所秎穫。《劉績註》秎亦穫也。一曰秎穧，禾有限也。又《集韻》父吻切，音憤。又《廣韻》扶問切《集韻》符問切，𠀤音分。義𠀤同。

䄯：《集韻》吉典切，音蹇。小束也。《玉篇》十把曰䄯。亦作𢆞。

𥝤：《集韻》利古作𥝤。註詳刀部四畫。《字彙補》作𥝢。

秏：《唐韻》呼到切《集韻》《韻會》《正韻》虛到切，𠀤蒿去聲。《說文》稻屬。伊尹曰：飯之美者，南海之秏。又《廣韻》荒內切《集韻》呼內切，𠀤音誨。義同。又《韻補》通作耗。減也，敗也，虛也。《前漢·董仲舒傳》秏矣哀哉。今文皆作耗。互詳耒部耗字註。又謨袍切，音蒿。義同。又《集韻》莫報切，音𡝭。秏亂，不明也。又姓。

𥝥：《集韻》訖業切，音劫。草名。

𥝦：《集韻》女九切，音紐。禾耎弱。

秐：《集韻》於分切，音雲。除苗閒穢也。同耘。

科：《唐韻》《集韻》《韻會》《正韻》𠀤苦禾切，音窠。《說文》程也。从禾从斗。斗者，量也。《徐曰》會意。又《廣韻》條也，本也，品也。《戰國策》科條旣備。又坎也。《孟子》盈科而後進。又等也。《論語》爲力不同科。又科，斷也。《釋名》科，課也。課其不如法者，罪責之也。又取人條格曰科第。《前漢·元帝紀》詔丞相御史，舉質樸敦厚遜讓有行者，光祿歲以此科第郞從官。《註》始令丞相御史舉此四科人，以擢用之，而見在郞及從官，又令光祿每歲依此科考校，定其第高下，用知其人賢否也。《後漢·徐防傳》立博士十有四家，設甲乙之科。《註》歲課甲科四十人爲郞中，乙科二十人爲太子舍人，丙科四十人補文學掌故。又木中空也。《易·說卦》科上稿。又科頭。《史記·張儀傳》跿跔科頭。《註》謂不著兜鍪入敵。又科斗，蝦蟆子。一名活東，頭圓大而尾細。古文書形似之。又科雉，獸名。《劉向·說苑》楚莊王獵於雲夢，射科雉。又地名。《水經注》汳水，又東逕科城北。又《廣韻》苦臥切，音課。滋生也。《正字通》植禾本也。

𥝧：《廣韻》白駕切《集韻》步化切，𠀤音杷。𥝧稏，稻名。與䆉同。

秒：《唐韻》亡沼切《集韻》《韻會》弭沼切，𠀤音眇。《說文》禾芒也。春分而禾生，夏至晷景可度。禾有秒，秋分而秒定。《韻會》秒之言妙也，微妙也。《前漢·敘傳》產氣黃鐘，造計秒忽。《註》秒，禾芒。忽，蛛網細者。

秓：《玉篇》章移切，音支。稈也。又《篇海》禾名。

秔：《廣韻》古行切《集韻》《韻會》居行切《正韻》古衡切，𠀤音庚。稻之不黏者。《玉篇》秈稻也。《前漢·東方朔傳》馳騖禾稼稻秔之地。《註》稻，有芒之穀總稱也。秔，其不黏者也。或作粳。俗作粳。

䄰：《集韻》牛加切，音牙。稯也。又《字彙》稷也。又《正字通》與芽牙通。苗初茁也。

䄱：《廣韻》府良切《集韻》分房切，𠀤音方。禾名。

𥝨：《字彙》衣虛切，音於。草也。

秕：《唐韻》𤰞履切，音𠤎。不成粟也。《書·仲虺之誥》若粟之有秕。《左傳·定十年》夾谷之會，孔丘曰：若其不具用秕𥟑也。《註》秕，穀不成者。又喩穢也。《後漢·安帝贊》秕我王度。又《集韻》《韻會》𠀤補履切，音比。又《集韻》頻脂切，音毗。義𠀤同。或作粃。《莊子·逍遙遊》塵垢粃糠。《註》粃糠猶煩碎。或省作𥝓。

秖：《集韻》章移切《正韻》旨而切，𠀤音支。適也。《前漢·鄒陽傳》秖怨結而不見德。

𥝩：《唐韻》《集韻》𠀤徐醉切，音遂。《說文》禾成秀也，人所以收。从禾爪。《六書正譌》从禾从爪，象秀實之形。《博雅》粢黍稻，其𥝩謂之禾。《集韻》或从惠。

䄲：《廣韻》而瑞切《集韻》而睡切，𠀤音抐。內也。一曰人心薄言而語，謂之𥞃䄲。又《集韻》女恚切，音諈。義同。

𥝪：《集韻》几利切，音冀。稠也。

秗：《集韻》飫，古作秗。註詳食部四畫。

𥝫：《集韻》憐題切，音黎。耕也。或作犁。

𥝬：《說文》居气切，音旣。𥞸也。《字彙》譌作𥝖。又《集韻》胡骨切，音汨。麤屑也。或从麥。

𥝭：《集韻》側吏切，音恣。穊貌。○按卽䅆字之譌。

𥝮：《字彙補》終基切，音支。穗，生也。又音知。禾再生也。

𥝯：《正篇》與奔同。註詳大部六畫。

𥝾：《集韻》都故切，音妒。漢侯國名。通作秺。

𥝿：《集韻》居牙切，音加。禾也。

秘：《集韻》兵媚切，音毖。密也。通作祕。又《轉注古音》蒲結切，音蹩。香草也。

秙：《集韻》苦故切，音庫。秙䆂禾不實也。

𥞀：《正字通》俗移字。

秚：《集韻》部滿切，音伴。物相和也。

秛：《廣韻》敷羈切，音鈹。禾租也。又《集韻》攀麋切，音披。又攀悲切，音坯。又披義切，音嚭。義𠀤同。

秜：《集韻》《韻會》𠀤女夷切，音尼。《說文》稻今年落，來年自生，謂之秜。《長箋》尼訓从後至，故从尼。又《玉篇》小麥也。又《廣韻》力脂切《集韻》良脂切，𠀤音棃。義同。又《集韻》尼質切，音䁥。稻先熟者。

秝：《唐韻》《集韻》𠀤郞擊切，讀若歷。《說文》稀疏適也。凡歷曆等字從此。或作𥤀。

䄶：《廣韻》房密切《集韻》薄密切，𠀤音弼。䄶𥠈，禾重生也。又《廣韻》蒲沒切《集韻》薄沒切，𠀤音孛。䄶稡，禾所秀不成藂向上貌。

𥞁：《篇海》丑人切，音胂。禾名。

𥞂：《正字通》俗稃字。《六書故》作〈禾仅〉。

秞：《廣韻》以周切《集韻》餘周切，𠀤音猷。禾黍盛也。一曰物初生貌。《元結·樂歌》其生如何兮秞秞。

租：《唐韻》則吾切《集韻》《韻會》《正韻》宗蘇切，𠀤祖平聲。《說文》田賦也。《長箋》且，古祖字。田賦用以給宗廟，故从且。《史記·孝文紀》賜天下民田租之半。又凡稅皆曰租。《史記·馮唐傳》軍市之租。《註》謂軍中立市，市有稅，卽租也。《前漢·昭帝紀》罷榷酟官，令民得以律占租。《註》謂令民賣酒，以所得利占而輸其租。又《廣韻》積也。《詩·豳風》予所蓄租。又《六書故》田中禾稭也。《正字通》豳風蓄租，對上捋荼言。租當訓禾稾。蓄謂拾取餘稾待用。又地名。《前漢·地理志》樂浪郡夫租。又《集韻》子余切，音苴。包也。又《集韻》《韻會》𠀤將侯切，音諏。包裹也。《周禮·春官·司巫》蒩館。《註》或作租，音諏。

秠：《唐韻》敷悲切《集韻》《韻會》攀悲切《正韻》鋪杯切，𠀤音坯。《爾雅·釋草》秬，黑黍。秠，一稃二米。《詩·大雅》維秬維秠。《疏》秬，黑黍之大名。黑黍中有一米者，別名爲秠。宗廟之祭，唯祼爲重，二米嘉異之物，鬯酒宜用之。漢和帝時，任城縣生黑黍，或三四實，實二米。得黍三斛八斗者是。又《韻會》百穀之中，一稃二米，惟麥爲然。《說文》解秠字，一稃二米。而解來字云：來麰，一來二縫。是秠正此來麰爾。又《廣韻》匹鄙切《集韻》《韻會》普鄙切，𠀤音嚭。又《集韻》《韻會》𠀤匹九切，音剖。又《集韻》俯九切，音缶。又《廣韻》匹尤切《集韻》《韻會》披尤切，𠀤音哹。又《五音集韻》敷羈切，音披。義𠀤同。考證：〔《詩·大雅》維秬維柸。〕謹照原文柸改秠。

秡：《玉篇》蒲活切，音鈸。禾傷也。

秢：《廣韻》《集韻》𠀤郞丁切，音靈。禾始熟曰秢。又《玉篇》年也。《字彙補》漢𥓓與齡同。

秣：《唐韻》莫撥切，音末。《說文》食馬穀也。本作䬴。今借作秣。《詩·周南》言秣其馬。《傳》秣，養也。《周禮·天官·大宰》芻秣之式。《註》芻秣，養牛馬禾穀也。又地名。《前漢·地理志》丹陽郡有秣陵縣。又《集韻》莫佩切，音昧。飼也。《詩·小雅》乗馬在廐，摧之秣之。又叶莫結切，音蔑。《張載·七命》煢嫠爲之擗標，孀老爲之嗚咽。王子拂纓而傾耳，六馬嘘天而仰秣。

秤：《廣韻》昌孕切，稱去聲。正斤兩也。《古之奇縣令箴》如秤之平。《太平御覽》諸葛亮曰：我心如秤，不能爲人低昂。又姚崇有執秤誡。又數名。《小爾雅》斤十謂之衡，衡有半謂之秤，秤二謂之鈞。《廣韻》俗稱字。

秥：《玉篇》女占切，音黏。禾也。

秦：〔古文〕𣜈《唐韻》《廣韻》匠隣切《集韻》《類篇》《韻會》《正韻》慈隣切，𠀤音螓。國名。《說文》伯益之後所封國。地宜禾。《詩·秦風·車鄰註》秦，隴西谷名。在雍州鳥鼠山之東北。《疏》今秦亭，秦谷也。《韻會》春秋秦國，漢置天水郡，後魏改秦州。《釋名》秦，津也。其地沃衍有津潤也。又三秦。《史記·項羽紀》三分關中，王秦降將，章邯雍王，司馬欣塞王，董翳翟王，爲三秦。又大秦國。《後漢·西域傳》大秦在海西，亦云海西國。其人民長大平正，有類中國，故謂之大秦。又姓。秦自顓頊後，子嬰旣滅，支庶以爲秦氏。又《說文》一曰秦，禾名。又叶慈良切，音牆。《易林》玉璧琮璋，執贄是王。百里寧越，應聘齊秦。

秧：《唐韻》《集韻》《韻會》《正韻》𠀤於良切，音央。禾苗。《正字通》苗始生，尚稺，分科植之，非秧卽栽禾也。《韻會》蒔謂之秧。《集韻》訓栽，𠀤非。又《廣韻》於兩切《集韻》倚兩切，𠀤音鞅。秧穰，禾密貌。

秨：《唐韻》在各切《集韻》疾各切，𠀤音昨。《說文》禾搖貌。又《廣韻》昨誤切《集韻》存故切，𠀤音祚。義同。

秩：〔古文〕豑《廣韻》直一切《集韻》《韻會》《正韻》直質切，𠀤音姪。《廣韻》次也，常也，序也。《書·堯典》平秩東作。《傳》次序東作之事以務農。《舜典》望秩于山川。《傳》如其秩次望祭之。又《增韻》職也，官也，整也。《周禮·天官·官伯》行其秩敘。《註》秩，祿廩也。《疏》謂依班秩受祿。《左傳·文六年》委之常秩。《註》常秩，官司之常職。又《爾雅·釋訓》秩秩，智也。《註》智慮深長。又《爾雅·釋訓》秩秩，淸也。《註》德音淸泠。《詩·大雅》德音秩秩。《箋》敎令淸明也。又《詩·小雅》秩秩斯干。《註》流行貌。《箋》流出無極巳也。又《詩·小雅》左右秩秩。《註》秩秩然肅敬也。又官名。《書·舜典》汝作秩宗。《疏》主郊廟之官，序鬼神尊𤰞。《後漢·百官志》鄕置有秩，三老遊徼。《註》有秩，郡所置。秩百石，掌一鄕人。《風俗通》卽田閒大夫，言其官裁有秩耳。又姓。《字彙》伊秩，複姓。又十年爲一秩。《容齋隨筆》白公詩云：已開第七秩，飽食仍安眠。又云：年開第七秩，屈指幾多人。是時年六十二，元日詩也。又《韻會》毛氏曰：从禾，形也。从失，聲也。本再生稻，刈而重出，後先相繼，故借爲秩序字。○按《說文》秩訓積也。引《詩》䆅之秩秩。今《詩》無此句，不取。又《集韻》弋質切，音逸。《爾雅·釋鳥》秩秩，海雉。《註》如雉而黑，在海中山上，施乾讀。又叶徒結切，音迭。《張衡·東京賦》元謀設而隂行，合二九而成譎。登聖皇於天階，章漢祚之有秩。又叶直詈切，音緻。《何晏·景福殿賦》屯坊列署，三十有二。星居宿𨻰，綺錯鱗比。辛壬癸甲，爲之名秩。《註》二，而至切。比，毗至切。秩，直詈切。考證：〔爾雅·釋訓》秩秩，淸也。《註》德音淸冷。〕謹照原文冷改泠。

䄷：《唐韻》《集韻》𠀤常隻切，音石。《說文》百二十斤也。稻一䄷爲粟二十升，禾黍一䄷爲粟十六升。又或作石。《楚辭·九章》重任石之何益。《註》石一作䄷。

秪：《廣韻》丁尼切《集韻》張尼切，𠀤音知。禾始熟曰秪。一曰再種。或作𥞓。

秫：《唐韻》食聿切《集韻》《韻會》《正韻》食律切，𠀤音術。穀名。《爾雅·釋草》衆，秫。《疏》衆一名秫，謂黏粟也。北人用之釀酒，其莖稈似禾而麤大者是也。《禮·月令》仲冬乃命大酋，秫稻必齊。《周禮·冬官考工記》𣑱羽以朱湛丹秫。《註》丹秫，赤粟也。又與鉥同。《戰國策》鯷冠秫縫。《註》秫，綦緘也。言女工之拙。卽鉥字通借。

秬：《廣韻》其呂切《集韻》《韻會》《正韻》臼許切，𠀤音巨。《說文》黑黍也。本作𩰤。或从禾作秬。《詩·大雅》維秬維秠。《書·洛誥》以秬鬯二卣。《傳》秬鬯，黑黍香酒也。又《集韻》求於切，音渠。義同。

秭：《唐韻》將几切《集韻》《韻會》蔣兕切《正韻》祖似切，𠀤音姊。數也。《說文》五稯爲秭。一曰數億至萬曰秭。《徐曰》六萬四千斤也。《詩·周頌》萬億及秭。《傳》數萬至萬曰億，數億至億曰秭。又《風俗通》千生萬，萬生億，億生兆，兆生京，京生秭，秭生垓，垓生壤，壤生溝，溝生㵎，㵎生正，正生載，載地不能載也。又秭歸，縣名。《廣韻》在歸州，屈原此縣人，被放姊來，因名其地。秭與姊同。又秭鴂，鳥名。《史記·歷書》秭鴂先𣽎。

䄸：《玉篇》《集韻》𠀤匹各切，音粕。禾不實也。

𥞃：《廣韻》《集韻》𠀤尺僞切，吹去聲。糶也。

𥞄：《玉篇》胡戈切，音和。棺頭也。又胡臥切，和去聲。義同。或作𤖱。

𥞅：《玉篇》側買切，音㧗。禾也。

𥞆：《字彙補》漢𥓓與黍同。又三尊譜錄：太上眞君法姓𥞆。

秱：《玉篇》徒聾切《集韻》徒東切，𠀤音同。禾盛貌。《正字通》禾稾節閒，猶竹之筒，得時則長。《呂氏春秋》得時之禾，長秱而穗大。得時之麥，長秱而頸黑。

𥞘：《玉篇》徂悶切，音鐏。禾積也。

䄺：《集韻》同稊。

䄻：《廣韻》直交切《集韻》除交切，𠀤棹平聲。禾穭生。又《集韻》他彫切，音祧。稻也。又他刀切，音慆。義同。

秲：《廣韻》直里切《集韻》丈里切，𠀤音峙。秲𥣬，稻名。又《玉篇》時至切《廣韻》時吏切，𠀤音侍。與蒔同。

秳：《廣韻》《集韻》𠀤戸括切，音活。舂粟不潰也。一曰生也，謂禾生。又《集韻》乎刮切，音滑。義同。《說文》本作𥞸。

䄼：《廣韻》《集韻》𠀤他玷切，音忝。鄕名，在濟北蛇丘縣。

䄽：《正字通》䄼字之譌。《字彙》同秈。

秴：《集韻》曷閤切，音合。《博雅》耚耠也。亦作耠。又葛合切，音佮。種也。

秵：《集韻》伊眞切，音因。禾葉。又禾華也。

䄾：《玉篇》如叔切，音肉。厚也。又《集韻》乳勇切，音宂。秬黍。

𥞙：《玉篇》《集韻》𠀤呼光切。同荒。凶年也。空也。又果不熟也。《集韻》作𥞙，从𥠸省。

𥞚：《玉篇》女魚切，音袽。臭草也。

秶：《集韻》津私切，音咨。《說文》稷也。本作𪗉。或从次。又同粢。互見米部粢字註。

𥞛：《玉篇》《集韻》𠀤徒臥切，音惰。禾積也。

𥞜：《集韻》古巷切，音絳。禾垂也。

䄿：《廣韻》餘制切《集韻》以制切，𠀤音曳。白䄿，稻名。

秷：《廣韻》《集韻》𠀤陟栗切，音窒。刈禾聲。又或作挃。《詩·周頌》穫之挃挃。

䅀：〔古文〕𥟜《唐韻》良薛切，音列。《說文》黍穰。又《廣韻》《集韻》𠀤力制切，音例。義同。或作𥣭。又《正字通》一說禾行列齊也，故从列。與木行生者作栵，義同。

䅁：《唐韻》烏旰切《集韻》於旰切，𠀤音按。轢禾也。

䅂：《廣韻》下各切，音涸。禾屬，似黍而小。又《集韻》曷各切，音鶴。義同。

秸：《廣韻》古黠切《集韻》《韻會》《正韻》訖黠切，𠀤音戛。禾稾。本作稭。《書·禹貢》三百里納秸服。《孔傳》秸，稾也。《蔡註》刈禾半稾曰秷。半稾去皮曰秸。又或作鞂。《禮·禮器》稾鞂之設。《註》治穗去實曰鞂。亦通作戛。《前漢·地理志》三百里戛服。《註》師古曰：稾也。又《集韻》激質切，音吉。秸鞠，鳴鳩也。

䅃：《廣韻》《集韻》《韻會》𠀤渠容切，音蛩。稰也。又《廣韻》巨壠切《集韻》巨勇切，讀如窮上聲。穫也。又《集韻》丘勇切，音恐。義同。

秹：《集韻》忍甚切，音荏。禾弱也。

䅄：《玉篇》力帝切《集韻》良計切，𠀤音利。長禾也。

秺：《廣韻》當故切《集韻》丁故切，𠀤音妒。地名。《史記·年表》秺侯金日磾。《前漢·功臣表》秺侯商丘成。《註》在濟隂成武。𠀤音妒。又《五音集韻》陟加切，音奓。義同。○按《正字通》云：秅有茶妒二音，俗作𥝾、秺，是合三字爲一字矣，但考《說文》广部有㢉字，註開張屋也。濟隂有㢉縣，是秺與㢉通，非卽秅字，特茶妒二音同耳。諸書俱合秅秺爲一，𠀤釋秺爲禾束，與《正字通》斥秺爲俗字，皆非也。

䅅：《玉篇》古攜切，音圭。同𦓯。田器。又《集韻》烏蝸切，音鼃。耕也。

移：《唐韻》弋支切《集韻》《韻會》余支切《正韻》延知切，𠀤音匜。《說文》禾相倚移也。《六書故》移秧也。凡種稻先苗之後移之。又《說文》一曰禾名。又遷也。《韻會》今遷徙之迻借作移。《書·多士》移爾遐逖。又《廣韻》易也，延也。《博雅》轉也。《書·畢命》世變風移。《禮·大傳》絕族無移服。《疏》在旁而及曰移。言不延移及之。又《玉藻》疾趨則欲發，而手足毋移。《疏》移謂靡匜搖動也。又《廣韻》遺也。《博雅》移，脫遺也。又官曹公府不相臨敬，則爲移書箋表之類也。《前漢·公孫弘傳》弘乃移病免歸。《註》移書言病。《後漢·光武紀》於是致僚屬作文移。《註》文書移於屬縣。又姓。《風俗通》漢弘農太守移良。又山名。《水經注》沅水源出許山，流注於熊溪，熊溪南帶移山，山本在水北，夕中風雨，旦而山移水南，故名。又通作施。《前漢·衞綰傳》劒者，人之所施易，獨至今乎。《如淳註》施，讀曰移。言劒者人所好，故多數移易貿換之也。又《集韻》《韻會》𠀤以豉切，音異。《禮·郊特牲》以移民也。《註》移之言羨也。《疏》以蜡祭豐饒，皆醉飽酒食，使人歆羨也。又《曹植·鷂雀賦》雀得鷂言，意甚不移目如擘椒，跳蕭二翅。《註》移，遷也。又《集韻》敞𠇍切，音侈。《禮·表記》衣服以移之。《註》移讀如水汜移之移。猶廣大也。又叶牛何切，音俄。《楚辭·七諫》淸泠泠而殲滅兮，溷湛湛以日多。梟鴞旣以成羣兮，𤣥鶴弭翼而屛移。

𥞝：《說文》籀文稯字。補遺：《篇海類編》籀文椶字。

䅆：《集韻》側吏切，葘去聲。穊也。

𥞞：《字彙補》古奚切，音雞。滯也。

䅇：《字彙補》古文粟字。註詳米部六畫。

秿：《廣韻》扶甫切《集韻》《韻會》奉甫切，𠀤音釜。禾穳積也。又《廣韻》《集韻》𠀤芳無切，音敷。義同。又《廣韻》博孤切《集韻》奔模切，𠀤音逋。《廣韻》刈禾治秿。《集韻》刈禾也。又《集韻》滂摸切，音鋪。大豆也。或作𥠵。

稀：《唐韻》《集韻》《韻會》𠀤香依切，音希。《說文》疏也。《徐曰》當从爻从巾。爻者，希疏之義，與爽同意，巾象禾之根莖。至於莃晞皆當从稀省，何以知之，說文無希字故也。又姓。見《姓苑》《集韻》通作希。

𥞲：《字彙》必列切，音鱉。《正字通》禾行列不齊也。

稁：《正字通》同稾。註詳十畫。

稂：《唐韻》魯當切《集韻》《韻會》盧當切《正韻》魯堂切，𠀤音郞。草名。似莠。《詩·曹風》浸彼苞稂。又《小雅》不稂不莠。《註》稂莠，皆害苗。《爾雅·釋草》稂，童粱。《註》莠類。《爾雅翼》稂，惡草，與禾相雜，故詩人惡之。古者以飤馬。又《集韻》呂張切，音良。義同。《廣韻》亦作蓈。

䅋：《集韻》武遠切，音晚。禾名。

𥞳：《集韻》薄沒切，音孛。《字林》䄶稡禾秀。或作𥞳。

𥞴：《廣韻》苦沃切《集韻》《韻會》枯沃切，𠀤音硞。禾熟也。《韻會》通作酷。《揚子·方言》自河以北，趙魏之郊，謂穀熟爲酷。

䅌：《唐韻》古淵切《集韻》《韻會》圭淵切，𠀤音涓。《說文》麥莖也。又作𧆇。《潘岳·射雉賦》闚䦓𧆇葉。或作𪌭。

䅍：《集韻》待鼎切，定上聲。稻麥傑立貌。

䅎：《字彙》云九切，音酉。分別也，各異也。見釋藏。

稃：《唐韻》《集韻》《韻會》《正韻》𠀤芳無切，音敷。《說文》𥢶也。《徐曰》稃卽米殻。草木之華房爲柎，麥之皮爲麩，音義皆同。《廣韻》穀皮也。又《集韻》房尤切，音浮。義同。或作粰。亦作𥞂𥹃。

稄：《廣韻》阻力切《集韻》禮色切，𠀤音𡺲。稫稄，禾密貌。𡺲原字从亻，不从阝。

稅：《廣韻》舒芮切《集韻》《韻會》《正韻》輸芮切，𠀤音帨。《說文》租也。《廣韻》斂也。《禮·王制》古者公田藉而不稅。《春秋·宣十五年》初稅畝。《周禮·天官·司書》凡稅斂，掌事者受法焉。《前漢·食貨志》有賦有稅。稅謂公田什一，及工商虞衡之入也。賦共車馬甲兵，士徒之役，充實府庫，賜予之用。稅給郊社宗廟百神之祀，天子奉養，百官祿食，庶事之費。又《爾雅·釋詁》稅，舍也。《註》舍，放置。《史記·李斯傳》我未知所稅駕。《註》稅駕，猶解駕，言休息也。又《韻會》以物遺人曰稅。《禮·檀弓》未仕者不稅人，如稅人則以父兄之命。《註》謂遺人。又姓。《盛弘之荆州記》建州信陵縣有稅氏。千家姓云：河閒人。宋有進士稅挺。又與說通。《詩·鄘風》說于農郊。《註》說，本或作稅。毛云：舍也。又《集韻》《韻會》𠀤吐外切，音駾。《禮·檀弓》曾子曰：小功不稅，則是遠兄弟終無服也，而可乎。《註》日月已過，聞喪而服曰稅。又《服問》大功之葛，以有本爲稅。《註》稅，變易也。又《集韻》吐玩切，音彖。《禮·雜記》夫人稅衣揄狄。《疏》稅謂黑衣也。又《集韻》他括切，音脫。《左傳·成九年》晉侯見鐘儀，問之，有司對曰：鄭人所獻楚囚也。使稅之。《註》稅，解也。又《集韻》輸𤑔切，音說。田賦也。又與悅通。《史記·禮書》凡禮始乎脫，成乎文，終乎稅。《註》稅作悅，言禮終卒和悅人情。亦與襚通。《史記·陸賈傳》平原君朱建母喪，辟陽侯乃奉百金往稅。《註》稅，贈終服也。又叶大𤑔切，音耋。《王筠詩》九沸翻成緩，六輔良爲切。烟霞幸易親，龜紐詎難稅。考證：〔《詩·衞風》說于農郊。〕謹照原文衞風改鄘風。

稆：《集韻》穭本字。《後漢·獻帝紀》尚書郞以下自出採稆。《註》音呂。自生稻也。

䅏：《廣韻》無匪切《集韻》武斐切，𠀤音尾。饘也。又《集韻》無沸切，音未。義同。

稇：《廣韻》《韻會》《正韻》𠀤苦本切，音閫。成熟也。《正韻》从困。與稛字不同。

稈：《集韻》古旱切，音笴。與杆同。《博雅》稻穰謂之稈。《說文》禾莖也。引春秋傳：或投一秉稈。今左傳昭二十七年作或取一秉秆。

稉：《集韻》同秔。《前漢·揚雄傳》馳騁稉稻之地。

䅐：《集韻》吉典切，音繭。小束也。與䄯同。

䅑：《廣韻》《集韻》《韻會》𠀤儒隹切，音蕤。長沙謂禾四把曰䅑。或作䅗。又《五音集韻》息遺切，音綏。義同。

𥞵：《廣韻》古協切《集韻》吉協切，𠀤音頰。《博雅》𥞵，穧也。又《集韻》檄頰切，音協。義同。

稊：《廣韻》杜奚切《集韻》《韻會》田黎切《正韻》杜兮切，𠀤音題。《說文》本作蕛。蕛苵也。从艸，稊聲。《郭璞曰》似𥟑，布地生穢草也。今文作稊。《爾雅翼》稊有米而細。《莊子·秋水篇》稊米之在太倉。《註》稊米，小米。李云：草也，似𥟑。又通作荑。《易·大過》枯楊生稊。《王弼註》楊之秀也。《鄭註》作荑，木更生也。

𥞶：《集韻》同秠。

程：《唐韻》直貞切《集韻》《韻會》馳貞切，𠀤音呈。《說文》品也。十髮爲程，十程爲分，十分爲寸。《徐曰》程者，權衡斗斛律曆也。《荀子·致仕篇》程者，物之準也。《註》程，度量之總名。《禮·月令》按度程。《註》度爲制大小，程謂器所容。《疏》容受多少。又《廣韻》期也，式也，限也。《增韻》量也，銓也，課也。《禮·儒行》引重鼎不程其力。《前漢·高帝紀》張蒼定章程。又《𠛬法志》自程決事，日縣石之一。《註》縣，稱也。石，百二十斤也。讀文書，日以百二十斤爲程。又《東方朔傳》程其器能，用之如不及。又驛程，道里也。又示也。《張衡·南都賦》致飾程蠱。又秦人謂豹曰程。《莊子·秋水篇》靑寧生程，程生馬。《註》程，豹也。又地名。《帝王世紀》文王居程，徙都豐。《後漢·郡國志》𨿅陽有上程聚。《註》古程國，重黎之後，伯休甫之國名。又姓。出廣平安定。二望，本顓頊重黎之後，周宣王時，程伯休父入爲大司馬，封於程，後遂爲氏，與司馬氏同。又叶促良切，音長。《張籍·祭韓愈詩》公比欲爲書，遺約有條章。令我署其末，以爲後事程。

稌：《廣韻》他胡切《集韻》《正韻》同都切，𠀤音徒。稬稻也。《韻會》稻利下濕者。《詩·周頌》豐年多黍多稌。又《廣韻》他魯切《集韻》《韻會》統五切，𠀤音土。又《廣韻》他古切《集韻》動五切，𠀤音杜。義同。又《集韻》常如切，音蠩。稌蒣，藥草。署預也。

稍：《唐韻》《集韻》《韻會》《正韻》𠀤所敎切，音哨。《說文》出物有漸也。《儀禮·聘禮》惟稍受之。《註》稍，廩食也。《疏》以其稍稍給之，故謂米廩爲稍。又《廣韻》均也，小也。《周禮·天官·小宰》凡王之稍事。《註》鄭司農云：非日中大舉時而閒食，謂之稍事。一說有小事而飮酒。又《韻會》漸也。《韓愈·答柳柳州食蝦蟆詩》余初不下喉，近亦能稍稍。又《周禮·地官·稍人註》距王城三百里曰稍。《疏》案載師家邑任稍地，在三百里內，故云。又《集韻》《韻會》𠀤山巧切，音梢。亦漸也。又《集韻》師交切，音筲。稅也。

𥞷：《說文》古文稷字。註詳十畫。○按《說文》从稷，省文作𥞷。非从禾从鬼。《集韻》古作𥠎，誤。

𥞸：《說文》秳本字。

𥞹：《玉篇》力畺切《集韻》呂張切，𠀤音良。米名。與粱同。

䅒：《集韻》與𥝕同。

𥞺：《字彙補》側角切，音䰖。今年稻死，來年自生也。

𥞻：《玉篇》《集韻》𠀤蒲結切，音別。禾香也。

䅓：《集韻》果羽切，音矩。木曲枝。又䅩䅓，不伸之意。一曰果名。

𥞼：《集韻》思留切，音脩。禾名。

稏：《廣韻》《集韻》衣稼切《韻會》幺駕切《正韻》衣架切，𠀤音亞。䆉稏，稻名。又通作罷亞。

𥟍：《集韻》妃尾切，音斐。禾穗貌。

𥟎：《集韻》書蒸切，音昇。麻屬。

䅔：《集韻》莊持切，音菑。耕也。又《玉篇》禾死也。

𥟏：《集韻》於宜切，音醫。禾茂貌。

𥟐：《集韻》同䅍。

稐：《集韻》魯本切，輪上聲。禾束也。

䅕：《集韻》斤於切，音居。蜀人謂黍曰䅯䅕。

稑：《唐韻》《集韻》《韻會》力竹切《正韻》盧谷切，𠀤音六。《說文》疾熟也。先種後熟曰穜，後種先熟曰稑。《周禮·天官·內宰》上春，詔王后帥六宮之人，生穜稑之種，而獻於王。又《集韻》或作穋。《詩·豳風》黍稷重穋。《說文》引《詩》作稑。

稒：《廣韻》《集韻》《韻會》𠀤古慕切，音顧。縣名。《前漢·地理志》五原郡有稒陽縣。

䅖：《集韻》烏含切，音諳。《博雅》馣馣，香也。或从禾。又《集韻》衣廉切，音淹。䅖䅖，禾美也。又鄔感切，音晻。種田也。又衣檢切，音奄。禾不實。又乙業切，音腌。禾敗不生也。

䅗：《集韻》儒隹切，同䅑。又《五音集韻》雖遂切，音邃。義同。或作𥡜。

稓：《集韻》疾各切，音昨。鄕名，在臨邛。又姓。

稔：《廣韻》如甚切《集韻》《韻會》《正韻》忍甚切，𠀤音荏。《說文》穀熟也。《左傳·襄二十七年》不及五稔。《註》稔，年也，熟也。穀一熟爲一年。又凡積久者亦曰稔。《任彥昇·奏彈》惡積釁稔。

稕：〔古文〕𥤁《唐韻》之閏切《集韻》《韻會》《正韻》朱閏切，𠀤肫去聲。《說文》束稈也。

䅘：《唐韻》洛哀切《集韻》《韻會》《正韻》郞才切，𠀤音來。《說文》齊謂麥曰䅘。《廣韻》䅘麰之麥，一麥二稃，周受此瑞麥。《韻會》詩周頌：貽我來牟。來卽䅘，今小麥也。或作麳。又《韻會補》通作釐。《劉向·封事》貽我釐麰。又《集韻》《韻會》𠀤陵之切，音離。義同。

䅙：《集韻》戸袞切，音混。束草也。

䅚：《廣韻》去阮切《集韻》苦倦切，𠀤音𥛁。禾相近謂之䅚。又《集韻》苦遠切，音綣。義同。

稖：《篇海》步項切，音棒。耜屬。同䎧。

稗：《廣韻》《集韻》《韻會》𠀤傍卦切，音𥺛。《說文》禾別也。《徐曰》似禾而別也。稊稗也。《廣韻》草似穀而實細。《孟子》苟爲不熟，不如荑稗。《後漢·光武紀》建武三十一年，𨻰留雨穀，形如稗實。《註》稗，草之似穀者。《六書故》稗，葉純似稻，節閒無毛，實似蕡，害稼。《正字通》有水稗旱稗二種。《韻會》一曰生水中。《謝靈運詩》蒲稗相因依。又細也。《前漢·藝文志》小說謂之稗說。又稗官。《師古註》小官也。《唐書·陸贄傳》算稗販之緡。稗，謂小販之民。

𥟑：《正字通》同稗。

𥟒：《集韻》株衞切，音綴。禾貌。

𥟓：《集韻》苦緩切，音款。禾病也。

䅛：《五音集韻》尺良切，音昌。穅也。

稘：《唐韻》《集韻》𠀤居之切，音姬。朞本字。周年爲稘。《說文》稘復其時也。《唐書·溫彥博傳》我見其不逮再稘。又《玉篇》稈也。又《集韻》渠之切，音奇。豆莖也。

稙：《廣韻》《韻會》𠀤竹力切，音陟。早種禾也。《詩·魯頌》稙穉菽麥。《傳》先種曰稙，後種曰穉。又《釋名》靑徐人謂長婦曰稙長。禾苗先生者曰稙，取名於此也。又《集韻》丞職切，音寔。義同。

稚：《廣韻》直利切，音治。幼稚，亦小也，晚也。同稺。《穀梁傳·僖十年》驪姬有二子，長曰奚齊，稚曰卓子。又姓。《史記·商本紀贊》契爲子姓，其後分封，以國爲姓，有稚氏。

稛：《唐韻》《集韻》𠀤苦本切，音棞。《說文》絭束也。又《集韻》《韻會》《正韻》𠀤苦隕切，音麇。滿也。《齊語》稛載而歸。《正韻》从倉囷之囷，與稇字不同。

䅜：《廣韻》徒果切《集韻》《韻會》杜果切，𠀤音惰。小積也。又《集韻》是棰切，音捶。又聚繠切，音惢。又樹僞切，音瑞。又《五音集韻》隨婢切，音𤢍。義𠀤同。又《集韻》吐火切，音妥。禾穗也。

稜：《廣韻》魯登切《韻會》《正韻》盧登切，𠀤音楞。《前漢·李廣傳》威稜憺乎鄰國。《註》李奇曰：神靈之威曰稜。又稻名。烏稜。又藥名。三稜。又香附子，名水三稜。又《廣韻》俗棱字。凡物有廉角者曰觚稜。《班固·西都賦》上觚稜而棲金爵。《註》稜，柧也。柧與觚同。又《韻會》魯鄧切，楞去聲。農人指田遠近多少曰幾稜。又叶良中切，音龍。《班固·東都賦》俯仰乎乾坤，參象乎聖躬。目中夏而布德，瞰四裔而抗稜。

䅝：《廣韻》苦紅切《集韻》枯公切，𠀤音空。稻稈也。

稝：《玉篇》《集韻》𠀤蒲庚切，音彭。禾密也。《正字通》禾相比成列也。

稞：《廣韻》《集韻》𠀤苦禾切，音科。靑州謂麥曰課。又《唐韻》《集韻》𠀤胡瓦切，音踝。穀之善者。又《集韻》魯果切，音裸。無皮穀。

稟：《唐韻》《集韻》《韻會》𠀤力錦切，音懔。《說文》賜穀也。从㐭从禾。《徐曰》公稟賜之也。《廣韻》與也。《增韻》供也，給也，受也。《禮·中庸》旣稟稱事。《歐陽氏曰》古者給人以食，取之倉廩，故因稱稟給，稟食。《前漢·孝文紀》吏稟當受鬻者。《師古註》稟，給也。又《唐韻》《集韻》《韻會》𠀤筆錦切，賓上聲。受命曰稟。《書·說命》臣下罔攸稟令。《傳》稟，受也。毛氏曰：今俗以白事爲稟，古無此義。又水名。《水經注》長社北界有稟水。又《集韻》逋鴆切，賓去聲。受也。《韻會》俗作禀，非。

𥟔：《集韻》禮色切，音側。禾束也。

𥟕：《廣韻》《集韻》𠀤虛嚴切，音蘞。禾傷肥也。

稠：《唐韻》直由切《集韻》《韻會》𨻰留切《正韻》除留切，𠀤音儔。《說文》多也。《廣韻》穊也。《增韻》密也。又穠也。《戰國策》書策稠濁。《束晳·補華黍詩》黍發稠華。又地名。《北史·魏本紀》永煕三年二月，帝至稠桑。又姓。《前漢·功臣表》常樂侯稠雕。又《增韻》通作綢。《詩·小雅》綢直如髮。《箋》綢，密也。又《集韻》田聊切，音迢。《莊子·天下篇》可謂稠適而上遂矣。《註》音調。本亦作調。又《集韻》徒弔切，音糶。動搖貌。《前漢·揚雄傳》天下稠㟼。《註》稠，徒弔反。考證：〔《束皙·補黍華詩》黍發稠花。〕謹照原文黍華改華黍。稠花改稠華。

稡：《廣韻》《集韻》《韻會》《正韻》𠀤臧沒切，音卒。䄶稡，詳䄶字註。又《韻會》子外切。與萃通。聚也。《郭璞·爾雅序》會稡舊說。《疏》聚也。

稢：《玉篇》於鞠切《集韻》乙六切，𠀤音郁。黍稷盛貌。

𥟖：《六書正譌》憐題切，音離。黑木名。𥝢，古利字，諧聲，下象木之根。又借爲𥟖黑字。此字見秦泰山石刻。俗篆作黍繆。別作黎黧，𠀤非。○按諸韻書俱不載此字，惟《字彙》引《正譌》存此。《正字通》則斥爲非，而曰同黎省。存再考正。

𥟗：《集韻》必至切，音界。縣名。在琅琊。

𥞩：《字彙補》何戈切，音和。棺頭也。又戸臥切，音賀。義同。見戰國策註。

𥟘：《集韻》夷益切，音易。禾終畝。

䅞：《集韻》匿德切，音䘅。稻穀穰也。

𥟙：《字彙補》古文穆字。《秦·詛楚文》昔我先君𥟙公及楚成王。

𥟚：《字彙補》丑樣切，音暢。穧𥟚也。

𥟛：《篇海》同稷。見漢史晨𥓓。與稯異。

𥟜：《集韻》䅀古作𥟜。註詳六畫。

𥟝：《集韻》朞古作𥟝。註詳月部八畫。《字彙補》作𥟝。𥟝字从开，不从亓作。

𥟽：《玉篇》烏祿切《集韻》烏谷切，𠀤音屋。禾芒。

稦：《集韻》𥟏本字。

䅠：《集韻》同稊。

𥟾：《正字通》𥞴字之譌。

䅡：《廣韻》相庾切，須上聲。草名。

𥟿：《廣韻》《集韻》𠀤烏禾切，音䆧。燕人謂多曰𥟿。又《集韻》烏果切，音婐。又鄔毀切，音委。義𠀤同。補遺：《字彙補》於果切，音婐，多也。

稧：《廣韻》《集韻》𠀤胡計切，音系。吳人謂𥞵稻曰稧。又《集韻》詰結切，音挈。禾稈也。又借作禊。《王羲之·蘭亭帖》脩稧事也。

稨：《集韻》𤰞眠切，音邊。籬上豆。

䅢：《廣韻》《集韻》𠀤卽就切，音僦。稻稔實也。又《集韻》直祐切，音胄。稅也。

稩：《集韻》几利切，音冀。禾長穗。

稪：《玉篇》方木切《集韻》方六切，𠀤音福。穀名。又《集韻》房六切，音伏。義同。

𥠀：《廣韻》《集韻》𠀤桑經切，音星。稀𥠀，少也。

𥠁：《集韻》同棵。詳稞字註。

𥠂：《集韻》同穟。省文。

䅣：《廣韻》《集韻》𠀤胡光切，音黃。榜䅣，穄別名。又《集韻》胡盲切，音橫。義同。

𥠃：《集韻》子幽切，音䨂。禾生也。本作稵。或从幽。

稫：《廣韻》芳逼切《集韻》《韻會》拍逼切，𠀤音堛。稫稄，禾密貌。又《集韻》筆力切，音逼。蹂禾下葉。

䅤：《集韻》測入切，音㞚。種也。

稬：《廣韻》乃臥切《集韻》《韻會》奴臥切，𠀤音愞。稻之黏者，可爲酒。《說文》沛國謂稻曰稬。又《廣韻》《集韻》𠀤乃管切，音暖。又《唐韻》奴亂切，音偄。義𠀤同。俗作糯穤。

稭：《集韻》訖黠切，音戛。《說文》禾稾去皮，祭天以爲席。《史記·封禪書》古者封禪，掃地而祭，席用葅稭。又《廣韻》古諧切《集韻》居諧切，𠀤音皆。義同。或作秸鞂䕸。

𥠄：《唐韻》丁果切《集韻》《韻會》都果切《正韻》都火切，𠀤音朶。《說文》禾垂貌。又《廣韻》《集韻》𠀤多官切，音端。義同。

𥠅：《玉篇》火貫切《集韻》呼玩切，𠀤音喚。禾名。

𥠆：《字彙》力兼切，音廉。芳氣也。

䅥：《廣韻》居列切《集韻》居謁切，𠀤音訐。《說文》禾舉出苗也。《正字通》禾秀。又《廣韻》苦曷切《集韻》丘葛切，𠀤音渴。又《集韻》居曷切，音葛。義𠀤同。又《集韻》巨列切，音桀。穅也。《博雅》穅謂之䅥。

䅦：《集韻》謨交切，音茅。穮䅦，禾不實也。又眉敎切，音貌。義同。

種：〔古文〕𥢖𥡰《廣韻》之隴切《集韻》《韻會》主勇切，𠀤音腫。穀種也。《詩·大雅》誕降嘉種。《周禮·地官·草人》以物地相其宜，而爲之種。又《夏官·職方氏》豫州，其穀宜五種。《註》黍稷菽麥稻。又種類。《書·盤庚》無俾易種于兹新邑。《史記·高帝紀》恐事不就後，秦種族其家。《後漢·竇融傳》此遺種處也。又地名。《史記·貨殖傳》楊平陽𨻰西賈秦翟，北賈種代。《註》種在恆州石邑縣，北蓋蔚州也。又外域國名。《後漢·任延傳》武威郡，北當匈奴，南接種羌，民畏宼抄，多棄田業。又《莊子·胠篋篇》舍夫種種之機。《註》種種，謹慤貌。又《增韻》種種，猶物物也。又髮短貌。《左傳·昭三年》余髮如此種種。又《廣韻》之用切《集韻》朱用切，𠀤音偅。蓺植也，布也。《書·大禹謨》臯陶邁種德。《註》種，布也。種物必布於地，故爲布也。《史記·李斯傳》所不去者，醫藥卜筮種樹之書。《前漢·律歷志》鶉首初井十六度，芒種。《正字通》說文種，先穜後孰也。从禾，重聲，直容切。穜，蓺也，从禾童聲，之用切，分穜種爲二。按，詩重穋借用重字，說文似與詩異。又童聲，與之用之音反。蓺與種植之種通。周禮種植之種與書傳所用種字皆同，當从經傳爲正。舊音同，音蟲，皆非。

𥠇：《正字通》俗穆字。

䅧：《廣韻》一鹽切《集韻》於鹽切，𠀤音厭。䅧䅧，苗齊等也。又《廣韻》《集韻》𠀤於禁切，音䕃。禾苗茂盛也。

稯：《唐韻》子紅切《集韻》《韻會》祖叢切，𠀤音鬉。禾束。《韻會》周禮，四秉曰筥，十筥曰稯，十稯曰秅。稯猶束也。論語註：六百四十斛曰稯。○按《說文》稯布八十縷。徐鍇正之曰：此卽十筥稯也。蓋言非八十縷布也，諸韻書皆釋稯爲八十縷布，誤。《集韻》通作緵總，亦非。又《集韻》祖動切，音總。禾聚束也。《莊子·則陽篇》是稯稯者，何爲者耶。《註》稯，聚貌。

𥠈：《集韻》同𥣮。

稰：《廣韻》相居切《集韻》《韻會》《正韻》新於切，𠀤音胥。禾子落貌。又熟穫也。《禮·內則》稰穛。《註》熟穫曰稰，生穫曰穛。又《廣韻》私呂切《集韻》《韻會》寫與切，𠀤音醑。義同。又《韻會補》爽阻切，音所。祭神米。《前漢·揚雄傳》費椒稰以要神兮。

稱：《唐韻》處陵切，音爯。知輕重也。《說文》銓也。春分而禾生，夏至晷景可度，禾有秒，秋分而秒定，律數十二秒當一分，十分爲寸，其重以十二粟爲一分，十二分爲銖。故諸程品皆从禾。《禮·月令》蠶事旣登，分繭稱絲效功，以共郊廟之服。又揚也，謂也。《禮·表記》君子稱人之善則爵之。《前漢·賈誼傳》以能誦詩書屬文，稱於郡中。又言也。《禮·檀弓》言在不稱徵。《射義》好學不倦，好禮不變，旄期稱道不亂。又舉也。《書·牧誓》稱爾戈。《疏》戈短，人執以舉之，故言稱。又名號謂之稱。《孟子·題詞》子者，男子之通稱。又姓。《前漢·功臣表》新山侯稱忠。又《廣韻》昌證切《集韻》《韻會》昌孕切，𠀤音秤。權衡正斤兩者。俗作秤。見前。又度也，量也。《易·謙卦》君子以稱物平施。又適物之宜也。《易·繫辭》巽稱而隱。《禮·禮器》禮不同，不豐，不殺，蓋言稱也。又愜意。《爾雅·釋詁》稱，好也。《註》物稱人意亦爲好。又相等也。《周禮·冬官考工記輿人》爲車輪崇車廣衡長，參如一謂之參稱。《註》稱，猶等也。又衣單複具曰稱。《禮·喪大記》袍必有表，不襌。衣必有裳，謂之一稱。《註》袍，褻衣，必有以表之，乃成稱也。又副也。《前漢·孔光傳》無以報稱。又舉也。《前漢·食貨志》當其有者，半賈而賣，亡者取倍稱之息。《註》稱，舉也。今俗謂之舉錢。

𥠉：《集韻》察色切，音測。禾稠貌。

䅨：《字彙補》烘姜切，音香。芳氣也。亦作𥞌。

𥠊：《廣韻》人九切《集韻》忍九切，𠀤音蹂。轢禾穗也。

𥠋：《廣韻》子入切《集韻》卽入切，𠀤音堲。稠𥠋也。

𥠌：《字彙補》與廩同。註詳广部十三畫。

䅩：《集韻》掌氏切，音紙。《說文》多小意而止也。又《集韻》頸爾切，音枳。曲枝果也。又《字彙補》居里切，音紀。䅩首，蛇兩頭者。又巨支切，音岐。義同。○按《說文》載禾部。

𥠍：《字彙補》於劫切，音謁。禾敗不生。

𥠎：《集韻》與稷同。詳十畫稷字註。

䅬：《廣韻》《集韻》𠀤烏懈切，音隘。稻小把。一曰𥟑䅬，稻種。

𥠱：《玉篇》息咨切《集韻》相支切，𠀤音斯。治禾也。

䅭：《廣韻》步光切《集韻》蒲光切，𠀤音旁。䅭䅣，穄也。

𥠲：《集韻》力質切，音栗。𥠲𥠲，積禾貌。

䅮：《集韻》七浪切，倉去聲。禾穎也。

𥠳：《五音集韻》古忽切，音骨。禾莖。

稴：《廣韻》力兼切《集韻》勒兼切，𠀤音濂。《說文》稻不黏者。一曰靑稻白米。又稴䆎，禾不實貌。又《廣韻》戸兼切，音嫌。又《廣韻》《集韻》𠀤胡讒切，音咸。又《集韻》堅嫌切，音兼。又《廣韻》力忝切《集韻》盧忝切，𠀤音溓。又《廣韻》力店切《集韻》歷店切，𠀤音㝺。義𠀤同。

䅯：《集韻》徒郞切，音唐。蜀人謂黍曰䅯䅕。

𥠴：《廣韻》《集韻》𠀤丑亮切，音悵。穧也。又《集韻》同鬯。

䅰：《玉篇》《集韻》𠀤安很切，恩上聲。草名。

䅱：《集韻》吾困切，音顐。䭡䭓也。謂相謁食麥。秦人語。或从禾。

䅲：《廣韻》渠脂切《集韻》渠伊切，𠀤音耆。麥下種也。又《集韻》市之切，音時。義同。

𥠵：《集韻》同秿。

𥠶：《集韻》府尾切，音斐。稻名。

𥠷：《集韻》力求切，音留。禾名。又禾盛貌。

稵：《廣韻》子之切《集韻》津之切，𠀤音兹。禾生貌。《玉篇》益也。與滋同。一曰蒔也。又同𥠃，詳𥠃字註。

稶：《集韻》稢本字。

䅳：《廣韻》仕于切《集韻》崇芻切，𠀤音雛。《博雅》稷穰謂之䅳。又《集韻》甾尤切，音鄒。義同。

稷：〔古文〕𥞷《唐韻》子力切《集韻》《韻會》《正韻》節力切，𠀤音卽。《說文》齋也。五穀之長。《徐曰》案本草，稷卽穄，一名粢。楚人謂之稷，關中謂之𪎭，其米爲黃米。《通志》稷苗穗似蘆，而米可食。《月令章句》稷，秋種夏熟，歷四時，備隂陽，穀之貴者。《詩·王風》彼稷之苗。《禮·曲禮》稷曰明粢。又神名。《風俗通義》稷，五穀之長。五穀衆多，不可徧祭，故立稷而祭之。又農官名曰后稷。《書·舜典》汝后稷播時百穀。《左傳·昭二十九年》蔡墨曰：稷，田正也。有烈山氏之子曰柱，爲稷，自夏以上祀之。周棄亦爲稷，自商以來祀之。又疾也。《詩·小雅》旣齊旣稷。《註》齊整稷疾。言祭祀禮容莊敬也。○按《毛傳》訓稷爲疾。鄭箋仍訓黍稷之稷。朱註本《毛傳》，宜从毛訓爲是。又姓。漢上津令稷嗣。又地名。《左傳·宣十五年》晉侯治兵于稷。《註》稷，晉地。河東聞喜縣西有稷山。《前漢·地理志》西河郡美稷縣。又與昃通。《穀梁傳·定十五年》戊午日下稷，乃克葬。《註》稷，昃也。下稷謂脯時。○按《隷釋·郙閣𥓓》言劬勞曰稷，用《穀梁》日下稷之文，與《堯母𥓓》日不稷，《費鳳𥓓》乾乾日稷同。《集韻》或作𥠈。

稸：《廣韻》許竹切《集韻》許六切，𠀤音畜。同蓄。積也，聚也。《戰國策》稸積朽腐而不用。《後漢·袁紹傳》稸士馬以討不庭。

𥠸：《集韻》同𥞙。詳𥞙字註。又《說文》虛無食也。

𥠹：《集韻》巨列切，音傑。禾出貌。與䅥同。

䅴：《集韻》昔各切，音索。禾貌。又色窄切，音梀。禾穗也。

稹：《唐韻》《韻會》之忍切《集韻》《正韻》止忍切，𠀤音軫。叢緻也。又聚物也。《爾雅·釋言》苞稹也。《疏》物叢生曰苞。齊人名曰稹。郭璞曰：今人呼叢緻者爲稹。《郭璞·江賦》橉杞稹薄。《註》稹，稠穊也。又《廣韻》側鄰切《集韻》之人切，𠀤音眞。義同。又音奠。《周禮·冬官考工記·輪人》凡斬轂之道，必矩其隂陽。陽也者，稹理而堅。隂也者，疏理而柔。《註》陽木文理緻而堅。鄭司農云：稹，讀爲奠祭之奠。又《集韻》亭年切，音田。木根相迫也。與槇同。又𤰞眠切，音邊。籬上豆。與𥣰同。考證：〔《周禮·輪人》凡斬轂之道，必矩于隂陽。〕謹照原文于改其。

稺：《唐韻》《集韻》直利切《正韻》直意切，𠀤音治。《說文》幼禾也。《廣韻》晚禾。《詩·魯頌》稙稺菽麥。《註》後種曰稺。又《增韻》凡人物幼小皆曰稺。《詩·鄘風》衆稺且狂。《傳》幼稺。《史記·五帝紀》舜以夔爲典樂敎稺子。《鄭註》國子也。又《五音集韻》直離切，音馳。幼也。一曰自驕矜貌。《管子·重令篇》菽粟不足，末生不禁，民必有饑色，而工以雕文刻鏤相稺也，謂之逆。《註》稺，驕也。又《正字通》叶賄韻。《詩·小雅》無害我田。稺，叶下火。火，音毀。《集韻》亦作稚䆈䄺。考證：〔《詩·衞風》衆稺且狂。〕謹照原文衞風改鄘風。

䅵：《唐韻》之若切《集韻》《韻會》職略切，𠀤音灼。《說文》禾皮也。又《廣韻》古沃切《集韻》姑沃切，𠀤音牿。又《集韻》奴沃切，音傉。義𠀤同。○按示部禚音灼，爲齊地。禾部䅵音灼，又音酷，爲禾皮。義不容混。《字彙》䅵據《篇海》存兩說，非也。

𥠺：《廣韻》《集韻》𠀤於云切，音氳。與蒕同。芬蒕，盛貌。

稻：《唐韻》徒皓切《集韻》《韻會》杜皓切，𠀤音道。《說文》稌也。《韻會》有芒穀，卽今南方所食之米，水生而色白者。《禮·曲禮》凡祭宗廟之禮，稻曰嘉蔬。《詩·豳風》十月穫稻。《周禮·地官·稻人》掌稼下地。《疏》以下田種稻，故云稼下地。《史記·夏本紀》禹令益予衆庶，稻可種𤰞濕。《爾雅翼》稻，米粒如霜，性尤宜水，一名稌。然有黏，有不黏，今人以黏爲稬，不黏爲秔。又有一種曰秈，比於秔小，而尤不黏，其種甚早，今人號秈爲早稻，秔爲晚稻。《六書故》稻性宜水，亦有同類而陸種者，謂之陸稻。記曰：煎醢加於陸稻上，今謂之旱稜。南方自六月至九月穫，北方地寒，十月乃穫。又姓。《何氏姓苑》今晉陵人。又地名。《前漢·地理志》琅琊郡有稻縣。又《集韻》土皓切，音討。秔也。關西語。又叶徒苟切。《詩·豳風》十月穫稻，爲此春酒，以介眉壽。又叶徒故切，音度。《易林》蝗齧我稻，驅不可去。實穗無有，但見空藳。

稼：《唐韻》古訝切《集韻》《韻會》居訝切《正韻》居亞切，𠀤音駕。種之曰稼，斂之曰穡。《書·洪範》土爰稼穡。《疏》種穀曰稼，若嫁女之有所生然。《說文》禾之秀實爲稼，莖節爲禾。《詩·豳風》十月納禾稼。又《說文》一曰在野曰稼。又《說文》一曰稼，家事也。又叶古五切，音鼓。《韓愈·送李愿序》盤之中，維子之宮。盤之土，維子之稼。又叶居賀切，音箇。《陸雲詩》有奄萋萋，甘雨未播。黍稷方華，中田多稼。庭槐振藻，園桃阿那。《集韻》稼，或省作家。

稽：〔古文〕𩠜《廣韻》古奚切《集韻》《韻會》堅奚切《正韻》堅溪切，𠀤音雞。考也，計也議也，合也，治也。《書·堯典》曰若稽古帝堯。《易·繫辭》於稽其類。《註》考也。《禮·緇衣》行必稽其所敝。《註》猶考也，議也。又《儒行》古人與稽。《註》稽猶合也。古人與合，則不合於今人也。《周禮·天官·小宰》聽師田以𥳑稽。《註》𥳑，閱也。稽，計也。合也。合計其士之卒伍，閱其兵器，爲之要簿也。《前漢·賈誼傳》婦姑不相說，則反脣而相稽。《註》相與計較也。又留止也。《說文徐註》禾之曲止也，尤者異也。有所異處，必稽考之，卽遲留也。《前漢·食貨志》蓄積餘贏，以稽市物。《註》稽，貯滯也。《後漢·馬援傳》何足久稽天下士。又至也。《莊子·逍遙遊》大浸稽天而不溺。又滑稽。《史記·樗里子傳》滑稽多智。《註》滑，亂也。稽，同也。辯捷之人，言非若是，言是若非，能亂同異也。一云酒器，可轉注，吐酒不已，俳優之人，詞不窮竭，如滑稽之吐酒不已。又《吳語》𢹬鐸拱稽。《註》𢹬，抱也。拱，執也。稽，棨戟也。又山名。《周禮·夏官·職方氏》揚州山鎭曰會稽。又姓。《呂氏春秋》秦有賢者稽黃。又《廣韻》康禮切《集韻》《韻會》遣禮切《正韻》祛禮切，𠀤音啓。下拜首至地。《書·舜典》禹拜稽首。《傳》首至地，臣事君之禮。《周禮·春官·大祝》辨九拜，一曰稽首。《禮·檀弓》拜稽顙，哀戚之至隱也。《註》稽顙者，觸地無容。《說文》稽从𥝌从尤，旨聲，自爲部。

稾：《唐韻》《集韻》《韻會》《正韻》𠀤古老切，音杲。《玉篇》禾稈也。《韻會》禾莖爲稾，去皮爲秸。古有罪者席稾飮水。《前漢·貢禹傳》已奉穀租，又出稾稅。又文草曰稾。《史記·屈原傳》屬草稾未定。《前漢·孔光傳削草註》言已繕寫，輒削壞其稾。又地名。《前漢·地理志》眞定國稾城。又《集韻》居效切，音敎。枯禾。又居號切，音高。散也。《儀禮·旣夕》稾車載蓑笠。鄭康成讀。

稿：《正字通》同稾。

穀：《唐韻》《集韻》《韻會》《正韻》𠀤古祿切，音谷。《說文》續也。百穀之總名。从禾，㱿聲。《長箋》穀有穅秕，故从㱿。《書·洪範》百穀用成。《禮·月令》孟秋農乃登穀。《周禮·天官·大宰》三農生九穀。《註》鄭司農云：九穀，黍，稷，秫，稻，麻，大小豆，大小麥。一說九穀無秫大麥，而有粱苽。又《天官膳夫》食用六穀。《註》黍，稷，粱，麥，苽，稌。又《天官疾醫》五穀養其病。《註》麻，黍，稷，麥，豆。《酉陽雜俎》九穀，黍稷稻粱，三豆二麥。《爾雅翼》梁者，黍稷之總名。稻者，漑種之總名。菽者，衆豆之總名。三穀各二十種，爲六十，蔬果之屬，助穀各二十種，凡百穀。又《星經》八穀星，主黍，稷，稻，粱，麻，菽，麥，烏麻，星明則俱熟。又《爾雅·釋詁》穀，善也。《書·洪範》旣富方穀。《詩·𨻰風》穀旦于差。《禮·曲禮》自稱曰不穀。《註》謙稱。又生也。《詩·王風》穀則異室。《註》穀，生也。又《爾雅·釋言》穀，祿也。《詩·小雅》俾爾戩穀。《註》穀，祿也。又養也。《詩·小雅》以穀我士女。《戰國策》求百姓之饑寒者收穀之。又孺子曰穀。《荀子·禮論篇》臧穀猶且羞之。又國名。《春秋·桓七年》穀伯綏來朝。《註》穀國在南鄕築陽縣北。又水名。《周語》穀洛鬭。又《揚子·方言》螳螂，齊杞以東謂之馬穀。又姓。又穀梁，複姓。又《集韻》居𠋫切，音冓。祿也。《論語》不至於穀。皇侃讀。又楚地名。《左傳·僖二十八年》連穀。《陸德明·音義》胡木切，音斛。又與谷同。《前漢·王莽傳》穀風迅疾，從東北來。又與告通。《禮·檀弓》齊穀王姬之喪。《註》穀，當爲告，聲之譌。又叶訖力切。《六韜》紛紛渺渺，好色無極。吾觀其野，草菅勝穀。又叶工洛切。《詩·小雅》俶載南畝，播厥百穀。旣庭且碩，曾孫是若。又與㝅同。《左傳·宣四年》楚人謂乳穀，謂虎於菟。《集韻》或从米作糓。

𥠼：《說文》籀文秦字。

穁：《廣韻》而容切《集韻》如容切，𠀤音茸。穠穁，芳也。一曰禾稍。又《廣韻》而隴切《集韻》乳勇切，𠀤音宂。稻穁也。

𥠽：《集韻》直利切，音緻。禾稠也。

𥠾：《集韻》古項切，音講。耕也。與耩同。

䅶：《集韻》奴沃切，音傉。田治草也。耨或从禾。

𥠿：《集韻》思留切，音脩。禾名。與𥞼同。

𥡀：《字彙補》澄流切，音稠。穊也。

𥡁：《篇海》必列切，音鼈。急性也。

𥡜：《廣韻》落戈切《集韻》《韻會》盧戈切，𠀤音螺。穀積也。亦作𥢵。又《集韻》思累切，音髓。禾四把也。與䅗同。

䅷：《廣韻》《集韻》《韻會》《正韻》𠀤同都切，音徒。禾穗。又《玉篇》時預切，音署。草名。藷藇，或作藷䅷。又《集韻》𨻰如切，音除。義同。

𥡝：《集韻》兼，古作𥡝。註詳八部八畫。又《字彙補》古文謙字。註詳言部十畫。

𥡞：《集韻》稽本字。

䅸：《廣韻》所臻切《集韻》疏臻切，𠀤音莘。穀名。又《揚子·方言》杠，東齊海岱之閒謂之䅸。杠，牀前橫也。又《集韻》作木切，音鏃。草木叢生也。

𥡟：《廣韻》《集韻》𠀤丑江切，音憃。禾不秀也。

𥡠：《集韻》所兩切，音爽。禾貌。

𥡡：《集韻》粗本切，存上聲。禾穳也。與𥢎同。

𥡢：《集韻》劣戌切，音律。糲米也。或作𥼁。

𥡣：《集韻》居覲切，音堇。穰艸。

𥡤：《廣韻》《集韻》《韻會》𠀤子肖切，音醮。物縮小也。《廣韻》亦作癄。

穄：《唐韻》《韻會》𠀤子例切，音祭。稷別名。《說文》𪎭也。《玉篇》關西𪎭似黍不粘。《後漢·烏桓傳》其土地宜穄。《呂氏春秋》飯之美者，有山陽之穄。《穆天子傳》穄麥百載。《註》穄，似麥而不黏。

𥡥：《韻會》祖動切《正韻》作孔切，𠀤音總。禾聚束也。亦通作總。《書·禹貢》百里賦納總。《孔註》禾稾曰總。入之供飼國馬。

穅：〔古文〕𥹺《唐韻》苦岡切《集韻》丘岡切《正韻》丘剛切，𠀤音康。《說文》穀皮也。从禾从米，庚聲。《前漢·貢禹傳》妻子穅豆不贍。《莊子·天運篇》播穅眯目，則天地四方易位矣。又《諡法》好樂怠政曰穅。《前漢·諸侯王表》有中山穅王。又樂器名。《禮·樂記》治亂以相。《註》相卽拊也，亦以節樂。拊以韋爲表，裝之以穅。槺一名相，因以名焉。或省作康。《爾雅·釋器》康謂之蠱。《註》康，米皮。《集韻》或作粇，亦作糠。

穆：〔古文〕𢿬𢿉𢾓𥟙《廣韻》《集韻》《韻會》莫六切《正韻》莫卜切，𠀤音目。《說文》禾也。又《廣韻》美也。《詩·大雅》穆穆文王。《爾雅·釋詁》穆穆，美也。《疏》語言容止之美盛。又《釋訓》穆穆，敬也。《註》容儀敬謹也。又多也。《禮·曲禮》天子穆穆。《疏》穆穆，威議多貌。又《廣韻》和也。《詩·大雅》穆如淸風。《箋》和也。又《廣韻》厚也，淸也。又悅也。《管子·君臣篇》穆君之色。又昭穆，廟序也。一世昭，二世穆。《禮·祭義》祭之日，君牽牲，穆答君。《註》穆，子姓也。《疏》父昭，子穆。姓，生也。是昭穆所生謂子孫。又《諡法》布德執義，中情見貌𠀤曰穆。又姓。漢有穆生。又與睦同。《趙岐·孟子註》君臣集穆。又通作繆。《禮·大傳》序以昭繆。《註》與穆同。又《前漢·東方朔傳》於是吳王穆然。《註》張晏曰：穆音默。師古曰：穆然，靜思貌。又叶莫筆切。《苟子賦論篇》湣湣淑淑，皇皇穆穆。周流四海，曾不崇日。

𥡦：《集韻》他歷切，音逖。離而種之曰𥡦。賈思勰說。

𥡧：《廣韻》側加切《集韻》莊加切，𠀤音渣。赤𥡧，紅稻也。

𥡨：《正字通》同秿。

𥡩：《正字通》同藝。

穇：《廣韻》所銜切《集韻》師銜切，𠀤音衫。稴穇，穗不實。見齊民要術。又《正字通》穇子生水田下濕地，山東河南五月種苗如茭黍，八九月抽莖，有三稜，結穗如粟，分數岐，內細子如黍粒，赤色。稃最薄，擣米爲麫，味澀。一名龍爪粟，俗呼鴨爪𥟑。見周憲王救荒本草。又《五音集韻》楚簪切，音嵾。字書曰：禾長貌。與𥤇同。

穈：《集韻》謨奔切，音門。赤苗嘉穀也。《詩·大雅》維穈維芑。《爾雅·釋草》作虋。《註》赤粱粟。又《玉篇》粥也。

𥡪：《廣韻》與職切《集韻》逸織切，𠀤音弋。黍稷蕃蕪貌。亦作翼。《詩·小雅》我稷翼翼。

𥡫：《正字通》俗挃字。

䅹：《廣韻》郞斗切《集韻》郞口切，𠀤音簍。耕畦謂之䅹。或从耒。

穉：《韻會》同稺。詳稺字註。《韻會補》犀與屖不同，韻會从禾作穉，蓋以遲可與遟通耳。然當依說文集韻，作稺爲正。又《五音集韻》杜奚切，音提。與蕛同。

穊：《廣韻》《集韻》《韻會》几利切《正韻》吉器切，𠀤音寄。《說文》稠也。《史記·齊悼惠世家》深耕穊種，立苗欲疏。又地名。穊州，在金陵城東北。見《金陵志》。又《集韻》居氣切，音曁。義同。

穋：《集韻》與稑同。詳稑字註。又居尤切，音鳩。秦穋，藥草名。又渠幽切，音球。禾類。《管子·地員篇》其種穋𥝗。

穌：《唐韻》素孤切《集韻》《正韻》孫租切《韻會》孫徂切，𠀤音蘇。《說文》把取禾若也。《徐曰》穌，猶部斂之也。又《廣韻》息也，舒悅也。《韻會》死而更生曰穌。通作蘇。《書·仲虺之誥》后來其蘇。《禮·樂記》蟄蟲昭蘇。《註》更息曰蘇。《集韻》俗作甦。又《職方外紀》耶穌，西國言救世生也。又叶桑河切，音娑。《黃庭經》臨絕呼之亦復穌，久久行之飛太霞。霞音何。

䅺：《集韻》𤰞遙切，音標。稻苗秀出者。又《集韻》弭沼切，音渺。禾芒。《宋書·律志》秋分而禾䅺定，䅺定而禾孰。律之數十二，故十二䅺而當一粟，十粟而當一寸。《註》禾穗芒也。考證：〔一粟而當一寸。〕謹照宋書律志原文一粟改十粟。

䅻：《廣韻》呂支切《集韻》《韻會》鄰知切，𠀤音離。長沙人謂禾二把爲䅻。又通作離。《詩·王風·黍離疏》離作䅻。䅻䅻，謂秀而垂也。

積：《廣韻》子昔切《集韻》《韻會》《正韻》資息切，𠀤音跡。《說文》聚也。《增韻》累也。堆𤴁也。《易·大有》大車以載，積中不敗也。又《升卦》積小以高大。《詩·周頌》積之栗栗。《禮·月令》仲秋命有司，趣民多積聚。《前漢·食貨志》積貯者，天下之大命也。又《儀禮·士冠禮》皮弁服素積。《鄭註》積猶辟也，以素爲裳，辟蹙其要中。又《集韻》則歷切，音績。亦聚也。又《廣韻》《集韻》《韻會》子智切《正韻》資四切，𠀤音恣。聚也，儲蓄也。《詩·大雅》乃積乃倉。《周禮·天官·小宰》掌其牢禮委積。《註》委積，謂牢米薪芻給賓客道用也。又《大司徒》令野修道委積。《註》少曰委，多曰積，皆所以給賓客。又叶恣此切，音子。《詩·周頌》有實其積，萬億及秭。

穎：《唐韻》餘頃切《集韻》《韻會》《正韻》庾頃切，𠀤音潁。《玉篇》禾末也。《詩·大雅》實穎實栗。《傳》穎，垂穎也。《疏》穎是禾穗之挺，言其穗重而穎垂也。《書序》唐叔得禾，異畝同穎。《傳》穎，穗也。禾各生一莖，而合爲一穗。又鐶也。《禮·少儀》刀卻刃授穎。又錐鋩也。《史記·平原君傳》如錐之處囊中，乃穎脫而出。又警枕也。《禮·少議》穎杖琴瑟。《註》穎，警枕也。《疏》穎是穎發之義，故爲警枕。《釋文》穎，京領反。又《韻會》筆頭也。韓愈有毛穎傳。又《正字通》士才能拔類者亦曰穎。《陸機·文賦》拔尤取穎。又姓。《左傳·隱元年》穎考叔爲潁谷封人。後遂以爲氏。《急就篇》亦作潁。○按穎當依《說文》隷禾部，《字彙》《正字通》譌入頁部，今改正。

䅼：《廣韻》莫還切《集韻》謨還切，𠀤音蠻。赤䅼，稻名。又《玉篇》莫半切。同𦔔。不蒔田也。

𥡬：《廣韻》《集韻》𠀤七恭切，音樅。𥡬移，治禾也。

𥡭：《字彙補》乃回切，音𨡌。草木子垂貌。

𥡮：《字彙補》古遮切，音加。耕也。

𥡯：《篇海類編》與積同。詳積字註。

𥡰：《字彙補》古文種字。註詳九畫。

穓：《五音集韻》與職切，音弋。耕也。

𥢊：《玉篇》蒲本切《集韻》部本切，𠀤音笨。穩𥢊，穀未簸貌。

穔：《玉篇》《集韻》𠀤胡光切，音黃。野穀。

𥢋：《集韻》力求切，音留。禾名。又禾盛貌。

𥢌：《廣韻》附袁切《集韻》符袁切，𠀤音煩。稻名。

穕：《廣韻》《集韻》𠀤七接切，音妾。土穕，農具。

𥢍：《篇海》侯古切，音戸。禾名。

䅾：《廣韻》鋤針切《集韻》鉏簪切，𠀤音岑。禾欲秀也。又《廣韻》巨今切《集韻》渠金切，𠀤音禽。又《集韻》岑譖切，音𨼐。義𠀤同。又《集韻》其淹切，音箝。禾名。

䅿：《集韻》胡瓜切，音華。禾盛貌。

𥢎：《集韻》同𥡡。詳𥡡字註。

穖：《唐韻》居狶切，音蟣。《說文》禾穖也。又《韻會》居豈切，音已。義同。又《集韻》几利切。同穊，稠也。

𥢏：《集韻》徒點切，音簟。𥢏穇，穀名。

𥢐：《集韻》居勞切，音高。禾名。

䆀：《廣韻》莫亥切《集韻》母亥切，𠀤音𢮇。禾傷雨也。又《博雅》敗也。一曰黑也。又《廣韻》《集韻》𠀤莫佩切，音妹。亦禾傷雨也。又《集韻》母罪切，音凂。禾傷雨則生黑斑也。

穗：〔古文〕𦼯《唐韻》《集韻》𠀤徐醉切，音遂。《說文》禾成秀也。本作𥝩。或从惠。《詩·王風》彼稷之穗。《傳》穗，秀也。《書傳》成王時，有三苗貫桑葉而生，同爲一穗，其大盈車，長幾充箱。《後漢·張堪傳》堪拜漁陽太守，百姓歌曰：桑無附枝，麥穗兩岐，張君爲政，樂不可支。又《墨池編》炎帝因上黨羊頭山始生嘉禾，作穗書，用頒時令。

𥢑：《集韻》古老切，音槁。《說文》稽䅓而止也。从稽省。賈侍中說：稽𥢔𥢑三字皆木名。又《集韻》後到切，音號。義同。又《廣韻》胡老切《集韻》下老切，𠀤音昊。網綴。

𥢒：《集韻》郞刀切，音勞。野豆。

穘：《廣韻》許交切《集韻》虛交切，𠀤音虓。與藃同。禾傷肥也。又草貌。又《集韻》人要切，音饒。禾貌。

穙：《廣韻》蒲木切《集韻》步木切，𠀤音僕。𥡜積也。又《廣韻》《集韻》𠀤普木切，音朴。草生穊也。

穚：《廣韻》舉喬切《集韻》《韻會》居妖切《正韻》堅堯切，𠀤音驕。禾秀也。又莠草長茂貌。又通作驕。《詩·齊風》維莠驕驕。亦通作喬。《揚子·法言》田甫田者莠喬喬。

𥢓：《集韻》承呪切，音授。付也。又姓。出《姓苑》。《字彙》唐武后改授作𥢓。又𥠢𥡑。

穛：《廣韻》《集韻》《韻會》𠀤側角切，音捉。《說文》作𥼚。早取穀也。又生穫曰穛。《禮·內則·疏》穛是斂縮之名，明以生穫，故其物斂縮也。

𥢔：《廣韻》《集韻》𠀤竹角切，音卓。《說文》特止也。从稽省，卓聲。《徐鍇曰》特，止。卓，立也。又《集韻》陟敎切，音𥵙，義同。一曰冒也。又《字彙補》木名。案卓之卓亦借此。

穜：《廣韻》《正韻》徒紅切《集韻》《韻會》徒東切，𠀤音同。穜稑。詳稑字註。又《廣韻》直容切《集韻》《韻會》傳容切，𠀤音重，亦書作重。《詩·豳風》黍稷重穋。《正字通》按毛詩重穋，重讀平聲，不借用種穜。自說文以禾从重者爲重穋之重，禾从童者爲蓺種之穜，後人因襲不改，陸德明又从而傅會之。究其義則種爲蓺植，讀若衆。爲穀種，讀若腫。如大雅生民：誕降嘉種，種之黃茂。分上去二聲是也。不必泥說文種爲先穜後熟，穜爲蓺也。詳見種字註。

𥢕：《字彙補》松足切，音粟。禾穗也。《淮南子·主術訓》寸生於𥢕，𥢕生於日。

𥢖：《集韻》種，古作𥢖。註詳九畫。

穟：《唐韻》《集韻》《正韻》𠀤徐醉切，音遂。禾秀。《說文》禾𥝩之貌。《詩·大雅》禾役穟穟。《傳》穟穟，苗好美也。《五音集韻》亦作𥢁。

𥢴：《集韻》郞丁切，音零。草莖疎也。同𥤞。

𥢵：《集韻》𥡜本字。

䆁：《廣韻》古勞切，音高。今之餹䬾曰䆁。

𥢶：《唐韻》《集韻》《韻會》𠀤苦會切，音翽。《說文》糠也。《長箋》聚禾去皮。故从會。又《廣韻》《集韻》𠀤苦夬切，音璯。《韻會》《正韻》𠀤古臥切，音過。義𠀤同。

𥢷：《集韻》都郞切，音當。稂𥢷，禾名。

𥢸：《廣韻》古達切，音葛。禾長也。

𥢹：《廣韻》胡結切《集韻》奚結切，𠀤音頁。麥全曰𥢹。

𥢺：《正字通》同穡。《六書正譌》从㐭，收穀之所，會意，秝聲。借爲吝𥢺愛𥢺字，亦取收義，俗作穡。

穠：《廣韻》女容切《集韻》《韻會》尼容切，𠀤音醲。華木稠多貌。《詩·召南》何彼穠矣。《傳》穠猶戎戎也。又《廣韻》而容切《集韻》如容切，𠀤音茸。義同。

穡：《唐韻》所力切《集韻》《韻會》殺測切，𠀤音色。《說文》穀可收曰穡。《書·盤庚》若農服田力穡，乃亦有秋。《疏》種之曰稼，斂之曰穡，穡是秋收之名。又《洪範疏》穡，惜也。言聚蓄之可惜也。亦通作嗇。《禮·郊特牲》主先嗇而祭司嗇。《註》先嗇若神農，司嗇后稷是也。又愛吝也。《左傳·僖二十一年》臧文仲曰：務穡勸分。《註》穡，儉也。《疏》穡是愛惜之義，故爲儉。又《昭元年》穆叔曰：大國省穡而用之。《註》穡，愛也。

䆂：《集韻》離鹽切，音廉。本作稴。稴䆎，草不實。

䆃：《廣韻》徒皓切《集韻》《韻會》《正韻》杜皓切，𠀤音道。擇也，治粟也。《集韻》以粟爲米曰䆃。《韻會》按相如封禪賦，䆃一莖六穗之禾，謂瑞禾一莖六穗。舊韻書卽以瑞禾釋䆃字，誤。又《韻會》大到切，音導。亦通作導。《前漢·百官表》少府有導官，湯官。湯官主餅餌，導官主擇米。

䆄：《廣韻》《集韻》𠀤旨善切，音膳。禾束。

䆅：《集韻》《韻會》《正韻》𠀤津私切，音咨。《說文》積禾也。引《詩》：䆅之秩秩。○按今《詩·周頌》作積。又《集韻》子智切，音積。義同。或作穧。又《廣韻》疾資切《集韻》才資切，𠀤音茨。《博雅》積也。

𥢻：《篇海》居竭切，音結。長禾也。

穢：〔古文〕𢧹《廣韻》於廢切《集韻》《韻會》烏廢切，𠀤音薉。《說文》蕪也。《徐曰》田中雜草也。《前漢·楊惲傳》蕪穢不治。又惡也，汙也。《書·盤庚》無起穢以自臭。《左傳·昭二十六年》晏子曰：天之有彗也，以除穢也。又與薉同。《荀子·天論篇》耘耨失薉。《註》薉穢同。又叶于列切。《左思·魏都賦》一自以爲禽鳥，一自以爲魚鼈。山阜猥積而崎嶇，泉流迸集而咉咽。隰壤瀸漏而沮洳，林藪石留而蕪穢。又叶音塢。《楚辭·招魂》主此盛德兮，牽於俗而蕪穢。上無所考此盛德兮，長離殃而愁苦。

𥢼：《正字通》積本字。

𥢽：《集韻》千安切，音餐。白𥢽，稻名。

𥣖：《廣韻》魚紀切《集韻》偶起切，𠀤音擬。黍稷盛貌。

穤：《正字通》俗稬字。

穥：《廣韻》羊洳切《集韻》《韻會》《正韻》羊茹切，𠀤音豫。穥穥，黍稷美也。《集韻》禾稼謂之穥。亦通作與平聲。《詩·小雅》我黍與與。《註》蕃盛貌。

穦：《字彙》紕民切，音繽。香氣也。

𥣗：《廣韻》乃庚切《集韻》尼耕切，𠀤音獰。禾芒曰𥣗。又穀芒長也。

𥣘：《集韻》於琰切，音厭。禾稻不實也。又於豔切，音饜。又益陟切，音嚈。義𠀤同。

穧：《唐韻》在詣切《集韻》《韻會》《正韻》才詣切，𠀤音劑。《說文》穫刈也。一曰撮也。《廣韻》刈禾把數。《詩·小雅》此有不斂穧。《疏》穧，禾之鋪而未束者。又《廣韻》《集韻》𠀤子例切，音祭。又《集韻》疾二切，音自。又在禮切，音薺。又疾智切，音漬。義𠀤同。又《集韻》同䆅。積禾也。

穨：《廣韻》杜回切《集韻》徒回切，𠀤音魋。《說文》禿貌。又同頹。暴風也。《詩·小雅》維風及頹。《疏》孫炎曰：迴風從上下曰頹。又頹廢也。《後漢·趙咨傳》至於戰國，漸至穨陵。《註》頹廢陵遲。

穩：《唐韻》《集韻》《正韻》𠀤烏本切，溫上聲。《說文》蹂穀聚也。一曰安也。从禾，隱省。古通用安隱。又《字彙補》叶烏銑切，音偃。《蘇軾·垂雲亭詩》江山雖有餘，亭榭苦難穩。登臨不得要，萬象各偃蹇。

穪：《正字通》俗稱字。

穫：《唐韻》胡郭切《集韻》《韻會》黃郭切，𠀤音濩。《說文》刈穀也。草曰刈，穀曰穫。《易·无妄》不耕穫，不葘畬。《詩·豳風》八月其穫。又隕穫，困迫失志貌。《禮·儒行》不隕穫于貧賤。《註》隕如蘀之隕而飄零，穫如禾之穫而枯槁。又《集韻》胡陌切，音獲。義同。又《集韻》胡故切，音護。焦穫，地名。《詩·小雅》整居焦穫。《傳》焦穫，周地接於玁狁者。《爾雅·釋地註》今扶風池陽縣瓠中是也。考證：〔《禮·儒行》不隕穫于貧賤。《註》隕如籜之隕而飄零。〕謹照原文籜改蘀。

𥣙：《廣韻》《集韻》𠀤士九切，音棸。聚也。又《集韻》徂送切，音𣀒。麻束。一曰積禾。

𥣚：《集韻》同穳。

𥣛：《正字通》音義闕。𥣛子，果名。詳草部莫字註。

𥣜：《集韻》普木切，音朴。草生穊也。

𥣝：《字彙補》補典切，音扁。《呂毖·小史》門𥣝。

𥣞：《篇海》徒歷切，音狄。穀粟之名。

𥣟：《字彙補》從尚切，音象。《廣雅》柔也。

𥣠：《字彙補》古文秦字。註詳五畫。

𥣩：《集韻》子例切，音際。穫也。

𥣪：《正字通》俗穳字。

䆈：《正字通》同稺。

穬：《唐韻》古猛切，音礦。《說文》芒粟。《六書故》五穀皆有穬，又作𪍿。一曰稻不熟。

𥣫：《唐韻》《集韻》𠀤莫結切，音蔑。禾也。

穭：《廣韻》力舉切《集韻》《韻會》《正韻》兩舉切，𠀤音呂。自生稻也。又《韻會》與稆同。《唐書·馬燧傳》懷州稆生於境。又通作旅。《後漢·光武紀》嘉穀旅生。《註》寄也。不因播種而生。《前漢·天文志》參主葆旅。《註》關中謂桑楡孽生爲葆，禾野生曰旅。

𥣬：《廣韻》《集韻》𠀤盧對切，音類。秲𥣬，稻名也。

𥣭：《集韻》與䅀同。

𥣮：《廣韻》阻瑟切《集韻》《韻會》側瑟切，𠀤音櫛。䄶𥣮，禾重生。或作𥠈。

䆉：《集韻》《韻會》𠀤步化切，音𤝡。䆉稏，稻也。或作𥝧。又《正字通》䆉稏，稻搖動貌。通作罷亞。《杜甫詩》罷亞百頃稻，西風吹半黃。《蘇軾詩》翠浪舞翻紅罷亞。

𥣯：《韻會》於求切《正韻》於尤切，𠀤音憂。《小爾雅》十筥也。把謂之秉，秉四曰筥，筥十曰𥣯。宋咸曰：秉猶握也。筥𥣯乃多少之差。

𥣰：《集韻》與稨同。

穮：《集韻》《韻會》𤰞嬌切《正韻》𤰞遙切，𠀤音鑣。耘田也。除草也。《左傳·昭元年》譬加農夫，是穮是蔉。又《韻會》通作麃。《詩·周頌》緜緜其麃。《註》耘不息也。又《集韻》披交切，音拋。穮䅦，禾虛貌。又披敎切，音較。義同。

𥣱：《正字通》穡本字。

𥣲：《五音篇海》同擔。詳擔字註。

𥤀：《正字通》俗秫字。

𥤁：《集韻》稕古作𥤁。註詳八畫。

䆊：《廣韻》《集韻》𠀤秦醉切，音萃。稻也。又黏也。又《集韻》明祕切，音謎。散種也。

𥤂：《集韻》乃了切，音嫋。衡不舉也。

𥤃：《韻會》與誘同。詳言部誘字註。

䆍：《廣韻》盧紅切《集韻》《韻會》盧東切，𠀤音籠。《博雅》䆍，穧也。又《廣韻》一曰禾病也。

穰：《廣韻》汝陽切《集韻》《韻會》如陽切《正韻》如羊切，𠀤音攘。《說文》禾𥟜已治者。《廣韻》禾莖。又禾實豐也。《詩·商頌》豐年穰穰。又凡物豐盛皆曰穰。《詩·周頌》降福穰穰。《傳》穰穰，衆也。又《史記·滑稽傳》道傍有穰田者。《註》謂爲田求福穰。又姓。齊將穰苴之後。《何氏姓苑》今高平人。又地名。《前漢·地理志》南陽郡穰縣。又《正字通》與瓤通。凡果實中之子曰屖穰。又《廣韻》《集韻》《韻會》《正韻》𠀤汝兩切，音壤。豐也。《前漢·張敞傳》京師長安中浩穰。又《集韻》人成切，𩣘平聲。蹂禾黍之餘也。考證：〔《詩·商頌》農年穰穰。〕謹照原文農年改豐年。

𥤆：《集韻》作甸切，音薦。獸之所食草也。

䆎：《集韻》思廉切，音纖。禾草不實，稴䆎之貌。又先念切，音䃸。義同。

𥤇：《五音集韻》與穇同。

𥤊：《玉篇》渠元切，音拳。禾黃也。

𥤋：《字彙》質涉切，音摺。風動禾貌。

䆏：《唐韻》扶沸切《集韻》《韻會》父沸切，𠀤音費。《說文》稻紫莖不黏也。《徐曰》卽今紫華稻。又《廣韻》浮鬼切，音膹。又《集韻》父尾切，讀若靡。又方問切，音奮。義𠀤同。《正字通》一說䆏卽月令糞田之糞。俗加禾，義同。非稻名也。

穱：《廣韻》《集韻》《韻會》𠀤側角切，音捉。稻下種麥。《張衡·南都賦》冬稌夏穱。《左思·吳都賦》穱秀菰穂。《韓愈·納涼聮句》汲冷漬香穱。又《玉篇》小也。又早熟亦作𥼚。又《集韻》卽約切，音爵。穄也。

𥤌：《集韻》與𥡪同。

𥤍：《集韻》與稨同。

𥤎：《篇海》音眇。禾芒也。

穲：《正字通》與䅻離𠀤通。禾苗也。《廣韻》穲穲，黍稷行列也。《集韻》五穀之列爲穲䅧。

穳：《廣韻》在丸切《集韻》《韻會》徂丸切《正韻》徂官切，𠀤音攢。《集韻》禾聚也。又《集韻》祖管切，音纂。刈禾積也。又才贊切，音㜺。禾茂不實也。

𥤗：《集韻》底朗切，音黨。頓𥤗，黃穀名。

𥤘：《集韻》厥縛切，音矍。草名也。可染皂。

𥤛：《集韻》秋，古作𥤛。註詳四畫。

𥤜：《集韻》朗丁切，音零。草名，蔓也。

𥤞：《集韻》同𥢴。

𥤟：《集韻》余廉切，音鹽。禾也。

䆐：《字彙補》古文國字。註詳囗部八畫。

