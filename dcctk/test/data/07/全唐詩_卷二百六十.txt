*晚秋拾遺朱放訪山居

不逐時人後，終年獨閉關。家中貧自樂，石上臥常閑。

墜栗添新味，寒花帶老顏。侍臣當獻納，那得到空山。

*題女道士居

不餌住雲溪，休丹罷藥畦。杏花虛結子，石髓任成泥。

掃地青牛臥，栽松白鶴棲。共知仙女麗，莫是阮郎妻。

*山中枉張宙員外書期訪衡門

常恨相知晚，朝來枉數行。臥雲驚聖代，拂石候仙郎。

時果連枝熟，春醪滿甕香。貧家仍有趣，山色滿湖光。

*山中贈張正則評事

終年常避喧，師事五千言。流水閑過院，春風與閉門。

山茶邀上客，桂實落前軒。莫強教餘起，微官不足論。

*題鏡湖野老所居

湖裏尋君去，樵風往返吹。樹喧巢鳥出，路細葑田移。

漚苧成魚網，枯根是酒卮。老年唯自適，生事任群兒。

*早秋宿崔業居處

從來席不暖，為爾便淹留。雞黍今相會，雲山昔共遊。

上簾宜晚景，臥簟覺新秋。身事何須問，餘心正四愁。

*贈烏程楊蘋明府

策杖政成時，清溪弄釣絲。當年潘子貌，避病沈侯詩。

漉酒迎賓急，看花署字遲。楊梅今熟未，與我兩三枝。

*徐侍郎素未相識時攜酒命饌兼命諸詩客同訪會稽山居

忽道仙翁至，幽人學拜迎。華簪窺甕牖，珍味代藜羹。

洗硯魚仍戲，移樽鳥不驚。蘭亭攀敘卻，會此越中營。

*春日閒居三首

一似桃源隱，將令過客迷。礙冠門柳長，驚夢院鶯啼。

澆藥泉流細，圍棋日影低。舉家無外事，共愛草萋萋。

長謠朝複暝，幽獨幾人知。老鶴兼雛弄，叢篁帶筍移。

白雲將袖拂，青鏡出簷窺。邀取漁家叟，花間把酒卮。

寂寂池亭裏，軒窗間綠苔。遊魚牽荇沒，戲鳥踏花摧。

小徑僧尋去，高峰鹿下來。中年曾屢辟，多病複遲回。

*題石室山王甯所居

白雲知所好，柏葉幸加餐。石鏡妻將照，仙書我借看。

鳥來翻藥碗，猿飲怕魚竿。借問簷前樹，何枝曾掛冠。

*送王道士

真人俄整舄，雙鶴屢飛翔。恐入壺中住，須傳肘後方。

霓裳雲氣潤，石徑術苗香。一去何時見，仙家日月長。

*將移耶溪舊居留贈嚴維秘書

雞犬漁舟裏，長謠任興行。那邀落日醉，已被遠山迎。

書篋將非重，荷衣著甚輕。謝安無個事，忽起為蒼生。

*秋日過僧惟則故院

衰草經行處，微燈舊道場。門人失譚柄，野鳥上禪床。

科鬥書空古，栴檀缽自香。今朝數行淚，卻灑約公房。

*山中奉寄錢起員外兼簡苗發員外

空山歲計是胡麻，窮海無梁泛一槎。稚子唯能覓梨栗，逸妻相共老煙霞。高吟麗句驚巢鶴，閑閉春風看落花。

借問省中何水部，今人幾個屬詩家。

*獻薛僕射

由來那敢議輕肥，散發行歌自采薇。逋客未能忘野興，辟書翻遣脫荷衣。家中匹婦空相笑，池上群鷗盡欲飛。

更乞大賢容小隱，益看愚谷有光輝。

*鮑防員外見尋因書情呈贈

少小為儒不自強，如今懶複見侯王。覽鏡已知身漸老，買山將作計偏長。荒涼鳥獸同三徑，撩亂琴書共一床。

猶有郎官來問疾，時人莫道我佯狂。

*寄浙東皇甫中丞

閑閑麋鹿或相隨，一兩年來鬢欲衰。琴硯共依春酒甕，雲霞覆著破柴籬。注書不向時流說，種藥空令道者知。

久帶紗巾仍藉草，山中那得見朝儀。

*題章野人山居

帶郭茅亭詩興饒，回看一曲倚危橋。門前山色能深淺，壁上湖光自動搖。閑花散落填書帙，戲鳥低飛礙柳條。

向此隱來經幾載，如今已是漢家朝。

*山中枉皇甫溫大夫見招書

十年木屐步苔痕，石上松間水自喧。三辟草堂仍被褐，數行書劄忽臨門。臥多共息嵇康病，才劣虛同郭隗尊。

亞相已能憐潦倒，山花笑處莫啼猿。

*題茅山李尊師山居

天師百歲少如童，不到山中竟不逢。洗藥每臨新瀑水，步虛時上最高峰。籬間五月留殘雪，座右千年蔭老松。

此去人寰今遠近，回看去壑一重重。

*耶溪書懷寄劉長卿員外

時人多笑樂幽棲，晚起閑行獨杖藜。雲色卷舒前後嶺，藥苗新舊兩三畦。偶逢野果將呼子，屢折荊釵亦為妻。

擬共釣竿長往復，嚴陵灘上勝耶溪。

*山中崔大夫有書相問

客在煙霞裏，閑閑逐狎鷗。終年常裸足，連日半蓬頭。

帶月乘漁艇，迎寒綻鹿裘。已於人事少，多被掛冠留。

素業堆千卷，清風至一丘。蒼黃倒藜杖，傴僂睹銀鉤。

跡愧巢由隱，才非管樂儔。從來自多病，不是傲王侯。

*張建封大夫奏系為校書郎因寄此作

久是煙霞客，潭深釣得魚。不知芸閣上，遺校幾多書。

*會稽山居寄薛播侍郎袁高給事高參舍人

稷契今為相，明君複為堯。寧知買臣困，猶負會稽樵。

*閒居覽史

長策胸中不復論，荷衣藍縷閉柴門。

當時漢祖無三傑，爭得咸陽與子孫。

*山中贈耿拾遺湋兼兩省故人

數片荷衣不蔽身，青山白鳥豈知貧。

如今非是秦時世，更隱桃花亦笑人。

*秋日送僧志幽歸山寺

禪室繩床在翠微，松間荷笠一僧歸。

磬聲寂曆宜秋夜，手冷燈前自衲衣。

*題僧明惠房

簷前朝暮雨添花，八十真僧飯一麻。

入定幾時將出定，不知巢燕汙袈裟。

*答泉州薛播使君重陽日贈酒

欲強登高無力也，籬邊黃菊為誰開。

共知不是潯陽郡，那得王弘送酒來。

*題洪道士山院

霞外主人門不扃，數株桃樹藥囊青。

閑行池畔隨孤鶴，若問多應道姓丁。

*期王煉師不至

黃精蒸罷洗瓊杯，林下從留石上苔。

昨日圍棋未終局，多乘白鶴下山來。

*題贈張道士山居

磐石垂蘿即是家，回頭猶看五枝花。

松間寂寂無煙火，應服朝來一片霞。

*山中書懷寄張建封大夫

昨日年催白髮新，身如麋鹿不知貧。

時時亦被群兒笑，賴有南山四老人。

*山中贈諸暨丹丘明府

荷衣半破帶莓苔，笑向陶潛酒甕開。

縱醉還須上山去，白雲那肯下山來。

*奉寄晝公

蓑笠雙童傍酒船，湖山相引到房前。

團蕉何事教人見，暫借空床守坐禪。

*宿雲門上方

禪室遙看峰頂頭，白雲東去水長流。

松間倘許幽人住，不更將錢買沃州。

*即事奉呈郎中韋使君

久臥雲間已息機，青袍忽著狎鷗飛。

詩興到來無一事，郡中今有謝玄暉。

*曉雞

黯黯嚴城罷鼓鼙，數聲相續出寒棲。

不嫌驚破紗窗夢，卻恐為妖半夜啼。

