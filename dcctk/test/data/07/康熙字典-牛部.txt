牛：《唐韻》語求切《集韻》魚尤切《韻會》疑尤切，𠀤𪙊平聲。《說文》大牲也。牛，件也。件，事理也。象角頭三封尾之形。《註》徐鍇曰：件，若言物一件二件也。封，高起也。《玉篇》黃帝服牛乗馬。《易·无妄》或繫之牛。又《說卦》坤爲子母牛。《禮·曲禮》凡祭宗廟之禮，牛曰一元大武。又《月令》出土牛，以送寒氣。《疏》月建丑，土能克水，故作土牛，以畢送寒氣也。又樹化牛。《玄中記》千年樹精，化爲靑牛。始皇伐大樹，有靑牛躍出入水。又官名。《周禮·地官》牛人，掌養國之公牛，以待國之政令。又牽牛，宿名。《爾雅·釋天》星紀，斗牽牛也。《註》牽牛斗者，日月五星之所終始，故謂之星紀。又天牛，蟲名。一曰天水牛。《爾雅·釋蟲》蠰齧桑註似天牛。又紫金牛，藥名。見《本草綱目》。又姓。《廣韻》微子裔，司𡨥牛父，子孫以王父字爲氏。《風俗通》漢有牛崇。又人名。《史記·虞舜紀》瞽瞍父曰橋牛。又叶音疑。《詩·小雅》我任我輦，我車我牛。叶下哉。哉讀將黎反。考證：〔天牛，蟲名。《爾雅·釋蟲壤齧桑註》似天牛。〕謹照原文壤改蠰。〔又叶音奚。《詩·小雅》我任我輦，我車我牛。叶下哉。哉讀將黎反。〕謹按牛與奚不同母，牛字不得叶音奚。謹照字母叶音奚改叶音疑。

牝：〔古文〕𠤎《唐韻》毗忍切《集韻》《韻會》《正韻》婢忍切，𠀤音𩪯。《說文》畜母也。从牛，匕聲。《玉篇》牝牡也。《易·坤卦》利牝馬之貞。《書·牧誓》牝雞無晨。《詩·鄘風》騋牝三千。《禮·月令》遊牝於牧。又《古詩》哀壑叩虛牝。《韓愈·贈崔立之詩》有似黃金擲虛牝。《註》牝，谿谷也。又《集韻》補履切，音匕。義同。又《集韻》《類篇》𠀤婢善切，音楩。亦畜母也。《書·牧誓釋文》徐音扶忍反。又《廣韻》扶履切《集韻》並履切，𠀤音𤙞。義同。考證：〔《集韻》《類篇》𠀤婢善切，音〈扌便〉。亦畜母也。〕謹按集韻婢善切内有楩字云木名。又有牝字云畜母。故云牝音楩。今據改〈扌便〉爲楩。

牞：《玉篇》居求切。牛大力。◎按廣韻𠠳，居求切，大力。當卽此字。

㸨：《集韻》居尤切，音鳩。大牡謂之㸨。《類篇》書作㸯，非。

牟：〔古文〕𢃷《唐韻》莫浮切《集韻》《韻會》迷浮切，𠀤音謀。《說文》牛鳴也。从牛，象其聲气从口出。《柳宗元·牛賦》牟然而鳴，黃鍾滿脰。又《玉篇》取也，奪也，過也。《戰國策》上干主心，下牟百姓。《註》牟，取也。《韓非子·七反篇》牟食之民。《史記·平準書》富商大賈，無所牟大利。《前漢·景帝紀》侵牟萬民。《註》李奇曰：牟，食苗根蟲也。侵牟食民，比之蛑賊也。又《玉篇》倍也。《楚辭·招魂》成梟而牟，呼五白些。《註》倍勝爲牟。又《玉篇》大也。《淮南子·要略篇》原道者盧牟六合，混沌萬象。又《揚子·方言》愛也。宋魯之閒曰牟。又《後漢·禮儀志》仲夏，以朱索連葷菜，彌牟樸蠱。《正字通》郝敬曰：彌牟禦止，塗抹之義。又《玉篇》進也。又《前漢·霍光傳》輦道牟首。《註》孟康曰：牟首，地名。如淳曰：牟首，屛面。以屛面自隔也。瓚曰：牟首，池名。師古曰：瓚說是。《左思·吳都賦》長塗牟首。《註》劉逵曰：牟首，閣道有室屋也。又國名。《春秋·桓十五年》邾人，牟人，葛人來朝。《前漢·地理志》泰山郡牟。《註》故國。《晉語》成王盟諸侯於岐陽，楚爲荆蠻，置茅蕝，設望表，與鮮牟守燎，故不與盟。《註》鮮牟，東夷國。又地名。《春秋·隱四年》莒人伐杞，取牟婁。又《左傳·宣九年》取根牟。又《論語》佛肸以中牟畔。《前漢·地理志》河南郡中牟。《又》東萊郡東牟。又《釋名》牟追。牟，冒也，言其形冒髮追追然也。又姓。《風俗通》牟子國，祝融之後，後因氏焉。《史記·田敬仲完世家》大夫牟辛。《後漢·牟融傳》牟融，北海安丘人。又《廣韻》複姓。三氏，禮記，有賔牟賈。《東萊先賢傳》有曹牟君卿。《何氏姓苑》有彌牟氏。又麥也。《詩·周頌》貽我來牟。《傳》牟，麥也。《釋文》牟，字書作𪌚，或作𪍓。又器也。《禮·內則》敦牟巵匜。《註》牟，讀曰堥。敦牟，黍稷器也。《釋文》齊人呼土釜爲牟。《後漢·禮儀志》巵八，牟八。又《後漢·禰衡傳》著岑牟單絞之服。《註》通史志曰：岑牟，鼓角士胄也。《韻會》鍪，通作牟。又與眸通。《荀子·非相篇》堯舜參牟子。《註》牟與眸同。參眸子，謂有二瞳之相參也。又《集韻》莫後切，音母。中牟，地名。◎按中牟地名多讀平聲。《集韻》又收上聲，未知何據。又《集韻》莫𠋫切，音茂。本作務。昏也。又與務同。《荀子·成相篇》天乙湯，論舉當。身讓卞隨，舉牟光。《註》牟，與務同。

㸩：《集韻》俄干切，音豻。止牛也。《正字通》止牛當用扞，不必別從㸩字。

牠：《字彙》徒禾切，音拕。同㸰。見篇海。

㸪：《玉篇》似訓切。牛行遲也。又《廣韻》食倫切《集韻》船倫切，𠀤音脣。又《廣韻》詳遵切《集韻》松倫切，𠀤音巡。義𠀤同。《正字通》與馴同。

牡：《唐韻》《集韻》《韻會》《正韻》𠀤莫后切，音母。《說文》畜父也。从牛土聲。《詩·邶風》雉鳴求其牡。《傳》飛曰雌雄，走曰牝牡。《箋》喩人所求非所求。《疏》雌雉鳴也。乃鳴求其走獸之牡，非其道。又《禮·檀弓》牡麻絰。《儀禮·喪服傳》牡麻者，枲麻也。又《前漢·郊祀志》以牡荆畫幡，日月北斗登龍。《註》李奇曰：以牡荆作幡柄也。如淳曰：牡荆，荆之無子者。晉灼曰：牡，節閒不相當也。月暈刻之爲券，以畏病者。又《前漢·天文志》長安章城門，門牡自亡。《註》師古曰：牡，所以下閉者也。以鐵爲之。又牡丘，地名。《春秋·僖十五年》盟于牡丘。又山名。《山海經》牡山，多文石。又《集韻》滿補切，音姥。禽雄曰牡。《集韻》或作𤚴。

牢：〔古文〕𡘠《唐韻》魯刀切《集韻》《韻會》《正韻》郞刀切，𠀤音勞。《說文》閑養牛馬圈也。从牛，冬省，取其四周帀也。《玉篇》牲備也。《詩·大雅》執豕于牢。《周禮·地官》充人掌繫祭祀之牲牷，祀五帝，則繫於牢。《註》牢，閑也。必有閑者，防禽獸觸齧。《管子·輕重戊篇》殷人之王，立帛牢，服牛馬。又牛曰太牢，羊曰少牢。《禮·王制》天子社稷皆太牢，諸侯社稷皆少牢。又《周禮·天官·小宰》牢禮之灋。《註》三牲牛羊豕，具爲一牢。《齊語》環山於有牢。《註》牢，牛羊豕也。言雖山險，皆有牢牧。又《玉篇》廩食也。《史記·平準書》願募民自給費，因官器作煑鹽，官與牢盆。《註》如淳曰：牢，廩食也。古人名廩爲牢也。盆者，煑鹽盆蘇。林云：牢，價直也。今世人言雇手牢盆。樂彥云：牢乃盆名。《後漢·西羌傳》諸將多盜牢稟。《註》牢，價直也。《應劭傳》多其牢賞。又《唐韻》堅也，固也。《史記·外戚世家》欲連固根本牢甚。又《前漢·揚雄傳》惜誦以下至懷沙一卷，名曰畔牢愁。《註》李奇曰：畔，離也。牢，聊也。又《司馬相如·上林賦》牢落陸離。又《馬融·廣成頌》臯牢陵山。《註》臯牢，猶牢籠也。孫卿子曰：臯牢天下而制之，若制子孫也。諸本有作牢柵者，非也。又《晉書·姚萇載紀》陛下將牢太過耳。《註》將牢，猶俗言把穩。又《韻會》狴犴曰牢。《史記·天官書》赤帝行德，天牢爲之空。又地名。《左傳·莊二十一年》自虎牢以東。《註》虎牢，河南成臯縣。又《成五年》同盟于蟲牢。《後漢·郡國志》陳留郡封丘有桐牢亭。或曰古蟲牢。又《史記·秦本紀》伐趙皮牢，拔之。又山名。《後漢·南蠻哀牢夷傳》其先有婦人，名沙臺，居於牢山。又姓。《廣韻》孔子弟子，琴牢之後。《後漢·佞幸傳》僕射牢梁。又《廣韻》蒲牢，海獸名。又《廣韻》同窂。詳穴部窂字註。又《廣韻》《類篇》𠀤郞侯切，音樓。《儀禮·士喪禮》握手用𤣥纁，裏長尺二寸，廣五寸，牢中旁寸。《註》牢，讀爲樓。樓爲削約，握之中央，以安手也。《疏》讀從樓者，義取縷斂狹少之意。云削約者，謂削之使約少也。又《易林》失志懷憂，如坐狴牢。又音潦。《後漢·董卓傳》卓縱放兵士，突其廬舍，淫略婦女，剽虜資物，謂之搜牢。《註》言牢周者，皆搜索取之也。一曰牢漉也。二字皆從去聲。今俗有此言。又《淮南子·本經訓》牢籠天地。《註》牢讀屋霤之霤。楚人謂牢曰霤。考證：〔《左傳》《成五年》同盟于蠱牢。〕謹照原文蠱牢改蟲牢。

牣：《唐韻》《集韻》《韻會》《正韻》𠀤而振切，音刃。《說文》滿也。《小爾雅》杜實充牣，塞也。實牣，滿也。《詩·大雅》於牣魚躍。又《玉篇》益也。又《呂氏春秋》白所以爲堅也，黃所以爲牣也。黃白雜，則堅且牣，良劒也。《集韻》或書作㸾。

𤘘：《廣韻》苦后切《集韻》去厚切，𠀤音口。《集韻》牛名。《廣韻》本作㸸。詳㸸字註。

牥：《廣韻》府良切《集韻》分房切，𠀤音方。《玉篇》良牛名。日行二百里。《𥡆天子傳》用牥牛二百，以行流沙。《註》此牛能行流沙中，如橐駞。

𤘜：《字彙》羽求切，音由。不動也。《正字通》譌字。

㸫：《篇海》居乾切。與犍同。補遺：《篇海類編》同犍。又《字彙補》苦禾切，音科。義與㸯同。

牦：《集韻》謨袍切，音毛。牛名。今所謂犏牛者。師古說。《正字通》牦牛，出甘肅臨洮及西南徼外，野牛也。人多畜之，狀如水牛，𩩙膝尾背胡下黑毛長尺許，尾長大如斗，嘗自愛護。古取爲旌旄，今人以爲纓帽。毛雜白色者，以茜染紅色用之。山海經，潘侯之山有牛，四足節生毛，卽此。或作髦，亦作𤙚，又作旄。或省作毛。師古言卽犏牛，非。

㸬：《唐韻》《集韻》𠀤博蓋切，音貝。《說文》二歲牛。从牛，市聲。又《玉篇》牛體長。○按《爾雅·釋畜》：體長，牬。註云：長身者。疏云：凡牛之身長者名牬，皆書作牬。㸬牬古今文也。又《集韻》一曰牛足長大曰㸬。或作犋。

㸭：《集韻》邦加切，音巴。牛角相背謂之㸭。

𤘝：《集韻》方問切，音奮。跳躑也。《山海經》依軲之山有獸焉，其狀如犬，虎爪，有甲，其名曰獜。善駚𤘝，食者不風。《註》郭璞曰駚𤘝，跳躍自撲也。

㸮：《集韻》符分切，音汾。牡牛。補遺：《川篇》音分。牛四歲也。

𤘞：《玉篇》奴多切，音那。獸似牛。《廣韻》《集韻》𠀤書作𤘟。

𤘟：《廣韻》諾何切《集韻》囊何切，𠀤音那。《廣韻》獸似牛，白尾。《玉篇》本書作𤘞。

𤘠：《集韻》他甸切，音瑱。《玉篇》餧牛草。《集韻》牛食草。

牧：《廣韻》《集韻》《韻會》𠀤莫六切，音目。《說文》本作𤘴，養牛人也。从攴牛。《玉篇》畜養也。《廣韻》放也，食也。《揚子·方言》牧，飤也。《註》謂放飤牛馬也。《書·禹貢》萊夷作牧。《傳》萊夷，地名，可以放牧。《詩·小雅》爾牧來思。《周禮·地官·牧人》掌牧六牲而阜蕃其物，以供祭祀之牲牷。又《夏官·校人》夏祭先牧。《註》始養馬者。又牧師掌牧地。《左傳·僖二十八年》不有行者，誰扞牧圉。《註》牛曰牧，馬曰圉。又《哀元年》少康爲仍牧正。又《爾雅·釋地》郊外謂之牧。《疏》言可放牧也。書牧誓云：王朝至于商郊牧野乃誓，是也。《書傳》紂近郊三十里地名牧。又《易·謙卦》謙謙君子，𤰞以自牧也。《註》牧，養也。又《小爾雅》牧，臨也。《揚子·方言》牧，司也，察也。《韻會》治也。《書·舜典》旣月，乃日覲四岳羣牧。《傳》九州牧監。又《呂𠛬》非爾惟作天牧。《禮·曲禮》九州之長，入天子之國曰牧。《周禮·天官·大宰》九兩，一曰牧。以地得民。《註》牧，州長也。《前漢·成帝紀》罷部刺史官，更置州牧。又《詩·邶風》自牧歸荑。《傳》牧，田官也。又《禮·月令》舟牼覆舟。《註》主舟之官也。又《周禮·地官·小司徒》乃經土地，而井牧其田野。《註》隰臯之地，九夫爲牧，二牧而當一井。今造都鄙，授民田，有不易，有一易，有再易，通率二而當一，是之謂井牧。又《周禮·地官·遂師》經牧其田野。《註》經牧，制田界與井也。又《廣韻》使也。又《爾雅·釋畜》黑腹，牧。《疏》牛黑腹者名牧。又《左傳·隱五年》鄭人侵衞牧。《註》牧，衞邑。又廣牧，縣名。屬朔方郡。見《前漢·地理志》。又人名。《史記·黃帝紀》舉風后力牧。《註》班固曰：力牧，黃帝相也。又姓。《風俗通》漢有越巂太守牧稂。又《集韻》莫候切，音茂。地名。《尚書·大傳》牧之野。劉昌宗讀。又一曰畜牧。《書·禹貢》爲萊夷及牧。《釋文》徐音目，一音茂。又叶莫狄切。《詩·小雅》我出我車，于彼牧矣。自天子所，謂我來矣。召彼僕夫，謂之載矣。王事多難，維其棘矣。來叶六直切，載叶節力切。考證：〔《周禮·地官·牧人》掌牧六畜而阜蕃其物，以供祭祀之牲牷。〕謹照原文六畜改六牲。〔《集韻》莫侯切，音茂。地名。〕謹照原文莫侯切改莫候切。〔《書·禹貢》萊夷及牧誓。《釋文》徐云，一音茂。〕謹按所引禹貢文未全，謹照原文改爲萊夷及牧。釋文徐音目，一音茂。

𤘡：《唐韻》《集韻》𠀤巨禁切，音噤。《說文》牛舌病也。《玉篇》或作𦧈。《廣韻》或作䶖。

㸯：《集韻》苦禾切，音科。本作犐。《廣雅》𨟍㸯，牛屬。又《類篇》居尤切，音鳩。大牡謂之㸯。○按《集韻》》書作㸨，从丩爲正。𨟍㸯或作郭犐。

牨：《廣韻》古郞切《集韻》居郞切，𠀤音岡。《玉篇》水牛。又《集韻》本作犅。特牛也。通作剛。○按《廣韻》牨，從《玉篇》訓水牛。犅，從《說文》訓特牛。分二義。《集韻》合爲一，當以《廣韻》爲正。

𤘢：《篇海》符悲切，音邳。使牛聲。《正字通》俗字。○按五音《集韻》从丕作𤘹。

𤘣：《廣韻》直深切《集韻》持林切，𠀤音湛。《玉篇》水牛。《集韻》吳牛謂之𤘣。通作沈。又《集韻》式荏切，音審。牛名。

𤘤：《玉篇》音譬。牛具。

𤘥：《篇海》毘忍切。同牝。

𤘦：《集韻》居拜切，音介。《玉篇》牛四歲也。《正字通》本草綱目，五歲曰𤘦。字彙，四歲，與牭溷。

物：《唐韻》文弗切《集韻》《韻會》《正韻》文拂切，𠀤音勿。《說文》萬物也。牛爲大物。天地之數，起於牽牛，故从牛。勿聲。《玉篇》凡生天地之閒，皆謂物也。《易·乾卦》品物流形。又《无妄》先王以茂對時，育萬物。《周禮·天官·大宰》九貢，九曰物貢。《註》物貢，雜物，魚鹽橘柚。又《玉篇》事也。《易·家人》君子以言有物，而行有恆。《疏》物，事也。《禮·哀公問》敢問何謂成身，孔子對曰：不過乎物。《註》物，猶事也。《周禮·地官·大司徒》以鄕三物敎萬民，而賔興之。又《詩·小雅》比物四驪。《傳》物，毛物也。《又》三十維物，爾牲則具。《周禮·春官·雞人》掌共雞牲，辨其物。《註》謂毛色也。又《夏官·校人》凡軍事，物馬而頒之。《疏》物卽是色。《楚語》毛以示物。又《周禮·地官·卝人》若以時取之，則物其地，圖而授之。《註》物地，占其形色，知鹹淡也。草人，以物地相其宜而爲之種。《左傳·昭三十二年》物土方。《註》物，相也，相取土之方面。又《玉篇》類也。《左傳·桓六年》丁卯，子同生。公曰：是其生也，與吾同物。《註》物，類也。謂同日。又《周禮·天官·酒正》辨三酒之物。《疏》物者，財也。以三酒所成有時，故豫給財，令作之也。又《周禮·地官·司門》幾出入不物者。《註》不物，衣服視占不與衆同，及所操物不如品式者。又《周語》神之見也，不過其物。《註》物，物數也。又《廣韻》旗名。《周禮·春官·司常》雜帛爲物。又叶去聲。《唐韻正》符沸反。《揚子·太玄經》人人物物，各由厥彙。《阮籍·東平賦》及至分之國邑，樹之表物，四時儀其象，隂陽暢其氣。又叶微律切。《班固·東都賦》指顧倏忽，獲車己實。樂不極盤，殺不盡物。又叶微月切。《蘇軾·四達齋銘》孰如此閒，空洞無物。戸牖盍開，廓焉四達。達，陀悅切。考證：〔《周禮·春官·雞人》掌共雞牲，辦其物。〕謹照原文辦改辨。〔《班固·東都賦》義不極盤，殺不盡物。〕謹照原文義改樂。

牪：《玉篇》牛眷切《五音集韻》魚變切，𠀤音彥。《玉篇》牛件也。《正字通》六書統：牪，古文友。引《詩》或羣或友。又備考：牪，音友，字見鐘鼎文。按鳥獸相友，𠀤借友。二說𠀤非。

𤘧：《五韻集韻》居洧切《篇海類編》古委切，𠀤音宄。牛也。《玉篇》同㸵。

㸰：《廣韻》《集韻》𠀤徒和切，音堶。《廣韻》牛無角也。《玉篇》或作𧣖。《集韻》或作𧤓。又《廣韻》《類篇》𠀤苦禾切，音科。義同。《廣韻》同犐。《集韻》本作犐。或作㸯𧤓。詳後犐字註。又《集韻》唐何切，音駝。義同。《集韻》或作𧣖。

㸱：《篇海》同㸰。

𤘸：《唐韻》土刀切《集韻》他刀切，𠀤音滔。《說文》牛徐行也。从牛，𠬢聲。《廣韻》牛行遲貌。

牭：《唐韻》《集韻》𠀤息利切，音四。《說文》四歲牛。从牛从四，四亦聲。又《廣雅》牭，很也。《說文》籀作㹑。

㸲：《集韻》卽各切，音作。《玉篇》牛名，肉重千斤，出華隂山。《集韻》山牛。又《廣韻》在各切《集韻》疾各切，𠀤音昨。義同。《山海經》小華之山，其獸多㸲牛。《註》郭璞曰：今華隂山中多山牛，肉千斤，卽此牛也。吳任臣曰：㸲牛卽犛牛，詳見犛字註。《又》牡山，夸父之山，多㸲牛。

𤘹：《玉篇》符悲切，音邳。使牛聲。

𤘺：《集韻》乳勇切，音宂。吳牛名。《玉篇》《廣韻》𠀤書作𤘻。

㸳：《唐韻》《集韻》𠀤郞丁切，音靈。《玉篇》牛名。《集韻》本作𤜙。

𤘻：《廣韻》而隴切，音宂。《玉篇》水中牛。○按《廣韻》𥤢同宂，故《集韻》《類篇》書作𤘺。《字彙》以𤘻爲𤘺字之譌，非。𥤢原字从人，不从儿。

𤘼：《篇海》奴可切，那上聲。義闕。《字彙》𤘞字之譌。

牮：《字彙》作甸切，音薦。屋斜用牮。又以土石遮水亦曰牮。

𤘽：《唐韻》呼后切《集韻》許后切，𠀤音吼。《玉篇》牛鳴也。亦作呴。又《廣韻》本作㸸。夔牛子也。《爾雅·釋畜註》今靑州呼犢爲𤘽。又《集韻》舉后切，音苟。義同。

牯：《廣韻》公戸切《集韻》《韻會》果五切，𠀤音古。《玉篇》牝牛。《集韻》牛名。

𤘾：〔古文〕𤙀《唐韻》普耕切《集韻》披耕切，𠀤音恲。《說文》牛駁如星。从牛平聲。

牰：《廣韻》《集韻》𠀤余救切，音狖。《玉篇》牛眼黑。《廣韻》牛黑眥。又《廣韻》似祐切《集韻》似救切，𠀤音袖。《爾雅·釋畜》黑眥，牰。《註》眼眥黑。《釋文》牰，音袖。又《集韻》疾僦切，音就。出字林。義同。

牱：《篇海》音哥。郡名。《字彙》俗牁字。詳爿部牁字註。《管子·中匡篇》南至吳越巴牂牱。《史記·司馬相如傳》南至䍧牱爲徼。

𤘿：《集韻》補妹切，音背。本作㹃。詳後㹃字註。

牲：《唐韻》所庚切《集韻》《韻會》《正韻》師庚切，𠀤音生。《說文》牛全完。从牛，生聲。《易·萃卦》用大牲吉。《書·微子》今殷民乃攘竊神祇之犧牷牲用。《傳》色純白曰犧，體完曰牷，牛羊豕曰牲，器實曰用。《疏》經傳多言三牲，知牲是牛羊豕也。《周禮·天官·膳夫》膳用六牲。《註》馬牛羊豕犬雞也。又《庖人註》六畜，六牲也。始養之曰畜，將用之曰牲。《春秋·僖三十一年》四卜郊，不從，乃免牲。《左傳》牛卜日曰牲。《註》旣得吉日，則牛改名曰牲。又叶倉經切。《班固·東都賦》薦三犧，效五牲。禮神祇，懷百靈。◎按周禮秋官典客云：上公牲三十有六。註云：牲當爲腥，聲之誤也。釋文依註音星，蓋周禮本當作腥，誤作牲。鄭註明言其誤。正韻引此，另音星，非是。考證：〔《班固·東都賦》薦三犧，效五牲。體神祇，懷百靈。〕謹照原文體改禮。

牳：《集韻》莫後切，音母。牛名。

牴：《唐韻》都禮切《集韻》《韻會》典禮切，𠀤音邸。《說文》觸也，从牛氐聲。《唐韻》角觸。《揚子·方言》牴，會也。雍梁之閒曰牴，秦晉亦曰牴。又《玉篇》角牴，雜技樂也。又《玉篇》略也。大牴，言大略也。《玉篇》或作觝。《韻會》通作抵邸氐。又《集韻》都黎切，音氐。本作羝。羊也。又《集韻》椿皆切，音𪘨。𤛳牴，獸名，性忠直。

𤙀：《字彙補》古文𤘾字。註詳本畫。

𤙑：《集韻》居訝切，音架。《玉篇》𤙑車也。《集韻》籀文駕字。

牶：《集韻》區願切，音券。《玉篇》牛鼻棬。《集韻》牛繩鼻謂之牶。

牷：《唐韻》疾緣切《集韻》《韻會》從緣切《正韻》才緣切，𠀤音全。《說文》牛純色。从牛，全聲。《書·微子傳》體完曰牷。《疏》以牷爲言，必是體全具也。《禮·表記》牲牷禮樂齊盛。《釋文》牷，本亦作全。《周禮·地官·牧人》凡時祀之牲，必用牷物。《左傳·桓六年》吾牲牷肥腯。《註》牷，純色，完全也。

𤙒：《廣韻》胡頰切《集韻》檄頰切，𠀤音叶。《玉篇》牛健。

㸵：《五音集韻》居洧切，音宄。牛聲也。《玉篇》與𤘧同。

㸶：《集韻》於閑切，音㖶。牛尾色謂之㸶。或作𤚕。

㸷：《玉篇》示勢切。一角仰也。《正字通》同觢。《易·睽卦》六三，其牛掣。《釋文》鄭作㸷，義同。說文作觢。

𤙓：《集韻》徒東切，音童。本作犝。詳後犝字註。

𤙔：《玉篇》音兆。人姓。

𤙕：《玉篇》呼乖切，音虺。獸名。

㸸：《廣韻》烏后切《集韻》於口切，𠀤音嘔。《玉篇》亦作𤘘，義闕。《廣韻》特牛。《集韻》或作𤛐。又《廣韻》苦后切《集韻》去厚切，𠀤音口。《廣韻》犃㸸，同𤘘。又《廣韻》呼后切《集韻》許后切，𠀤音吼。《廣韻》《集韻》𠀤同𤘽。詳前𤘽字註。

𤙖：《玉篇》呼今切。出神呪。同𤙣。

牸：《廣韻》《集韻》《韻會》𠀤疾置切，音字。《廣韻》牝牛。《孔叢子·陳士義》子欲速富，當畜五牸。《說苑》愚公畜牸牛，生子而大，賣之而買駒。又牝馬亦曰牸。《廣雅》牸，雌也。《史記·封禪書》天下亭亭，有畜牸馬，歲課息。《前漢·食貨志》乗牸牝者，𢷤而不得會聚。《韻會》通作字。又《玉篇》疾利切《正韻》疾二切，𠀤音自。義同。

特：《唐韻》徒得切《集韻》《韻會》《正韻》敵得切，𠀤音棏。《說文》朴特，牛父也。《玉篇》牡牛也。《書·舜典》格于藝祖，用特。《傳》特，一牛也。《禮·郊特牲註》郊者，祭天之名。用一牛，故曰特牲。又《禮·內則》庶人特豚，士特豕。又《詩·魏風》胡瞻爾庭有懸特兮。《傳》獸三歲曰特。又《爾雅·釋獸》豕生，三豵，二師，一特。又牡馬亦曰特。《廣韻》特，雄也。《周禮·夏官·校人》凡馬，特居四之一。《註》三牝一牡。《又》頒馬攻特。《註》攻特，謂騬之。又《詩·鄘風》髧彼兩髦，實維我特。《傳》特，匹也。又《小雅》不思舊姻，求爾新特。《傳》新特，外昏也。又《韻會》挺立曰特。《詩·秦風》維此奄息，百夫之特。《箋》百夫之中最雄俊也。又《小雅》瞻彼阪田，有菀其特。《箋》菀然茂特之苗。《禮·聘儀》珪璋特達。又《儒行》特立獨行。又《禮·服問》輕者包，重者特。《註》特其葛不變之也。又《周禮·夏官·司士》孤卿特揖。《註》特揖，一一揖之。又《爾雅·釋水》士特舟。《註》單船。又《韻會》但也。《史記·秦始皇紀》博士雖七十人，特備員弗用。又《廣韻》亦姓。左傳，晉大夫特宮。《玉篇》或作犆。《集韻》或作𤙰。◎按廣韻。𤙰與特音同義別，與集韻異。詳後𤙰字註。考證：〔《詩·小雅》瞻彼阪田，有菀其特。《箋》菀然茂特之田。〕謹照原文茂特之田，田改苗。

𤙗：《字彙補》古方字。註詳部首。

𤙘：《集韻》尸周切，音收。《玉篇》牛名。

𤙛：《唐韻》同都切，音徒。《說文》黃牛虎文。◎按集韻今本遺去𤙛字，而於駼字下誤註黃牛虎文。非。

㸹：《唐韻》力輟切《集韻》龍輟切，𠀤音埓。《說文》牛白𦟝也。从牛寽聲。又《廣韻》郞括切，音捋。駁㸹。

㸺：《集韻》師加切，音沙。牛名。

㸻：《集韻》牀史切，音俟。《玉篇》牛也。《集韻》牛一歲謂之㸻。

牻：《唐韻》《集韻》𠀤莫江切，音厖。《說文》白黑雜毛牛。

㸼：《廣韻》《集韻》𠀤敷容切，音峰。《玉篇》牛也。又《集韻》方容切，音封。野牛也。或書作犎。詳後犎字註。

𤙜：《集韻》所敎切，音稍。本作𧣪，角銳上也。

牼：《廣韻》口莖切《集韻》《韻會》丘耕切，𠀤音鏗。《說文》牛膝下骨也。又人名。《春秋·襄十七年》邾子牼卒。《左傳·昭二十年》使少司𡨥牼以歸。《孟子》宋牼將之楚。又《廣韻》戸耕切《集韻》何耕切，𠀤音莖，義同。《春秋·邾子牼釋文》徐音戸耕反。又《集韻》丘閑切，音慳。又《集韻》古定切《類篇》吉定切，𠀤音徑。義𠀤同。

𤙝：《篇海》力薑切，音良。牻也。《正字通》㹁字之譌。

牽：〔古文〕摼𢴡《唐韻》苦堅切《集韻》《韻會》輕煙切，𠀤音岍。《說文》引前也。从牛，象引牛之縻也。《易·夬卦》牽羊悔亡。《書·酒誥》肇牽車牛。《禮·曲禮》效馬效羊者，右牽之。效犬者，左牽之。又《周禮·天官·小宰》掌其牢禮，委積膳獻飮食賔賜之飱牽。《註》飱，夕食也。牽，牲牢可牽而行者。《左傳·僖三十三年》惟是脯資餼牽竭矣。《註》牽，謂牛羊豕。又《玉篇》挽也。《左傳·襄十年》牽帥老夫，以至於此。又《玉篇》連也。《易·小畜》九二牽復吉。《疏》牽謂牽連。又《玉篇》速也。《禮·學記》君子之敎喩也，道而勿牽。《疏》牽謂牽逼人。苟不曉知，亦不偪急，牽令速曉也。又《管子·法法篇》令出而不行，謂之牽。又拘也。《史記·六國表》學者牽於所聞。又牽牛，星名。《禮·月令》旦牽牛中。又地名。《春秋·定十四年》公會齊侯衞侯于牽。《註》魏郡黎陽縣東北有牽城。又人名。《左傳·成十七年》鮑牽見之。又姓。《後漢·皇甫規傳》實賴兗州刺史牽顥之淸猛。又《廣韻》苦甸切《集韻》輕甸切，𠀤音俔。《廣韻》牽挽也。又《增韻》挽舟索，一名百丈牽。又叶詳均切。《急就章》盜賊繫囚搒笞臀朋，黨謀敗相引牽，欺誣詰狀還反眞。《韻會》亦作掔。

㸽：《集韻》博蓋切，音貝。本作㸬。詳㸬字註。

𤙞：《廣韻》傍禮切《集韻》部禮切，𠀤音陛。《廣韻》(牛皆)𤙞，牛馬行。《集韻》〈牛皆〉𤙞，牛馬行。

牾：《集韻》《正韻》𠀤訛胡切，音吾。獸名。◎按啎，俗刻誤作牾。前漢王莽傳：亡所牾意。後漢桓典傳：以牾宦官賞不行。楊子方言：適牾也。穆天子傳：白鹿一牾。皆啎字之譌。其善本原作啎。字彙云：五故切，與忤同，謬甚。

㸾：《集韻》而振切，音刃。本作牣。詳前牣字註。

𤙟：《玉篇》音初。牛角也。

𤙠：《廣韻》《集韻》𠀤渠幽切，音虯。《玉篇》角貌。又《集韻》渠尤切，音裘。義同。《集韻》書作觩。或作觓。通作捄。

牿：《廣韻》古沃切《集韻》《韻會》姑沃切，𠀤音梏。《說文》牛馬牢也。《易·大畜》六四童牛之梏，元吉。《疏》處艮之始，履得其位，能抑止剛健之初，距此初九，不須用角，故用童牛牿，止其初也。《書·費誓》今惟淫舍牿牛馬。《傳》今軍人惟大放舍牿牢之牛馬。

𤙡：《廣韻》息營切《集韻》思營切，𠀤音垶。《玉篇》赤牛。《小爾雅》𤙡，朱也。《玉篇》亦作騂。《廣韻》《集韻》本作騂。

𤙢：《廣韻》則郎切，音臧。牝羊。又𤙢牱。詳牱字註。又《戰國策》有狂兒𤙢車。《註》今本作𨀘。《正字通》本作𤖁。从牛，誤。

犀：《唐韻》先稽切《集韻》《韻會》《正韻》先齊切，𠀤音西。《說文》南徼外牛，一角在鼻，一角在頂似豕。从牛㞑聲。《爾雅·釋獸》犀，似豕。《註》犀似水牛，豬頭大腹庳脚，脚有三蹄，黑色。三角，一在頂上，一在額上，一在鼻上。鼻上者卽食角也。小而不橢，好食棘。亦有一角者。《疏》交州記曰：犀，出九德，毛如豕，蹄甲，頭似馬。《埤雅》異物志：犀兼五種，肉舌有棘，常食草木棘刺，不啖莖葉。舊說犀之通天者，惡影常飮濁水，佳霧厚露之夜不濡，其裏白星徹端。世云：犀望星而入角，可以破水駭雞。南人呼犀角爲黑暗，言難識也。三角者，水犀也。二角者，山犀也。在頂者，謂之頂犀。在鼻者，謂之鼻犀。犀有四輩。《前漢·平帝紀》黃支國獻犀牛。《山海經》琹敼之山多白犀。《註》此與辟寒、蠲忿、辟塵、辟暑諸犀，皆異種也。又《山海經》釐山有獸，狀如牛，食人，其名犀渠。又《集韻》兵器堅也。《前漢·馮奉世傳》器不犀利。《註》晉灼曰：犀，堅也。又《集韻》一曰瓠中。《詩·衞風》齒如瓠犀。《傳》瓠犀，瓠瓣也。《疏》正義曰：釋草云：瓠，棲瓣也。孫炎曰：棲，瓠中瓣也。棲與犀字異音同。◎按廣韻瓠屖，說文遲也。別作屖从尸辛。集韻屖專訓遲，犀兼訓瓠中。又《玉篇》棲遲或作犀。

𤙣：《玉篇》同𤙖。

𤙤：《玉篇》音浮。牛黑脣。又《集韻》芳無切，音敷。義同。

犁：《正韻》鄰溪切。同犂。詳後犂字註。

𤙰：《廣韻》徒得切。《集韻》敵德切，𠀤音棏。《玉篇》牛也。《集韻》書作特，同犆。詳特字註。又《廣韻》鈍也。

𤙱：《集韻》式夜切，音舍。《玉篇》馬名。《廣雅》𤙱牸牝，雌也。《玉篇》亦作騇。《集韻》本作騇。《正字通》牝之通稱，非專指馬言。考證：〔《廣雅》𤙱㹀牝，雌也。〕謹照原文㹀改牸。

犂：《廣韻》郎奚切《集韻》《韻會》憐題切，𠀤音黎。《玉篇》耕具也。《廣韻》墾田器。山海經曰：後稷之孫叔均所作。魏略曰：皇甫隆爲燉煌太守，敎民作樓犂。《管子·乗馬篇》丈夫二犂，童五尺一犂。《正字通》宋淳化五年，武允成獻踏犂一具，不用牛，以人力運。又《廣韻》耕也。《前漢·匈奴傳》犂其庭。《註》師古曰：犂，耕也。又《史記·呂后紀》犂明。《註》徐廣曰：犂猶比也，將明之時。又《南越傳》犂旦，城中皆降伏波。《註》徐廣曰：呂靜云：犂，結也。結猶連及逮至也。又《史記·犂旦註》索隱曰：犂，黑也。天未明而尚黑也。又《史記·歷書》祝犂協洽。《註》祝犂，巳也。又《前漢·匈奴傳》其國稱之曰撐犂孤塗單于。匈奴謂天爲撐犂，謂子爲孤塗。又《汲冢周書》孅犂。《註》北狄之別名。《史記·秦本紀》丹犂臣蜀。《註》丹犂，二戎號也。臣伏於蜀。又《匈奴傳》薪犂之國。《前漢·西域傳》蒲犂國王治蒲犂國。又地名。《左傳·哀十年》取犂及轅。《註》犂，一名隰濟，南有隰隂縣。又《史記·西南夷傳》以筰都爲沈犂郡。《前漢·地理志》犂縣，屬東郡。又育犂縣，屬東萊郡。《後漢·安帝紀》攻夫犂營。《註》夫犂，縣名，屬遼東屬國。又人名。《左傳·昭二十九年》顓頊氏有子曰犂，爲祝融。《註》犂爲火正。《廣韻》同𤛿。《集韻》本作𤛿，或省作𥝫。類篇或作𤛼。《正韻》亦作犁。又《廣韻》力脂切《集韻》《韻會》良脂切，𠀤音棃。《廣韻》牛駁。《論語》犂牛之子。《註》犂雜文。又《集韻》一曰耕也。又《書·泰誓》播棄犂老。《傳》駘背之耉稱犂老。《疏》孫炎曰：耉，面凍犂色，似浮垢也。《釋文》犂力私反，又力兮反。又《春秋·定六年》晉人執宋行人樂祈犂。又《左傳·哀十年》取犂。《釋文》𠀤力兮反，又力之反，二音皆可讀。《集韻》或作𤛼斄。《韻會》俗作犁。又《集韻》力求切，音留。犂然，栗然也。《莊子·山木篇》犂然有當於人之心。音義不當留。考證：〔《後漢·安帝紀》攻夫犂營。《註》夫犂，縣名，屬遼東樂國。〕謹照原文樂國改屬國。〔《書·泰誓》播棄犂老。《傳》駘背之耉稱老。〕謹照原文稱下增犂字。〔《莊子·山木篇》犂然有當於人心。《音義》犁，力牛反。〕謹按莊子音義無力牛反之文。謹改爲按莊子山木篇犂然有當於人之心。音義不當留。

𤙲：《集韻》時制切，音誓。本作觢，或作挈。一角仰也。又一曰牛角立。《玉篇》作㸷。

𤙳：《篇海》音備。牛見齒也。《正字通》俗犕字。

𤙴：《集韻》丑交切，音䫸。角挑也。又《集韻》《類篇》𠀤敕敎切，音踔。義同。

犃：《廣韻》蒲口切《集韻》薄口切，𠀤音部。《玉篇》雄也。《廣雅》豭犃，雄也。又《玉篇》短頭牛。又《廣韻》犃㸸，偏高。

㹁：《唐韻》《集韻》呂張切《正韻》龍張切，𠀤音良。《說文》牻牛也。从牛京聲。《廣韻》牻牛，駁色。《說文》引春秋傳曰牻㹁。〇按今左傳閔二年本作尨涼，音義與此全異，說文未知何據。又《廣韻》《集韻》力讓切《正韻》力仗切，𠀤音諒。義同。

犄：《廣韻》於離切《集韻》於宜切，𠀤音漪。《廣韻》犗也。《集韻》牛名。又同猗。《廣韻》長也，倚也，施也。又犗犬也。出字林。或作犄。又《集韻》丘奇切，音𢼨。牛名。

𤙵：《集韻》川隹切，音推。《玉篇》牛名。

犅：《唐韻》古郎切《集韻》《韻會》《正韻》居郎切，𠀤音岡。《說文》特牛也。《玉篇》特牛赤色也。《公羊傳·文十三年》魯公用𤙡犅。《集韻》通作剛。《集韻》或作牨。◎按廣韻牨另訓水牛，集韻合爲一，非。

犆：《集韻》《韻會》《正韻》𠀤敵德切，音螣。《玉篇》本作特。《禮·王制》天子犆礿。《註》犆，猶一也。《又》諸侯礿犆。《註》互明犆礿。《釋文》犆，音特。又《禮·少儀》犆豕。又《禮·少儀》喪俟事不犆弔。《疏》謂不非時而獨弔也。又《穀梁傳·隱十一年》犆言，同時也。《註》犆言，謂別言也。又《廣韻》除力切《集韻》《韻會》逐力切，𠀤音直。《廣韻》𤚳犆，牛也。又《集韻》緣也。《禮·玉藻》君羔幦虎犆。《註》犆，讀如直道而行之直。直謂緣也。《集韻》或作𢃜。

犇：《廣韻》博昆切，音賁。牛驚。又《集韻》奔古作犇。註詳大部六畫。◎按廣韻奔犇音同義異，集韻合爲一字，今兩存。

犈：《廣韻》巨員切《集韻》逵員切，𠀤音權。《爾雅·釋畜》黑脚，犈。《疏》牛之黑脚者名曰犈。

㹂：《唐韻》喫善切《廣韻》去演切，𠀤音繾。《說文》牛很不從引也。从牛从臤，臤亦聲。又《說文》一曰大貌。又《集韻》牽典切，音𥧬。義同。又《廣韻》胡簡切《集韻》下簡切，𠀤音限。義同。《集韻》不从羈謂之㹂。又《集韻》輕甸切，音俔。《博雅》很也。又《廣韻》胡結切《集韻》奚結切，𠀤音纈。義同。

㹃：《唐韻》府尾切《集韻》非尾切，𠀤音匪。《說文》兩壁耕也。从牛非聲。一曰覆耕種也。讀若匪。又《玉篇》甫胃切《集韻》《類篇》父沸切，𠀤音翡。義同。又《集韻》方未切，音沸。《博雅》耦㹃，耕也。又《集韻》補妹切，音背。《廣雅》耕也。《集韻》或作𤘿。

犉：《廣韻》如勻切《集韻》濡純切《韻會》儒純切，𠀤音眴。《爾雅·釋畜》黑脣犉。《詩·小雅》九十其犉。《傳》黃牛黑脣曰犉。又《周頌》殺時犉牡。又《爾雅·釋畜》牛七尺爲犉。《疏》犉有二義，黑脣者爲犉，七尺者亦爲犉。尸子說六畜云：大牛爲犉，七尺。又《集韻》《韻會》《正韻》𠀤而宣切，音𤲬。義同。本作𤜃。◎按韻書無肰音，字彙音肰，非。《正字通》義取醇色，亦鑿。

𤚍：《集韻》丑展切，音蕆。牛緩謂之𤚍。

㹄：《廣韻》子力切《集韻》節力切，𠀤音卽。《廣韻》牛名。《集韻》犤也。

𤚎：《集韻》容朱切，音兪。《玉篇》黑牛。《南史·蕭穎胄傳》建武二年，賜以常所乗白𤚎牛。

犌：《廣韻》古牙切《集韻》居牙切，𠀤音嘉。《玉篇》牛有力。《爾雅·釋畜》絕有力，欣犌。又《集韻》何加切，音遐。義同。

犍：《唐韻》《集韻》《韻會》𠀤居言切，音鞬。《說文》犗牛也。又《玉篇》獸似豹。人首，一目。《山海經》單張之山有獸，狀如豹而長尾，人首而牛耳，一目，名曰諸犍。善叱行則銜其尾，居則蟠其尾。《註》郭璞曰：音如犍牛之犍。又《前漢·地理志》犍爲郡。《註》武帝建元六年開，在益州。又《集韻》渠言切，音𥴤。郡名。又《廣韻》《集韻》《韻會》《正韻》𠀤渠焉切，音虔。《廣韻》犍爲，在嘉州。又《集韻》紀偃切，音湕。獸名。似牛。《玉篇》或作𤚳。《集韻》或作㹇。

𤚏：《篇海》持用切，音重。牛有孕。

𤚐：《篇海》莫包切，音毛。𤚐牛也。《司馬相如·上林賦》庸旄貘犛。《註》師古曰：犛牛，卽今之貓牛。◎按貓牛，當卽𤚐牛。

𤚑：《集韻》神夜切，音射。本作麝。獸名。詳鹿部麝字註。

㹅：《廣韻》作孔切。俗揔字。《左思·吳都賦》㹅有流而爲長。〇按緫或作揔，因譌作㹅。俗用已久，故廣韻存之。

𤚒：《篇海》同㹁。

𤚓：《篇海》力支切，音黎。牛文。◎按廣韻𤚓，里之切，微畫也。說文載文部。篇海譌作𤚓，《正字通》：犂，犛之譌。亦非。犛原字从支，不从攵。

㹆：《集韻》吁韋切，音暉。《玉篇》犂牛頭。又《集韻》牛名。

犎：《廣韻》甫容切《集韻》《韻會》方容切，𠀤音封。《玉篇》野牛也。《集韻》牛名。領上肉犦胅起如橐駞。《爾雅·釋畜註》犦牛，卽犎牛。《司馬相如·上林賦》庸旄貘犛。《註》師古曰：庸牛，卽今之犎牛。又或作封。《前漢·西域傳》罽賔出封牛。《註》師古曰：封牛，項上隆起者也。亦作峰。《後漢·順帝紀》疏勒國獻獅子封牛。《註》封牛，其領上肉隆起若封然，因以名之。卽今之峰牛。《集韻》或作㸼。

𤚔：《集韻》疎鳩切，音𢯱。牛三歲也。或作犙。

𤚕：《集韻》於閑切，音𦎣。本作㸶。詳㸶字註。

㹇：《集韻》居言切，音鞬。本作犍。或作𤚳。詳犍字註。《廣雅》䮪犗羯䍨豶猗𠟉攻，㹇也。又《集韻》何葛切，音曷。牛名。

𤚖：《集韻》居良切，音薑。本作㹔。詳㹔字註。

犏：《正字通》匹焉切，音偏。師古曰：牦牛卽犏牛。水東日記曰：牦牛與封牛合，則生犏牛。狀類牦牛，偏氣使然，故謂之犏。據此說，犏又牦之遺種，非卽牦牛也。◎按字書無犏字。《正字通》新增。顏師古上林賦註曰：旄牛，卽今所謂偏牛。本作偏。惟吳任臣山海經註云：李東壁曰：旄牛一名犏牛。卽爾雅之犣牛。犏从牛旁，與正字通合。

犐：《廣韻》《集韻》𠀤苦禾切，音科。《博雅》郭犐，牛屬。《玉篇》無角牛。《廣韻》本作㸰。《集韻》或作㸯𧤓。互詳㸰字註。

犑：《廣韻》古闃切《類篇》扃闃切，𠀤音狊。《玉篇》牛屬。《爾雅·釋畜》犑牛。《註》未詳。《釋文》古覔反。◎按犑从狊，與𤚯異。玉篇廣韻集韻類篇俱有犑無𤚯。篇海𤚯犑𠀤收，音義各異。字彙正字通收𤚯刪犑，非。

𤚩：《廣韻》匠鄰切《集韻》慈鄰切，𠀤音秦。《玉篇》牛名。《本草》北牛曰𤚩。小於水牛。

𤚪：《集韻》匹計切，音媲。《玉篇》牛名。

𤚫：《廣韻》《集韻》𠀤徒郎切，音唐。《玉篇》牛名。或作𤛋。

𤚬：《集韻》千剛切，音倉。《玉篇》牛名。

㹉：《廣韻》《集韻》𠀤愚袁切，音元。《玉篇》獸似牛，三足。《集韻》山海經曰：乾山有獸，狀如牛而三足，名曰㹉。〇按今山海經作獂。廣韻㹉訓獸如牛，獂訓豕屬，二字迥異。山海經之獂當从牛，集韻所引必是善本。今刻作獂，非也。𤣥覽從從六足，㹉三足。又《集韻》吾官切，音岏。野牛名。角可爲鞌材。

𤚭：《集韻》餘招切，音遙。牛名。

犒：《廣韻》苦到切《集韻》《韻會》《正韻》口到切，𠀤音靠。《玉篇》餉軍。《左傳·僖二十六年》齊孝公伐我北鄙，使展喜犒師。《註》勞齊師。《周禮·地官·牛人》軍事共其犒牛。《註》犒師之牛。

㹊：《唐韻》五角切《集韻》逆角切，𠀤音嶽。《說文》白牛也。从牛隺聲。《玉篇》或作𤛹。又《集韻》力角切，音犖。又《玉篇》五沃切《集韻》吾沃切，𠀤音𤌍。又《集韻》《類篇》𠀤胡沃切，音鵠。又《集韻》五郭切，音瓁。義𠀤同。

犓：《唐韻》測愚切《集韻》窻兪切，𠀤音芻。《說文》以芻莝養牛也。从牛芻，芻亦聲。春秋國語曰：犓豢幾何。《玉篇》今作芻。《集韻》俗作𤚄，非是。𤚄字右上从作，不从丑，類似皺俗作𤿥。又𤛃𤚂。

犔：《廣韻》《集韻》𠀤許旣切，音餼。《玉篇》牛病。《集韻》牛饉謂之犔。又一曰牛餉。

𤚮：《篇海》如勻切，音淳。黃牛黑脣。卽犉字。《正字通》𤜃字之譌。

𤚯：《篇海》許救切，音齅。獸似熊。◎按𤚯與犑異。詳犑字註。

𤚰：《集韻》甫旁切，音幫。㸹牛也。

𤚱：《集韻》吉忽切，音骨。《玉篇》牛也。

犕：《唐韻》《集韻》《韻會》𠀤平祕切，音備。《說文》本作𤛟。《集韻》書作𤛟。《玉篇》服也以。鞌装馬也。《廣韻》牛具齒。又《玉篇》牛八歲也。又《集韻》房六切，音伏。用牛也。通作服。《說文》易曰：犕牛乗馬。◎按今易繫辭作服牛。後漢皇甫嵩傳，義眞犕未乎。註：犕，古服字。今河南人有此言。

𤚲：《廣韻》古𠋫切《集韻》居𠋫切，𠀤音遘。《玉篇》取牛乳也。《廣韻》書作𤚼，取牛羊乳。亦作𦎯。又𦎼。

𤚳：《集韻》居言切，音鞬。犗牛也。《玉篇》本作犍。《集韻》或作㹇。詳犍字註。

犖：《唐韻》呂角切《集韻》《韻會》力角切，𠀤音䃕。《說文》駁牛也。从牛，勞省聲。《廣韻》駁犖，牛雜色。又《廣雅》丁犖，牛屬。又《司馬相如·上林賦》赤瑕駁犖。《註》司馬彪曰：駁犖，采點也。又《史記·天官書》此其犖犖大者。《註》索隱曰：犖犖，事之分明也。又《廣韻》卓犖。《韻會》卓犖，超絕也。《班固·典引》卓犖乎方州。又人名。《左傳·莊三十二年》圉人犖。又《集韻》力各切，音樂。牛駁色。

㹋：《正字通》犐㹋，醜牛狀。《淮南子·說山訓》𨱙屯犂牛，旣犐以㹋。《字彙補》心秋切，音修。無尾也。考證：〔《淮南子·說山訓》𨱙屯犂牛，旣犐以㹋。〕謹照原文犐改犐。

犗：《唐韻》古拜切《集韻》《韻會》《正韻》居拜切，𠀤音戒。《說文》騬牛也。《莊子·外物篇》任公子爲大鉤巨緇，五十犗以爲餌。《註》犗，騬牛也。又《玉篇》騰也。《增韻》凡畜健强者曰犗。

𤚴：《集韻》莫後切，音母。本作牡。詳牡字註。

𤚵：《廣雅》𤚵，雄也。《註》音部。◎按字書闕。今從廣雅增。

𤚶：《字彙補》古文烏字。註詳火部六畫。

𤛊：《廣韻》盧合切《集韻》落合切，𠀤音拉。《玉篇》牛牴也。《廣韻》𤛊拉。《集韻》摺拉，牛牴也。

㹌：《唐韻》《集韻》《韻會》𠀤所簡切，音產。《說文》畜牲也。从牛，產聲。《廣韻》畜㹌，畜牲。《韻會》通作產。又《五音集韻》所逬切，音貹。牸牛。

㹍：《廣韻》徒歷切《集韻》亭歷切，𠀤音荻。《玉篇》特牛。《廣雅》㹍，雄也。《集韻》或作𤠻。

犘：《廣韻》莫霞切《集韻》謨加切，𠀤音麻。《玉篇》牛名。《廣韻》重千斤，出巴中。《司馬相如·上林賦註》李東壁云：犛牛，爾雅之犘牛。

𤛋：《集韻》徒郎切，音棠。同𤚫。詳𤚫字註。《正字通》廣志曰：𤛋牛出日南及潯州大賔縣，色靑黃，與蛇同穴，人裹手塗鹽取之。角如玉，可以爲器。

犙：《唐韻》《集韻》𠀤蘇含切，音毿。《說文》三歲牛。又《玉篇》且含切《集韻》倉含切，𠀤音參。義同。《正字通》當是牛車之副，與馬部驂義同。又《廣韻》《集韻》𠀤山幽切，秀平聲。又《廣韻》所鳩切《集韻》疎鳩切，𠀤音𢯱。本作𤚔。義𠀤同。

犚：《廣韻》於胃切《集韻》紆胃切，𠀤音尉。《玉篇》牛名。《爾雅·釋畜》黑耳，犚。《集韻》或書作𤛌。

𤛌：《集韻》同犚。

㹎：《玉篇》力追切《類篇》倫追切，𠀤音纍。《玉篇》求子牛。《類篇》或作𤛡。〇按集韻書作累。又《字彙補》魯偉切。《淮南子·時則訓》乃合㹎牛騰馬。《註》㹎牛，特牛。讀如葛藟之藟。

㹏：《廣韻》居隱切《集韻》几隱切，𠀤音謹。《玉篇》善也，柔也。《廣韻》牛馴也。《博雅》柔也。謂牛柔馴。

𤛍：《集韻》昨回切，音摧。牛白色也。《正字通》㹊字之譌。《字彙》分爲二，誤。◎按此字見集韻，義同音異，不得竟以字彙爲非也。

𤛎：《廣韻》眉隕切《集韻》美隕切，𠀤音敏。《玉篇》獸似牛，蒼黑，出黃山。《集韻》山牛。《山海經》黃山有獸，狀如牛，蒼黑，大目，其名曰𤛎。《註》郭璞曰：𤛎，音敏。吳任臣曰：卽牰犚牧犈之屬。又《廣韻》無鄙切《集韻》母鄙切，𠀤音美。義同。

𤛏：《字彙》采五切，麤上聲。使牛也。《正字通》俗字。

㹐：《集韻》常容切，音鱅。本作𩌨，引船淺水中。又《通俗文》𠦶乾也。

𤛐：《集韻》於口切，音嘔。《玉篇》特牛。《集韻》本作㸸。牛名。詳㸸字註。又《廣韻》《集韻》𠀤區遇切，驅去聲。又《集韻》《類篇》𠀤烏侯切，音謳。義𠀤同。

𤛑：《廣韻》《集韻》𠀤餘封切，音容。《玉篇》牛胅領。《集韻》牛名。領有隆肉。《司馬相如·上林賦》𤛑旄貘犛。《註》郭璞曰：𤛑，𤛑牛。領有肉堆，卽今之犛。牛師古曰：卽今之犎牛。《廣韻》本作𧴄，或作㺎。互詳豸犬二部。◎按集韻𧴄㺎與𤛑分訓。文選上林賦作㺎。與廣韻合。漢書作庸。

犛：《唐韻》《集韻》莫交切《韻會》《正韻》謨交切，𠀤音茅。《說文》本作犛。長髦牛也。从牛，𠩺聲。《玉篇》獸如牛而尾長，名曰犛牛。《楚語》巴浦之犀犛兕象。《註》犛，莫交切。《司馬相如·上林賦》𤛑旄獏犛。《註》犛，一音茅，或以爲貓牛，毛可爲翿是也。《集韻》或作氂斄髦，通作貓。《廣韻》書作犛。又《集韻》謨袍切，音毛。本作氂。犛牛尾也。或作斄。《楚語·犀犛註》犛，亦作旄。又《廣韻》里之切《集韻》《韻會》陵之切，𠀤音釐。義同。又《玉篇》牛黑色。《司馬相如·上林賦》獏犛。《註》張揖曰：犛牛，黑色，出西南徼外。《班固·西都賦》曳犀犛。又《集韻》鳴龍切，音氂。羌中牛名。李登說。又《廣韻》落哀切《集韻》郎才切，𠀤音來。《廣韻》關西有長尾牛。《集韻》或作氂。考證：〔《班固·西都賦》頓犀犛。〕謹照原文頓改曳。

𤛒：《唐韻》徒刀切，音叨。《說文》牛羊無子也。《集韻》《玉篇》𠀤書作㹗。

𤛡：《集韻》倫追切，音纍。本作𤜖。詳𤜖字註。《集韻》或作累。《類篇》或作㹎。

𤛢：《集韻》慈陵切，音繒。《玉篇》牛名。

㹑：《唐韻》《集韻》𠀤息利切，音四。《說文》籀文牭字。

𤛣：《集韻》敵盍切，音蹋。抵也。

𤛤：《正字通》俗犙字。

犜：《集韻》都昆切，音敦。《玉篇》牛也。

𤛥：《集韻》胡光切，音黃。牛名。

𤛦：《五音集韻》居月切，音厥。牛也。

犝：《唐韻》《正韻》徒紅切《集韻》《韻會》徒東切，𠀤音銅。《說文》無角牛也。《爾雅·釋畜》犝牛。《註》無角牛。易曰童牛之牿是也。《說文》古通用僮。《玉篇》亦作䮵童。《集韻》或作𤙓。又《集韻》覩動切，音董。牛名。

㹒：《廣韻》《集韻》𠀤匹角切，音璞。《玉篇》特牛。《廣韻》牛未㓺。

𤛧：《集韻》徐心切，音尋。《玉篇》牛也。

㹓：《集韻》魚小切，音鼼。《玉篇》獸名。又《集韻》趙魏謂牛馬騰躍曰㹓。又《玉篇》音饒。義同。

犞：音未詳。《淮南子·泰族訓》以奉宗廟鮮犞之具。

𤛯：《集韻》徒谷切，音獨。本作犢。詳犢字註。

㹔：《廣韻》《集韻》𠀤居良切，音薑。《說文》牛長𦟝也。又《玉篇》白牛也。《廣韻》白脊牛。《集韻》或作𤚖。

𤛰：《篇海》同㹕。

㹕：《篇海》火頑切。劣也。

㹖：《字彙》同豢。詳豕部豢字註。《莊子·達生篇》吾將三月㹖汝。

𤛱：《玉篇》音秩。人姓。

𤛲：《集韻》羽鬼切，音韙。《玉篇》牛也。又《集韻》語韋切與犩同。詳後犩字註。

𤛳：《集韻》下買切，音蟹。本作獬，獬豸。或作觟。詳犬部獬字註。

𤛴：《集韻》徒刀切，音叨。同㹗。《說文》作𤛴。詳㹗字註。

𤛵：音未詳。《爾雅·釋畜註》犤牛，今之𤛵牛也，詳犤字註。

𤛶：《玉篇》力勢切。牛白脊也。又力大切。義同。◎按二音廣韻集韻𠀤作犡。从犡爲正。

㹗：《集韻》徒刀切，音陶。《玉篇》牛羊無子。《說文》作𤛴。《集韻》本作𤛴。又《廣韻》土刀切《集韻》他刀切，𠀤音叨。又《廣韻》《集韻》𠀤昌來切。又當來切，音𪒴。又《集韻》《類篇》𠀤蚩招切，音怊。又去久切，音糗。義𠀤同。

㹘：《廣韻》而遇切《集韻》儒遇切，𠀤音孺。《廣韻》牛莖。《集韻》牛名。

𤛹：《廣韻》五沃切《集韻》吾沃切，𠀤音𤌍。《玉篇》白牛。又《玉篇》五角切《集韻》逆角切，𠀤音岳。義同。

𤛻：《篇海》作郎切。善也。

犡：《唐韻》洛帶切《集韻》落蓋切，𠀤音賴。《說文》牛白𦟝也。《集韻》或作𤜒。又《廣韻》《集韻》𠀤力制切，音例。義同。《玉篇》書作𤛶。

犢：《唐韻》《集韻》《韻會》𠀤徒谷切，音獨。《說文》牛子也。从牛賣聲。《爾雅·釋畜》其子，犢。《禮·月令》犧牲駒犢，舉書其數。又《禮器》天子適諸侯，諸侯膳以犢。又《前漢·溝洫志》河決淸河靈鳴犢口。《註》師古曰：淸河之靈縣鳴犢河口也。又《前漢·地理志》北海郡桑犢縣。雲中郡犢和縣。考證：〔《前漢·地理志》北海郡犢縣。雲中郡犢和縣。〕謹照原文犢縣上增桑字。

犣：《廣韻》良涉切《集韻》力涉切，𠀤音獵。《玉篇》牛名。《廣韻》旄牛名。《爾雅·釋畜》犣牛。《註》旄牛也。髀膝尾皆有長毛。《山海經》潘侯之山有獸焉，其狀如牛，四節生毛，名旄牛。《註》旄牛，一名犏牛。卽爾雅之犣牛。

𤛼：《集韻》良脂切，音棃。本作犂。或作斄。詳犂字註。《說文》《集韻》𠀤書作𤛿。

犤：《集韻》班麋切，音陂。《玉篇》牛名。《爾雅·釋畜》犤牛。《註》犤牛，庳小，今之𤛵牛也。又呼果下牛，出廣州高涼郡。《集韻》或作𤜑。又《玉篇》平爲切《廣韻》符羈切《集韻》蒲糜切，𠀤音皮。又《廣韻》薄街切《集韻》蒲街切，𠀤音牌。義𠀤同。又《集韻》部買切，音矲。牛短足。

㹙：《集韻》烏猛切，音䁝。《玉篇》喚牛聲。又《集韻》犢也。又一曰牛鳴。《五音集韻》作㹚。又《集韻》《類篇》𠀤於杏切。吳人謂犢曰㹙。

𤛽：《字彙》同㹛。

犥：《廣韻》撫招切《集韻》批招切，𠀤音漂。《說文》牛黃白色。又《集韻》普刀切，音㯱。義同。又《廣韻》敷沼切《集韻》匹沼切，𠀤音縹。《玉篇》牛色不美澤。又牛黃白色。又《玉篇》普稾切《集韻》滂表切，𠀤音麃。義同。又《集韻》被表切，音莩。毛羽朱色不澤也。本作皫。詳白部皫字註。又《集韻》滂保切。牛白蒼色。又叵到切，音㯱。牛名。

𤛾：《玉篇》與㹛同。

犦：《廣韻》蒲角切《集韻》《正韻》弼角切，𠀤音雹。《玉篇》犎牛。《韻會》緯略云：此獸抵觸百獸，無敢當者，故金吾刻犦牛於槊首。《正韻》亦作𤜌。又《廣韻》博沃切《集韻》逋沃切，𠀤音襮。又《集韻》逋玉切，音䪁。又《集韻》《類篇》𠀤伯各切，音博。又《韻會》巴校切，音豹。義𠀤同。

𤛿：《唐韻》郎奚切《集韻》憐題切，𠀤音黎。《說文》耕也。从牛，黎聲。與犂同。詳犂字註。

𤜂：《五音集韻》於劌切，音衞。《說文》牛踶𤜂也。又《廣韻》居衞切《集韻》姑衞切，𠀤音劌。《廣韻》踶𤜂，牛展足。又《集韻》巨內切，音𩍾。觝也。《五音集韻》作𤜂。又《廣韻》渠穢切《集韻》逵穢切，𠀤音䠩。《廣韻》牛觸人。𤜂字原作衞下牛。

𤜃：《說文》犉本字。黃牛黑唇也。

𤜄：《廣韻》戸乖切《集韻》乎乖切，𠀤音懷。《玉篇》獸似牛，四角人目。

犧：《唐韻》許羈切《集韻》《韻會》《正韻》虛宜切，𠀤音羲。《說文》宗廟之牲也。《書·微子》今殷民乃攘竊神祗之犧牷牲。《傳》色純曰犧。《疏》曲禮云：天子以犧牛。天子祭牲必用純色，故知色純曰犧也。《詩·小雅》以我齊明，與我犧羊，以社以方。又《魯頌》享以騂犧。《傳》犧，純也。《禮·曲禮》凡家造祭器爲先，犧賦爲次。《註》犧賦以次出牲。又《禮·禮器》犧尊疏布鼏。《疏》刻爲犧牛之形，用以爲尊。又《集韻》《韻會》《正韻》𠀤桑何切，音娑。《集韻》酒尊名。飾以翡翠。鄭司農說。《詩·魯頌》犧尊將將。《傳》犧尊，有沙飾也。《釋文》犧，素何反。《集韻》或作獻戲。考證：〔《禮·禮器》犧尊疏布。〕謹照原文疏布下增鼏字。

犨：《唐韻》赤周切《集韻》蚩周切，𠀤音趎《說文》牛息聲。又牛名。又姓。《風俗通》晉大夫郤犨之後。又《玉篇》出也。《呂氏春秋》南家之牆，犨於前而不直。又縣名。《史記·高祖紀》與南陽守齮戰犨東。《前漢·地理志》南陽郡犨。《註》犨，昌牛反。《廣韻》本作犫。考證：〔《史記·高祖紀》南陽守齮戰犨東。〕謹照原文南上增與字。

𤜅：《篇海》五沃切，音同屋。白牛也。又《篇海》音岳。義同。

㹚：《五音集韻》烏猛切，營上聲。犢也。一曰牛鳴也。《篇海》喚牛子聲。《集韻》作㹙。

𤜇：《集韻》仕懺切，音鑱。牛角貌。

𤜈：《篇海》音雹。犎牛。與𤜌同。

𤜉：《集韻》《類篇》𠀤伊盈切，音嬰。《玉篇》牛也。

犩：《廣韻》《集韻》《韻會》𠀤語韋切，音巍。《玉篇》牛名。《爾雅·釋畜》犩牛。《註》卽犪牛也。如牛而大，肉數千斤。出蜀中。《集韻》或作𤛲。又《廣韻》魚貴切《集韻》《韻會》虞貴切《正韻》魚胃切，𠀤音魏。義同。《集韻》或作𤛲。

㹛：《唐韻》而沼切《集韻》爾紹切，𠀤音擾。《說文》牛柔謹也。又《玉篇》從也，安也，馴也。尚書，㹛而毅。〇按今書臯陶謨作擾。玉篇同𤛾。又《玉篇》而照切。義同。又《廣韻》《集韻》𠀤如招切，音饒。《廣韻》牛馴伏。

𤜌：《正韻》弼角切，音雹。本作犦。《爾雅·釋畜》𤜌牛。《註》卽犎牛也。領上肉𤜌胅起，高二尺許，狀如橐駞肉鞍一邊，健行者日三百餘里。交州合浦徐聞縣出此牛。又《集韻》巴校切，音豹。義同。

𤜍：《集韻》巨班切，音䟒。牛角。

𤜑：《廣韻》彼爲切《集韻》班麋切，𠀤音陂。《廣韻》牛名。《集韻》本作犤。

𤜒：《集韻》落蓋切，音賴。本作犡。詳犡字註。

犪：《廣韻》渠追切《集韻》《韻會》渠龜切，𠀤音逵。《廣韻》犪牛，出岷山。《爾雅·釋畜疏》山海經，岷山，其獸多犪牛。註：今蜀中有大牛，重數千斤，名犪牛。晉太興元年，此牛出上庸郡。人弩射殺之，得三十擔肉，卽爾雅所謂犩牛是也。◎按今山海經書作夔，正韻渠爲切，音同葵。《正字通》書作犪，誤。今改正，从犪。

𤜔：《玉篇》巨六切。牛也。

𤜖：《廣韻》力追切《集韻》倫追切，𠀤音纍。《廣韻》求子牛。又《集韻》一曰騰䝏也。《集韻》或作𤛡累。《類篇》或作㹎。

犫：《玉篇》尺由切。同犨。詳犨字註。又《左傳·昭元年》楚公子圍使公子黑肱伯州犂城犫。《註》犫縣，屬南陽。《釋文》犫，尺州反。又《昭十三年》王奪𩰚韋龜中犫。《註》中犫，邑名。又人名。《左傳·僖二十七年》荀林父御戎，魏犫爲右。又《成十一年》晉侯使郤犫來聘。《釋文》犫，尺由反。又《廣韻》赤周切《集韻》蚩周切，𠀤音趎。義同。《呂覽》陳有惡人焉，曰敦洽犫糜，狹顙廣額，顏色如漆。陳侯悅之。考證：〔《廣韻》陳有惡人焉，曰敦洽犫，狹顙廣額，顏色如漆。陳侯悅之。〕謹按廣韻係引呂覽𠀤爲據。今照原書廣韻改呂覽。𠀤照原文敦洽犫下增糜字。

𤜙：《集韻》郞丁切，音靈。牛名。或作㸳。

