革：〔古文〕𠦶《唐韻》古覈切《集韻》《韻會》各核切，𠀤音隔。《說文》獸皮治去其毛。革更之。《註》徐鍇曰：皮去其毛，染而瑩之曰革。《韻會》皮熟曰韋，生曰革。呂氏曰：革者，去毛而未爲韋者也。《書·禹貢》齒革羽毛。《傳》犀皮。《詩·召南》羔羊之革。《傳》革，猶皮也。《疏》獸皮治去其毛曰革。對文言之異，散文則皮革通。《周禮·天官》掌皮掌秋斂皮，冬斂革。《疏》革須治用功深，故冬斂之。又《正字通》人與獸皆曰革。《禮·禮運》膚革充盈。《註》革，卽膚內厚皮也。又《禮·明堂位》革車千乗。《註》革車，兵車也。《周禮·夏官·司弓矢》王弓弧弓，以授射甲革椹質者。《註》革，革甲也。又《玉篇》攺也。《易·革卦》天地革而四時成。《書·堯典》鳥獸希革。《傳》革，攺也。《疏》毛羽希少攺易。《洪範》金曰從革。《傳》金可以攺更。《管子·山權數》丁氏歸革築室。《註》革，更也。又《爾雅·釋器》轡首謂之革。《詩·小雅》鞗革冲冲。《傳》鞗，轡也。革，轡首也。《疏》馬轡所靶之外，有餘而垂者，謂之革。又《詩·小雅》如鳥斯革。《傳》革，翼也。《箋》如鳥夏暑希革張其翼時。《釋文》革，如字。韓詩作勒，云翅也。又軍禮曰兵革。《禮·中庸》袵金革。《註》革，甲冑之屬。又《周禮·春官·大師》皆播之以八音：金、石、土、革、絲、木、匏、竹。《註》革，鼓鼗也。又《揚子·方言》革，老也。南楚江湘之閒代語也。又姓。《廣韻》漢功臣表有煑棗侯革朱。又《集韻》訖力切，音殛。本作䩯。急也。《禮·檀弓》夫子之病革矣。《註》革，急也。《釋文》紀力切。又《集韻》竭億切。音極。義同。《禮·檀弓·釋文》又音極。《集韻》或作亟。考證：〔《說文》獸皮治去其毛。革更之象。〕謹照原文省象字。

靪：《唐韻》《集韻》𠀤當經切，音丁。《說文》補履下也。从革丁聲。又《廣韻》《集韻》𠀤都挺切，音頂。義同。《集韻》《博雅》補也。又《集韻》待鼎切，音挺。又丁計切，音帝。又丁定切，音釘。義𠀤同。《集韻》亦作䩚。

靫：《廣韻》楚佳切《集韻》《韻會》初佳切《正韻》初皆切，𠀤音釵。《玉篇》箭室也。《埤蒼》鞲靫，箭室。又《廣韻》初牙切《集韻》《韻會》《正韻》初加切，𠀤音叉。又《五音集韻》初刮切，音㔍。義𠀤同。

靬：《廣韻》《集韻》𠀤居言切，音犍。《說文》乾革也。又《說文》武威有麗靬縣。又《廣韻》《集韻》《韻會》《正韻》𠀤丘寒切，音看。義同。又《集韻》弓衣也。又《廣韻》《集韻》𠀤居閑切，音閒。《廣韻》黎靬，國名。在西域。《前漢·西域傳》以大鳥卵及黎靬眩人獻于漢。又《集韻》渠焉切，音虔。驪靬，縣名。《前漢·地理志》張掖郡驪靬縣。《註》李奇曰：音遲虔。又《唐韻》苦旰切《集韻》墟旰切，𠀤音侃。《玉篇》盛矢器，著弓衣。又《集韻》侯旰切，音翰。馬被具。

靭：《集韻》而振切，音刃。本作肕。堅柔也。亦作韌。互詳韋部韌字註。

䩐：《廣韻》《集韻》𠀤呼骨切，音忽。《埤蒼》急縶縛也。又《集韻》紀彳切，本作䩤。詳後䩤字註。

𩉝：《篇海》居僞切，規去聲。革也。

靮：《唐韻》都歷切《集韻》《韻會》丁歷切，𠀤音的。《說文》馬羈也。《玉篇》所以繫制馬。《集韻》繮也。《禮·檀弓》執羈靮而從。《註》靮，靷也。

靯：《廣韻》徒古切《集韻》動五切，𠀤音杜。《玉篇》靯𩍿鞇。《廣韻》鞲靫之別名。一云靯𩍿。《集韻》一曰車中薦。又《集韻》統五切，音土。義同。

䩑：《玉篇》與鞃同。

䩒：《唐韻》羽俱切《集韻》雲俱切，𠀤音于。《說文》本作𩉞，輨內環靼也。《博雅》䩒謂之鞶。又《廣韻》况于切《集韻》匈于切，𠀤音訏。又《廣韻》憶俱切《集韻》邕俱切，𠀤音紆。義𠀤同。

𩉞：《說文》䩒本字。

靲：《唐韻》巨今切《集韻》渠金切，𠀤音琴。《說文》鞮也。《玉篇》靲鞻也。《廣韻》靲鞻，四夷樂也。又《集韻》居吟切，音今。又其淹切，音箝。義𠀤同。又巨禁切，音𤘡。鞮帶也，束物韋也。又其闇切。竹䈼也。《儀禮·士喪禮》幂用疏布，久之繫用靲。《註》竹䈼也。

𩉡：《篇海》古八切，音戛。皮韉也。

𩉢：《篇海》居逆切，音戟。《字彙》鞍也。

𩉣：《玉篇》同𩋠。

靳：《唐韻》居近切《集韻》《韻會》居焮切，𠀤音㨷。《說文》當膺也。《註》徐鍇曰：靳，固也。靳制其行也。《左傳·定九年》吾從子，如驂之靳。《註》靳，車中馬也。《疏》靳是當胷之皮也。驂馬之首當服馬之胷，胷上有靳。又《集韻》吝也。《左傳·莊十一年》宋公靳之。《註》戲而相愧曰靳。《疏》服虔云：恥而惡之曰靳。又《孔叢子·唐言篇》靳，取也。又姓。《廣韻》楚有大夫靳尙。

靴：《集韻》呼𦚢切，音𢪎。《說文》鞮屬。《玉篇》靸也。亦履也。《隋書·禮儀志》惟褶服以靴。靴，履也。取便於事，施於戎服。《廣韻》本作鞾。《集韻》亦作𩍇𡲲屨。

䩓：《篇海》巨支切，音期。轂飾也。

𩉤：《字彙》同𩎔。○按韋部𩎔字又云同𩉤，彼此俱無音義，况𩉤字諸書皆無，《篇海》亦有𩎔無𩉤，應刪。

靵：《篇海》同紐。《龍龕》同靾。

𩉥：《廣韻》《集韻》𠀤瑚畎切，音琄。《玉篇》車𩉥也。《集韻》車弓也。《釋名》𩉥，懸也。所以懸縛軛也。《廣韻》本作𨊼。《集韻》又作𨌉。

靶：《唐韻》《集韻》《韻會》《正韻》𠀤必駕切，音灞。《說文》轡革也。《爾雅·釋器》轡首謂之革。《註》轡靶革。《疏》字林云：靶，轡革也。又《爾雅·釋器》輿革前謂之鞎。《註》以韋靶車軾。《疏》靶，謂鞔也。

靷：《廣韻》《集韻》《韻會》《正韻》𠀤羊晉切，音酳。《說文》引軸也。《集韻》駕牛具。在胷曰靷。《詩·秦風》隂靷鋈續。《傳》所以引也。《釋文》沈云：靷，舊本皆作靳。《左傳·哀二年》我兩靷將絕，吾能止之。《疏》古之駕四馬者，服馬夾轅，其頸負軛，兩驂在旁，挽靷助之。《說文》云靷，引軸也。《僖二十八年》註云在胷曰靷。然則此皮約馬胷而引車軸也。《釋文》靷，以刃切。又《唐韻》余忍切《集韻》以刃切，𠀤音引。又《集韻》丈忍切，音紖。義𠀤同。

䩔：《玉篇》徒果切，音墮。履跟緣也。同𩊜。又《集韻》師銜切，音衫。本作𩌰。詳後𩌰字註。

𩉦：《集韻》同鞃。

𩉧：《集韻》敷容切，音丰。𩉧䩸，鞌飾。亦作𩊩。

𩉨：《集韻》鼓古作𩉨。註詳部首。

𩉩：《篇海》同𩉨。

𩉪：《廣韻》《集韻》𠀤而用切。同䩸。

𩉫：《集韻》同䩛。

靸：《唐韻》蘇合切《集韻》息合切《韻會》《正韻》悉合切，𠀤音趿。《說文》小兒履也。《玉篇》履也。《釋名》靸，韋履深頭者之名也。靸，襲也，以其深襲覆足也。《譚子化書序》杖靸而去。又《集韻》息入切，音𨝫。義同。《集韻》亦作鞈𩎕。

䩕：《廣韻》五剛切《集韻》魚剛切，𠀤音卬。《說文》䩕角，鞮屬。《玉篇》絲履也。《揚子·方言》東北朝鮮冽水之閒謂之䩕角。又《集韻》語兩切，音仰。履也。

𩉬：《廣韻》巨支切《集韻》常支切，𠀤音祇。《玉篇》轂飾也。《集韻》紂餘靻也。又《集韻》翹移切，音祁。本作軧。亦作䡋。詳車部軧字註。

䩖：《集韻》師加切，音沙。《博雅》𩌍䩖，鞾也。《集韻》或作𩊮。又《類篇》桑何切，音娑。䩖鞄，樂器。

䩙：《廣韻》《集韻》𠀤戸畎切，音泫。《玉篇》刀䩙也。《集韻》本作鞙。詳後鞙字註。

䩚：《廣韻》都計切《集韻》丁計切，𠀤音帝。《玉篇》䩚，鞋也。《集韻》本作靪。詳前靪字註。又《集韻》都黎切，音低。又田黎切，音題。義𠀤同。本作鞮。詳後鞮字註。

𩉸：《等韻》其呂切，音巨。《篇海》鞁也。

𩉹：《集韻》乃禮切，音禰。《玉篇》轡垂貌。又《集韻》輭也。或作𩋪。

𩉺：《唐韻》徒何切《集韻》唐何切，𠀤音駝。《說文》馬尾𩉺也。今之般緧。《廣韻》鞍緧。《集韻》又作𩉻。

𩉻：《集韻》同𩉺。

靺：《廣韻》莫撥切，音末。《玉篇》靺鞨，蕃人，出北土。又《隋書·禮儀志》赤舄、絳靺。

靻：《廣韻》則古切《集韻》總古切，𠀤音祖。《廣韻》靻，勒名。《集韻》馬𩋬也。又《淮南子·汜論訓》蘇秦，匹夫，徒步之人也。靻鞽嬴蓋，經營萬乗之主。

𩉼：《集韻》升人切，音申。《說文》大帶也。《集韻》本作紳。

靼：〔古文〕𩍕《廣韻》《集韻》𠀤當割切，音怛。《說文》柔革也。又《唐韻》旨熱切《集韻》之列切，𠀤音晢。又《集韻》儻旱切，音坦。義𠀤同。

䩛：《唐韻》毗必切《集韻》簿必切，𠀤音邲。《說文》車束也。《集韻》一作鞸。一作𩉫。又《集韻》毗至切，音庳。車革曰䩛。又兵媚切，音祕。同轡。詳車部轡字註。

靽：《廣韻》《集韻》《韻會》𠀤博漫切，音半。《玉篇》同絆。《廣韻》羈絆也。《集韻》駕牛具。在後曰絆。《釋名》靽，半也。拘使半行，不得自縱也。

䩜：《集韻》直祐切，音宙。本作冑。《荀子·議兵篇》冠䩜帶劒。《註》䩜，同冑。○按諸韻書𠀤書作𩊄。

𩉽：《集韻》分物切，音弗。輿革後謂之𩉽。通作笰。

靾：《廣韻》餘制切《集韻》以制切，𠀤音裔。《廣韻》以馬鞍贈亡人。《集韻》博雅：𩉿、靾、駻，鞌也。又《集韻》許罽切，音𢠾。馬被具。或作𩊒，亦書作𩊈。又私列切，音薛。義同。又《儀禮·旣夕》薦乗車，鹿淺幦，干、笮、革靾。《註》靾，韁革也。《釋文》靾，息列反。

靿：《廣韻》《集韻》𠀤於敎切，音袎。《玉篇》靴靿也。《集韻》曲也。俗謂靴𩍓曰靿。《隋書·禮儀志》長靿靴，畋獵豫遊則服之。

鞀：《唐韻》《集韻》𠀤徒刀切，音陶。《說文》遼也。《玉篇》與鞉同。如鼓而小，持柄搖之，旁耳還自擊。《禮·月令》命樂師修鞀鞞鼓。《釋名》鞀，導也，所以導樂作。《呂氏春秋》有倕作鞀。《淮南子·主術訓》武王立戒愼之鞀。《集韻》或作鞉𪔛。籀作㲈，亦書作鼗。

𩉾：《廣韻》胡甲切，音狎。𩉾鞢。《何晏·景福殿賦》紅葩𩉾鞢。《李註》𩉾鞢，花相次比貌。

䩝：《玉篇》步包切，音匏。《字彙》柔革工。

䩞：《廣韻》他協切《集韻》《韻會》託協切，𠀤音帖。《說文》鞌飾。《廣韻》鞌帖。又《廣韻》丁愜切《集韻》的協切，𠀤音喋。《廣韻》䩞鞢，鞌具。《集韻》䩞鞢，馬被具。

𩉿：《集韻》權俱切，音衢。《玉篇》兵器也。又《集韻》𩉿鞢。詳上靾字註。

鞁：《唐韻》平祕切《集韻》平義切，𠀤音髲。《說文》車駕具也。《廣韻》裝束鞁馬。《晉語》鐵之戰，郵無正御，曰：吾兩鞁將絕，吾能止之。《註》鞁，平義切。靷也。又《玉篇》皮彼切，音被。又《集韻》披義切，音帔。義𠀤同。

𩊀：《玉篇》匹革切，音劈。靜也。

𩊁：《玉篇》於阮切，音婉。履也。《揚子·方言》自關而東，複履庳者謂之𩊁下。《註》音婉。《集韻》作𩎺。

鞂：《集韻》同稭。《廣韻》古黠切《集韻》《韻會》《正韻》訖黠切，𠀤音戛。《說文》禾橐去其皮，祭天以爲席。《禮·禮器》莞簟之安，而橐鞂之設。《註》穗去實曰鞂。《廣韻》萆鞂。《集韻》本作稭。又作䕸。

鞃：《唐韻》丘弘切《集韻》《韻會》苦弘切，𠀤音𥥈。《說文》車軾也。从革弘聲。《詩·大雅》鞹鞃淺幭。《傳》鞃，軾中也。《釋文》苦弘反。又《廣韻》《集韻》《韻會》𠀤胡肱切，音弘。《廣韻》軾中靶也。又《集韻》姑弘切，音肱。又丘弓切，音穹。義𠀤同。《玉篇》亦作䩑。《集韻》亦作𩉦䡌䡏。

鞄：《廣韻》《集韻》𠀤匹角切，音璞。《說文》柔革工也。讀若朴。《周禮·冬官考工記·攻皮之工函鮑韗韋裘註》鮑，或爲鞄。倉頡篇有鞄𠤦。《釋文》鞄，匹學切。劉音僕。又《唐韻》蒲角切《集韻》弼角切，𠀤音雹。又《集韻》蒲沃切，音僕。又匹沃切，砲入聲。又《廣韻》薄交切《集韻》《韻會》《正韻》蒲交切，𠀤音庖。又《廣韻》蒲巧切《集韻》《韻會》《正韻》部巧切，𠀤音鮑。又《廣韻》防敎切《集韻》皮敎切《韻會》《正韻》步敎切，𠀤音鉋。義𠀤同。𠤦字原作北下宛。鞄𠤦或鞄䆓。

𩊂：《篇海》郞丁切，音靈。羊子也。

𩊃：《篇海》亡八切，蠻入聲。皮鞨也。

鞅：《唐韻》於兩切《集韻》《韻會》《正韻》倚兩切，𠀤音怏。《說文》頸組也。《廣韻》牛羈也。《左傳·襄十八年》抽劒斷鞅。《釋名》鞅，嬰也。喉下稱嬰，言纓絡之也。其下飾樊纓，其形樊樊而上屬纓也。又《詩·小雅》或王事鞅掌。《傳》鞅掌，失容也。《箋》鞅，猶何也。掌，謂捧之也。負何捧持以趨走，言促遽也。《疏》傳以鞅掌爲煩勞之狀，故云失容，言事煩鞅掌然，不暇爲容儀也。今俗語以職煩爲鞅掌，其言出於此。鄭以鞅掌爲事煩之實，故言鞅猶荷也。鞅讀如馬鞅之鞅，以負荷物則須鞅持之，故以鞅表負荷也。又人名。《左傳》晉有士鞅。又《揚子·方言》强也，懟也。《史記·韓信傳》居常鞅鞅。通作怏。又《集韻》於良切，音央。馬頸革。又於郞切，音鴦。《博雅》鞅㒺，無賴也。又於亮切，音怏。馬駕之具也。

𩊄：《廣韻》《集韻》𠀤直祐切，音宙。《玉篇》作冑。《廣韻》兜鍪也。《集韻》亦書作䩜。

𩊅：《字彙補》音報。見巢氏病源。楊升菴以爲匹角、博敎二切。俗云𩊅起，是其義也。

𩊆：《字彙補》音未詳。脅𩊆，盾屬。《管子·輕重篇》穫渠當脅𩊆。

𩊐：《篇海》而容切，音茸。毳飾也。

𩊑：《玉篇》餘兩切，音養。治皮。

𩊒：《集韻》以制切，音曳。《玉篇》車馬贈亡人。《集韻》或作𩊒。又《集韻》許罽切，音𢠾。義同。◎按音義𠀤與靾同。車馬贈㝉人。

𩊓：《集韻》苦瓦切，音跨。本作銙。帶具。亦作錁。又枯買切，音胯。義同。又苦故切，音庫。脛衣。

𩊔：《篇海》古弔切。《字彙》囊也。

𩊕：《集韻》伊刃切，音印。木屨有足。《揚子·方言》複履，東北朝鮮冽水之閒謂之𩊕角。徐土邳、圻之閒大麄謂之䩕角。《註》今漆屐有齒者。

𩊖：《玉篇》布頂切。《字彙》皮帶。

鞇：《廣韻》於眞切《集韻》《正韻》伊眞切，𠀤音因。《說文》車重席。《韓詩外傳》子夏曰：齊君重鞇而坐，吾君單鞇而坐。《集韻》本作茵。亦作筃。

䩟：《玉篇》《集韻》𠀤延知切，音夷。韋也。又他計切，音替。馬鞁具。

𩊗：《集韻》徒東切，音同。車被具飾。本作𩍅。

鞈：《唐韻》古洽切《集韻》訖洽切，𠀤音夾。《說文》防汗也。《玉篇》橐也。以防捍也。《荀子·議兵篇》鞈如金石。《註》鞈，堅貌。又《管子·中匡篇》輕罪入蘭、盾、鞈革三戟。《註》蘭，卽蘭錡，兵架也。鞈革，重革當心著之，所以禦兵。又《廣韻》古沓切《集韻》葛合切，𠀤音閤。義同。《集韻》或作䩡。又《集韻》悉合切，音趿。與靸同。又䶀古作鞈。註詳鼓部六畫。或作鞜。又託合切，音錔。本作鞳。或作𩌐䶀闒。詳後鞳字註。

𩊘：《篇海》彌兗切，音緬。勒靻名也。○按卽𩋠字之譌。

鞉：《集韻》徒刀切，音匋。《詩·周頌》鞉磐柷圉。《傳》鞉，小鼓也。《釋文》亦作鼗。《集韻》本作鞀。籀作㲈。互詳鞀字註。

𩊙：《廣韻》《集韻》𠀤房六切，音伏。《玉篇》車𩊙。《廣韻》車具。《釋名》𩊙，伏也。在前，人所伏也。《玉篇》亦作絥𩎧𨋩。又同鞴。《集韻》本作絥。又《玉篇》皮祕切，音被。義同。

𩊚：《唐韻》盧各切《集韻》歷各切，𠀤音洛。《說文》生革可以爲縷束也。《呂氏春秋》乃以糜鞈置缶而鼓之。

鞊：《集韻》激質切，音詰。鞅也。

𩊛：《集韻》古委切，音詭。《玉篇》角不齊。《集韻》䪌也。

𩊜：《廣韻》徒果切《集韻》杜果切，𠀤音墮。《廣韻》履跟緣也。《玉篇》本作䩔。又《廣韻》丁果切《集韻》都果切，𠀤音埵。義同。

鞋：《廣韻》《集韻》𠀤戸佳切，音膎。《釋名》鞋，解也。著時縮其上如履然，解其上則舒解也。《玉篇》本作鞵。又《集韻》懸圭切，音攜。系也。又公蛙切，音媧。車上系。

鞌：《唐韻》烏寒切《集韻》《正韻》於寒切，𠀤音安。《說文》馬鞁具也。《玉篇》馬鞌。《廣韻》鞌韉。《前漢·韓安國傳》投鞌高如城者數所。又地名。《左傳·成二年》戰於鞌。

鞍：《韻會》同鞌。《前漢·李廣傳》令皆下馬解鞍。

𩊝：《唐韻》《集韻》𠀤脂利切，音至。《說文》蓋杠絲也。《註》徐鍇曰：絲其繫系也。《玉篇》亦作𩊞。又《集韻》軫視切，音旨。義同。

鞎：《唐韻》戸恩切《集韻》《韻會》《正韻》乎恩切，𠀤音痕。《說文》車革前曰鞎。《爾雅·釋器》輿革前謂之鞎。《疏》李巡曰：輿前以革爲車飾曰鞎。又《類篇》五根切，音垠。又《集韻》居言切，音𢳚。又胡昆切，音魂。又下懇切，音很。又戸袞切，音混。又古恨切，音艮。義𠀤同。

𩊞：《玉篇》與𩊝同。

鞏：《唐韻》《正韻》居竦切《集韻》《韻會》古勇切，𠀤音拱。《說文》以韋束也。《易·革卦》鞏用黃牛之革。又《爾雅·釋詁》鞏，固也。《又》硈，鞏也。《註》硈然堅固。《詩·大雅》藐藐昊天，無不克鞏。又《揚子·方言》鞏，火乾也。凡有汁而乾謂之煎，東齊謂之鞏。又國名。《左傳·昭十五年》闕鞏之甲，武所以克商也。《註》闕鞏國所出鎧。又《廣韻》縣名。《左傳·昭二十五年》尹文公涉於鞏。《註》於鞏縣涉洛水也。又羌名。《前漢·趙充國傳》煎鞏，黃羝之屬。《後漢·順帝紀》討鞏唐羌。又州名。《韻會》唐渭州，宋攺鞏州。又姓。《左傳·成二年》晉侯使鞏朔獻齊捷於周。

𩊟：《字彙補》於兩切，音鞅。强也，荷也，頸靻也。

𩊩：《集韻》同𩉧。

鞓：《玉篇》同䩠。

䩠：《廣韻》他丁切《集韻》湯丁切，𠀤音汀。《玉篇》皮帶䩠。亦作鞓。《集韻》系綬也。本作綎。

䩡：《唐韻》古洽切《集韻》訖洽切，𠀤音夾。《說文》鞮䩡，沙也。《玉篇》鞮屬。《集韻》或作𩌍。又《集韻》葛合切，音閤。本作鞈。詳前鞈字註。

𩊪：《唐韻》田𠋫切《集韻》大透切，𠀤音豆。《說文》車鞁具也。《玉篇》車靸具。

鞔：《唐韻》母官切《集韻》莫官切，𠀤音瞞。《說文》履空也。又覆也。《註》徐鍇曰：履空，猶言履㱿也。《廣韻》鞔，靴履。《呂氏春秋》南家工人也，爲鞔者也。又《爾雅·釋器疏》靶謂鞔也。又《集韻》武遠切，音晚。義同。又母本切，音㵍。煩也。本作懣。或作𢟮、㦖。《呂氏春秋》味衆珍則胃充，胃充則中大鞔。考證：〔《呂氏春秋》南家工人也。爲鞔百也。〕謹照原文鞔百也改鞔者也。

䩢：《廣韻》《集韻》𠀤征例切，音制。《玉篇》刀鞞。《博雅》鞞䩢，刀削。又《廣韻》《集韻》𠀤之列切，音浙。義同。《集韻》與靼、𩍕通。

䩣：《廣韻》他胡切《集韻》通都切，𠀤音㻌。《廣韻》𩍿䩣，屧也。又《集韻》同都切，音屠。義同。

鞕：《廣韻》五更切《集韻》《正韻》魚孟切，𠀤音硬。《玉篇》堅也。《廣韻》堅牢。《博雅》𩋆也。

䩤：《廣韻》虎結切《集韻》顯結切，𠀤音擷。《說文》繫牛脛也。《集韻》急繫。《集韻》繫牛脛。一曰急也。又《廣韻》《集韻》𠀤紀彳切，義同。《集韻》亦作䩐。又《集韻》訖力切，音極。義同。

𩊫：《玉篇》奴典切，音撚。車𩊫也。

䩥：《廣韻》徒旱切《集韻》蕩旱切，𠀤音袒。《玉篇》馬帶也。又《集韻》抽延切，音脠。鞮也。

𩊬：《玉篇》薄故切，音步。䩖也。又《集韻》伴姥切，音簿。本作𩍿。詳後𩍿字註。

𩊭：《廣韻》杜外切《韻會》徒外切，𠀤音兌。《玉篇》補具飾。《廣韻》補𩊭。

𩊮：《廣韻》素何切《集韻》桑何切，𠀤音娑。《廣韻》𩊮鞄，樂器。亦謂馬尾。又《廣韻》所加切《集韻》師加切，𠀤音沙。《廣韻》𩌍𩊮，素鞸履。《集韻》本作䩖。

鞖：《集韻》同䪎。

𩊯：《廣韻》山責切《集韻》色責切，𠀤音梀。《玉篇》堅硬也。

𩊰：《玉篇》步禮切，音被。《字彙》𩊰鞋。

鞗：《廣韻》徒聊切《集韻》《韻會》《正韻》田聊切，𠀤音迢。《玉篇》轡也。《廣韻》革轡。《詩·小雅》鞗革冲冲。《傳》鞗，轡也。《玉篇》亦作鋚。

鞘：《廣韻》所交切《集韻》師交切，𠀤音梢。《玉篇》鞭鞘。《博雅》䪎謂之鞘。又《唐韻》私妙切《集韻》《韻會》仙妙切，𠀤音肖。《說文》刀室也。《詩·小雅》鞞琫有珌。《傳》鞞，容刀鞘也。《疏》古之言鞞，猶今之言鞘。《西京雜記》開匣投鞘。《廣韻》同韒。《集韻》本作韒。亦作削、𤿨。

鞙：《廣韻》《集韻》《韻會》《正韻》𠀤戸畎切，音泫。《說文》大車縛軛靼也。又《廣韻》䪎鞙，刀鞘也。又《詩·小雅》鞙鞙佩璲。《傳》鞙鞙，玉貌。《釋文》瑚畎反，或作琄。《集韻》亦作䩙。又《集韻》葵兗切，音蜎。大車縛軛靼。又《廣韻》古懸切《集韻》圭懸切，𠀤音涓。《廣韻》鞙，馬尾也。《集韻》馬勒。又《集韻》火懸切，音鋗。義同。考證：〔音泫。《說文》大車縛軛靻也。〕謹照原文軛靻改軛靼。〔《集韻》音蜎。大車縛軛靻。〕謹照原文軛靻改軛靼。

䩦：《玉篇》與鞗同。

䩧：《五音集韻》呼決切，音血。急繫也。

𩊿：《集韻》思積切，音昔。履也。本作舄。亦作𩍆。詳臼部舄字註。

𩋀：《集韻》所蟹切，音灑。同𩎉。詳後𩎉字註。又《玉篇》所綺切，音躧。同𩌦。詳後𩌦字註。

鞚：《集韻》苦貢切，音控。《玉篇》馬勒也。

䩨：《集韻》丑亮切，音暢。《玉篇》弓衣也。又《集韻》直亮切，音仗。義同。《廣韻》本作韔。詳韋部韔字註。

𩋁：《唐韻》陟劣切《集韻》株劣切，𠀤音輟。《說文》車具也。从革叕聲。

䩩：《廣韻》《集韻》𠀤於袁切，音鴛。《玉篇》本作𩌑。《廣韻》量物之具。詳後𩌑字註。又《廣韻》於阮切《集韻》委遠切，𠀤音宛。或作𩌑。詳後𩌑字註。又《集韻》於云切，音熅。本作䡝。詳車部䡝字註。

𩋂：《字彙》薄賣切，音敗。吹火具。

𩋃：《集韻》餘招切，音遙。鼓也。亦作𠤸。又徒刀切，音陶。鼓木也。《周禮·冬官考工記》韗人爲臯陶。《註》鄭司農云：韗或爲𩋃。臯陶，鼓木也。康成謂𩋃者，以臯陶名官也。𩋃卽陶，字从革。《釋文》𩋃，音陶，徒刀反。

䩪：《唐韻》古滿切《集韻》古緩切，𠀤音管。《說文》車鞁具也。

𩋄：《廣韻》初九切《集韻》楚九切，𠀤音䪮。《玉篇》束也。《廣韻》𩋄束。《集韻》或作𩌄。

𩋅：《篇海》他達切，音撻。打也。

䩫：《篇海》音亮。鞋䩫。《字彙》同緉。《正字通》亦作兩。

𩋆：《廣韻》苦閑切《集韻》丘閑切，𠀤音掔。《玉篇》堅也。《博雅》固、確，𩋆也。《廣韻》堅破聲也。

𩋇：《廣韻》方結切《集韻》必結切，𠀤音㢼。《廣韻》刀飾。《集韻》刀削飾。亦作珌。

𩋈：《玉篇》奴到切，音腦。《字彙》優皮也。

𩋉：《集韻》越逼切，音域。《玉篇》羔裘縫。亦作緎、𪑝。《集韻》亦作𦎘。又《集韻》乙六切，音隩。又忽域切，音緎。義𠀤同。

𩋊：《唐韻》烏合切《集韻》遏合切，𠀤音姶。《說文》車具也。又《廣韻》小兒履名𩋊皻。《集韻》亦作𨌧。又《廣韻》於業切《集韻》乙業切，𠀤音浥。《廣韻》車具也。

䩬：《集韻》補孔切，音菶。《玉篇》軍器也。《詩·小雅》鞞琫有珌。《釋文》琫，又作䩬，必孔切。佩刀鞘上飾。《集韻》亦作鞛。

𩋋：《集韻》與韉同。

𩋌：《集韻》夷益切，音繹。素𩋌，履也。

鞛：《集韻》補孔切，音菶。與䩬同。《左傳·桓二年》藻率鞞鞛。《註》鞞，佩削上飾。鞛，下飾。《釋文》布孔反。考證：〔《左傳·桓二年》藻率鞸鞛。《註》鞸，佩削上飾。鞛，下飾。〕謹照原文鞸鞸二字𠀤改鞞。

䩭：《玉篇》古文羇字。䪂也，絡頭也。註詳网部十七畫。《集韻》馬絆也。本作𦌭。又作𦍈、羈。《後漢·馬援傳》臣謹依儀氏䩭中。《註》䩭，居奇反。

鞜：《廣韻》他合切《集韻》託合切，𠀤音踏。《玉篇》鞮也。《廣韻》革履。《揚雄·長楊賦》革鞜不穿。《註》師古曰：鞜，革履也。又《集韻》達合切，音沓。本作鞈。詳前鞈字註。

𩋍：《篇海》思彫切，音宵。羽翼𩋍蔽者也。

鞝：《玉篇》諸兩切，音掌。扇安皮也。

𩋎：《集韻》《正韻》𠀤渠勿切，音掘。《集韻》本作倔。亦作誳。詳人部倔字註。

䩮：《集韻》盧谷切，音祿。本作籙。詳竹部簶字註。

𩋏：《廣韻》奴協切《集韻》諾叶切，𠀤音捻。《廣韻》鞍𩋏，薄也。出字林。

鞞：《唐韻》幷頂切《集韻》《韻會》補鼎切，𠀤音𩊖。《說文》刀室也。《玉篇》劒削也。《詩·小雅》鞞琫有珌。《傳》鞞，容刀鞘也。《疏》古之言鞞，猶今之言鞘。又《大雅》鞞琫容刀。《傳》下曰鞞，上曰琫。又《廣韻》幷弭切《集韻》《韻會》補弭切《正韻》補委切，𠀤音俾。義同。《揚子·方言》劒削，自關而西謂之鞞。《註》鞞，方婢反。又《廣韻》府移切，音𤰞。牛鞞，縣名，在蜀。《前漢·地理志》犍爲郡牛鞞縣。《註》孟康曰：鞞音髀。師古曰：必爾反。又《集韻》蒲糜切，音皮。本作郫。詳邑部郫字註。又《廣韻》部迷切《集韻》《韻會》騈迷切，𠀤音椑。《詩·周頌·應田縣鼓傳》應，鞞鼓也。《禮·月令》命樂師修鞀鞞鼓。《疏》釋名，鞞，助也。裨助鼓節。《廣韻》本作鼙。《集韻》或作𧯿。

𩋐：《玉篇》與𩌰同。

𩋑：《字彙》俗鞢字。

𩋒：《集韻》悲陵切，音冰。車靳。

鞟：《集韻》與鞹同。《淮南子·說山訓》剝牛皮鞟。

鞠：〔古文〕𠮑《唐韻》《集韻》《韻會》《正韻》𠀤居六切，音掬。《說文》蹋鞠也。《戰國策》六博蹹鞠。《註》《劉向·別錄》：蹙鞠，黃帝作，蓋因娛戲以練武士。《揚子·法言》捖革爲鞠。又《爾雅·釋言》鞠，生也。《揚子·方言》養也。𨻰楚韓鄭之閒曰鞠。《詩·小雅》母兮鞠我。《書·盤庚》鞠人謀人之保居。又《爾雅·釋言》鞠，稚也。《書·康王之誥》無遺鞠子羞。《傳》鞠子，稚子。又《玉篇》推也。《廣韻》推窮也。《書·盤庚》爾惟自鞠自苦。《傳》鞠，窮也。《詩·齊風》旣曰告止，曷又鞠止。又《小雅》鞠爲茂草。《註》鞠，窮也。《戰國策》事敗而好鞠之。《註》鞠，窮也。又《爾雅·釋詁》鞠，盈也。《詩·小雅》降此鞠訩。《傳》鞠，盈也。又《玉篇》告也。《詩·小雅》𨻰師鞠旅。《傳》鞠，告也。又《韻會》鞠躬也。《儀禮·聘禮》執圭入門鞠躬焉，如恐失之。又姓。《廣韻》出東萊。《戰國策》太傅鞠武。《風俗通》漢尙書令鞠譚。《西京雜記》鞠道龍善爲幻術。又星辰。《大戴禮》鞠則見。鞠者何也，星名也。又與菊通。《禮·月令》鞠有黃華。《釋文》鞠，本作菊。又《廣韻》《集韻》渠竹切《韻會》渠六切，𠀤音趜。《廣韻》蹋鞠，以革爲之，今通謂之毬子。《集韻》或作毱。又《廣韻》驅匊切《集韻》《正韻》丘六切，𠀤音麴。《廣韻》亦姓也。又《禮·月令》天子乃薦鞠衣於先帝。《註》黃桑之服。《釋文》去六切。《周禮·天官·司服》鞠衣。《註》黃桑服也。色如麴塵，象桑葉始生。又《集韻》酒母也。本作𥶶。或作𩍔麴麯𪌲。互詳竹部𥶶字及麥部麴字註。又《集韻》丘弓切，音穹。《左傳·宣十二年》有山鞠窮乎。《註》山鞠窮，所以禦濕。《釋文》鞠，起弓反。《集韻》本作𦵡，亦作芎。詳艸部𦵡芎二字註。又叶各頟切，音格。《楚辭·九章》鬱結紆軫兮，離愍而長鞠。撫情效志兮，冤屈而自抑。考證：〔《左傳·宣十二年》有山鞠藭乎。《註》山鞠藭，所以禦濕。〕謹照原文兩藭字𠀤改窮。

𩋓：《篇海類編》同𩌄。

鞢：《廣韻》蘇協切《集韻》悉協切，𠀤音燮。《玉篇》䩞鞢，鞌具也。《集韻》䩞鞢，馬被具。《說文》能射御者佩鞢。

𩋟：《集韻》方六切，與𩋨同。詳後𩋨字註。又房六切，與箙同。詳竹部箙字註。又扶富切，音復。與䪖同。詳韋部䪖字註。

𩋠：《唐韻》《集韻》𠀤彌兗切，音湎。《說文》勒靻也。《玉篇》勒靻，𩋠係也。《集韻》一作𩉣。又《集韻》彌箭切，音面。馬轡當面皮。

䩯：《唐韻》紀力切《集韻》訖力切，𠀤音亟。《說文》急也。《集韻》或作革。又《廣韻》丘力切《集韻》乞力切，𠀤音緙。《廣韻》皮鞭貌。《集韻》韋堅也。或作𩏊。

䩰：《集韻》卽入切，音䁒。《博雅》䩰謂之𩍝。一曰車鞙。

鞣：《唐韻》耳由切《集韻》《韻會》而由切，𠀤音柔。《說文》耎也。《玉篇》乾革也。《廣韻》熟皮。又《集韻》忍九切，音揉。柔皮也。又《廣韻》人又切《集韻》如又切，𠀤音蹂。又《集韻》女救切，音糅。義𠀤同。

𩋡：《廣韻》《集韻》𠀤式質切，音室。《玉篇》刀𩋡。《集韻》刀削謂之𩋡。通作室。

鞤：《廣韻》《正韻》博旁切《集韻》逋旁切，𠀤音㨍。《玉篇》鞋革皮。《集韻》本作幫。又作縍䩷㿶。詳巾部幫字註。

𩋢：《廣韻》虛願切《集韻》呼願切，𠀤音楥。《玉篇》履鞋也。《集韻》本作韗。詳韋部韗字註。

𩋣：《玉篇》杜奚切，音提。常也。

𩋤：《玉篇》右律切，音聿。《字彙》皮器。

𩋥：《廣韻》胡加切《集韻》何加切，𠀤音遐。《玉篇》履跟。《廣韻》本作䪗。詳韋部䪗字註。

𩋦：《集韻》杜管切，音斷。本作𩏇。詳韋部𩏇字註。

𩋧：《玉篇》戸皆切，音諧。履也。又《集韻》《正韻》𠀤口戒切，音𤈪。《集韻》鼓名。通作揩。

𩋨：《集韻》方六切，音福。革帶也。或作𩋟。

𩋩：《廣韻》《集韻》𠀤直利切，音緻。《玉篇》履底。《廣韻》履𩋩底也。《集韻》本作𦥐。又作𧤡。

鞥：《唐韻》烏合切《集韻》遏合切，𠀤音姶。《說文》轡鞥。一曰龍頭繞者。《廣韻》皮裹角也。又《集韻》一憎切。馬轡也。

鞦：《廣韻》七由切《集韻》雌由切，𠀤音秋。《玉篇》車鞦也。《廣韻》本作鞧。又作緧𦃈。又鞦韆，繩戲也。《古今藝術圖》鞦韆，北方戲，以習輕趫者。本作秋千。

鞧：《廣韻》七由切《集韻》雌由切，𠀤音秋。《廣韻》車鞧也。或作鞦𦃈。《集韻》本作緧。

鞨：《廣韻》胡葛切《集韻》《韻會》《正韻》何葛切，𠀤音曷。《玉篇》靺鞨。《廣韻》靺鞨，蕃人名。《唐書·北狄傳》黑水靺鞨，居肅愼地，亦曰挹婁。元魏時曰勿吉。又紅靺鞨。《唐寶記》靺鞨國產寶石，大如栗。中國謂之靺鞨。又《廣雅》鞨，履也。又《廣韻》《集韻》𠀤食列切，音舌。《廣韻》治皮。亦作㓭。《集韻》又作碟。又《集韻》士列切，音𨵊。義同。或作𧤠、𠞃。又《正韻》莫轄切，音帓。《揚子·方言》鞨巾，俗人帕頭是也。《列子·天問篇》北國之人，鞨巾而裘。

𩋪：《廣韻》奴禮切《集韻》乃禮切，𠀤音薾。《廣韻》䪆𩋪，輭貌。《集韻》本作𩉹。詳前𩉹字註。

䩱：《廣韻》羊朱切《集韻》容朱切，𠀤音兪。《玉篇》餘也，孽也。又《集韻》雙雛切，音萸。本作㡏。詳巾部㡏字註。又《廣韻》傷遇切《集韻》春遇切，𠀤音㡏。《廣韻》刀鞍。《集韻》刀䩙。又《集韻》一曰餘也。和也。

䩲：《廣韻》當孤切《集韻》東徒切，𠀤音都。《廣韻》析皮具。牛牽船。《集韻》牛牽舟謂之䩲。

鞩：《篇海》息妙切，音笑。刀鞘也。又所交切，音捎。鞭鞩也。

𩋫：《正字通》同𩋢。

鞪：《唐韻》《集韻》𠀤莫卜切，音木。《說文》車軸束也。《玉篇》曲轅束也。亦作楘。《集韻》亦作𨍎、𨎸。又《集韻》墨角切，音瞀。輈束。又《廣韻》莫浮切《集韻》迷浮切《正韻》莫侯切，𠀤音謀。《集韻》鞮鞪，首鎧。《前漢·韓延壽傳》被甲鞮鞪。《註》師古曰：鞮鞪，卽兜鍪也。莫侯反。《集韻》通作牟、鍪。

𩋬：《廣韻》與章切《集韻》余章切，𠀤音陽。《玉篇》馬頭上靻。《廣韻》馬額上靻。

鞫：《唐韻》《集韻》《韻會》《正韻》𠀤居六切，音菊。《說文》窮理罪人。《玉篇》問鞫也。《爾雅·釋言》鞫、究，窮也。《詩·大雅》鞫哉庶政。《史記·酷吏傳》訊鞫論報。又《詩·邶風》昔育恐育鞫，及爾顚覆。《傳》鞫，窮也。《釋文》鞫亦作諊。又《詩·大雅》芮鞫之卽。《箋》水之內曰隩，水之外曰鞫。《爾雅·釋丘》厓內爲隩，外爲隈。《疏》隈，當作鞫。傳寫誤也。又地名。《左傳·成二年》次于鞫居。《註》衞國地。《集韻》本作𥷚。或作𥲾、𥲩。

𩋭：《篇海》莫管切，音滿。𩋭，鞋履也。

䩳：《廣韻》速侯切《集韻》先侯切，𠀤音涑。《玉篇》軟皮也。《集韻》治革也。《玉篇》或作𩌱。

𩋮：《玉篇》方奉切，風上聲。軍人皮。

鞬：《唐韻》《集韻》《韻會》𠀤居言切，音𢳚。《說文》所以戢弓矢。《廣韻》馬上盛弓矢器。《左傳·僖二十三年》左執鞭弭，右屬櫜鞬。《註》櫜以受箭，鞬以受弓。《揚子·方言》弓謂之鞬。《釋名》馬上曰鞬。鞬，建也。弓矢𠀤建立其中也。《廣韻》或作𨇥。又《前漢·西域傳》奧鞬王治奧鞬城。又《韻會》巨偃切，音楗。韜也。《元稹策》文皇鞬櫜干戈。或作建。

䩴：《集韻》洪孤切，音乎。䩴簏，箭室。

𩋯：《集韻》作弄切，音粽。鞚𩋯，駕馬遽也。

鞭：〔古文〕𠓠《唐韻》《集韻》《韻會》𠀤𤰞連切，音編。《說文》本作𩌻。驅也。《玉篇》笞也。馬箠也。《書·舜典》鞭作官𠛬。《傳》以鞭爲治官之𠛬。《左傳·僖二十三年》左執鞭弭，右屬櫜鞬。《禮·曲禮》乗路馬，必朝服載鞭策，不敢授綏。《周禮·地官·司市》凡市入，則胥執鞭度守門。《史記·三皇紀》以赤鞭鞭草木。考證：〔《周禮·地官·司市》凡市入，則胥吏執鞭度守門。〕謹照原文省吏字。

𩋰：《集韻》丈九切，本作紂。馬緧也。

䩵：《唐韻》《集韻》《韻會》王問切《正韻》禹慍切，𠀤音運。《說文》攻皮治鼓工也。《廣韻》理鼓工。考工記云：䩵人爲臯陶。臯陶，鼓木也。○按考工記今本作韗。又《五音集韻》虛縣切，音楥。又《集韻》王分切，音雲。義𠀤同。《集韻》又作韗。

鞮：《唐韻》都兮切《集韻》《韻會》《正韻》都黎切，𠀤音低。《說文》革履也。《玉篇》單履也。《揚子·方言》自關而東，複履下襌者謂之鞮。《註》今韋鞮也。《禮·曲禮》鞮屨。《註》鞮屨無絇之菲也。《疏》謂無絇飾履也。履以絇爲飾，凶，故無絇也。《戰國策》甲盾鞮鍪。《註》鞮，革履。又《周禮·春官·大宗伯》鞮鞻氏。《註》鞮屨，四夷舞者所屝也。又《禮·王制》西方曰狄鞮。《註》鞮之言知也。今冀都有言狄鞮者。《前漢·司馬相如傳》狄鞮之倡。《註》韋昭曰：狄鞮，地名。在河內。出善倡者。又《揚子·法言》東鞮北女，來貢其珍。又地名。《左傳·昭二十八年》樂霄爲銅鞮大夫。《註》上黨銅鞮縣。《史記·仲尼弟子傳》銅鞮伯華。《註》銅鞮，晉大夫羊舌赤之邑，世號赤曰銅鞮伯華。又《後漢·和帝紀》追至和渠北鞮海。又人名。《左傳·昭十五年》以鼓子䳒鞮歸。又姓。《前漢·匈奴傳》單于姓攣鞮氏。又《集韻》田黎切，音題。亦革履也。《集韻》或作䩚。

𩋱：《韻會小補》與軒同。

𩋲：《字彙補》音報。持皮也。

䩶：《唐韻》《集韻》𠀤丑郢切，音逞。《說文》驂具也。《玉篇》騎具也。又《集韻》直几切，音雉。義同。又《廣韻》丑善切《集韻》丑展切，𠀤音搌。義同。又《集韻》收絲器也。

𩌃：《五音集韻》戸恢切，音回。《玉篇》鬼布。又《廣韻》《集韻》𠀤求位切，音匱。《廣韻》馬韁。又《集韻》丘媿切，音喟。義同。

鞱：《集韻》與韜同。詳韋部韜字註。

𩌄：《廣韻》初九切《集韻》楚九切，𠀤音䪮。《玉篇》與𩋄同。詳前𩋄字註。又《集韻》甾尤切，音鄒。革文蹙也。或作皺。

𩌅：《篇海》速侯切，音搜。軟皮也。

𩌆：《集韻》損果切，音鎖。革鎖也。

𩌇：《五音集韻》吐盍切，音榻。兵器。

𩌈：《廣韻》蘇各切《集韻》昔各切，𠀤音索。《廣韻》𩍜履也。《釋名》𩌈𩍜，鞾之缺前壅者，胡中所名也。𩌈𩍜，猶速獨，足直前之言也。

鞲：《玉篇》恪侯切，音彄。射鞲，臂捍也。又古侯切，音鉤。義同。《廣韻》書作韝。

䩷：《集韻》同幫。詳巾部幫字註。

𩌉：《字彙》他達切，音撻。打也。○按字書無𩌉字，惟篇海𩌘字音義同此，當卽𩌘字之譌。

䩸：《唐韻》而隴切《集韻》乳勇切，𠀤音宂。《說文》鞌毳飾也。《集韻》本作𣯍。詳毛部𣯍字註。又《廣韻》《集韻》𠀤而用切，音𩼅。義同。《玉篇》或作縙。《廣韻》又作𩉪。《集韻》又作㲨縙。又《廣韻》而容切《集韻》如容切，𠀤音茸。義同。

鞳：《集韻》《韻會》𠀤託合切，音錔。《玉篇》兵器也。又《集韻》鏜鞳，鐘鼓聲。或作鞈𩌐䶀闒。《韻會》漢相如賦：鏗鏘鏜鞳。○按史記司馬相如上林賦作䶀，前漢書文選作鞈。又《集韻》吐盍切，音榻。義同。

䩹：《廣韻》五陌切，音額。《玉篇》履頭也。《廣韻》補履。又《廣韻》五革切《集韻》逆革切，𠀤音虉。《廣韻》履頭。《集韻》履首爲之䩹。又《集韻》下革切，音覈。《博雅》補也。又《集韻》各核切，音隔。義同。

𩌊：《廣韻》許角切《集韻》黑角切，𠀤音翯。《玉篇》急束也。《唐書·索元禮傳》作銕籠轂囚首，加以楔。

𩌋：《集韻》同𩍓。

𩌌：《玉篇》古孔切，公上聲。生皮也。

𩌍：《廣韻》古狎切，音甲。《玉篇》紗履。《廣韻》紗胡履。又《集韻》克盍切，音榼。䩖革履。又谷盍切，音䫦。又訖洽切，音夾。義𠀤同。

鞴：《廣韻》《集韻》《正韻》𠀤房六切，音伏。《玉篇》本作𩊙。詳前𩊙字註。又《廣韻》《集韻》𠀤平祕切，音備。《廣韻》本作絥。詳糸部絥字註。又《廣韻》《集韻》𠀤蒲故切，音步。《廣韻》鞴靫，盛箭室。《類篇》書作𩍘。

𩌎：《篇海》音鞁。裝束馬也。《字彙》同鞴。《正字通》俗𩍘字。

鞵：《唐韻》《集韻》《韻會》𠀤戸佳切，音膎。《說文》革生鞮也。《玉篇》革鞮也。革底麻枲。《廣韻》屩也。《淮南子·齊俗訓》不亟於爲文句疏短之鞵。《玉篇》同鞋。又《集韻》《正韻》𠀤雄皆切，音諧。履也。

䩺：《廣韻》烏紅切《集韻》烏公切，𠀤音翁。《廣韻》吳人靴靿曰䩺。

𩌏：《唐韻》補各切《集韻》伯各切，𠀤音博。《說文》車下索也。《玉篇》或作𨍭。又《集韻》方縛切，音𪙍。車上囊。亦作䪙。又《廣韻》《集韻》𠀤蒲𠋫切，音䏽。《廣韻》尻衣。《集韻》本作𩍿。詳後𩍿字註。又《集韻》扶富切，音覆。本作䪖。詳韋部䪖字註。

鞶：〔古文〕𣎤《唐韻》薄官切《集韻》《韻會》《正韻》蒲官切，𠀤音槃。《說文》大帶也。《易·訟卦》或錫之鞶帶。《禮·內則》男鞶革，女鞶絲。《註》小囊盛帨巾者。《儀禮·士昏禮》庶母及門內施鞶。《左傳·莊二十一年》王以后之鞶鑑予之。《註》鞶，帶而以鏡爲飾也。又《定六年》定之鞶鑑。《釋文》步丹反，又蒲官反。《集韻》或作䩔。

𩌐：《集韻》與鞳同。

𩌑：《唐韻》《集韻》𠀤於袁切，音鴛。《說文》量物之𩌑。一曰抒井𩌑，古以革。又《廣韻》於阮切《集韻》委遠切，𠀤音宛。義同。《集韻》或作䩩。

𩌒：《字彙補》古文鞹字。《秦·詛楚文》䩹䩱棧輿。一本䩹作𩌒。

𩌦：《唐韻》《集韻》《韻會》𠀤所綺切，音屣。《說文》鞮屬。《廣韻》革履也。又《廣韻》《集韻》𠀤所蟹切，音灑。又《唐韻》《集韻》《韻會》𠀤所寄切，音曬。義𠀤同。本作𩌫。亦作𩋀。

鞸：《廣韻》𤰞吉切《集韻》壁吉切，𠀤音畢。《集韻》本作韠。詳韋部韠字註。又《集韻》簿必切，音邲。同䩛。詳䩛字註。

鞹：〔古文〕𩌒《唐韻》《正韻》苦郭切《集韻》《韻會》闊鑊切，𠀤音廓。《說文》去毛皮也。《論語》虎豹之鞹。又《詩·齊風》載驅薄薄，簟茀朱鞹。《傳》諸侯之路車，有朱革之質，而羽飾之也。《釋文》苦郭反。革也。《集韻》又作鞟。考證：〔《詩·齊風》載驅薄薄，簟笰朱鞹。〕謹照原文笰改茀。

𩌧：《集韻》末各切，音幕。鞊𩌧，履也。

𩌨：《廣韻》蜀庸切《集韻》常容切，𠀤音慵。《廣韻》通俗文云：乾革也。又《集韻》引船淺水中。亦作㹐。

𩌩：《玉篇》素回切，音衰。𩌩，鞍皮也。

鞺：《集韻》他郞切，音湯。本作鼞。詳鼓部鼞字註。

𩌪：《篇海》音責。微也。

䩼：《廣韻》《集韻》𠀤符容切，音逢。《玉篇》鼓聲。又《集韻》字林云：被縫也。又一曰靸䩼，草名。

𩌫：《集韻》盧谷切，音祿。本作簶。詳竹部簶字註。

𩌬：《廣韻》《集韻》𠀤諸良切，音章。《玉篇》𩌬泥也。《廣韻》𩌬泥，鞍飾。《集韻》馬韀。

𩌭：《集韻》同𩍪。

䩽：《集韻》於𠋫切，音漚。《玉篇》胡矛。《集韻》胡鞬。又《廣韻》憶俱切《集韻》邕俱切，𠀤音紆。義同。

䩾：《集韻》之夜切，音柘。石䩾，藥草。一名石韋。

𩌮：《廣韻》似足切《集韻》松玉切，𠀤音續。《玉篇》鞮也。《廣韻》白𩌮，鞮也。《集韻》或作𩎇。又《廣韻》神蜀切，音贖。鞮也。又《集韻》仕角切，音浞。《廣雅》履也。

𩌯：《篇海》古田切，音堅。窯人所用。出《道地經》。窯字原作宀下羔。

𩌰：《廣韻》所銜切《集韻》師銜切，𠀤音衫。《玉篇》旌旗旒也。《集韻》馬鞘垂貌。《玉篇》亦作縿。又作𩋐。《集韻》或作䩔。又《廣韻》所咸切，音攕。鞍𩌰，垂貌。又《集韻》思廉切，音銛。本作䪌。亦作縿。詳䪌字註。

鞻：《廣韻》洛侯切《集韻》郞侯切，𠀤音婁。《玉篇》鞮鞻氏，掌四夷之樂官。又《集韻》郞豆切，音漏。又《集韻》《韻會》𠀤俱遇切，音屨。義𠀤同。又《集韻》龍遇切，音屢。義同。《周禮·春官·宗伯》鞮鞻氏。《註》鞻讀如屨。鞮屨，四夷舞者所屝也。呂忱云：鞮，革履也。鞻者，靲鞻。《釋文》九具反，又力具反。

𩌱：《玉篇》同䩳。

𩌲：《字彙補》音未詳。《呂氏春秋》鄭人之下𩌲也。《註》邑名。一本作𩍳。

𩌳：《字彙補》所倚切，音徙。革履也。《六書故》別作屣，非。

䩿：《廣韻》《集韻》𠀤符分切，音汾。《玉篇》鼓也。或作鼖。《集韻》又作𪔵。詳鼓部𪔵字註。

鞼：《唐韻》《集韻》𠀤求位切，音匱。《說文》韋繡也。《廣韻》繡革也。盾綴革也。《齊語》輕罪贖以鞼盾、一戟。《註》盾綴革，有文如繢也。又《淮南子·原道訓》堅强而不鞼。《註》鞼，折也。又《廣韻》公回切《集韻》姑回切，𠀤音傀。又《集韻》丘媿切，音喟。又胡對切，音潰。義𠀤同。又《集韻》曰內切，音𤜂。韁也。一曰繡韋也。《廣韻》亦作𩏡。《集韻》或作𩍨。

𩍃：《廣韻》《集韻》𠀤莫佳切，音䁲。《玉篇》鞋也。《廣韻》𩍃鞵，履也。

䪀：《篇海》音管。車鞁具也。

䪁：《廣韻》《集韻》𠀤博木切，音卜。《玉篇》絡牛頭。《廣韻》絡頭繩。《集韻》絡髮謂之䪁。又《廣韻》封曲切《集韻》逋玉切，𠀤音犦。義同。《集韻》本作𩍩。

𩍄：《篇海》奴侯切，音羺。胡羊也。

䪂：《廣韻》古核切《集韻》各核切，𠀤音隔。《玉篇》靶也，勒也。《廣韻》轡首。《廣雅》羈䪂，勒也。《玉篇》同𩎎。亦作革。又《集韻》訖力切，音殛。又乞力切，音䩯。義𠀤同。

𩍅：《廣韻》徒紅切《集韻》徒東切，𠀤音同。《玉篇》靫具飾。《廣韻》鞁具飾。

鞽：《廣韻》起嚻切《集韻》丘祅切，𠀤音趫。《廣韻》本作橇。《集韻》又作橋。詳木部橇字註。又《集韻》訖約切，音脚。本作屩。詳尸部屩字註。

𩍆：《廣韻》《集韻》𠀤思積切，音昔。《玉篇》履也。亦作舄。《集韻》又作𩊿。

鞾：《唐韻》許𦣛切《集韻》呼𦚢切《韻會》許茄切，𠀤音𢪎。《說文》鞮屬。《廣韻》鞾，鞋鞾。趙武靈王所服。《釋名》跨也。兩足各以一跨騎也。《廣韻》亦作靴。《集韻》又作𩍇𡲲㞜。

䪃：《篇海》音敦。酒器。鞊䪃也。

𩍇：《集韻》與鞾同。

鞿：《廣韻》居依切《集韻》居希切，𠀤音機。《玉篇》韁在口。《廣韻》繫馬。《集韻》馬絡頭。《屈原·離騷》余雖好修姱以鞿羈兮，謇朝誶而夕朁。《註》馬韁在口曰鞿，革絡頭曰羈。《前漢·𠛬法志》是猶以鞿而御駻突。考證：〔《屈原·離騷》余雖好修姱以鞿羈兮，謇朝誶而夕譖。〕謹照原文夕譖改夕朁。

𩍓：《集韻》於容切，音邕。鞾靿也。或作𩌋。亦作𩏨。

𩍔：《廣韻》驅匊切《集韻》丘六切，𠀤音麴。《廣韻》本作麴。《集韻》本作𥷥。詳麥部麴字及竹部𥷥字註。

𩍕：《廣韻》古文靼字。註詳五畫。

𩍖：《廣韻》於力切《集韻》乙力切，𠀤音億。《玉篇》五綵絲絛履下也。《廣韻》履頭也。《玉篇》或作繶。

𩍗：《篇海》布江切，音帮。鞋𩍗也。

韀：《集韻》將先切，音箋。馬被具。亦作𩋋、𦆉。

韁：《廣韻》《集韻》《韻會》《正韻》𠀤居良切，音薑。《玉篇》馬緤。《釋名》韁，疆也，擊之使不得出疆限也。《前漢·敘傳》繫名聲之韁鎖。《玉篇》亦作繮。詳糸部繮字註。

𩍘：《廣韻》《集韻》𠀤平祕切，音備。《廣韻》本作絥。詳糸部絥字註。又《廣韻》《正韻》薄故切《集韻》蒲故切，𠀤音捕。《廣韻》𩍘靫，盛箭室。又《廣韻》《集韻》《正韻》𠀤房六切，音伏。《廣韻》韋囊步靫。《集韻》或作𩎓、絥。

韂：《廣韻》《集韻》《正韻》𠀤昌豔切，音䠨。《集韻》馬障泥也。《廣韻》亦作䪜。

䪅：《集韻》殊玉切，音蜀。《戰國策》因罷兵倒䪅而去。《集韻》本作韣。詳韋部韣字註。

𩍙：《廣韻》所力切《集韻》殺測切，𠀤音色。《玉篇》車籍交革也。《廣韻》車馬絡帶。《玉篇》亦作𩏫。《集韻》本作轖。詳車部轖字註。

䪆：《廣韻》他禮切《集韻》土禮切，𠀤音體。《廣韻》䪆𩋪，輭貌。《集韻》軟謂之䪆。

韃：《篇海》同撻。《正字通》本作𩍠。又𩍠靼如起，地處契丹西北，族出沙陀別種。

𩍚：《集韻》同繸。詳糸部繸字註。

𩍛：《篇海》胡葛切，音曷。靺𩍛，番人名。

𩍜：《廣韻》徒落切《集韻》達各切，𠀤音鐸。𩌈𩍜。詳前𩌈字註。

𩍝：《集韻》下買切，音蟹。《廣雅》䩰謂之𩍝。

𩍥：《玉篇》而庾切，音乳。鞋𩍥也。

𩍦：《廣韻》奴禮切《集韻》乃禮切，𠀤音禰。《廣韻》轡垂。《集韻》通作𩋪。

𩍧：《集韻》側救切，音縐。鞁也。

䪇：《集韻》與𩍿同。

𩍨：《集韻》與鞼同。

䪈：《廣韻》去戰切《集韻》詰戰切，𠀤音譴。《玉篇》𦝫帶䪈。《集韻》韋帶謂之䪈。

𩍩：《集韻》逋玉切，音㩧。牛首絡也。或作䪁。

韄：《唐韻》乙白切《集韻》乙格切，𠀤音擭。本作䪝。《說文》佩刀絲也。又《集韻》《韻會》𠀤屋虢切，音嚄。義同。又《莊子·庚桑楚》夫外韄者不可繁而捉，將內揵。內韄者不可繆而捉，將外揵。又《集韻》胡陌切，音獲。義同。又乙角切，音渥。縛也。一曰刀靶中韋。又《廣韻》胡誤切《集韻》胡故切，𠀤音護。《玉篇》佩刀絲也。《廣韻》佩刀飾也。《集韻》佩刀謂之韄。考證：〔《莊子·庚桑楚》天外韄者，不可繁而捉，將內揵。〕謹照原文天字改夫字。

韅：《廣韻》《集韻》《韻會》《正韻》𠀤呼典切，音顯。《廣韻》在背曰韅。《集韻》著掖鞥也。《釋名》韅，經也，橫經其腹下也。《荀子·禮論篇》寢兕持虎，蛟韅絲末，彌龍所以養威也。《註》馬服之革，蓋象蛟形。徐廣曰：以蛟魚皮爲之。又《集韻》《韻會》𠀤馨甸切，音灦。義同。《左傳·僖二十八年》晉車七百乗，韅靷鞅靽。《註》在背曰韅，在腹曰鞅。韅許見反，又去見反。又《集韻》《類篇》𠀤輕甸切，音俔。義同。《玉篇》同𩎌。《集韻》或作𩎍。

𩍪：《集韻》力角切，音犖。𩍪，皮堅也。《類篇》亦作𩌭。

𩍫：《字彙補》籀文靷字。

韆：《廣韻》七然切《集韻》《韻會》親然切，𠀤音遷。《廣韻》鞦韆，繩戲也。《集韻》鞦韆，北方戲，以習輕趫者。《張有·復古編》詞人高無際作鞦韆賦，漢武帝後庭繩戲。本云千秋，祝壽詞也，語譌轉爲秋千。後人譌爲鞦韆。

𩍲：《廣韻》章移切，音支。皮鞁。

韇：《唐韻》《集韻》《韻會》𠀤徒谷切，音獨。《說文》弓矢韇也。《玉篇》以藏矢。《廣韻》箭筩。《集韻》今謂之胡鹿。《儀禮·士冠禮》筮人執筴，抽上韇，兼執之，進受命於主人。《註》藏筴之器。今時藏弓矢者，謂之韇丸也。《集韻》亦作皾。

䪉：《廣韻》良涉切《集韻》力涉切，𠀤音獵。《廣韻》䪉，馬靻也。

韈：《廣韻》望發切《集韻》勿發切《正韻》無發切，𠀤音㒝。《玉篇》履韈。《韓非子·外儲說》文王韈繫解，因自結。《廣韻》本作韤。詳韋部韤字註。

𩍳：《字彙補》字見呂氏春秋。詳前𩌲字註。

𩍴：《集韻》祖管切，音纂。車衡三束也。○按卽𩎈字重文。

𩍸：《唐韻》《集韻》𠀤居六切，音匊。《說文》本作鞠。詳前鞠字註。

𩍹：《集韻》呼願切，音楦。本作韗。詳韋部韗字註。

䪊：《廣韻》盧紅切《集韻》盧東切，𠀤音籠。《玉篇》䪊頭也。《集韻》馬被具。《廣韻》本作龓。

䪋：《玉篇》以貴切，音謂。《字彙》絲繩也。

韉：《唐韻》《正韻》𠀤則前切，音箋。《說文》馬鞁具也。《玉篇》鞍韉也。

𩍿：《廣韻》傍各切《集韻》白各切，𠀤音泊。《釋名》靯𩍿，車中重薦也。輕靯𩍿，小貂也。《廣雅》靯𩍿謂之鞇。《廣韻》𩍿䩣，屧也。《集韻》或作𨏫𩏵。又《集韻》伴姥切，音簿。義同。或作𩏵𩊬。又蒲𠋫切，裒去聲。革裹車軛也。或作𩌏。

𩎀：《玉篇》同鞬。

䪌：《集韻》鋤咸切，音讒。《玉篇》鞍䪌。《集韻》馬韀也。又《集韻》思廉切，音銛。旌旗末也。或作𩌰縿。又《集韻》師炎切，音襳。本作幓。詳巾部幓字註。又《廣韻》《集韻》𠀤仕懺切，音鑱。鞍韉。

䪍：《廣韻》落干切《集韻》郞干切，𠀤音闌。《說文》所以盛弩矢，人所負也。本作籣。詳竹部籣字註。《玉篇》書作韊。

䪎：《唐韻》《集韻》𠀤山垂切，音䭨。《說文》綏也。《廣韻》鞍鞘。一曰垂貌。《廣雅》䪎謂之鞘。又《集韻》雙隹切，音綏。馬垂鞘。又《集韻》《韻會》𠀤蘇回切，音𤗯。《集韻》鞌邊帶。或作鞖。

𩎇：《集韻》神蜀切，音贖。鞮也。又松玉切，音續。本作𩌮。詳𩌮字註。

𩎈：《集韻》同𩎑。

𩎉：《廣韻》所徙切《集韻》所綺切，𠀤音簁。《廣韻》本作躧。《集韻》又作蹝。詳足部躧字註。又《集韻》所蟹切，音洒。履也。又所寄切，音屣。本作𩌦。詳前𩌦字註。

韊：《玉篇》力丹切，音闌。藏弩矢服也。亦作闌。《史記·信陵君傳》平原君負韊矢，爲公子先引。《廣韻》《集韻》𠀤書作䪍。

𩎋：《字彙補》同靷。

𩎌：《唐韻》《集韻》𠀤呼典切，音顯。《說文》著掖鞥也。《集韻》本作韅。詳前韅字註。又《集韻》馨甸切，音灦。《玉篇》鞥在背。《集韻》駕牛具，在背曰𩎍。《玉篇》亦作韅。又《集韻》輕甸切，音俔。義同。

𩎎：《五音集韻》古伯切，音格。靶勒也。

𩎑：《唐韻》借官切《集韻》祖官切，𠀤音鑽。《說文》車衡三束也。曲轅𩎈縛，直轅𨏉縛。又《集韻》徂丸切，音欑。義同。或作𩎈䡽。

