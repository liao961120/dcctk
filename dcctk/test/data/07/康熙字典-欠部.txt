欠：〔古文〕𣣓《唐韻》《集韻》《韻會》《正韻》𠀤去劒切，謙去聲。《說文》作欠，張口气悟也。象氣从儿上出形。《徐曰》人欠去也，悟解也。氣壅滯，欠去而解也。《韓愈·讀東方朔雜事詩》噫欠爲飄風。又欠伸，疲乏之貌。人氣乏則欠，體疲則伸。《禮·曲禮》侍坐于君子，君子欠伸，侍坐者請出。亦作欠申。《前漢·翼奉傳》體病則欠申動於貌。又不足也。《韓愈·贈張籍詩》今者誠自幸，所懷無一欠。又水名，在汝南。《水經注》沙水東分爲二水，一水東注，卽注水也。俗謂之欠水。欠字作彡下儿。考證：〔《前漢·翼奉傳》體病則欠伸動於貌。〕謹照原文伸改申。

次：〔古文〕𦮏𠕞𠤣《唐韻》《集韻》《韻會》《正韻》𠀤七四切，音佽。《說文》不前不精也。《徐曰》不前是次於上也，不精是其次也。《周禮·冬官考工記》畫繢之事，靑與白相次也，赤與黑相次也。《左傳·襄二十四年》太上有立德，其次有立功，其次有立言。又師止曰次。《左傳·莊三年》凡師一宿爲舍，再宿爲信，過信爲次。《書·泰誓》戊午，王次于河朔。又位次。《周禮·春官》大史祭之日，執書以次位常。《疏》謂執行祭祀之書，各居所掌位次也。《左傳·襄二十三年》敬共朝夕，恪居官次。又次舍。《周禮·天官》宮正，以時比宮中之官府、次舍之衆寡。《鄭註》次諸吏直宿，若今之部署諸廬者，舍其所居寺。《又》宮伯，授八次八舍之職事。《註》鄭司農云：庶子衞王宮，在內爲次，在外爲舍。又凡舍皆曰次。《左傳·襄二十六年》師陳焚次。《杜註》次，舍也。焚舍，示必死。又安行旅之處爲旅次。《易·旅二爻》旅卽次。又處也。《魯語》五𠛬三次。《註》次，處也。三次，謂朝、野、市。又張幄於所止之處亦曰次。《周禮·天官》掌次，朝日祀五帝，則張大次小次。《鄭註》次謂幄也。大幄，初往所止居也。小幄，謂接祭退俟之處。又《儀禮·士冠禮》賔就次。《鄭註》次，門外更衣處。必帷幕簟席爲之。又市亭也。《周禮·地官》司市，于思次以令市，而聽大治大訟。涖于介次，而聽小治小訟。《註》思次，若今市亭也。介次，市亭之屬。別小者也。鄭司農云：次，市中𠋫樓。又星之躔舍爲次。《禮·月令》日窮于次。《註》次，舍也。正義曰：謂去年季冬，日次於𤣥枵，從此以來，每引移次他辰，至此月窮盡，還次𤣥枵，故云日窮於次。又天有十二次，地有十二辰。次之與辰，上下相值。如星紀在丑，斗牛之次。𤣥枵在子，虛危之次。又胷中曰胷次。《莊子·田子方》喜怒哀樂，不入於胷次。《註》次，中也。又席閒曰席次。《孔稚圭·北山移文》眉軒席次。又至也。《史記·酷吏杜周傳》內深次骨。《註》李奇曰：其用罪，深刻至骨。又造次，猶言草次。急遽貌。《論語》造次必於是。《前漢·河閒獻王傳》造次必於儒者。又編髮爲首飾之名。《儀禮·士昏禮》女次純衣纁袡。《註》次，首飾，今時髲也。《疏》《周禮》追師掌后之首服副編次。言次第髮長短爲之，如髲鬄也。別作䯸。又雞次，楚典名。《戰國策》蒙穀獻雞次之典而百官治。又水名，在高平。《水經注》若水與石門水合，水有五原，東水導源高平縣西八十里，西北流，次水注之。又諸次，山名。亦水名。《山海經》有大次山，小次山。又諸次之山，諸次之水出焉，東流注于河，是山多木無草。又居次，匈奴女號，若漢公主。《前漢·常惠傳》獲單于父行及嫂居次。《匈奴傳》王昭君長女爲須卜居次，小女爲當于居次。又姓。《呂氏春秋》荆有勇士次非，亦作佽。又《集韻》資四切，音恣。楡次，地名。《廣輿記》楡次，縣屬太原府。又《集韻》《正韻》𠀤津私切，音咨。次且，欲前不前也。《易·夬卦》其行次且。《易經考異》作𨀥跙，王、鄭、馬皆作趦趄。又湑次，漢縣名，在武威郡。《孟康曰》次音咨。又《集韻》才資切，音慈。具次，山名，通作茨。又《楚辭·九歎》今余邦之橫陷兮，宗鬼神之無次。閔先嗣之中絕兮，心惶惑而息悲。次亦叶慈。考證：〔《儀禮·士冠禮》女次純衣纁袇。〕謹照原文士冠禮改士昏禮。袇改袡。

𣢁：《玉篇》許脂切《集韻》馨夷切，𠀤音咦。與㕧𧥤䐖屎𣢍𣢎音義𠀤同。《說文》唸㕧，呻也。或作𣢁。

𣢂：《廣韻》喜夷切，音咦。呻吟聲也。○按《廣韻》音義與㕧𣢁𠀤同。

㰝：《玉篇》余耳切，音以。欬也。

𣢃：《集韻》㰣或省作𣢃。詳㰣字註。

𣢄：《集韻》𣢜或省作𣢄。詳𣢜字註。

𣢅：《類篇》呼甘切，音憨。愚也。

𣢆：《集韻》几利切，音冀。《說文》𡴘也。與覬、幾同。一曰不便言也。與㰟同。又《廣韻》居豙切，音旣。義同。

㰞：《字彙補》與嗤同。切笑也。《陸機·文賦》雖濬發於巧心，或受㰞於拙目。一本作嗤。

𣢇：《玉篇》《集韻》𠀤呼來切。音咍。笑不壞顏也。與弞字義同。又《集韻》𣢑或作㰝。詳𣢑字註。與㰝字別。

㰟：《唐韻》《集韻》𠀤居氣切，音旣。《說文》𡴘也。與覬、幾同。又《集韻》丘旣切，音氣。雲气也。通作氣。又《總要》飮食氣逆不得息曰㰟。从反欠，指事。又《玉篇》《集韻》𠀤居乞切，音訖。與吃同。言蹇難也。或作𣢆。又《博雅》予也。與气通。

𣢉：《玉篇》五瓜切《集韻》吾瓜切，𠀤音𩨾。歄𣢉，弱貌。或从瓜作𣢚。《篇海》歄𣢉猶歄姽。歄音瓜，姽音娃。

𣢊：《玉篇》許勿切，音欻。《篇海》急怒聲。又《玉篇》虛記切，音戲。義同。

𣢋：《集韻》篇夷切，音紕。氣出聲。

欣：《唐韻》《集韻》《韻會》《正韻》𠀤許斤切，音訢。《說文》笑喜也。《禮·月令》慶賜遂行，無不欣說。《周語》事神保民，莫不欣喜。又欣欣，亦喜貌。《楚辭·九歌》君欣欣兮樂康。《陶潛·歸去來辭》木欣欣以向榮。亦作訢。《前漢·賈山傳》天下訢訢，將興堯舜之道。又作忻。《史記·管晏傳贊》爲之執鞭，所忻慕焉。又獸有力之名。《爾雅·釋獸》兔絕有力，欣。牛絕有力，欣犌。又州名。《廣韻》本漢陽曲縣地，隋置欣州，因欣口爲名。又姓。見《奇姓通》。又叶虛言切，音軒。《陸雲·贈顧尚書詩》華英已曜，餘光難延。會淺別速，哀以紹欣。《集韻》或作俽、惞。

𣢌：《集韻》欿或作𣢌。詳欿字註。

𣢍：《集韻》㕧或作𣢍。詳㕧字註。又馨奚切，音醯。痛聲。又虛其切，音僖。呻吟也。亦作𣢎。

𣢎：同𣢍。

欤：同歟。

𣢏：《類篇》𤰞民切，音彬。氣分也。

㰠：《廣韻》呼郞切《集韻》虛郞切，𠀤音炕。欴㰠，貪貌。

𣢐：《集韻》去斤切，音欽。《玉篇》嚏也。又《類篇》丘耕切，音硜。欬也。

㰡：《玉篇》《集韻》𠀤與𣣶同。

欥：《唐韻》餘律切《集韻》允律切，𠀤音聿。《說文》詮詞也。《徐曰》詮，理也，理其事之詞也。引《詩》欥求厥寧。○按今《詩·大雅》本作遹，朱註：遹與聿同。又《班固·幽通賦》欥中龢爲庶幾，顏與冉又不得。師古曰：欥，古聿字。聿，由也。由中和之道，庶幾免於禍難。又《集韻》弋質切，音逸。義同。一曰喜也。本从曰，俗从日，非。与日部欥字编码同。備考：《篇韻》音歡。《字彙補》與欠部欥字不同。《欠部》欥，詮詞。

𣢑：《唐韻》許其切《集韻》虛其切，𠀤音僖。《說文》𣢑𣢑，戲笑貌。與嘻通。《易·家人》婦子嘻嘻。又與咥通。《詩·衞風》咥其笑矣。《釋文》咥，許意反。又音煕。又《集韻》呼來切，音咍。義同。互見㰝字註。

欦：《唐韻》《集韻》𠀤丘嚴切，音厱。《說文》含笑也。一曰多智也。又《集韻》呼含切，音㟏。亦含笑也。與𣢺同。又虛咸切，音妗。義同。亦作㰹。又《廣韻》許兼切《集韻》馨兼切，𠀤音馦。《博雅》斂欦，欲也。又《集韻》火占切，音𡝫。義同。或从咸作㰹。又《廣韻》丘广切《集韻》口广切，𠀤音䇜。欠崖。一曰厓下也。又《集韻》火斬切，直喊。義同。

𣢒：《玉篇》羊朱切，音逾。呼犬聲。《廣韻》《集韻》俱作𤜹。○按字見《玉篇》。《正字通》云舊註之誤，改訓俗少字。未知何據。

㰢：《廣韻》口莖切《集韻》丘耕切，𠀤音鏗。《玉篇》欬也。一曰㰠㰢。○按字見《廣韻》。《正字通》云俗字，非。

𣢓：《字彙補》許計切，僖去聲。氣越貌。○按卽㰥字之譌。

𣢗：《廣韻》呼甲切《集韻》迄甲切，𠀤音呷。𣢗𣢗，鼻息。

𣢘：《玉篇》舒臣切《廣韻》失人切《集韻》升人切，𠀤音申。與呻同。吟也。《集韻》亦作𠲳。

㰣：《集韻》疾智切，音漬。《說文》歐也。又《廣韻》《集韻》𠀤子智切，音委積之積。義同。又《廣韻》卽移切《集韻》將支切，𠀤音貲。《倉頡篇》嚘㰣也。一曰歐也。或省作𣢃。又《集韻》才支切，音疵。義同。＠𣢙，同㰣。

欨：《唐韻》況于切《集韻》匈于切，𠀤音訏。《說文》吹也。一曰笑意。《嵆康·琴賦》其康樂者聞之則欨愉歡釋，抃舞踊溢。《註》欨，笑貌。亦于切。又《類篇》一曰欠也。又《廣韻》况羽切《集韻》火羽切，𠀤音詡。義同。亦作喣。又《集韻》吁句切，音喣。與呴同。氣以溫之也。《元包經》乑甡甡，欨欣欣。《傳曰》乑，所莅者衆也。欨，所理者悅也。《六書故》欨，溫吹也。凡歆、翕、歙、呷、欱，皆內氣也。欷、歔、欨、呼、呵，皆出氣也。廣陿輕重象其聲。欨、呵爲陽，吹、呼爲隂。欲㬉者欨之，欲涼者吹之，通作煦。

𣢙：同㰣。

㰤：《廣韻》虛我切《集韻》許我切，𠀤音𢼔。《博雅》唏唏㰤㰤，笑也。或作㗿。又《廣韻》呼个切《集韻》許箇切，𠀤呵去聲。義同。又《集韻》虎何切，音訶。義同。一曰氣出。通作呵。又《廣韻》枯架切《集韻》丘駕切，𠀤音髂。《博雅》息也。一曰大笑。又《集韻》企夜切。張口息也。關中謂權臥爲㰤。一曰㰳㰤，不意。

𣢚：《集韻》𣢉或从瓜作𣢚。詳𣢉字註。

𣢛：《類篇》乙革切，音厄。𣢛𣤈，笑語也。

㰥：《廣韻》呼計切《集韻》許罽切，𠀤音憩。氣聲。又《集韻》呼惠切，音嘒。㰥欨，笑也。

㰦：《廣韻》近倨切《集韻》《韻會》丘據切，𠀤音去。《玉篇》欠㰦，張口也。《通俗文》張口運氣謂之欠㰦。《詩·邶風·願言則嚏·釋文》毛訓嚏作㰦。今俗云欠欠㰦㰦。或作呿。《莊子·秋水篇》口呿而不能合。又《廣韻》丘伽切《集韻》去伽切，𠀤音佉。義同。

𣢜：《唐韻》於糾切《集韻》於九切，𠀤音黝。《說文》愁貌。或省作𣢄。又《廣韻》於六切《集韻》乙六切，𠀤音郁。義同。或从奧作𣤡。又《廣韻》《集韻》𠀤於虬切，音幽。與呦同。呦呦，鹿鳴聲。徐鉉曰：按口部呦字或作𣢜。

㰧：《集韻》呼來切，音咍。飮也。

欩：《集韻》敕宵切《集韻》癡宵切，𠀤音超。欩歊，氣上蒸。一曰健貌。

𣢝：《廣韻》許令切《集韻》馨正切，𠀤音𩈡。《玉篇》含笑貌。又《正韻》呼正切，音𡕱。義同。

欪：《唐韻》丑律切《集韻》敕律切，𠀤音黜。《說文》咄欪，無慙也。一曰無腸意。又《集韻》許勿切，音䬍。義同。又《廣韻》許吉切《集韻》閴吉切，𠀤音欯。《廣韻》訶也。《集韻》說也。又《集韻》喫吉切，音詰。又呼八切，音搰。義𠀤同。又《集韻》敕栗切，chì音抶。與咥同。笑也。

𣢞：《玉篇》年支切，音尼。和悅也。

㰨：《玉篇》呼飢切《集韻》虛宜切，𠀤音犧。㰰㰨，氣逆也。又《廣韻》火佳切《集韻》希佳切，𠀤音㗨。義同。

𣢟：《玉篇》戸甘切《集韻》胡甘切，𠀤音酣。或也。與𣵷同。《揚子·方言》沅、湘人凡言或如此者曰𣵷如是。互見水部𣵷字註。

𣢠：《廣韻》毗必切《集韻》簿必切，𠀤音邲。《廣韻》吹𣢠。《集韻》吹也。○按字見《廣韻》《集韻》諸書，《正字通》泛云俗字，非。

𣢡：《字彙補》古月切，音厥。𣢡，撥也。又詩爭切，音生。義同。

𣢢：《字彙補》與𣢜同。見《說文長箋》。《集韻》亦書作𣢄。

𣢧：《玉篇》《集韻》𠀤羊朱切，音逾。與𣢒、𤜹𠀤同。詳𣢒字註。

㰩：《字彙》呼來切，音咍。笑聲。○按此疑卽𣣷字之譌。

𣢨：《玉篇》《集韻》𠀤與歐同。

𣢩：《廣韻》《集韻》𠀤與𣣲同。

欫：《玉篇》輕歷切，音喫。吹聲也。

𣢪：《玉篇》居委切《集韻》古委切，𠀤音詭。疲極也。

𣢫：《廣韻》紆往切《集韻》嫗往切，𠀤音枉。佞也。

𣢬：《廣韻》匹凡切，音䒦。多智慧也。《玉篇》作𣢲。

㰪：《廣韻》《集韻》𠀤於佳切，音娃。《玉篇》歎聲。一曰邪貌。又《廣韻》古攜切《集韻》涓畦切，𠀤音圭。義同。

𣢭：與𠩗同。

𣢮：《集韻》盈之切，音飴。與巸同。《說文》廣臣也。一曰長也，美也。或从欠作𣢮，从戸作戺。

𣢯：《玉篇》古勿切，音骨。飮聲。

欬：《唐韻》苦漑切《集韻》《韻會》口漑切，𠀤音慨。《說文》逆氣也。《玉篇》上欶也。《類篇》今俗謂嗽爲欬。《禮·月令》季夏行春令，則穀實鮮落，國多風欬。《註》因風致欬疾也。又大呼曰廣欬。《禮·曲禮》車上不廣欬。《疏》廣，弘大也。欬，聲欬也。在上而聲大欬，似自矜，又驚衆也。又謦欬，言笑也。《列子·黃帝篇》宋康王蹀足謦欬疾言。《莊子·徐無鬼》况乎昆弟親戚之謦欬其側。《註》欬，苦愛反。又《集韻》去兾切，音器。義同。又《集韻》乙界切，音餲。與噫同。《說文》飽食息也。通作䬵。

欭：《唐韻》《集韻》𠀤乙兾切，音懿。《說文》嗄也。嗄，語未定貌。一曰喑欭，歎也。又《集韻》伊眞切，音因。義同。

㰫：《玉篇》恥南切，音參。欣也。又惏也。

欮：《廣韻》《集韻》𠀤居月切，音厥。《玉篇》掘也。一曰發也，穿也。又同瘚。《說文》逆氣也。《列子·湯問篇》吳楚有大木，其名爲櫾。食其皮汁已憤欮之疾。《註》欮，同瘚。考證：〔《列子·殷湯篇》〕謹照原書改湯問篇。

𣢰：《唐韻》才六切《集韻》《韻會》子六切，𠀤音蹙。《說文》惄然也。引《孟子》曾西𣢰然。○按今《孟子》本作蹵。又《玉篇》歘悲貌。

㰬：《廣韻》相倫切《集韻》須倫切，𠀤音荀。《玉篇》信也。一曰㰬㰭，喜貌。一曰氣逆也。或从气作𣱡。

欯：《唐韻》許吉切《集韻》閴吉切《韻會》𨳉吉切，𠀤音咭。《博雅》欯欯，喜也。一曰笑也。或作咭。又《集韻》口戒切，音炌。聲也。

㰭：《廣韻》况于切《集韻》匈于切，𠀤音訏。《廣倉》㰬㰭，樂也。通作旴。又《集韻》荒胡切，音呼。義同。

欰：《廣韻》辛律切《集韻》雪律切，𠀤音卹。《玉篇》鳴也。一曰蟲鳴欰欰也。與㖅同。

𣢱：《字彙》虛加切，音蝦。《博雅》息也。《集韻》作𣣦。

欱：《唐韻》《集韻》《韻會》𠀤呼合切，音㾑。《說文》歠也。一曰大歠。或从口作哈。又翕也。《班固·東都賦》欱野歕山。《張衡·西京賦》欱澧吐鎬。又斂受之意。《張衡·南都賦》總括趨欱，箭馳風疾。《註》言江海斂受諸水，故總括而趣之。又合也。《揚子·太𤣥經》上欱下欱，出入九虛。又《廣韻》呼洽切《集韻》迄洽切，𠀤音㰰。與歃、𦦕𠀤同。嘗也。又《六書故》與𣣥、𣣹𠀤同。

𣢲：《玉篇》丘凡切，音顩。多智。○按𣢬，《廣韻》訓多智慧。欦，《說文》訓含笑，亦曰多智。𣢲，《玉篇》訓多智。三字音異義同。當是一字。而《正字通》有𣢬、欦無𣢲，故从《玉篇》補入𣢲字，𠀤存之，以俟考。

𣢳：《字彙補》丁孕切，音近矴。餘聲。

𣢴：《字彙補》丘庚切，音坑。咳也。○按𣢴疑卽㰢字譌文。

㰮：《唐韻》《廣韻》時忍切《集韻》《類篇》是忍切，𠀤音腎。《說文》指而笑也。《集韻》指而笑之曰㰮。又《集韻》《類篇》𠀤時刃切，音愼。義同。《說文》本作㰮。《正字通》與辴通。

𣢺：《廣韻》火含切《集韻》《類篇》呼含切，𠀤音㟏。《玉篇》含笑也。一曰貪欲也。《集韻》或省作欦。亦从咸作㰹。

𣢻：與款同。

欲：《唐韻》余蜀切《集韻》《韻會》兪玉切《正韻》余玉切，𠀤音浴。《說文》貪欲也。从欠谷聲。《徐曰》欲者，貪欲。欲之言續也。貪而不已，於文欠谷爲欲。欠者開口也。谷，欲聲。《禮·曲禮》欲不可從。《疏》心所貪愛爲欲。又《禮運》何謂人情。喜怒哀懼愛惡欲七者，弗學而能。又物欲。《禮·樂記》人生而靜，天之性也。感于物而動，性之欲也。《老子·道德經》不見可欲，使心不亂。又《增韻》愛也。《孟子》可欲之爲善。《禮·曲禮》問疾不能遺，不問其所欲。又期願之辭。《論語》我欲仁。《大學》欲明明德於天下。《文子·微明篇》心欲小，志欲大。又婉順貌。《禮·祭義》其薦之也，敬以欲。又將然也。《古銘》欲墮不墮，逢王顆。《杜甫詩》渾欲不勝簪。又與慾通。《詩·大雅》匪棘其欲。《註》與慾同。又《集韻》《韻會》𠀤兪戍切，音裕。義同。《揚雄·羽獵賦》壯士忼慨，殊鄕別趣。東西南北，騁嗜奔欲。《潘岳·西征賦》旣餐服以屬厭，泊恬靜以無欲。俱讀裕。又叶余律切，音聿。《易林》鼎足承德，嘉謀是克。爲王開庭，得心所欲。考證：〔《老子·道德經》不見可欲，中心不亂。〕謹照河上公註王弼註原文，中改使。〔《詩·大雅》非棘其欲。〕謹照原文非改匪。〔《揚雄·羽獵賦》壯士忼慨，殊鄕別趣。〕謹照原文𧼈改趣。

㰯：《廣韻》《集韻》𠀤他𠋫切。同音。詳口部音字註。又《廣韻》呼漏切《集韻》許𠋫切，𠀤音蔲。𣤋㰯，小兒兇惡。同咅。詳口部咅字註。

欳：《玉篇》口怪切《集韻》苦怪切，𠀤音蒯。與喟、嘳音義𠀤同。《說文》太息也。《博雅》斷也。

𣢼：《玉篇》秦力切《集韻》疾力切，𠀤音墍。錯喉也。別作𣣝。與欴異。

欴：《廣韻》魯當切《集韻》盧當切，𠀤音郞。欴㰠，貪貌。

欵：俗款字。

欶：《廣韻》所角切《集韻》《韻會》色角切，𠀤音朔。《說文》吮也。《通俗文》含吸也。《韓愈詩》酒醪傾共欶。又著也。《淮南子·修務訓》淬霜露，欶𨃤趹。《集韻》或作嗽、𠲿、嗍。又《集韻》所六切，音縮。又蘇谷切，音速。義𠀤同。又《廣韻》蘇奏切《集韻》先奏切，𠀤音漱。上氣也。一曰咳也。與嗽同。《周禮·天官·疾醫》冬時有嗽，上氣疾。《註》嗽，亦作欶。《疏》上氣逆喘也。

欷：《唐韻》《集韻》《韻會》𠀤香衣切，音希。《說文》歔也。《徐曰》歔欷者，悲泣氣咽而抽息也。一曰歔欷，懼貌。《屈原·離騷》曾歔欷余鬱邑。《後漢·馮衍傳》忠臣過故墟而歔欷。通作唏。《史記·諸侯年表》紂爲象箸而箕子唏。《註》卽欷歔之欷。《韓愈·送區弘詩》獨子之節可歎唏。《註》與欷同。哀而不止。又《廣韻》《集韻》《韻會》𠀤許旣切，音餼。義同。一曰泣餘聲。《宋玉·風賦》淸涼增欷。《張衡·南都賦》坐者悽欷。《註》欷，虛毅切。又《王僧虔·祭顏延之文》以此忍哀，敬陳奠饋。申酌長懷，顧望歔欷。《杜甫·荒村詩》鄰人滿牆頭，感歎亦歔欷。皆讀去聲。

㰰：《集韻》呼合切，音欱。《博雅》息也。一曰氣逆。一曰㰰㰨，呻也。又《玉篇》《廣韻》呼洽切《集韻》迄洽切，𠀤音䶎。義同。又《集韻》呼帖切，音㛍。喘息也。又《集韻》詰叶切，音篋。羨欲也。

㰱：俗歃字。

欸：《唐韻》烏開切《集韻》《韻會》《正韻》於開切，𠀤音哀。《說文》訾也。一曰然也。《揚子·方言》欸，𧫦然也。南楚凡言然者，或曰欸，或曰𧫦。又歎聲。《陳芳·芸窻私志》今人暴見事之不然者，必出聲曰欸，烏開切，乃歎聲也。《楚辭·九章》欸秋冬之緒風。《王逸曰》欸，歎也。又《集韻》於其切，音醫。相然應也。或作唉。又《廣韻》於改切《集韻》《韻會》倚亥切，𠀤哀上聲。義同。又欸乃，湖中節歌聲。唐元結有《欸乃曲》，从依亥切。或音襖者，非。《韻會》按《說文》欸字原無襖音。又按《項氏家訓》曰：《劉蛻文集》中有《湖中靄廼曲》，《劉言史·瀟湘詩》有閑歌曖廼深峽裏，元次山有《湖南欸乃歌》，三者皆一事，但用字異耳。欸本音哀，亦作上聲讀，後人因《柳子厚集》中有註字云一本作襖靄。遂欲音欸爲襖，音乃爲靄，不知彼註自謂別本作襖靄，非謂欸乃當音襖靄也。又《廣韻》《集韻》𠀤許介切，音譮。怒聲。《揚子·淵騫篇》始皇方獵六國而翦牙欸。《註》言王翦助秦之惡。牙欸，言切齒而怒也。又《集韻》乙界切，音餲。義同。

𣢽：《字彙補》與𣢬同。

㰲：《玉篇》《唐韻》於六切《集韻》乙六切，𠀤音彧。《說文》吹氣也。又《廣韻》之欲切，音燭。義同。又《玉篇》火麥切《集韻》忽麥切，𠀤音㦎。義同。通作㖪。又《廣韻》况逼切《集韻》忽域切，𠀤音洫。聲吹貌。

欹：《廣韻》於離切《集韻》《韻會》《正韻》於宜切，𠀤音漪。《玉篇》欹歟，歎美辭。通作猗。《詩·商頌》猗與那與。从欠，與敧別。《說文》凡口出者皆从欠，若吹、欷、歔、歐、歎之類是也。

㰳：《廣韻》於嫁切《集韻》衣駕切，𠀤音亞。欭㰳，驢鳴。又《玉篇》於雅切《集韻》倚下切，𠀤音啞。義同。又《集韻》於加切，音鴉。氣逆。

𣣈：《玉篇》《集韻》𠀤丁練切，音軍後曰殿之殿。呻也。一曰㕧也。《說文》作唸，亦作𣣣，通作殿。《詩·大雅》民之方殿屎。《註》殿屎，呻吟也。又《集韻》都念切，音店。義同。

㰴：《玉篇》普口切，音剖。《廣韻》《集韻》𠀤匹𠋫切，音踣。語而不受也。○按此與㰯音異義同。

欺：《唐韻》去其切《集韻》《韻會》丘其切，𠀤音僛。《說文》詐欺也。《新書·道術篇》仁義修立謂之任，反任爲欺。《論語》吾誰欺。《史記·循吏傳》子產治鄭，民不能欺。子賤治單父，民不忍欺。西門豹治鄴，民不敢欺。又自昧其心曰欺。《大學》毋自欺也。《蘇洵曰》書有以加乎其言，言有以加乎其心，聖人以爲自欺。《呂祖謙論鄭莊公殺叔段曰》將欲欺人，必先欺心。又欺，㨆也。《揚子·方言》晉、魏、河內之北謂㨆曰殘，楚謂之貪，南楚江、湘之閒謂之欺。《郭註》言欺㨆難厭也。今關西人呼打爲㨆，音廩，或洛感反。又詆欺，漢法名。漢有誹謗詆欺法，至哀帝始除之。又謾也，陵也。《李翊·俗呼小錄》見陵於人爲欺負。又欺𤟧，大首也。《王延壽·魯靈光殿賦》仡欺𤟧以雕𥄴。《註》欺𤟧，大首也。雕𥄴，如雕之視也。𥄴與瞲同。《集韻》或作倛。

𣣉：《玉篇》許狄切《廣韻》許激切《集韻》馨激切，𠀤音鬩。去涕也。

欻：《唐韻》許物切《集韻》《韻會》《正韻》許勿切，𠀤音䬍。《說文》有所吹起也。《元包經》𠢤仡仡，趯欻欻。《傳曰》欻欻，動也。又《玉篇》忽也。《張衡·西京賦》神山崔巍，欻從背見。《註》欻之言忽也。《左思·詠史詩》自非攀龍客，何爲欻來遊。又奄欻，去來不定之意。《左思·吳都賦》慌罔奄欻。又歇欻，幽邃貌。《王延壽·魯靈光殿賦》歇欻幽靄。又欻吸，疾貌。一曰猶翕忽也。《江淹·雜擬詩》欻吸鵾雞鳴。通作歘。《杜甫詩》秋風歘吸吹南國。又與惚通。《韓愈詩》指畫變怳欻。《註》茫昧貌。當作怳惚。借用欻字。

㰵：《廣韻》子聿切《集韻》卽聿切，𠀤音卒。《玉篇》吮也。一曰口飮謂之㰵。

𣣊：《集韻》將支切，音貲。㖩𣣊，無廉也。

𣣋：《唐韻》力膺切《集韻》閭承切，𠀤音陵。欺𣣋也。通作陵。又《集韻》與倰同。侵尚也。或从力作𠡭。

欼：《廣韻》初紀切《集韻》測紀切，𠀤音㓼。齧也。一曰齕也。與𠭋同。又《集韻》楚快切，音𠻜。與嘬、𣤌𠀤同。一舉盡臠也。互見十一畫𣤌字及口部嘬字註。

欽：〔古文〕𣣽《廣韻》去金切《集韻》《韻會》《正韻》祛音切，𠀤音衾。《說文》欠貌。一曰敬也。《書·堯典》欽明文思安安。又《太甲》欽厥止。又《正字通》今御音曰欽敕，御使曰欽命，俗曰欽差，皆取敬意。又欽欽，思望意。《詩·秦風》憂心欽欽。《毛傳》思望之，心中欽欽然也。又鐘聲有節。《詩·小雅》鼓鐘欽欽。又諡法。《汲冢周書》威儀悉備曰欽。又州名。亦江名。《韻會》梁安州，隋改欽州，取欽江名。《廣輿記》屬廣東廉州府。州有欽江，有龍門江。又山名。《山海經》欽山多金玉而無石，師水出焉。又欽口。《前漢·地理志》魏郡武安縣欽口山，白渠水所出。又欽䲹、欽原，俱鳥名。見《山海經》。又姓。《何氏姓苑》吳人也。宋有欽德載，自號壽巖老人。又去聲。按也。《李翊·俗呼小錄》按謂之欽。欽，去聲。《王琚·射經》欽身微曲，註目視的。又：開弓發矢，要欽身弝外，分明認帖。又《集韻》魚音切，音唫。與吟同。呻也。《山海經》剛山多神𩳁，其音如欽。《郭璞註》欽亦吟字假音。○按《漢志》內曰恭，外曰欽。又鄭康成云：敬事節用謂之欽。欽本兼內外言，不得專屬外也。卽敬事節用，亦於欽義未全，故不入正訓，附記於此。

㰶：《唐韻》《集韻》𠀤於糾切，音黝。《說文》蹴鼻也。又《集韻》巨九切，音臼。義同。又《集韻》於口切，音毆。與歐、嘔𠀤同。吐也。詳歐字註。又《集韻》於𠋫切，漚去聲。又《廣韻》平表切《集韻》被表切，𠀤音藨。又《集韻》巨夭切，音趫。義𠀤同。

𣣌：《廣韻》《集韻》𠀤資四切，音恣。《說文》戰見血曰傷，亂或爲惛，死而復生爲𣣌。又《廣韻》《集韻》𠀤七四切，音次。義同。又《集韻》息利切，音四。《博雅》病也。或作𣧸。

款：《唐韻》《韻會》《正韻》苦管切。《集韻》苦緩切，𠀤音窾。《說文》意有所欲也。《徐鉉曰》𡪡塞也。意有所欲而猶塞，款款然也。《謝靈運詩》語往實款然。《註》款然，謂如其所欲。又《博雅》誠也，愛也。《楚辭·卜居》寧悃悃款款朴以忠乎。《註》悃悃款款，志純一也。《後漢·卓茂魯恭傳贊》卓魯款款，情慤德滿。《註》款款，忠誠也。又叩也，求通也。《晏子·雜篇》前驅款門。《史記·商君傳》由余聞之，款關請見。《太史公自序》重譯款塞。又至也。《張衡·西京賦》繞黃山而款牛首。又留也。《謝靈運詩》斷絕雖殊念，俱爲歸慮款。又款曲，猶委曲也。《後漢·光武紀》諸母相與語曰：文叔少時謹言，與人不款曲，唯直柔耳。《謝靈運詩》辛勤風波事，款曲洲渚言。又科也。今章疏言列款，謂科條列之。又誌也。《史記·封禪書》汾陽得鼎，鼎大異於衆鼎，文鏤無款識。《前漢·郊祀志》鼎細小，又有款識。《註》師古曰：款，刻也。識，記也。《張世南·游宦記聞》款謂隂字，是凹入者。識謂陽字，是挺出者。《博古圖》款在外，識在內。夏器有款無識，商器無款有識。又空也。《莊子·達生篇》款啓寡聞之夫。《註》款，空也。啓，開也。如空之開，所見小也。《爾雅·釋器》鼎款足者謂之鬲。《疏》款，闊也。謂鼎足相去疎闊也。索隱曰：款者，空也。言其足中空也。而郭氏云鼎曲脚者，以款訓曲，故云曲脚。又與窾同。《史記·太史公自序》實中其聲者謂之端，實不中其聲者謂之窾，窾言不聽，姦廼不生。《前漢·司馬遷傳》作款。又緩也。《後漢·馬援傳》乗下澤車，御款段馬。《註》款，猶緩也。言形段遲緩也。《杜甫詩》點水蜻蜒款款飛。又水名。在宜陽。《水經注》款水有二源，並發而川逕引，謂之大款水也，合而東南入於洛。又款冬，花名。《董仲舒·答雨雹問》葶藶死於盛夏，款冬花於嚴寒。《急就篇註》款東卽款冬，亦曰款涷，以其凌寒叩冰而生，故爲此名。又《集韻》許斤切，音欣。人名。曹有公子款時。杜預讀。《說文》作㱁。或从柰作歀。《玉篇》俗作𣢾。○按舊註引款乃櫓聲，不知欸乃之欸本从矣从欠，音倚亥切，乃相應之聲，與款無取義，乃俗誤書耳。今訂正。詳七畫欸字註。

𣣍：歑字之譌。

𣣎：《玉篇》《集韻》𠀤余六切，音育。驚辭也。

𣣏：《廣韻》《集韻》𠀤呼昆切，音昏。𣣏𣣏，不可知也。

欿：《唐韻》《集韻》𠀤他含切，音貪。《說文》欲得也。《玉篇》貪惏曰欿。或作𣢌、𣤉。又《集韻》枯含切，音龕。又《廣韻》胡感切《集韻》戸感切，𠀤音頷。義𠀤同。亦作𣣻。互見𣣻字註。又《玉篇》口感切《集韻》《韻會》《正韻》苦感切，𠀤音坎。欿然，不自滿足意。《孟子》如其自視欿然。又愁貌。《楚辭·哀時命》欿愁悴而委惰。又《博雅》欿，〈穴下臼〉坑也。同坎。《左傳·襄二十六年》欿用牲，加書徵之。《釋文》欿，苦感反。《說文長箋》貪欿音訓同。當卽一字。《正字通》貪欿義別，長箋說非。又𥦇。

𣣐：《字彙補》與欷同。見《漢·郭君𥓓文》。

𣣑：《五音篇海》心子切，音使。《陸羽·茶經》香美曰𣣑。

𣣒：《字彙補》口感切，音坎。動貌。《揚子·太𤣥經》雷椎𣣒𥨎，輿物旁震。《註》𣣒，口感切。𥨎音淡。

𣣓：《玉篇》《集韻》𠀤古文欠字。註詳部首。

㰹：《廣韻》許咸切《集韻》虛咸切，𠀤音妗。含笑也。或作欦。又《玉篇》呼南切《集韻》呼含切，𠀤音㟏。義同。亦作𣢺。又《集韻》虎感切，音顑。氣盛也。又《集韻》許鑒切，音闞。叫也。又《集韻》火占切，音𡝫。貪欲也。○按㰹欦𣢺音義本相通，特小有同異。各註於本字下，以俟參考。

𣣝：《集韻》同𣢼。

𣣞：《玉篇》五困切，音諢。《篇海》氣逆也。

𣣟：《玉篇》客加切《集韻》丘加切，𠀤音䶗。出氣也。

㰺：《集韻》何加切，音遐。𣣡㰺，咽病。又亥駕切，音暇。飮也。

歀：與款同。《說文》款或从柰。

歁：《唐韻》《集韻》𠀤苦感切，音坎。《說文》食不滿也。又《集韻》枯含切，音龕。意不滿。又《集韻》丘咸切，音嵁。又丘檢切，音顩。義𠀤同。又《廣韻》口答切《集韻》渴合切，𠀤音匌。歁歞，癡貌。

歂：《唐韻》市緣切《集韻》淳沿切，𠀤音遄。《說文》口氣引也。又姓。《左傳》有歂孫。《史記》有歂師。又《廣韻》市兗切《集韻》豎兗切，𠀤音腨。義同。又《集韻》尺兗切，音舛。與喘同。《說文》疾息也。

㰻：《唐韻》許其切《集韻》虛其切，𠀤音僖。《說文》卒喜也。或从喜作歖，从心作憘。又《廣韻》於几切。《集韻》隱几切，𠀤伊上聲。㰻㰳，驢鳴。又《集韻》羽己切，音矣。義同。

𣣠：《集韻》胡溝切，音侯。𣣡㰺，氣出貌。

𣣡：同𣣠。

歃：《唐韻》山洽切《集韻》《韻會》《正韻》色洽切，𠀤音喢。《說文》歠也。一曰歃血也。盟者以血塗口旁曰歃血。《淮南子·齊俗訓》胡人彈骨，越人齧臂，中國歃血，所由各異，其於信一也。《史記·平原君傳》王當歃血而定從。通作喢。《後漢·馮衍傳》喢血昆陽。又通作唼。《前漢·高帝紀》唼血而盟。《集韻》或作𣣨、哈。又《廣韻》山輒切《集韻》色輒切，𠀤音萐。義同。又《集韻》迄洽切，音𪖨。與𦦕同。《博雅》嘗也。或作欱。

㰼：《廣韻》山輒切《集韻》色輒切，𠀤音萐。愒欲也。一曰貪也。又《玉篇》苦協切《集韻》詰叶切，𠀤音篋。吹氣也。

𣣢：《玉篇》同歋。《唐韻》弋支切，音移。笑𣣢。

歄：《玉篇》《廣韻》古蛙切《集韻》公蛙切，𠀤音媧。歄𣢉，猶歄姽也。一曰𡜮也，弱也。又《集韻》姑華切，音瓜。義同。

𣣣：《玉篇》《集韻》丁鍊切《廣韻》都甸切，𠀤音殿最之殿。與𣣈同。唸㕧，呻也。亦作𠿍𣢂，經典作𣣣屎。通作殿。

㰽：《玉篇》《廣韻》《集韻》𠀤於建切，音堰。大呼用力也。又怒腹也。或作躽。又《集韻》伊甸切，音宴。又於殄切，音蝘。義𠀤同。

㰾：《玉篇》公弔切《唐韻》古弔切，𠀤音叫。《說文》所謌也。《正字通》今樂器壎箎之屬有㰾子，俗稱叫㭰，本作嘂。又《玉篇》公的切，音激。義未詳。

歅：《廣韻》於眞切《集韻》《韻會》《正韻》伊眞切，𠀤音因。人名。《莊子》有九方歅，善相者，一曰善相馬，秦穆公時人。或作諲。《淮南子》作九方臯。又《集韻》《韻會》因蓮切《正韻》因肩切，𠀤音煙。又《集韻》煙奚切。音鷖。義𠀤同。

歆：《唐韻》許今切《集韻》《正韻》虛金切《韻會》虛音切，𠀤音廞。《說文》神食氣也。《徐曰》禮周人上臭，灌用鬱鬯。又曰：有飶其香，神靈先享其氣也。《詩·大雅》上帝居歆。又饗也。《周語》王歆太牢班嘗之。又動也。《詩·大雅》履帝武敏歆。又欣羨也，貪也。《詩·大雅》無然歆羨。

𣣤：與𣣏同。

歇：《唐韻》《集韻》《韻會》《正韻》𠀤許竭切，音蠍。《說文》息也。《左傳·襄二十九年》未獲所歸，難未歇也。《孔稚圭·北山移文》林慙無盡，㵎愧不歇。又《爾雅·釋詁》歇，竭也。《疏》謂竭盡也。《老子·道德經》神無以靈將恐歇，谷無以盈將恐竭。又《博雅》歇，泄也。謂氣越泄無餘也。《謝靈運詩》芳草亦未歇。又歇欻，幽邃之貌。《王延壽·魯靈光殿賦》歇欻幽靄，雲覆霮䨴。又《集韻》許曷切，音喝。與𤢔、猲、獦𠀤同。短喙犬也。《詩·秦風》載獫歇驕。《毛傳》獫，歇驕，田犬也。長喙曰獫，短喙曰歇驕。又《集韻》乙轄切，音𪆰。人名。《史記·高祖紀》趙歇爲王。徐廣音烏轄反。又《集韻》虛乂切，音靾。亦息也。考證：〔《集韻》乙轄切，音軋。人名。《前漢·高帝紀》立趙王歇爲趙王。鄭氏讀。〕謹按史記高祖紀索隱，歇徐廣音烏轄反，鄭德音遏。按烏轄反與乙轄切同，則乙轄切内當引徐廣讀，不得引鄭氏讀。今謹改高帝紀一條爲：史記高祖紀趙歇爲王。徐廣音烏轄反。又按歇音乙轄切在集韻十五𤛉，軋音乙黠切在十四黠，乙轄切不得音軋。謹照集韻乙轄切以𪆰字爲首改爲音𪆰。

𣣥：與欱同。亦作𣣹。見《六書故》。

歈：〔古文〕𣤏《唐韻》羊朱切《集韻》《韻會》容朱切，𠀤音兪。巴歈，歌名。本作渝。《史記註》渝水，獠人居。其人剛勇好舞，高祖募此以平三秦。後使樂府習之，因名巴渝舞。又吳歌亦曰歈。《楚辭·招魂》吳歈蔡謳，奏大呂些。《註》歈、謳皆歌也。《庾信·哀江南賦》吳歈越吟，荆豔楚舞。又歋歈，舞手相弄笑也。或作邪揄。《後漢·王霸傳》市人皆大笑，舉手邪揄。《註》揄音踰，或音由。又《廣韻》度侯切《集韻》徒侯切，𠀤音頭。義同。

𣣦：《集韻》虛加切，音谺。與𣢱同。《博雅》息也。

𣣧：《集韻》𣣸或省作𣣧。詳𣣸字註。

𣣨：《集韻》歃或作𣣨。詳歃字註。

𣣩：《集韻》顯結切，音肸。𣣩𣣩，氣貌。

𣣲：《唐韻》虛業切《集韻》迄業切，𠀤音脅。《說文》翕氣也。或省作𣢩。

𣣳：《玉篇》餘饒切《唐韻》《集韻》餘招切，𠀤音遙。《說文》𣣳𣣳，氣出貌。或作𣤍。又《集韻》以紹切，音溔。義同。或作𣣵。

𣣴：《集韻》達合切，音沓。𣤶𣣴，聲也。

𣣵：《集韻》同𣣳。○按《玉篇》𣣳，餘饒切。𣣵，胡沼切。分二字，義同而音異。《集韻》合爲一字。

㰿：《玉篇》呼兮切《集韻》馨奚切，𠀤音醯。歎息也。義與欷同。

𣣶：《集韻》許介切，音譮。急氣貌。或作㰡。

𣣷：《玉篇》尺脂切《集韻》充之切，𠀤音蚩。與嗤同。笑也。《陸機·文賦》雖濬發於巧心，或受𣣷於拙目。或作㰞。互見㰞字註。

歉：《唐韻》《集韻》《韻會》《正韻》𠀤苦簟切，音嗛。《說文》食不滿也。《博雅》少也。《宋書·明帝詔》歲久不登，公私歉敝。《文中子·立命篇》仁生於歉，義生於豐。又《玉篇》恨不出也。又《廣韻》苦減切《集韻》口減切，𠀤音槏。又《唐韻》《集韻》《韻會》𠀤口陷切，音䫡。義𠀤同。《博雅》貪也。一曰歉喙。又《集韻》《韻會》《正韻》𠀤詰念切，音傔。義同。《韓愈·喜侯喜至詩》孟生去雖索，侯氏來還歉。叶上店、驗，下豔、贍。《正字通》經傳子史，歉嗛傔謙慊愜嫌，差互各出，無定詁。《孟子》吾何慊乎哉，《穀梁傳》一穀不升謂之嗛，則以慊、嗛爲歉。《大學》此之謂自謙，則以謙爲慊。《漢書·文帝詔》人民未有㥦志，《史記》作嗛志，則以嗛爲㥦。《相如·封禪書》陛下嗛讓弗發，則又以嗛爲謙。《孟子》行有不慊於心則餒，則又以慊爲愜。《呂覽·知士篇》可以傔齊貌辨者吾無辭爲也，則又以傔爲慊。《荀子》信而不處謙，則又以謙爲嫌。諸如此類，皆傳寫錯亂，義難强通。

𣣸：《唐韻》與久切《集韻》以九切，𠀤音酉。《說文》言意也。或省作𣣧。

歊：《唐韻》許嬌切《集韻》《韻會》《正韻》虛嬌切，𠀤音囂。《說文》歊歊，氣出貌。《班固·寶鼎詩》吐金景兮歊浮雲。《註》歊，氣上出貌。《左思·吳都賦》歊霧漨浡。《註》言水霧之氣如雲蒸，昏暗不明也。又氣盛貌。《前漢·敘傳》曲陽歊歊，亦朱其堂。又熱氣也。《前漢·揚雄傳》浡滃雲而散歊烝。又凌歊，臺名。《廣輿記》凌歊臺，在太平府黃山顚，劉宋建離宮於此。又《廣韻》火酷切《集韻》呼酷切，𠀤音熇。又《集韻》《正韻》𠀤黑各切，音臛。義𠀤同。又囂也。《集韻》从喬作𣤙。

𣣹：《廣韻》《集韻》𠀤呼合切，音欱。𣣹瘶。又《玉篇》火盍切《廣韻》呼盍切《集韻》黑合切，𠀤音䗘。大啜也。《六書故》與欱、𣣥𠀤同。

㱀：《唐韻》初紀切，音㓼。與欼同。齧也。

㱁：《說文》从欠，㝮省聲。苦管切。○按卽款之篆體。詳前款字註。又《玉篇》思萃切，音祟。問也。○按《說文》楚人謂卜問吉凶曰𠭥，从又持祟，之芮切，讀若贅，與苦管切之㱁字全別，恐《玉篇》沿𠭥字而轉訛耳。𠭥从又，非从欠也。當以《說文》爲正。

𣣺：《集韻》所嫁切，沙去聲。與嗄同。聲變也。

歋：《唐韻》以支切《集韻》余支切，𠀤音移。《說文》人相笑相歋瘉。或作擨，亦省作搋。又《廣韻》以遮切《集韻》余遮切，𠀤音耶。義同。亦作揶。

歌：〔古文〕可哥《唐韻》古俄切《集韻》《韻會》《正韻》居何切，𠀤音柯。《說文》詠也。《徐曰》長引其聲以詠也。《釋名》人聲曰歌。歌者，柯也。以聲吟詠上下，如草木有柯葉也。《揚子·方言》兗冀言歌，聲如柯。《書·舜典》詩言志，歌永言。《正義曰》直言不足以申意，故令歌詠其詩之義以長其言。《禮·樂記》詩言其志也，歌詠其聲也。《又》歌之爲言也，長言之也。言之不足，故長言之。又曲合樂也。《詩·魏風》我歌且謠。《傳》曲合樂曰歌，徒歌曰謠。《疏》正義曰：謠旣徒歌，則歌不徒矣，故曰曲合樂曰歌。歌謠對文如此，散則歌爲總名，未必合樂也。又《韓詩·章句》有章曲曰歌，無曰謠。又《古樂府註》齊歌曰謳，吳歌曰歈，楚歌曰豔。奏樂曰登歌，曰升歌。又鐘名。《左傳·襄十一年》鄭人賂晉侯歌鐘二肆，晉侯以樂之半賜魏絳。又山名。《廣輿記》歌山，在廣西平樂府富川縣。又朝歌，地名，紂所都也。漢爲縣，屬河內郡。見《前漢·地理志》。又叶古賀切，音過。《左貴𡣕·晉元后誄》內敷隂敎，外毗陽化。綢繆庶政，密勿夙夜。恩從風翔，澤隨雨播。中外禔福，遐邇詠歌。說見《顏氏·刊謬正俗》。又叶居之切，音姬。《屈原·遠遊》張樂咸池奏承雲兮，二女御九韶，歌，使湘靈鼓瑟兮，令海若舞馮夷。又叶斤於切，音居。《柳宗元·饒娥𥓓辭》鄱民哀號，或以頌歌。齊女色憂，傷槐罷誅。《說文》或作謌。《集韻》或作𡃭。

歍：《唐韻》哀都切《集韻》汪胡切，𠀤音烏。《說文》心有所惡，若吐也。一曰口相就也。《揚子·太𤣥經》七脂牛正肪，不濯釜而烹，則歐歍之疾至。《註》歐歍，吐逆聲。《山海經》共工臣名曰相繇，九首蛇身，自環食於九土。其所歍所尼，卽爲源澤。《註》郭璞曰：歍，嘔，猶噴叱。尼，止也。《集韻》亦作嗚。歍欽猶歍𣤶。《通雅》《伯牙·水仙操》云：歍欽傷宮仙不還，《伯姬引》亦用歍欽何辜。《說文》歍𣤶，歍卽嗚。又《古音獵要》歍音鴦。歍唈，失聲也。《淮南子·覽冥訓》雍門子撫心發聲，孟嘗君爲之增欷歍唈。《註》歍唈，音鴦遏。《謝朓·拜中軍記室辭隋王牋》岐路西東，或以歍唈。

𣣻：《集韻》戸感切，音頷。欲得也。或作欿。

𣣼：與𣤬同。𠍳，古益字。

𣣽：《集韻》欽古作𣣽。註詳八畫。𨤾，古文金。

𣣾：《字彙補》與啞同。

𣣿：《玉篇》徒來切，音台。欯也。《篇海》欯𣣿，喜也。

𣤀：《字彙補》與歂同。

𣤁：《類篇》朱欲切，音燭。吹氣也。或作𣥀。

𣤂：與款同。見《篇韻》。

𣤃：《冷齋夜話》洪駒父曰：柳子厚𣤃藹一聲山水綠。𣤃音奧，而俗分𣢾乃爲二，誤。○按字書無𣤃字。洪氏不知何據。存以備考。

𣤈：《集韻》士革切，音賾。𣢛𣤈，語笑聲。

𣤉：《集韻》欿或作𣢌，又作𣤉。詳欿字註。

𣤊：《玉篇》《廣韻》盧合切《集韻》落合切，𠀤音拉。𣤊歁，不滿貌。

㱂：《玉篇》《唐韻》苦岡切《集韻》丘岡切，𠀤音康。《說文》饑虛也。《博雅》四穀不升曰㱂，五穀不升曰大侵。又與漮通。《揚子·方言》漮，空也。《註》郭璞曰：漮，窘空貌。或作㱂，虛字也。《集韻》通作康。

歎：《玉篇》他旦切《唐韻》《集韻》《韻會》他案切，𠀤音炭。《說文》吟也。《禮·檀弓》戚斯歎。《疏》歎，吟息也。憤恚轉深，故因發吟息也。《禮·曲禮》當食不歎，臨樂不歎。又稱美曰歎。《禮·郊特牲》卒爵而樂闋，孔子屢歎之。《註》歎，美也。又讚和曰歎。謂歌尾曳聲以助也。《禮·樂記》壹倡而三歎。通作嘆。又《集韻》《韻會》他干切《正韻》他丹切，𠀤音攤。義同。《詩·大雅》旣順廼宣，而無永歎。《釋文》歎，他安反。又《楚辭·九思》日瞥瞥兮西沒，道遐廻兮阻歎。志稸積兮未通，悵惝罔兮自憐。《曹大家·東征賦》涉封丘而踐路兮，慕京師而竊歎。小人性之懷土兮，自書傳而有焉。俱从平聲讀。古寒、先、刪三韻通。《說文》本作〈𡏳欠〉。籀文作𣥁。

歏：《廣韻》渠遴切《集韻》渠吝切，𠀤音僅。欠也。又《玉篇》去靳切。又丘云切，音皸。義𠀤同。

㱃：《廣韻》《集韻》《玉篇》𠀤古文飮字。註詳食部四畫。亦作𨡳。

歐：《玉篇》《集韻》《韻會》於口切《唐韻》烏后切，𠀤音毆。《說文》吐也。或作嘔。《急就篇註》歐逆，吐而不下食也。《前漢·嚴助傳》歐泄，霍亂之病相隨屬。《山海經》薄魚一目，其音如歐。《註》郭璞曰：如人嘔吐聲也。《又》海外歐絲之野，在大踵東有女子跪據樹歐絲。《註》郭璞曰：言噉葉而吐絲，蓋蠶類也。《白氏六帖》跪樹歐絲，生桑得繭。又與毆通，捶擊也。《史記·留侯世家》良愕然欲歐之。又《廣韻》《集韻》《韻會》《正韻》𠀤烏侯切，音鷗。與謳同。氣出而歌也。又歐歐，聲也。《魏繆襲·尤射》雞鳴歐歐，明燈皙皙。皙音制。又姓。歐冶子，古善鑄劒者，見《越絕書》。又歐侯、歐陽，俱複姓，見《漢書》。又刀名。《後漢·虞詡傳》寧伏歐刀以示遠近。《註》歐刀，𠛬人之刀也。又水名。《山海經》滏水東流，注于歐水。《集韻》或作𠴰㰶𧖼𣢨。

歑：《唐韻》虎胡切《集韻》荒胡切，𠀤音呼。《說文》溫吹也。《玉篇》出氣息也。出曰歑，入曰哈。或作呼。

𣤋：《廣韻》盧𠋫切《集韻》郞豆切，𠀤音漏。𣤋㰯，小兒凶惡也。

𣤌：《玉篇》叉快切《廣韻》楚夬切《集韻》楚快切，𠀤音䴝。與嘬同。齧也。一曰一舉盡臠也。又chuò《集韻》姝悅切，音啜。與歠同。又chì《集韻》測紀切，音㓼。與𠭋、欼𠀤同。齕也。互見欼字註。

𣤍：《玉篇》《集韻》𠀤與𣣳同。

歒：《集韻》他歷切，音逖。歒赥，小人喜笑貌。

𣤎：《字彙補》與糾切，音有。言意也。○按卽𣣸字之譌。

𣤏：《字彙補》古文歈字。註詳九畫。又徒樓切，音頭。《廣雅》動𣤏，歌也。

𣤐：《字彙補》與㰲同。

𣤑：《字彙補》與歌同。

𣤒：同𣤑。

歔：《唐韻》朽居切《集韻》《韻會》《正韻》休居切，𠀤音虛。《說文》欷也。《屈原·離騷》曾歔欷余鬱邑兮。《註》歔欷，懼貌。又啼貌。《東方朔·七諫》泣歔欷而霑衿。又《六書故》鼻出氣爲歔，口出爲嘘。

㱄：《玉篇》呼勒切《廣韻》呼北切《集韻》迄得切，𠀤音黑。咳也。一曰唾聲。又《集韻》密北切，音墨。與嘿同。靜也。通作默。

歕：《唐韻》普魂切《集韻》《韻會》《正韻》鋪魂切，𠀤噴平聲。《說文》吹氣也。《玉篇》口含物歕散也。《班固·東都賦》欱野歕山。又《廣韻》《集韻》《類篇》𠀤普悶切，噴去聲。義同。一曰盛氣疾歕也。《穆天子傳·黃澤謠》黃之池，其馬歕沙，皇人威儀。黃之澤，其馬歕玉，皇人受穀。《註》歕，䮧也，善問切。

歖：《玉篇》古文喜字。註詳口部九畫。又《廣韻》許其切《集韻》虛其切，𠀤音僖。卒喜也。又《集韻》隱几切，伊上聲。歖㰳，驢鳴。○按歖與㰻音義𠀤同。互見㰻字註。

歗：《玉篇》《廣韻》《集韻》𠀤與嘯同。《說文》吟也。《詩·王風》條其歗矣。《毛傳》條條然歗也。歗，籀文嘯字。

歘：欻本字。《六書故》氣翕歘如焱也。《關尹子·四符篇》吾之神一歘無起滅，《張衡·思𤣥賦》歘神化而蟬蛻，《石崇·思歸引序》歘復見牽羈婆娑於九列，皆與欻同。忽也，疾也。餘詳欻字註。

𣤘：《集韻》山宜切，音釃。喝聲。

歙：《唐韻》《正韻》許及切《集韻》《韻會》迄及切，𠀤音吸。《說文》縮鼻也。一曰斂氣也。《老子·道德經》將欲歙之，必故張之。《淮南子·精神訓》開閉歙張，各有經紀。又與翕同。《前漢·韓延壽傳》郡中歙然。《匡衡傳》歙然歸仁。又《詩·小雅》翕翕訿訿。《漢書》作歙歙訿訿。《荀子》作噏噏呰呰。又與脅通。《張衡·應閒》干進苟容，我不忍以歙肩。《註》歙，亦脅也。又芔歙，林木鼓動之聲。《司馬相如·上林賦》藰蒞芔歙。《註》芔，古卉字。又歙赩，赤色盛貌。《王延壽·魯靈光殿賦》皓壁𣉞曜以日照，丹柱歙赩以電烶。又《廣韻》書涉切《集韻》《韻會》《正韻》失涉切，𠀤音攝。義同。又縣名。《前漢·地理志》丹陽有歙縣。《師古註》音攝。《廣輿記》𡽪州府，晉曰新安，隋唐曰歙州，今爲縣，屬𡽪州府。又《集韻》虛涉切，音偞。懼貌。或作惵。

𣤙：《集韻》與歊同。

㱅：《集韻》㦤古作㦉。又作㱅。註詳心部十八畫。

𣤚：《集韻》子肖切。與釂同。

𣤜：《字彙補》古文最字。註詳曰部八畫。

歛：《玉篇》《集韻》𠀤呼濫切，蚶去聲。《博雅》欲也，予也。《廣韻》與𧵊通。戲乞物也。又《玉篇》《集韻》呼甘切《廣韻》呼談切，𠀤音蚶。又《集韻》呼含切，音㟏。又丘凡切，音顩。義𠀤同。與斂別。

㱆：《集韻》虛宜切，音犧。相笑也。或作𣤴，通作嚱。

𣤠：《集韻》同噦。

𣤡：《玉篇》《集韻》𠀤與𣢜同。

㱇：《玉篇》《唐韻》所力切《集韻》殺測切，𠀤音色。《說文》悲意。一曰小怖貌。又《集韻》迄力切，音赩。義同。本作㱇，省作㱇。㱇字从𠾂作。

𣤢：《唐韻》許壁切《集韻》馨激切，𠀤音鬩。《說文》且唾聲。一曰小笑。又《廣韻》《集韻》𠀤他計切，音替。又《集韻》天黎切，音梯。義𠀤同。

㱈：《集韻》渠飮切，噤上聲。人名。漢有劉㱈。又《集韻》巨禁切，擒去聲。義同。

歜：《廣韻》尺玉切《集韻》《韻會》樞玉切，𠀤音觸。《說文》盛氣怒也。又人名。《左傳》有甘歜、邴歜。《戰國策》有顏歜。又《廣韻》《集韻》《韻會》《正韻》𠀤徂感切，蠶上聲。《左傳·僖三十年》王使周公閱來聘享有昌歜。《杜註》昌歜，昌蒲葅。正義曰：《周禮·醢人》：朝事之豆，其實有昌本。鄭康成云：昌本，昌蒲根，切之四寸爲葅，知昌歜卽是昌蒲葅也。齊有邴歜，魯有公甫歜，其音爲觸，此昌歜之音，相傳爲在感反。徧檢書傳，昌蒲之草無此別名，未知其所由也。《韓愈·贈無本詩》家住幽都遠，未識氣先感。來尋吾何能，無殊嗜昌歜。又叔歜，海外國名。《山海經》大荒之中有叔歜國，顓頊之子。《郭註》歜，乍感反。又音觸。《廣韻》或作𥋛。《集韻》或作𧃏。

㱉：《集韻》與㗼同。

歝：《集韻》斁或作歝。註詳攴部十三畫。

𣤣：《篇海》與𣣳同。

歞：《集韻》鄂合切，音𡀾。歁歞，癡貌。

𣤨：《玉篇》《集韻》𠀤胡陌切，音獲。吐聲。又《玉篇》於伯切《集韻》屋虢切，𠀤音擭。義同。

𣤩：《玉篇》《廣韻》𠀤丑歷切，音𥛚。痛也。又《集韻》他歷切，音逖。又亭歷切，音狄。又竹力切，音陟。義𠀤同。

歟：《廣韻》以諸切《集韻》《韻會》羊諸切，𠀤音余。《說文》安氣也。《徐曰》氣緩而安也。俗以爲語末之辭。《班固·明堂詩》猗歟緝煕，允懷多福。《王粲·登樓賦》昔尼父之在陳兮，有歸歟之歎音。經傳通作與。《禮·祭義註》與者，不執定之辭。又《廣韻》余呂切《集韻》《韻會》演女切，𠀤音與。又《廣韻》《集韻》《韻會》𠀤羊茹切，音豫。義𠀤同。《正字通》歟無羽、豫二音。《字彙》又音羽，又音豫，義同。不知羽爲與之本音，卽賜與之與。豫爲與之轉音，卽《魯論》吾其與聞之與。與字轉平，借作歟，義通歟，溷借上去二聲同與，則難通也。○按此言誠是，因諸韻書相沿日久，故兩存之。《說文》或書作欤。

歠：《廣韻》昌悅切《集韻》《韻會》姝悅切，𠀤音啜。《說文》飮也。《禮·曲禮》毋歠醢。《楚辭·漁父》餔其糟而歠其醨。又大飮也。《禮·曲禮》毋流歠。《鄭註》流歠，大歠，嫌欲疾也。《枚乘·七發》小飰大歠，如湯沃雪。《集韻》或作𣤌吷𠽶。○按歠與口部啜字別。啜，泣貌。《正譌》云俗作啜，非。

㱊：《玉篇》於牛切《廣韻》《集韻》《韻會》於求切，𠀤音憂。欭㱊，慨也。一曰氣逆。《老子·道德經》終日號而不㱊。○按今《老子》本作嗄。《集韻》《韻會》所引，皆未知孰據。

𣤬：《集韻》乙革切，音厄。聲也。與𧭪同。又《六書統》𣤬，氣逆，聲氣自𠍳中出也。𠍳，籒文嗌，亦古益字。

㱋：《廣韻》與塙同。本作𣤇。

𣤱：《玉篇》助咸切《集韻》鋤咸切，𠀤音讒。笑也。

𣤲：《六書統》與諤同。

𣤴：《廣韻》許羈切《集韻》虛宜切，𠀤音犧。吹𣤴，口聲。一曰與㱆同，笑也。

𣤵：《廣韻》《集韻》𠀤於郢切，音癭。怒氣。

𣤶：《廣韻》《集韻》𠀤子六切，音蹙。《說文》歍𣤶也。一曰取氣貌。俗作噈。又《廣韻》《集韻》𠀤子答切，音市。𣤶𣣴，聲也。又《唐韻》才六切《集韻》仕六切，𠀤音族。義同。子答切，音帀。

𣤷：《字彙補》作答切，音𠯗。鳴也。

歡：〔古文〕𧆒《唐韻》《集韻》《韻會》《正韻》𠀤呼官切，音讙。《說文》喜樂也。《徐曰》喜動聲氣，故从欠。《禮·檀弓》啜菽飮水盡其歡。又《樂記》欣喜歡愛，樂之官也。亦作懽。《孝經·孝治章》故得萬國之懽心，以事其先王。又作驩。《孟子》驩虞如也。《前漢·王褒傳》驩然交欣。又合歡，漢殿名。《班固·西部賦》後宮則有合歡增成。又樹名。《崔豹·古今注》合歡樹似梧桐，枝葉繁，互相交結，樹之階庭，使人不忿。又竹名。《僧贊寧·筍譜》雙稍竹出九疑山，筍長，獨莖。及生枝葉卽分爲兩梢，謂之合歡竹。又橘名。《廣輿記》荆州江陵有合歡橘。又歡伯，酒也。《焦氏易林》酒爲歡伯，除憂來樂。又《韻補》叶許元切，音暄。《魏韋誕·親蠶頌》同碩慶于生民，發三靈之永歡。苞繁祐于萬國，卷福釐以言旋。《集韻》或作孉。亦作〈女歡〉。

𣤹：《唐韻》《集韻》𠀤子肖切，音醮。《說文》盡酒也。◎按此字與釂、醮音義𠀤同。

㱌：《玉篇》於業切，音腌。取也。又《集韻》尺涉切，音謵。㱌㱌，氣動貌。

𣤺：《字彙補》子答切，音帀。聲也。○按此字當卽𣤶字之譌。

𣤻：《說文長箋》與色同。《六書正譌》作𢒸。

𣤼：《字彙補》與歔同。

㱍：《唐韻》洛官切《集韻》盧丸切，𠀤音鸞。《說文》欠貌。一曰心惑不悟貌。又《集韻》古倦切，音眷。義同。

𣤿：《集韻》與㱎同。《類篇》亦作𧥊。

𣥀：《集韻》𣤁，或作𣥀。詳𣤁字註。

㱎：《玉篇》公溫切《唐韻》古渾切《集韻》公渾切，𠀤音昆。《說文》昆于不可知也。《通雅》昆于猶昆吾。《說文》𡙞，昆吾，圜器也。因知昆吾、昆侖，古皆以爲圓渾之通稱，故山象之而名昆侖，言其狀混侖，猶言混沌也。昆吾是圓椎之象，吾之聲通爲于，古稱我爲吾，亦爲余。《說文》訓㱎，蓋言爲圓椎混侖之狀，不可知耳。《六書索隱》㱎，禹父名。今作鯀、𩩌、鮌，𠀤非。○按此說無據，近鑿，不可從。

𣥁：《玉篇》同歎。

