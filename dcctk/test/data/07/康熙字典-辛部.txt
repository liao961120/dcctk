辛：《唐韻》息鄰切《集韻》《韻會》斯人切《正韻》斯鄰切，𠀤音新。《說文》秋時萬物成而熟，金剛味辛，辛痛卽泣出。《徐曰》言萬物初見斷制，故辛痛也。《書·洪範》金曰從革，從革作辛。《白虎通》金味所以辛者，西方煞傷成物，辛所以煞傷之也，猶五味得辛乃委煞也。又歲、月、日之名。《爾雅·釋天》太歲在辛曰重光，月在辛曰塞。《禮·月令》其日庚辛。《註》辛之言新也。《前漢·律歷志》悉新于辛。《史記·律書》言萬物之辛生也。又《正韻》葷味也。《風土記》元旦，以蔥、蒜、韭、蓼、蒿芥，雜和而食之，名五辛盤，取迎新之意。又股象也。《說文》辛承庚，象人股。《徐曰》辛漸揫斂，故象人股，漸焦殺也。又養筋之味也。《周禮·天官》以辛養筋。《註》辛，金味，金之纏合異物似筋，人之筋亦纏合諸骨，故以辛養之也。又《正韻》苦辛，取辛酸之意。《李白詩》英豪未豹變，自古多艱辛。《杜甫詩》生離與死別，自古鼻酸辛。又高辛，古帝號。又姓。《史記·夏本紀贊》夏啟封支子于莘，因聲近攺爲辛。又少辛，藥名。《本草》卽細辛也。又叶宵前切，音先。《焦仲卿詩》奉事循公姥，進退敢自專。晝夜勤作息，伶俜縈苦辛。《正字通》按《說文》徐註，泣出象股之說，與𨐌義反。壬癸繼辛，天道剝中有復，秋德義中寓仁，非偏屬斷制焦殺。徐曲附《說文》，非。又《爾雅》重光𨐌，《史記》攺昭陽。昭陽癸，《史記》攺尚章。上章庚，《史記》攺商橫。當有譌誤。舊註：重光一曰昭陽，使不知者疑。《爾雅》歲陽在𨐌有二名，亦非。本作𨐌，《字彙》譌省作辛，與辛音愆字形相溷，尤非。

𨐋：《廣韻》去虔切《集韻》《韻會》丘虔切《正韻》苦堅切，𠀤音愆。《說文》䇂，辠也。讀若愆。◎按《玉篇》本作䇂。註詳立部一畫。《正字通》字彙音愆，辠也。引《說文》从干从二。二，古文上。又云：此字與辛相似，但以畫之長短辯耳。按《說文》訓辭未詳，據篆形推之，辛七畫與𨐌八畫，多寡不似，非以上下畫短長分也。趙古則曰：从干犯上，是其辠也。會意。今用愆，籀作諐，俗作𠍴，非。此合愆、諐與𨐋爲一也。魏校曰：从干从上，有犯於上，未麗於法，𨐋愆音同，義小異。愆，踰禮也。𨐋，犯法也。此分𨐋與愆爲二也。《說文》愆，過也。䇂，辠也，讀若愆。魏氏與《說文》同，然考經史𠀤作愆。正韻十一先，收愆、諐闕𨐋，𨐋與愆音義通，趙說近是。

𨐌：《說文》辛本字。

𨐍：《字彙補》與莘同。國名也。見《路史·國名記》。

辜：〔古文〕𢩍𢻄𡱨𡲞《唐韻》古乎切《集韻》《韻會》《正韻》攻乎切，𠀤音姑。《說文》罪也。从辛古聲。《書·大禹謨》與其殺不辜，寧失不經。《周禮·夏官》以救無辜，伐有罪。又必也。《前漢·律歷志》六律，姑洗。洗，絜也。言陽氣洗物辜絜之也。《註》辜絜，必使之絜也。又磔也。《周禮·春官》以疈辜祭四方百物。《註》疈，披牲胷也。疈辜，披磔牲以祭也。又障也。《後漢·靈帝紀》豪右辜榷。《註》謂障餘人賣買而自取其利也。一作辜較，義同。又辜較，大槪也。詳車部較字註。又月名。《爾雅·釋天》十一月爲辜。又姓。考證：〔《爾雅·釋歲》十一月爲辜月。〕謹照原文釋歲改釋天。辜下省月字。

辝：籀文辭字。

辞：《正韻》詳兹切，音詞。俗辭字。《佩觿集》曰：辭亂从舌，其蕪累有如此者，然循用旣久，今亦不廢。《正字通》俗辭字。《佩觿集》辭、亂从舌，其蕪累有如此者。乱。

𨐔：《集韻》疏臻切，音莘。《玉篇》姓也。又多也。又《集韻》虢地名。或作𨐕。

𨐕：同𨐔。

𨐖：《廣韻》桑割切《集韻》桑葛切，𠀤音撒。《廣韻》𨐖辢，味辛也。

辟：〔古文〕𠈳𠊸《廣韻》《集韻》《韻會》《正韻》𠀤必益切，音璧。《廣韻》君也。《爾雅·釋訓》皇王后辟，君也。天子諸侯通稱辟。《書·大甲》克左右厥辟。《詩·小雅》百辟爲憲。《集韻》或作𨐝。又人稱天曰辟。《詩·大雅》蕩蕩上帝，下民之辟。又妻稱夫亦曰辟。《禮·曲禮》妻祭夫曰皇辟。又《說文》法也。《書·酒誥》越尹人祇辟。《註》正身敬法也。又明也。《禮·王制》天子曰辟廱。《註》辟，明也。廱，和也。使天下之人皆明達和諧也。又《祭統》對揚以辟之。《註》對，遂也。辟，明也。言遂揚君命，以明我先祖之德也。又徵辟也。《後漢·鍾皓傳》前後九辟公府，皆不就。《晉書·王褒傳》三徵七辟。又星名，與璧同。《禮·月令》仲冬之月日在斗、昏、東辟中。又姓。又《廣韻》普擊切《集韻》《韻會》匹辟切《正韻》匹亦切，𠀤音僻。與僻同。偏也，邪也。《禮·玉藻》非辟之心無自入也。《左傳·昭六年》楚辟我衷，若何效辟。《註》辟，邪也。衷，正也。又傾也，側也。《禮·曲禮》辟咡詔之。《註》謂傾頭與語也。又威儀習孰少誠實曰辟。《論語》師也辟。《又》友便辟。又辟名，空名也。《周禮·天官》凡失財、用物、辟名者。《註》辟名，詐爲書，以空作見，文書與實不相應也。又𠛬也。《書·君𨻰》辟以止辟。《周禮·秋官·小司𡨥》以八辟麗邦法。又與闢通。《孟子》辟土地。又辟除行人也。《周禮·秋官》王燕出入，則前車而辟。《孟子》行辟人可也。又衆人驚退也。《史記·項羽紀》人馬俱驚，辟易數里。《註》言人馬開張易舊處也。又鞭辟，策勵也。程子曰：學要鞭辟近裏。朱子曰：辟如驅辟一般，大約要鞭督向裏去。又與擗通。拊胷也。《詩·邶風》寤辟有摽。《禮·檀弓》辟踊。又與躄通。足病不能行也。《賈誼·治安策》非亶倒縣而已。又類辟。又辟歷，雷聲。別作霹靂。又《集韻》《正韻》𠀤毗義切。與避同。《詩·魏風》宛然左辟。《註》讓而避者必左。《禮·儒行》內稱不辟親，外舉不辟怨。又與睥同。《史記·灌夫傳》辟睨兩宮閒。《註》與睥睨同。邪視也。又《集韻》《正韻》𠀤匹智切，與譬同。《禮·坊記》君子之道，辟則坊與。《中庸》辟，如行遠。又《廣韻》《集韻》《韻會》𠀤博厄切，音百。《禮·內則》麕爲辟雞。《註》聶而切之也。又與擘同。析裂也。《禮·喪大記》絞一幅爲三不辟。《疏》大斂之絞旣小，不復擘裂其末。又《正韻》莫禮切，音米。與弭同。《禮·郊特牲》有由辟焉。《註》謂弭災兵也。又《集韻》頻彌切《正韻》蒲麋切，𠀤音皮。與紕同。帶之緣飾也。《禮·玉藻》天子素帶朱裏終辟。《註》辟，緣也。終，竟也。天子熟絹爲帶，用朱于裏，終此帶盡緣之也。又《集韻》必郢切，音丙。除也。《莊子·庚桑楚》至信辟金。考證：〔又與擘同。析裂也。《禮·喪大記》爲三不辟。《註》大斂之絞旣小，不復擘裂其末。〕謹按爲三二字文義未全，謹照原文爲三上增絞一幅三字。註改疏。

辠：《玉篇》古文罪字。註詳网部八畫。《說文》辠，犯法也。从辛从自。自，古𦤓字。言罪人蹙𦤓，苦辛之憂。秦以辠似皇字，攺爲罪。◎按經史辠、罪互用。今通用罪。

辡：《廣韻》苻蹇切《集韻》平免切，𠀤辯上聲。《說文》罪人相訟也。又《集韻》邦免切，鞭上聲。義同。

辢：《廣韻》盧達切《集韻》《韻會》《正韻》郞達切，𠀤音剌。《說文》辛甚曰辢。俗作辣，亦作𨐜。

辣：《字彙補》同辢。

䢃：《五音集韻》牛猘切《正韻》倪制切，𠀤音乂。《說文》治也。《廣韻》理也。《正韻》安也。通作乂。

𨐜：俗辢字。

辤：同辭。《說文》不受也。从辛从受。受卽爲辛，宜辤之也。又與文辭之辭通用。《魏志·楊修傳》絕妙好辤。

𨐝：《集韻》辟或作𨐝。詳前辟字註。

辥：《唐韻》《集韻》《韻會》《正韻》𠀤私列切，音屑。《說文》辠也。又《正譌》姓也。又《正韻》國名。《廣韻》經典通作薛。

辦：《集韻》《韻會》皮莧切《正韻》備莧切，𠀤音辨。《說文》致力也。《集韻》具也。《史記·項羽紀》項梁常爲主辦。《前漢·韓信傳》多多益辦。又與辨通。《周禮·冬官考工記》以辨民器。《註》辨，猶具也。

辧：同辨。《說文》判也。《字彙》从力與从刀不同，力取致力之義，刀取判別之義。

辨：《集韻》《韻會》皮莧切《正韻》備莧切，𠀤音辯。《說文》判也。《廣韻》別也。《易·乾卦》問以辨之。《禮·學記》離經辨志。《註》辨，謂考問得其定也。《周禮·天官》弊羣吏之治，六曰廉辨。《註》辨，謂辨然于事分明，無有疑惑也。又《韻會》牀䏶足笫閒也。《易·剝卦》剝牀以辨。《疏》牀足之上，牀身之下，分辨處也。《程傳》牀之幹也。又變也。《楚辭·九辨註》辨者，變也。謂𨻰道德以變說君也。又井地之數也。《禮·王制·註》京陵之地，九夫爲辨，九辨而當一井。又姓。又《集韻》𤰞見切，音徧。與徧通。帀也。《史記·禮書》萬民和喜，瑞應辨至。《註》同徧。又《廣韻》苻蹇切《集韻》《韻會》平免切《正韻》婢免切，𠀤辯上聲。義同。又《集韻》邦免切，鞭上聲。義同。又與貶通。《禮·玉藻》立容辨𤰞，無讇。《註》辨作貶。容雖貶損𤰞降，不傾側柔媚也。又《廣韻》普麪切《集韻》《正韻》匹見切，𠀤音片。革中斷也。《爾雅·釋器》革中絕謂之辨，革中辨謂之韏。《註》革中斷之名辨，復中分其辨名韏。《集韻》作㸤。

𨐠：《集韻》象齒切，音祀。束端也。或作枲。

𨐡：《集韻》苦故切，音庫。《字彙》搗茱萸爲之，味辛而苦也。

𨐢：《集韻》𨐨或从廾。註詳十畫。

𨐨：《廣韻》《集韻》𠀤必益切，音璧。治也。與䢃同。

𨐩：《集韻》《五音集韻》𠀤苦兼切，音謙。𨐩，苦艱也。

辬：《廣韻》布還切《集韻》逋還切，𠀤音班。《說文》駁也。《廣韻》同斑。

𨐰：《集韻》悲巾切，音斌。駁也。

𨐱：《集韻》皮莧切，音辨。兩股閒也。

辭：〔古文〕𤔧《唐韻》似兹切《集韻》詳兹切，𠀤音詞。辭說也。《易·乾卦》修辭立其誠。《書·畢命》辭尚體要。又《說文》訟辭也。《周禮·秋官·小司𡨥》以五聲聽其獄訟，一曰辭聽。《書·呂𠛬》明淸于單辭，罔不中聽獄之兩辭。《疏》單辭謂一人獨言也，兩辭謂兩人競理也。又與辤同。《正韻》卻不受也。《書·大禹謨》稽首固辭。《中庸》爵祿可辭也。又謝也。《前漢·韓王信傳》溫顏遜辭。又別去也。《楚辭·九歌》入不言兮出不辭。

𨐵：《字彙》補典切，音扁。憂也，急也。◎按《說文》有㦚無𨐵，宜从心。

𨐶：《廣韻》呼麥切《集韻》忽麥切，𠀤音劃。辣𨐶也。

䢄：籀文枲字。

辮：《廣韻》薄泫切《集韻》婢典切《韻會》平免切《正韻》婢免切，𠀤音辨。《說文》交也。《增韻》繆也。與編通。詳編字註。《廣韻》簿泫切《集韻》婢典切《正韻》婢免切，𠀤音扁。《說文》交織也。《增韻》繆也。《張衡·思𤣥賦》辮貞亮以爲鞶兮，雜技藝以爲珩。《集韻》从糸。《正韻》亦作編。

辯：同辨。《說文》判也。《廣韻》別也。《易·履卦》君子以辯上下，定民志。又詳審也。《周禮·天官》惟王建國，辯方正位。又明悉也。《易·大有》明辯晳也。又《集韻》巧言也。《禮·王制》言僞而辯。《史記·荀卿傳》鄒衍之術，迂大而閎辯。又爭辯也。《禮·鄕飮酒義》不慢不爭，則遠于鬭辯矣。又《說文》治也。《書·酒誥》勿辯乃司。《左傳·昭元年》主盟者誰能辯焉。《註》辯，治也。又微辯，諷諭也。《禮·儒行》其過失可微辯而不可面數也。又與徧通。《禮·樂記》其治辯者其禮具。《註》辯，徧也。《史記·五帝紀》辯于羣神。《書·舜典》作徧。又與平通。《字彙補》平均也。《史記·五帝紀》辯秩東作，辯秩西成。《書·堯典》作平。又《五音集韻》下辯，地名。在武鄕。又《集韻》《韻會》筆列切《正韻》必列切，𠀤音䇷。與貶同。《周禮·秋官·士師》若邦凶荒，則以荒辯之法治之。《註》辯，當爲貶。遭饑荒，則𠛬罰、國事有所貶損。

