无：〔古文〕𠑶《唐韻》武夫切，音巫。《說文》𣞣，亡也。奇字，无通𣞣。王育說，天屈西北爲无。《易·乾卦》无咎。《釋文》无音無。易內皆作此字。《藝苑雄黃》无亦作亡。古皆用亡无，秦時始以蕃橆之橆爲有無之無。詩、書、春秋、禮記、論語本用无字，變篆者變爲無，惟易、周禮盡用无。然論語亡而爲有，我獨亡，諸無字，蓋變隸時誤讀爲存亡之亡，故不改也。又《廣韻》莫胡切，音模。南无，出《釋典》。

旡：〔古文〕𠘸《廣韻》居豙切《集韻》居氣切，𠀤音寄。《說文》作㒫，飮食氣逆不得息曰㒫，从反①。《註》今隷變作旡。①原字从彡下儿作。

𣄮：《篇海》疾二切，音自。口小貌也。

𣄱：《篇韻》音計。璧也。

𣄲：《篇韻》音傀。側一足也。

旣：《唐韻》居豙切《集韻》《韻會》居氣切，𠀤音曁。《說文》小食也。从皀㒫聲，論語曰：不使勝食旣。○按今《論語》作氣。又《玉篇》已也。《易·小畜》旣雨旣處。《詩·召南》亦旣見止，亦旣覯止。又《博雅》盡也。《易·旣濟疏》旣者，皆盡之稱。《書·舜典》旣月。《左傳·桓元年》日有食之旣。又《博雅》旣，失也。又與漑同。《史記·五帝紀》帝嚳旣執中而徧天下。《註》徐廣曰：古旣字作水旁。又《集韻》几利切，音冀。義同。又許旣切，音欷。餼或作旣。饋客芻米也。《禮·中庸》旣廩稱事。《註》旣讀爲餼。餼廩，稍食也。《正字通》俗旣字。旣字中匕作丨二。

𣄴：《唐韻》《集韻》𠀤力讓切，音亮。《說文》作𣄴，事有不善言𣄴也。爾雅𣄴，薄也。从㒫京聲。《註》徐鉉曰：今俗隸書作亮。又《玉篇》悲也，酸楚也。又《廣韻》《集韻》𠀤呂張切，音良。義同。◎按《說文》在㒫部，今倂入。字彙凡从㒫字皆依變隸作旡，獨此字从㒫，今改正。

𣄵：同𣄴。

𣄶：《篇海》𣄷亦書作𣄶。詳𣄴字註。

旤：《玉篇》同𣄸。《前漢·五行志》數其旤福。《註》旤，古禍字。又《韻補》叶後五切。《前漢·敘傳》致死爲福，每生爲旤。叶上社，社音土。

𣄷：《篇海》𣄴或作𣄷。詳𣄴字註。

𣄸：《廣韻》胡果切《集韻》戸果切《韻會》合果切，𠀤音夥。《說文》屰惡，驚詞也。从㒫咼聲。《玉篇》神不福也。今作禍。與𣄸同。

