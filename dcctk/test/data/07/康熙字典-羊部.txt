羊：《廣韻》與章切《集韻》《韻會》余章切《正韻》移章切，𠀤音陽。《說文》羊，祥也。从𦫳，象頭角尾之形。孔子曰：牛羊之字，以形舉也。《玉篇》豕屬也。《易·說卦》兌爲羊。《註》其質好剛鹵。《詩·召南》羔羊之皮。《傳》小曰羔，大曰羊。《禮·曲禮》羊曰柔毛。《月令》食麥與羊。《註》羊，火畜也。時尚寒，食之以安性也。又麢羊。《爾雅·釋獸》麢，大羊。《註》似羊而大，角圓銳，好在山崖閒。又鳥名。《家語》齊有一足之鳥，飛集于公朝。齊侯使使問孔子，孔子曰：此鳥名商羊，水祥也。又姓。《左傳·閔二年》羊舌大夫。《註》羊舌，氏也。《公羊傳疏》子夏傳與公羊高。《史記·梁孝王世家》齊人羊勝。又官名。《周禮·夏官·羊人註》羊屬南方火，司馬火官，故在此。又白羊，匈奴國名。《史記·匈奴傳》幷樓煩，白羊，河南。又《前漢·禮樂志》雙飛常羊。《註》猶逍遙也。《屈原·離騷》聊逍遙以相羊。《註》逍遙，相羊，皆遊也。

𦍋：《說文》羊本字。《五經文字》𦍋，經典相承，隷省作羊。

羋：《廣韻》綿婢切《集韻》母婢切，𠀤音弭。《說文》羊鳴。又姓。楚之先也。《鄭語》融之興者，其羋姓乎。《史記·楚世家》陸終生子六人，六曰季連，羋姓，楚其後也。《註》羋姓，諸楚所出。羋，羊聲也。《集韻》或作哶。

羌：〔古文〕𡹽《廣韻》去羊切《集韻》墟羊切，𠀤音蜣。《說文》西戎牧羊人也。西方羌，从羊。《書·牧誓》及庸，蜀，羌，髳，微，盧，彭，濮人。《註》八國，皆蠻夷戎狄。羌在西蜀叟。《史記·五帝紀》西戎析枝，渠廋氐羌。《匈奴傳》西接月氏氐羌。《註》羌，三苗，薑姓之別。舜徙于三危，今阿關之西南羌是也。又《屈原·離騷》羌內恕己以量人兮。《註》羌，楚人語辭也。又《玉篇》卿也，反也，章也，强也。又姓。《史記·秦始皇紀》羌瘣伐趙。又《集韻》許亮切，音向。羌量，烏雛饑困貌。《篇海》俗作羗。

𦍎：《字彙補》同羌。○按卽羌字之譌。

𦍏：《金鏡》房奔切，音焚。白羊也。

𦍐：《說文》羍省作𦍐。

𦍒：《玉篇》同羍。

羍：《廣韻》《集韻》𠀤他達切，音闥。《說文》小羊也。讀若達。《玉篇》生也。又《集韻》通作達。《詩·大雅》誕彌厥月，先生如達。《傳》達，生也。《釋文》鄭云：羊子也。又《廣雅》美也。

美：《廣韻》《集韻》《韻會》𠀤無鄙切，音眯。《說文》甘也。从羊从大。羊在六畜，主給膳也。美與善同意。《註》羊大則美，故从大。《五經文字》从犬从火者，譌。《詩·召南·甘棠序》美召伯也。《疏》善者言美，惡者言刺。又《廣韻》好色。《詩·邶風》匪女之爲美。《傳》非爲其徒說美色而已。又《正韻》嘉也，好也。又《韻補》叶明祕切。《劉向·九歎》揚精華以眩耀兮，芬郁渥而成美。結桂樹之旖旎兮，紉荃蕙與辛夷。夷音異。《玉篇》或作媺。

羏：《集韻》余章切，音陽。美善也。通作洋。

羐：《廣韻》與久切《集韻》《韻會》以久切，𠀤音牖。《說文》進善也。《玉篇》導也。今作誘。亦作𦍶。《書·康王之誥》惟周文武，誕受羑若。《傳》言文武大受天道而順之。《疏》羑聲近猷。故訓之爲道。王肅云：羐，道也。又《說文》文王拘羐里，在湯隂。《史記·周本紀》帝紂乃囚西伯于羑里。《註》河內湯隂有羐里城，西伯所拘處。《又》其囚羑里，蓋益易之八卦爲六十四卦。又《廣韻》亦姓。考證：〔《玉篇》導也。今作誘。亦作𦍶。〕謹照原文𦍶改𦍶。

𦍓：《篇海》與𦍣同。

𦍔：《字彙補》同𦍥。

𦍕：《同文鐸》同鴹。又《諸苗考》𦍕獚，苗類。

羒：《廣韻》《集韻》𠀤符分切，音汾。《說文》䍧羊也。《玉篇》牝羊也。《廣韻》白牴羊也。《爾雅·釋畜》羊牡羒。《註》謂吳羊白羒。《疏》吳羊牡者名羒。考證：〔《爾雅·釋羊》羊牡羒。〕謹照原書釋羊改釋畜。

羓：《集韻》《韻會》𠀤邦加切，音巴。腊屬。《韻會小補》通作豝。

𦍗：《集韻》祥余切，音徐。䍱，或作𦍗。詳䍱字註。

𦍘：《集韻》吾官切，音岏。𦍼，或从元。野羊名。

䍧：同牂。《史記·李斯傳》泰山之高百仞，而疲䍧牧其上。

䍨：《廣韻》《集韻》𠀤普活切，音蹳。牯羊。又《集韻》北末切，音撥。《博雅》羯也。又《玉篇》芳末切。人姓也。

𦍙：同𦍲，詳𦍲字註。

羔：《廣韻》古牢切《集韻》居勞切，𠀤音高。《說文》羊子也。《詩·召南》羔羊之皮。《傳》小曰羔。《周禮·春官·大宗伯》卿執羔。《註》羔，小羊，取其羣而不失其類。

𦍚：同羔。《佩觿》𦍚羊之𦍚爲美，其順非有如此者。

羕：《字彙》同𦍛。

𦍛：《廣韻》餘亮切《集韻》弋亮切，𠀤音漾。《說文》水長也。从永羊聲。詩曰：江之羕矣。◎按今詩作永。說文在永部，今從正字通倂入。

羖：《廣韻》公戸切《集韻》果五切，𠀤音古。《說文》夏羊，牡曰羖。《廣韻》俗作𦍩，䍽羊。《爾雅·釋畜》牝羖。《註》今人以牂羖爲黑白羊名。《疏》黑羊牝者曰羖。《詩·小雅》俾出童羖。《傳》羖羊不童也。《箋》羖羊之性，牝牡有角。《史記·秦本紀》吾媵臣百里傒在焉，請以五羖羊皮贖之。考證：〔《爾雅·釋羊》牝羖。〕謹照原書釋羊改釋畜。

𦍜：《字彙補》與䍨同。

𦍝：《字彙補》同羝。

𦍞：《字彙補》同羝。

羗：《字彙補》與羐同。◎按卽俗羌字。

羘：《字彙補》子唐切。羝羊也。

䍩：《字彙補》古文養字。註詳食部六畫。

𦍟：《字彙補》羞本字。

䍪：《集韻》勿發切，音襪。䍪羯，胡羊名。

䍫：《廣韻》徒何切《集韻》唐何切，𠀤音駝。似羊，四耳九尾。《玉篇》䍸䍫也。

𦍥：同䍫。

䍬：《廣韻》普耕切《集韻》披耕切，𠀤音怦。駁羊名。一曰使羊也。《玉篇》使也。亦作抨。

𦍦：《集韻》當沒切，音咄。𦎰𦍦，羊名。

羚：《廣韻》《集韻》𠀤郞丁切，音靈。𪋳亦作羚。大羊而細角。《埤雅》羚羊，似羊而大，角有圓繞蹙文，夜則懸角木上以防患。《類篇》亦作𦏰𦏪。𪋳原作鹿下靈。

𦍧：《廣韻》此移切《集韻》七支切，𠀤音雌。《說文》羊名。蹏皮可以割桼。

𦍨：《玉篇》同羯。詳羯字註。

羛：《廣韻》魚倚切《集韻》語綺切，𠀤音蟻。《說文》魏郡有羛陽鄕，讀若錡。今屬鄴，本內黃北二十里。《後漢·光武帝紀》大破五校於羛陽，降之。《註》羛陽，聚名，屬魏郡，故城在今相州堯城縣東。左傳云：晉荀盈如齊逆女，還卒于戲陽。杜預註云：內黃縣北有戲陽城。戲與羛通。又《集韻》虛宜切，音犧。義同。又《集韻》宜寄切，音議。義，通作羛。《說文》墨翟書義從羛。◎按說文在我部，今倂入。

羜：《廣韻》直呂切《集韻》《韻會》丈呂切，𠀤音宁。《說文》五月羔也。讀若煑。《詩·小雅》旣有肥羜。《傳》未成羊也。又《集韻》賞呂切，音鼠。義同。

𦍩：同羖。《干祿字書》𦍩通羖。

羝：《廣韻》都奚切《集韻》《韻會》《正韻》都黎切，𠀤音低。《說文》牡羊也。《廣雅》吳羊牡三歲曰羝。《急就篇註》牂羊之牡也。《易·大壯》羝羊觸藩。《釋文》羖羊也。《詩·大雅》取羝以軷。《傳》羝羊，牡羊也。《集韻》或从牛作牴。

羞：《廣韻》息流切《集韻》思留切，𠀤音脩。《說文》進獻也。从羊。羊，所進也。从丑，丑亦聲。又《廣韻》致滋味爲羞。《周禮·天官·膳夫》掌王之食飲膳羞。《註》羞，有滋味者。《又》羞用百有二十品。《註》羞出于牲及禽獸，以備滋味，謂之庶羞。又《禮·月令》群鳥養羞。《註》羞謂所食也。又《廣韻》進也。《書·盤庚》今我旣羞，告爾于朕志。《傳》已進告汝之後。又《廣韻》恥也。《書·說命》惟口起羞。《疏》惟口出令，不善以起羞辱。又《韻補》叶息救切。《張載·七命》繁肴旣闋，亦有寒羞。商山之果，漢臯之楱。楱音凑。《正字通》俗作羞。◎按說文在丑部，今从正字通倂入。考證：〔淸羞用百有二十品。〕謹按周禮飲用六淸羞，用百有二十品，淸字屬上爲句不得連引，謹省淸字。

𦍪：《五音篇韻》符云切，音焚。白羝羊也。

𦍫：《字彙補》羊名。《逸周書·王會解》周頭煇𦍫。音義未詳。

𦍬：《集韻》與辜同。又作𡲞𡱨㱠。

䍭：《篇韻》音牂。義闕。《字彙補》與牂音義同。備考：《五音篇海》同牂。

𦍭：《篇韻》如侯切，音柔。小兔也。

䍮：《廣韻》治小切《集韻》直紹切，𠀤音肇。《說文》羊未卒歲也。或曰夷羊，重百斤左右爲䍮。讀若春秋盟于洮。《廣雅》吳羊，其牝一歲㹀䍮，三歲牂。又《集韻》杜皓切，音道。義同。

羠：《廣韻》以知切《集韻》延知切，𠀤音夷。《說文》騬羊也。《玉篇》犍羊也。《急就篇註》又西方有野羊，大角，牡者曰羱，牝者曰羠。𠀤以時墮角，其羱角尤大，羠角差小。《史記·貨殖傳》其民羯羠不均。《註》索隱曰：言其方人性若羊，捷捍而不均也。又《廣韻》徐𡛷切《集韻》序姊切，𠀤音兕。義同。

𦍹：《集韻》徐羊切，音詳。多也。

䍯：《集韻》古委切，音詭。觤，或從羊。羊角不齊也。

𦍺：《篇海》疾二切，音字。牝羊也。

䍰：《集韻》伊真切，音因。𦎣，或作䍰。黑羊。詳𦎣字註。

𦍻：《廣韻》徒紅切《集韻》徒東切，𠀤音同。𦏆，或作𦍻。無角羊也。

𦍼：《集韻》吾官切，音岏。野羊名。或作羱𦍘。

𦍽：《字彙補》與𦍹同。

𦍾：《篇海》居謁切，音結。雄羊也。

𦍿：《字彙補》音義與羝同。◎按卽羝字之譌。

𦎀：《篇海》音羺。義闕。《字彙補》與羺同。

羡：《佩觿》以脂切。江夏地。與羨異。《前漢·地理志》江夏郡沙羨。《註》晉灼曰：音夷。

羢：《字彙補》而容切，音絨。羊羢也。

羣：《廣韻》《韻會》《正韻》渠云切《集韻》衢云切，𠀤音帬。《說文》輩也。《玉篇》朋也。《廣韻》隊也。《易·繫辭》物以羣分。《疏》羣黨，共在一處。《禮·檀弓》吾離羣而索居。《註》羣謂同門，友也。又《詩·小雅》或羣或友。《傳》獸三爲羣。《禮·曲禮》大夫不掩羣。《疏》羣謂禽獸共聚也。又《詩·秦風》俴駟孔羣。《鄭箋》孔羣，言和調也。又緹羣，山名。《後漢·五行志》出吳門，望緹羣。又羣羣。《李嘉祐詩》荻花寒漫漫，鷗鳥暮羣羣。又《韻補》叶逵員切。《楊方·合歡詩》不見佳人來，但見飛鳥還。飛鳥亦何樂，夕宿自作羣。

群：《五經文字》羣，俗作群。

羥：《廣韻》苦閑切《集韻》丘閑切，𠀤音慳。《說文》羊名。又《廣韻》口莖切《集韻》丘耕切，𠀤音鏗。義同。亦作𦎥。

羦：《廣韻》《集韻》𠀤胡官切，音桓。𦏊或作羦。山羊細角者。《玉篇》獸似羊，惡也。《後漢·馬融傳註》完羝，野羊也。字書作羦，與完通。

羧：《篇海》宗回切，音嗺。羊病也。《後漢·西南夷傳》冉駹夷，其人能作旄氈，班𦋺，靑頓，𣭁毲，羊羧之屬。《註》毲羧，未詳。◎按篇海訓羊病，非是。

𦎆：《集韻》牂或作𦎆。詳牂字註。

羨：《廣韻》《集韻》《正韻》𠀤似面切，音䢭。《說文》貪欲也。从㳄，从羑省。《詩·大雅》無然歆羨。《註》無是貪羨。又《廣韻》餘也。《詩·小雅》四方有羨。《傳》羨，餘也。《箋》四方之人，盡有饒餘。《史記·貨殖傳》時有奇羨。《註》奇羨，謂時有餘衍也。又《周禮·春官·典瑞》壁羨以起度。《註》鄭司農云：羨，長也。又《史記·司馬相如傳》功羨於五帝。《註》羨，溢也。又《廣韻》人姓。《史記·秦始皇紀》入海求羨門高誓。《註》羨門，古仙人。又《集韻》《類篇》《韻會》𠀤延面切，音衍。《韻會》以淺切，音演。義𠀤同。又《集韻》夷然切，音延。埏或作羨。墓道也。《史記·衞世家》共伯入，釐侯羨自殺。《註》索隱日，羨音延，墓道。《集韻》俗作㵪，非是。

義：《廣韻》《集韻》《韻會》𠀤宜寄切，音議。《說文》己之威儀也。从我羊。《註》臣鉉等曰：與善同意，故从羊。《釋名》義，宜也。裁制事物，使各宜也。《易·乾卦》利物足以和義。又《說卦傳》立人之道，曰仁與義。又《容齋隨筆》人物以義爲名，其別最多。仗正道曰義，義師，義戰是也。眾所尊戴曰義，義帝是也。與衆共之曰義，義倉，義社，義田，義學，義役，義井之類是也。至行過人曰義，義士，義俠，義姑，義夫，義婦之類是也。自外入而非正者曰義，義父，義兒，義兄弟，義服之類是也。衣裳器物亦然。在首曰義髻，在衣曰義襴，義領之類是也。合眾物爲之，則有義漿，義墨，義酒。禽畜之賢者，則有義犬，義烏，義鷹，義鶻。又義渠，戎國地。《史記·秦本紀》伐義渠，虜其主。《註》寧廣二州，春秋及戰國時爲義渠，戎國之地也。又姓。《前漢·酷吏傳》義縱，何東人。又與誼同。《前漢·董仲舒傳》漸民以仁，摩民以誼。又與儀通。《前漢·鄒陽傳》使東牟朱虛東褒義父之後。《註》應劭曰：邾儀父也。師古曰：義讀曰儀。又與宜同。《韻補》周官凡殺人而義者，史記君義嗣，𠀤魚羈切。又《韻補》叶牛何切。周官註：儀作義，古皆音俄。古文尚書：無偏無陂，遵王之義。陂音坡。◎按說文在我部。今從正字通倂入。

𦎇：《集韻》寵戀切，音猭。羊長尾。

䍱：《廣韻》似魚切《集韻》祥魚切，𠀤音徐。郊羊也。皮可冒鼓，擊之益急。或作𦍗。又《集韻》羊諸切，音余。野羊。

𦎈：《韻會》獬，廣韻作𦎈。◎按廣韻本作𧳊。疑譌。

𦎉：《篇海類編》同䍮。詳䍮字註。

𦎊：《字彙補》方官切，音斑。獸似羊。又邦官切，音般。義同。

𦎋：《字彙補》與獬豸之豸音義𠀤同。

𦎌：《字彙補》莫感切，音㛧。亦作𤚥。出孔雀經。

𦎍：《玉篇》古文善字。註詳口部九畫。

䍲：《廣韻》《集韻》𠀤居佳切，音掜。《玉篇》羺䍲，胡羊也。又《集韻》研奚切，音倪。義同。

羫：《廣韻》苦江切《集韻》枯江切，𠀤音腔。腔或从羊。骨體曰腔。《玉篇》羊肋也。又《集韻》苦貢切，音控。羊腊。

䍳：《集韻》傾雪切，音闋。《廣雅》病也。又居月切，音厥。羊病。又紀列切，音蹶。義同。又株劣切，音輟。羊躍而死。《玉篇》跳貌。

䍴：《廣韻》於詭切《集韻》於僞切，𠀤音萎。《說文》羊相𦎸也。又《集韻》烏毀切，音委。義同。

𦎗：《集韻》仕限切，音棧。𤖆或从羊。豢羊屋也。《正字通》凡豢養六畜之所，方俗異名。羊必从羊作𦎗，則馬必作〈馬廐〉，豕必作〈豕牢〉，亦太迂陋。

𦎘：《集韻》越逼切，音域。𪑝或作緎。亦作𦎘。羔裘之縫也。

䍵：《集韻》甾莖切，音爭。羚羊名。《玉篇》羊子也。

䍶：《廣韻》德紅切《集韻》都籠切，𠀤音東。《山海經》泰戲之山，有獸焉，其狀如羊，一角一目，目在耳，其名曰䍶䍶。《駢雅》羊之異者，一角，謂之䍶䍶。又《廣韻》直珍切《集韻》池鄰切，𠀤音陳。又《廣韻》《集韻》𠀤多貢切，音凍。義𠀤同。《集韻》或从犬作𤟈。

𦎙：《字彙補》石經誘字。見古音駢字。

𦎚：《字彙補》昌志切，音熾。牽也。

𦎢：《集韻》訖力切，音殛。羊名。

𦎣：《廣韻》烏奚切《集韻》煙奚切，𠀤音鷖。《說文》群羊相𦎸也。一曰黑羊。又《廣韻》黑也。又《廣韻》《集韻》《韻會》𠀤伊真切，音因。又《廣韻》烏閑切《集韻》於閑切，𠀤音黰。義𠀤同。

羬：《廣韻》巨淹切《集韻》其淹切，𠀤音箝。《爾雅·釋畜》羊六尺爲羬。《註》尸子曰：大羊爲羬，六尺。又《玉篇》獸名。《山海經》錢來之山有獸焉。其狀如羊而馬尾，名曰羬羊，其脂可以已臘。又《集韻》胡讒切，音咸。麙或从羊作羬。《類篇》山羊而大者，細角。又魚咸切，音嵒。《類篇》郊羊，其大者羬𪋮。考證：〔《爾雅·釋獸》羊六尺爲羬。〕謹照原書釋獸改釋畜。

𦎤：《集韻》而由切，音柔。鞣或从羊。耎也，謂柔革。

䍷：《集韻》羽鬼切，音韙。䍷䍷，羊相逐貌。一曰羝也。

𦎥：《集韻》丘閑切，音慳。羥或作𦎥。羊名。詳羥字註。

羭：《廣韻》羊朱切《集韻》容朱切，𠀤音逾。《說文》夏羊牡者曰羭。《爾雅·釋畜》牡羭。《註》黑羝也。歸藏曰：兩壺兩羭。又《集韻》羭，美也。《左傳·僖三年》且其繇曰：專之渝，攘公之羭。《註》羭，美也。又《山海經》羭，山神也。祠之用燭。又《集韻》兪戍切，音喻。義同。考證：〔《爾雅·釋獸》牡羭。〕謹照原書釋獸改釋畜。

𦎦：《廣韻》《集韻》𠀤亡遇切，音務。《說文》六月生羔也。又《集韻》莫後切，音母。義同。

𦎧：《廣韻》常倫切《集韻》殊倫切，𠀤音純。《說文》孰也。从亯从芉，讀若純。一曰鬻也。《廣韻》凡从𦎧者今作享，同。

羮：俗羹字。◎按說文从羔从美。

羯：《廣韻》居竭切《集韻》《韻會》居謁切，𠀤音訐。《說文》羊羖犗也。《急就篇註》羖之犗者爲羯，謂㓺之也。又《韻會》地名。上党武鄕羯室，晉匈奴別部入居之，後因號爲羯。又《唐書·西域傳》募勇健者爲柘羯。柘羯，猶中國言戰士也。考證：〔《急就篇註》羖之犗者爲羯，謂㓺㓺也。〕謹照原文㓺㓺也改㓺之也。

𦎨：《字彙補》眉羊切，音龐。出《釋典》。◎按釋典以切音標的合成一字，俱屬臆造。

𦎩：《五音篇海》同𦎱。

䍸：《廣韻》補各切《集韻》伯各切，𠀤音博。《廣雅》吳羊犗曰䍸。又《集韻》方遇切，音付。《玉篇》䍸䍫，獸也，似羊，九尾四耳，目在背上。或作𤚽。

䍹：《集韻》羴或作䍹。羊臭。詳羴字註。

𦎯：《集韻》居候切，音構。《玉篇》取羊乳汁也。

羱：《廣韻》五丸切《集韻》《韻會》《正韻》五官切，𠀤音岏。𦍼或作羱。羱羊角，大者可爲器。《爾雅·釋畜》羱如羊。《註》羱羊，似吳羊而大角，角橢，出西方。《埤雅》羱羊善鬬。一云狀若騾而羣行，暑天塵霧在其角上，生草戴行，愛之獨寢。又《廣韻》愚袁切《集韻》同俱音元。義同。或作𦍘。

𦎰：《集韻》古忽切，音骨。𦎰羊名。

𦎱：《集韻》居轄切，音猰。騬羊也。《廣雅》吳羊曰𦎱。

𦎲：《字彙補》音未詳。鼓名。《十六國春秋》呂光至龜兹，得其樂器有𦎲雞婁鼓。

𦎷：《廣韻》《集韻》𠀤卽刃切，音晉。《說文》羊名。汝南平輿有𦎷亭。

羲：《廣韻》許羈切《集韻》《韻會》虛宜切，𠀤音犧。《說文》气也。从兮，義聲。又伏羲，大皡，三皇之最先。◎按易繫辭作包犧。釋文云：包本又作庖，孟京作伏。犧字又作羲，孟京作戲。又《書·堯典》乃命羲和。《傳》重黎之後，羲氏，和氏，世掌天地四時之官。又姓。《風俗通》堯卿羲仲之後。〇按說文在兮部。今從正字通倂入。

𦎸：《廣韻》《集韻》𠀤疾智切，音漬。《說文》䍴𦎸也。《廣韻》羊相䍴𦎸。《集韻》䍴𦎸，羊疫。又《集韻》子智切，音䆅。義同。

𦎹：《廣韻》落侯切《集韻》郞侯切，𠀤音樓。《山海經》崑崙之山有獸焉，其狀如羊而四角，其銳難當，觸物則斃，食人，其名曰土𦎹。

䍺：《廣韻》戸關切《集韻》胡關切，𠀤音環。《山海經》洵山有獸焉，其狀如羊而無口，其名曰䍺。《廣韻》亦作𦏖。又《廣韻》《集韻》𠀤胡慣切，音患。義同。

𦎺：《篇海》羥字之譌。

𦎻：《篇海》𦏊亦作𦎻。◎按正譌萈，胡官切，音垣，其文乃𦫳頭，非艸。見有一點，如兔字，非見。謂是山羊細角象形，羊傍又後人所加也。又作莞，則是艸頭，又遠甚矣。

𦎼：《海篇》𦎯，或作𦎼。詳𦎯字註。

羳：《廣韻》附袁切《集韻》符袁切，𠀤音煩。《說文》黃腹羊。《爾雅·釋畜》羳羊黃腹。《註》腹下黃。考證：〔《爾雅·釋獸》羳羊黃腹。〕謹照原書釋獸改釋畜。

𦏅：《集韻》居月切，音厥。《玉篇》羊也。

䍻：《廣韻》須絹切《集韻》息絹切，𠀤音選。羊羔也。《字林》未晬羊也。又《廣雅》美也。又《廣韻》隨戀切，旋去聲。義同。又《集韻》須兗切，音選。又雛免切，音撰。又式撰切，音㦏。義𠀤同。

羴：《廣韻》式連切《集韻》尸連切，𠀤音膻。《說文》羊臭也。又《廣韻》許閑切《集韻》虛閑切，義𠀤同。又《廣韻》失然切。義同。亦作䍹羶𦏫。◎按說文羴字自爲部。今从正字通併入。

𦏆：《廣韻》《正韻》徒紅切《集韻》《韻會》徒東切，𠀤音同。無角羊。童或从羊，亦作𦍻。

𦏇：《廣韻》與久切，音酉。水名。

𦏈：《集韻》狼狄切，音歷。䍽，或省作𦏈。羖𦏈，山羊。

𦏉：譌字。◎按篇海，音義與𦎣同。卽𦎣字之譌也。

羵：《廣韻》《集韻》《韻會》《正韻》𠀤符分切，音汾。土中怪羊。《魯語》土之怪曰羵也。《註》羵羊，雌雄未成者。亦作墳。又《集韻》《韻會》𠀤父吻切，音憤。義同。

𦏊：《廣韻》《集韻》𠀤胡官切，音桓。山羊細角而形大也。《類篇》或作羦。

䍼：《廣韻》側岑切《集韻》咨林切，𠀤音䐶。羊醃。《玉篇》羊鮑也。又《集韻》祖含切，音簪。堛藏肉。一曰獸名，似羊。又《集韻》徂含切，音蠶。羊臭謂之䍼。又《廣韻》作答切《集韻》子答切，𠀤音帀。義同。又《集韻》慈鹽切，音潛。義同。

𦏋：《篇海》䍼，通作𦏋。詳䍼字註。

𦏌：《篇海》與羺同。

𦏍：《說文》𦎣本字。

𦏕：《集韻》徒谷切，音獨。羊六尺謂之𦏕。

𦏖：《廣韻》同䍺。詳䍺字註。

羶：《廣韻》式連切《集韻》《韻會》尸連切，𠀤音膻。《說文》羴，或从亶。羊臭也。《玉篇》羊脂也，羊氣也。《周禮·天官·內饔》辨腥臊羶香之不可食者。《註》羶謂羊也。又《禮·月令》其臭羶。《疏》凡草木所生，其氣羶也。又《呂氏春秋》草食者羶。《註》草食者，食草木，謂麞鹿之屬，故其臭羶也。

𦏗：《集韻》胡沃切，音翯。小羊。

羷：《廣韻》良冉切《集韻》《韻會》《正韻》力冉切，𠀤音檢。《玉篇》羊名。《爾雅·釋畜》角三觠羷。《註》觠角三匝。《疏》羊角捲三匝者名羷。又《集韻》虛檢切，音險。又力驗切，音殮。義𠀤同。考證：〔《爾雅·釋獸》角三觠羷。〕謹照原書釋獸改釋畜。

羸：《廣韻》力爲切《集韻》《韻會》倫爲切，𠀤音𡰟。《說文》瘦也。《註》臣鉉等曰：羊主給膳，以瘦爲病，故从羊。又《易·大壯》羝羊觸藩，羸其角。《疏》羸，拘纍纏繞也。又《易·井卦》羸其瓶凶。《疏》鉤羸其瓶而覆之也。又《集韻》靈年切，音蓮。羸𨻻，縣名，在交趾。或作𨏩。

羹：《廣韻》《正韻》古衡切《集韻》《韻會》居行切，𠀤音庚。《說文》作𩱧。五味和羹也。小篆从羔从美。《爾雅·釋器》肉謂之羹。《註》肉臛也。《疏》肉之所作臛名羹。《書·說命》若作和羹，爾惟鹽梅。《傳》鹽咸梅醋，羹須咸醋以和之。《禮·樂記》大羹不和。《註》大羹，肉湇，不調以鹽菜。又《云仙雜記》史鳳，宣城妓也。待客有差等，最下者不相見，以閉門羹待之。又《集韻》何庚切，音行。義同。又《集韻》盧當切，音郞。《韻補》左氏傳，陳蔡不羹。《釋文》音郞。正義曰：古者羹臛之字亦爲郞，故魯頌、楚辭、急就章與楊房漿爲韻。近世獨以爲地名。宋玉招魂：肥牛之腱臑若芳，和酸若苦陳吳羹。◎按說文、小篆俱作羹。《正字通》止收羮，不收羹，則从俗字，而反失正字矣。今增入。羮，俗羹字。見未集。

𦏘：《字彙補》與獬同。見廣韻。◎按廣韻無𦏘字。

𦏙：《說文》𦎸本字。

羺：《廣韻》奴鉤切《集韻》奴侯切，𠀤音獳。羺䍲，胡羊。

𦏜：《集韻》羊茹切，音豫。《玉篇》羊也。

𦏝：《字彙補》與嬴同。《隷釋》北軍中候𥓓，遭𦏝項之際。

𦏢：《類篇》莫懈切。𦏢𦏨，垢膩貌。

羻：《廣韻》丘亮切《集韻》魚向切，𠀤音仰。《玉篇》後陳公子名。

羼：《廣韻》《韻會》初鴈切《集韻》初莧切，𠀤音鏟。《說文》羊相廁也。从羴，在屋下。尸，屋也。一曰相出前也。《顏氏家訓》典籍錯亂，皆由後人所羼。

𦏣：《篇海》與羬同。

𦏨：《類篇》胡怪切。𦏢𦏨，垢膩貌。

䍽：《廣韻》郞擊切《集韻》狼狄切，𠀤音歷。羖䍽，山羊。《爾雅·釋畜》註：黑羖䍽。《類篇》或省作𦏈。考證：〔《爾雅·釋獸》黑羖䍽。〕謹按黑羖䍽三字係郭註非爾雅正文，謹照原文改爲釋畜註。

𦏩：同䍽。

𦏪：《集韻》𦏰，亦作𦏪。詳𦏰字註。

𦏫：《集韻》羴，或作羶𦏫。

𦏭：《字彙補》𦏫字之譌。

𦏰：《廣韻》《集韻》𠀤郞丁切，音靈。麢，亦作𦏰。《爾雅·釋獸》麢，大羊。《註》似羊而大，角圓銳，好在山崖閒。《類篇》亦作𦏪羚。互詳羚字註。

