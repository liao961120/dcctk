門：《唐韻》莫奔切《集韻》《正韻》謨奔切《韻會》謨昆切，𠀤音捫。《說文》聞也。从二戸，象形。《玉篇》人所出入也。在堂房曰戸，在區域曰門。《博雅》門，守也。《釋名》捫也。言在外爲人所捫摸也。《易·同人》同人于門。《註》心無係吝，通夫大同，出門皆同，故曰同人於門也。《書·舜典》賔于四門，四門𥡆𥡆。《傳》四門，四方之門。《禮·月令》孟秋之月，其祀門。《周禮·天官·掌舍》爲帷宮，設旌門。《註》王行止食息，張帷爲宮，樹旌以表門。《又》設車宮轅門。《註》王止宿險阻之處，車以爲藩，則仰車以其轅表門。今慕府亦稱轅門，牙門。《楚辭·九辯》君之門以九重。《註》天子九門：關門、遠郊門、近郊門、城門、臯門、雉門、應門、路門、寢門，亦曰庫門。又譙門，城上爲高樓以望者。《前漢·𨻰勝傳》獨守丞與戰譙門中。又橋門，國學門也。《後漢·儒林傳》圜橋門而觀聽者，蓋億萬計。又師門。《後漢·桓榮傳》上則通達經旨，下則去家慕鄕，求謝師門。又《通鑑》唐狄人傑，嘗薦姚元崇等數十人。或謂曰：天下桃李，悉在公門。又《正字通》世族盛著曰門望。韓顯宗疏，言門望者祖父之遺烈。又凡物關鍵處，皆謂之門。《易·繫辭》道義之門。《疏》物之得宜，從此易而來，故云道義之門，謂與道義爲門戸也。又《老子·道德經》衆妙之門。又期門，勇士也。《後漢·譙𤣥傳》帝始作期門，數爲微行。《註》前書，武帝微行，常與侍中常侍武騎，及待詔，北地良家子能騎射者，期諸殿門，故有期門之號，自此始也。成帝微行亦然，故言始也。《班固·西部賦》期門佽飛，列刃攢鍭。又官名。《周禮·地官》司門，祭祀之牛牲繫焉，監門養之。《後漢·百官志》黃門侍郞六百石，掌侍從左右給事中。《又》門大夫六百石。《註》漢官曰：門大夫二人，選四府掾屬。又《周禮·春官·小宗伯》其正室，皆謂之門子。《註》將代父當門者也。《左傳·襄十一年》大夫諸司門子勿順。又地名。《左傳·襄二十七年》託於木門。《註》木門，晉地《史記·項羽紀》兵四十萬在新豐鴻門。《孟康註》在新豐東十七里。又《秦本紀》敗三晉之師於石門。《一統志》在平陽府解州東南白徑嶺，踰中條山，通陝州道，山嶺參天，左右壁立，閒不容軌，名曰石門。又鴈門，郡名。見《前漢·地理志》。又山名。《書·禹貢》浮于積石，至于龍門。《傳》龍門山在河東之西界。《後漢·逸民傳》龎公攜其妻子，登鹿門山。又《正字通》北方北極之山曰寒門。漢光武紀寒門註，師古曰：今冶谷去甘泉八十里，盛夏凜然。又星名。《史記·天官書》其南北兩大星曰南門。《註》南門二星，在庫樓南天之外門，明則氏羌貢。《天文志》大微星南四星執法，中端門，左右掖門。又姓氏也。公卿之子，敎以六藝，謂之門子。後因以爲氏，後魏門文愛。又東門、西門、雍門、木門，俱複姓。《左傳·宣十八年註》襄仲居東門，故曰東門氏。又樂名。《周禮·春官·大司樂》以樂舞敎國子，舞雲門大卷、大咸、大㲈、大夏、大濩、大武。《註》此周所存六代之樂。黃帝曰雲門。又人名。《史記·秦始皇紀》使盧生求羨門高誓。《註》羨門，古仙人。《前漢·藝文志》逢門射法二篇。《註》卽逢蒙。《荀子·正論篇》羿蠭門者，天下之善射者也。又《正字通》僧曰沙門桑門。《前漢·郊祀志》沙門，漢言息心削髮，絕情欲，歸於無爲也。又《韻補》叶民堅切，音眠。《楚辭·遠遊》虛以待之兮，無爲之先。庶類有成兮，此德之門。又叶眉貧切，音珉。《詩·邶風》出自北門，憂心殷殷。叶下貧。《荀卿·雲賦》往來惽憊，通於大神。出入甚亟，莫知其門。考證：〔《周禮·大司樂》舞雲門，大卷，大咸，大磬，大夏，大濩，大武。〕謹照原文大磬改大㲈。

閁：《篇海類編》莫轄切，音帓。邪視也。

𨳉：《篇海》呼八切，音瞎。《字彙》邪視也。

閂：《字彙補》數還切，音𣟴。門橫關也。

𨳊：《字彙》居尤切，音鳩。訟也。

𨳋：《篇海類編》居里切，音几。《字彙》門也。

閃：《唐韻》《集韻》《韻會》《正韻》𠀤失冉切，音㴸。《說文》闚頭門中也。从人，在門中。會意。《廣韻》出門貌。又《增韻》嚲避也。《禮·禮運·龍以爲畜故魚鮪不淰註》淰之言閃也。《釋文》閃，失冉反。又暫見也。《木華·海賦》蝄像暫曉而閃屍。《註》音式染反，閃屍，暫見貌。又《正字通》動貌。古詩：寒鴉閃閃前山去。杜甫詩：閃閃浪花翻。俗作㴸。又姓。明永樂中，永州判閃靄。又傾佞貌。《後漢·趙壹傳》榮納由於閃楡，孰知辨其蚩姸。《註》閃楡，傾佞貌。又《廣韻》《集韻》《韻會》《正韻》𠀤舒贍切，音掞。又《集韻》式劒切，音𤴿。又子豔切，音𡄑。義𠀤同。

𨳌：《說文》直刃切。登也。从門𠄟，會意，讀若軍敶之敶。《徐鉉曰》下言自下而登上也，故从下。商書曰：若升高，必自下。又《集韻》丑刃切，音疢。義同。

閄：《字彙補》和馘切，音或。隱身忽出。驚人之聲也。

閅：《篇海》同門。

䦌：《廣韻》丑注切，音𢨫。直開也。

閆：《五音集韻》余廉切，音鹽。同閻義，俗用。又《正字通》姓也。說文有閻無閆，今姓譜分爲二。

閇：《玉篇》俗閉字。

閈：《廣韻》《集韻》《韻會》侯旰切《正韻》侯幹切，𠀤音翰。《說文》門也。汝南平輿里門曰閈。《廣韻》里也，居也，垣也。《左傳·襄三十一年》高其閈閎。《釋文》閈，戸旦反。閭也。《張衡·西京賦》閈庭詭異。《註》閈，音汗。倉頡篇曰：垣也。《前漢·敘傳》綰自同閈。《註》閈音扞。楚名里門爲閈。又閉也。《張衡·西京賦·閈庭註》沈云：閉也。又人名。《戰國策》公孫閈謂鄒忌。

閉：《唐韻》博計切《集韻》《韻會》必計切《正韻》必弊切，𠀤音嬖。《說文》闔門也。从門才，才所以歫門也。會意，亦像形。俗从下，非。《禮·月令》修鍵閉。《註》鍵，牡。閉，牝也。《疏》何氏曰：鍵是門扇，後樹兩木，穿上端爲孔，閉者將扃關門，以內孔中。《左傳·桓五年》閉蟄而烝。《註》建亥之月，昆蟲閉戸。《釋文》必計反。又《左傳·桓五年》凡分至啟閉，必書雲物。《註》閉立秋立冬。又《廣韻》掩也。《書·大誥》予不敢閉于天降威用。《傳》言我不敢閉絕天所下威用而不行。《史記·樂書》禮者，所以閉淫也。又《淮南子·道應訓》劉氏奪之，若轉閉錘。《註》閉錘，格也。又《博雅》閉閉，盛也。又《玉篇》塞也。《易·坤卦》天地閉。《疏》謂二氣不相交通，天地否閉。又藏也。《淮南子·天文訓》萬物閉藏。又《詩·秦風》竹閉緄縢。《傳》閉，紲也。《正字通》弓檠也。又服式也。《釋名》反閉襦之小者也，却向著之，領反于背後，閉其襟也。又《廣韻》方結切《集韻》《韻會》必結切《正韻》必列切，𠀤音𪔀。義同。考證：〔《禮·月令》修鍵閉。《註》鍵，牡。閉，牝也。《疏》鍵是門扇，後樹兩目，穿上端爲孔〕謹照原文兩目改兩木。

𨳐：《字彙》丑禁切，音趂。從門出入貌。

䦍：《廣韻》《集韻》𠀤五忽切，音兀。《廣韻》䦍括也。《集韻》一曰婞很也。又《集韻》胡骨切，音搰。義同。

𨳑：《字彙補》他頂切，音挺。門上關也。

䦎：《五音集韻》古滿切，音管。所以出鏈也。通作管。

𨳗：《廣韻》職容切《集韻》諸容切，𠀤音鍾。門外開也。

𨳘：《集韻》徒渾切，音屯。闐門也。

開：〔古文〕𨴂𨵑《廣韻》苦哀切《集韻》《韻會》丘哀切，𠀤音侅。《說文》張也。《廣韻》解也。《韻會》啟也。《爾雅·釋言》闢也。又《五音集韻》通也。《易·乾卦疏》亨通也。會合萬物，令使開通而爲亨也。又發也。《禮·學記》故君子之敎喻也。開而勿達。《註》開謂發頭角。《疏》但爲學者，開發大義頭角而已。又釋也。《易·乾坤卦文言疏》諸卦及爻，皆從乾坤而出，故特作文言，以開釋之。《書·多方》殄戮多罪，亦克用勸，開釋無辜，亦克用勸。又《韻會》條𨻰也。又始也。《後漢·馮衍傳》開歲發春兮，百卉含英。《註》開、發，皆始也。《禮·檀弓》曩者爾心或開予。《註》開，謂諫爭有所發起。又星名。《史記·天官書北斗七星註》春秋運斗極云：斗第六開陽。又《集韻》州名。本漢朐䏰縣地，後魏置開州鎭。又縣名。《史記·高祖紀》與偕攻開封。又《功臣年表》開封侯陶舍。《註》縣名。屬河南。又《集韻》人名。《左傳·襄二十三年》曹開御戎。《註》齊臣。又《韻會》姓也。又《集韻》通作闓。詳闓字註。又《集韻》輕煙切，音牽。山名。在雍州。通作汧。又《韻補》叶音虧。《謝惠連·擣衣篇》盈篋自余手，幽緘𠋫君開。腰帶準疇昔，不知今是非。又叶音欺。《左思·蜀都賦》宣化之闥，崇禮之闈。華闕雙邈，重門洞開。《說文》開本字。考證：〔《集韻》輕煙切，音牽。山名。在雍州。通作沂。〕謹照原文沂改汧。

𨳙：《玉篇》而睡切《五音集韻》而志切，𠀤音二。《玉篇》內入也。

𨳚：《集韻》敷文切，音𡵳。與𩰟同。《說文·𩰟字註》鬭連結𩰝紛相牽也。或作𨳚。又《字彙》胡計切，音系。門扇也。亦作𨳜。

𨳛：《字彙》許及切，音吸。鬧也。

䦏：《廣韻》胡介切《集韻》下介切，𠀤音械。《說文》門扇也。又《廣韻》《集韻》𠀤胡計切，音系。扇扉也。《博雅》䦏，扉也。《釋文》呼計反。

𨳜：《字彙》與𨳚同。

閌：《唐韻》苦浪切《集韻》《韻會》《正韻》口浪切，𠀤音亢。《說文》閌閬，高門也。《前漢·揚雄傳》閌閬閬其寥廓兮。《註》高門貌。又《韻會》盛也。又同伉。《文選·左思魏都賦》高門有閌。《註》毛詩曰：臯門有伉。與閌同。又《集韻》丘岡切，音穅。義同。

閍：《廣韻》甫盲切《集韻》《韻會》晡橫切，𠀤音𥛱。《玉篇》宮中門也。亦巷門也。又廟門名。《爾雅·釋宮》閍謂之門。《疏》廟門名。又《廣韻》名延切。音緜。又《集韻》分房切，音方。義𠀤同。

閎：《唐韻》戸萌切《集韻》乎萌切《韻會》乎盲切《正韻》胡盲切，𠀤音宏。《說文》巷門也。从門，厷，意兼聲。《爾雅·釋宮》衖門謂之閎。《註》閎，鬨頭門。《左傳·成十七年》乗輦而入干閎。《註》巷門。又《襄三十一年》高其閈閎。《註》閎，門也。又《昭二十年》使華齊御公孟，宗魯驂乗，及閎中。《註》閎，曲門中。又天門也。《前漢·揚雄傳》騰九閎。《註》九閎，九天之門。又《廣韻》門辟旁長橛。《爾雅·釋宮》所以止扉，謂之閎。《註》閎，長杙，卽門橜也。又《左傳·襄三十一年·閈閎釋文》又云：所以止扉，謂之閎。又《廣韻》姓也。《書·君奭》有若閎夭。《傳》閎氏，文王弟。又人名。《史記·歷書》落下閎運算轉歷。《註》姚氏按益都耆舊傳，閎字長公，明曉天文，隱于落下。又《集韻》呼宏切，音訇。閎廓，深遠也。又中寬曰閎。《禮·月令》其器圜以閎。《註》閎，讀如紘。紘謂中寬，象土含物。《韓愈·進學解》閎其中，肆其外。又虛廓也。《莊子·知北遊》彷徨乎馮閎，大知人焉，而不知其所窮。《註》閎，虛廓之謂也。又敦美也。《揚子·太𤣥經》大圈閎閎。《註》閎閎，敦美之意。又《集韻》一曰大也。《楚辭·九歌》山峻高以無垠兮，遂曾閎以迫身。《註》曾，重也。閎，大也。又《集韻》胡肱切，音弘。義同。

䦐：《玉篇》他頂切《廣韻》他鼎切，𠀤音珽。門上關也。

𨳝：《集韻》他頂切，音珽。門上關也。《正字通》䦐𨳝𠀤俗字。𨳝卽䦐字之譌。

閏：〔古文〕𥹿《廣韻》如順切《集韻》《韻會》《正韻》懦順切，𠀤音潤。《說文》餘分之月，五歲再閏。告朔之禮，天子居宗廟，閏月居門中。从王，在門中。周禮：閏月，王居門中，終月也。《史記·五帝紀》黃帝起消息，正閏餘。《易·繫辭》歸奇於扐，以象閏，五歲再閏。《註》凡閏，十九年七閏，爲一章。五歲再閏者二，故略舉其凡也。《疏》歸奇於扐，以象閏者。奇爲四揲之餘，歸此殘奇於所扐之策而成數，以法象天道。歸殘聚餘分而成閏也。五歲再閏者，凡前閏後閏，相去大略三十二月，在五歲之中，故五歲再閏。《書·堯典》朞三百有六旬有六日，以閏月定四時成歲。《疏》斗之所建是爲中氣，日月所在斗指兩辰之閒，無中氣，故以爲閏也。《穀梁傳·文六年》閏月者，附月之餘日也，積分而成于月者也。又《正字通》皇極經世曰：一歲之閒，六隂六陽，三年三十六日，故三年一閏。五年六十日，故五年再閏。天時地理人事三者，知之不易。註：一歲中，常數退六日爲隂，進六日爲陽，所以置閏。又𨻰氏曰：古曆，十九歲爲一章。章有七閏，三年閏九月，六年閏六月，九年閏三月，十一年閏十一月，十四年閏八月，十七年閏四月，十九年閏十二月。若于後漸積餘分，大率三十二月則置閏，每月三十日餘，以日月會爲一月，則每月惟二十九日餘。每月參差，氣漸不正，但觀中氣所在，以爲此月之正，取中氣以爲正月。閏前之月，中氣在晦。閏後之月，中氣在朔。無中氣則謂之閏月也。閏法，詳黃瑞節說，及章歲積日圖，此不載。又《博雅》牧閏，謂命使也。

𨳞：《集韻》女九切，音紐。門關也。又《五韻集韻》女洽切，音㘝。義同。

閐：《廣韻》蘇紺切，音俕。覆蓋也。《正字通》按路史三皇紀，次民氏歿，辰放氏作，時多隂風，敎民綯髮閐首，去靈雨，而人從之。據此說，閐首者，卽今雨笠，所以覆冒其首也。

閑：《唐韻》戸閒切《集韻》《韻會》何閒切《正韻》何艱切，𠀤音閒。《說文》闌也。从門，中有木。《徐曰》閑，猶闌也。以木歫門也。會意。《廣韻》防也，禦也，法也。《易·乾卦》閑邪存其誠。《疏》言防閑邪惡，當自存其誠實也。又《家人》閑有家。《疏》正義曰：治家之道在初，卽須嚴正立法防閑也。又《書·畢命》雖收放心，閑之維艱。又《廣韻》大也。《詩·商頌》旅楹有閑。《疏》𨻰列其楹，有閑然而大。又《詩·魏風》桑者閑閑兮。《傳》閑閑然，男女無別往來之貌。又《爾雅·釋詁》習也。《詩·秦風》遊于北園，四馬旣閑。《傳》閑，習也。又《禮·經解》以之田獵有禮，故戎事閑也。又《韻會》馬闌也。《前漢·百官公卿表》龍馬閑駒。《註》閑闌，養馬之所也。故曰閑駒。《周禮·夏官·校人》天子十有二閑。《註》每廐爲一閑。《左傳·成十八年註》每廐爲一閑，閑有二百一十六匹。又《周禮·夏官·虎賁氏》舎則守王閑。《註》閑，梐枑。《疏》閑與梐枑，皆禁衞之物也。又閡也。《易·大畜》日閑輿衞。《註》閑，閡也。衞，護也。進得其時，雖涉艱難，而無患也。輿雖遇閑，而故衞也。《疏》進得其時，涉難無患，雖曰有人欲閑閡車輿，乃是防衞見護，故曰閑輿衞也。又動搖也。《詩·大雅》臨衝閑閑。《傳》閑閑，動搖也。又《荀子·勸學篇》多見曰閑。又《博雅》閑，遮也。又《韻補》叶音賢。《曹植·王粲誄》發言可詠，下筆成篇。何道不洽，何藝不閑。《正字通》閒暇、閒宂與閑音同義別。潘岳閒居賦，淸𥡆敞閑，本作閒，吳棫韻補引賦攺作閑。字彙引入閑註，譌誤與韻補同。正韻十刪閒註：俗作閑。分閒、閑爲二。閑註，闌也，習也。又訓散也，宂也，暇也。亦作嫺。嫺註：通作閑。合閒閑爲一，自相矛盾。閑習之閑或借嫺，防閑、馬閑，古今未有攺从嫺者，汎云閑亦作嫺，尤非。

閒：〔古文〕𨳡𨳢《唐韻》古閑切《集韻》《韻會》居閑切《正韻》居顏切，𠀤音蕑。《說文》隙也。从門从月。會意，亦形。《徐鍇曰》門夜閉。閉而見月光，是有閒𨻶也。《禮·樂記》一動一靜者，天地之閒也。《莊子·山木篇》周將處夫材不材之閒。又《史記·郭解傳》洛陽人有相讐者，邑中賢豪，居閒以十數，終不聽。《註》居中爲他道和輯之。《周語》我先王不窋，用失其官，而自𥨥於戎、翟之閒。又容也。《禮·文王世子》凡待坐於大司成者，遠近閒三席。《註》閒，猶容也。《前漢·文帝紀》願請閒。《師古註》閒，容也。猶今言中閒也。請容暇之頃，當有所𨻰也。又𥳑也。《釋名》閒，𥳑也。事功𥳑省也。又車𤛉聲也。《詩·小雅》閒關車之𤛉兮。《傳》閒關，設𤛉聲也。又黃閒，弩名。《前漢·李廣傳》射以大黃。《註》黃肩弩。晉灼曰：卽黃閒，大黃，其大者也。又地名。《春秋·昭二十二年》大蒐于昌閒。又人名。《史記·項羽紀》田角弟田閒，故齊將。又《樂毅傳》以樂毅子閒爲昌國君。《註》閒，紀閒反。又《集韻》《韻會》何閒切《正韻》何艱切，𠀤音閑。《集韻》安也。《詩·周南·窈窕淑女傳》言后妃有關雎之德，是幽閒貞專之善女。《朱傳》有幽閒貞靜之德。《左傳·僖三十三年》皇武子曰：吾子取其麋鹿，以閒敝邑，若何。《周禮·地官·旅師》掌聚野之耡粟、屋粟、閒粟。《註》閒民無職事者所出。《釋文》𠀤音閑。《禮·王制》其餘以祿士，以爲閒田。《史記·信陵君傳》侯生乃屛人閒語。《註》閒音閑。謂靜語也。又《司馬相如傳》雍容閒雅，甚都。《註》韋昭曰：閒，讀曰閑。又𨻶也。《禮·曲禮》少閒願有復也。《註》言欲須少空閒，有所白也。又《廣韻》近也。《左傳·成十六年》以君之靈，閒蒙甲冑。《註》閒，猶近也。又《廣韻》古莧切《集韻》居莧切《韻會》居諫切《正韻》居晏切，𠀤音襉。《爾雅·釋詁》代也。《書·立政》相我受民，和我庶獄庶愼，時則勿有閒之。《傳》閒，代也。《詩·周頌》皇以閒之。《儀禮·燕禮》乃閒歌魚麗，笙由庚。又《爾雅·釋言》俔也。《註》左傳謂之諜。今之細作也。《釋文》閒音諫。又《博雅》䛼也。《釋文》𧨚卽𧨚謗之𧨚。又《廣韻》厠也。《易·屯卦註》固志同好，不容他閒。正義曰：閒者，厠也。五應在二，是堅固其志，在於同好，不容他人閒厠其閒也。《左傳·隱三年》石碏曰：遠閒親，新閒舊。《釋文》閒，閒厠之閒。又迭也。《書·益稷》笙鏞以閒。《傳》閒，迭也。《疏》更迭閒厠，相代之義，故閒爲迭也。吹笙擊鐘，更迭而作。又隔也。《前漢·楚元王傳》或脫𥳑，或閒編。《註》閒，古莧反。謂舊編爛絕，就更次之，前後錯亂也。《韋𤣥成傳》閒歲而祫。《註》閒歲，隔一歲也。又與也。《左傳·莊十年》齊師伐我，公將戰，曹劌請見，其鄕人曰：肉食者謀之，又何閒焉。《註》閒，猶與也。又空也。《前漢·高帝紀》步從閒道走軍。《註》閒，空也。投空𨻶而行，不公顯也。又離也。《晉語》且夫閒父之愛，而嘉其貺。《註》閒，離也。又遠也。《淮南子·俶眞訓》溝中之斷，則醜美有閒矣。《註》閒，遠也。又非正色曰閒。《詩·衞風·綠兮衣兮傳》綠，閒色。又《廣韻》瘳也。《正字通》病恆在身，無少空𨻶，今病旣損有空𨻶，故謂病瘳爲閒也。又送也。又《正字通》非訾，亦曰閒。又致𨻶曰閒。《左傳·定四年》閒𢙄王室。又以計愚敵曰反閒。孫子兵法，反閒者，因敵閒而用之也。又地名。《戰國策》割河閒以事秦。《註》閒音諫。趙地。又《集韻》賈限切，音𥳑。地名。引春秋，大蒐于昌閒。◎按陸德明音義，閒如字，無作上聲讀者。未知集韻何據。又《博雅》閒，覗也。《釋文》閒，孤限切。覗，音司。又《集韻》下瞎切，音𤛉。《爾雅·釋詁》代也。施乾讀。又《韻補》叶音巾。《高彪詩》人有計策，六奇五閒。總兹三事，謀則咨詢。考證：〔《書·立政》相我愛民，和我庶獄庶愼，時則勿有閒之。〕謹照原文愛民改受民。〔《淮南子·淑眞訓》《註》閒，遠也。〕謹照原書淑眞訓改俶眞訓。〔《左傳·定四年》閒惎王室。〕謹照原文閒惎改閒𢙄。

間：《正字通》同上俗字。

䦑：《廣韻》《集韻》𠀤呼決切，音血。𨴒關無門戸也。

閔：《唐韻》眉隕切《集韻》《韻會》美隕切《正韻》弭盡切，𠀤音敏。《說文》弔者在門也。《徐曰》今別作憫，非。又《玉篇》病也。《詩·衞風》覯閔旣多。《傳》病也。《禮·儒行》不閔有司。《釋文》閔，本亦作愍。又傷念也。《詩·周南·遵彼汝墳序》婦人能閔其君子。《註》傷念也。又勉也。《書·君奭》子惟用閔于天越民。《傳》閔，勉也。又地名。《穀梁傳·僖二十三年》齊侯伐宋，圍閔。《釋文》閔，左氏作緡。又姓。《韻會》孔子弟子閔損。又閔馬父，見左傳。又人名。《前漢·哀帝紀》立魯頃王子郚鄕侯閔爲王。又《集韻》眉貧切，音珉。《說文》秋天也。引虞書，仁閔覆下，則稱旻天。或書作閔。通作𩔉。又《詩·豳風》恩斯勤斯，鬻子之閔斯。《註》亦病也。

閕：《集韻》虛加切，音煆。門閉也。又魚駕切，音訝。開裂也。《司馬相如·上林賦》谽呀豁閕。《註》呵下反。豁閕，空虛也。

𨳟：《字彙補》便亦切，音弼。開也，啓也。

𨳠：《字彙補》微昉切，音罔。水也。

𨳡：《集韻》閒古作𨳡。註詳本畫。

𨳢：《玉篇》古文閒字。註詳本畫。

𨳣：《字彙補》芳文切，音芬。火氣也。

𨳳：《集韻》丑注切。直開也。或作𢨸。

䦒：《集韻》大浪切，音宕。門不開。

閘：《唐韻》烏甲切《集韻》乙甲切，𠀤音押。《說文》開閉門也。又《廣韻》古盍切《集韻》谷盍切，𠀤音䫦。閉門也。《正字通》字彙同牐。按今漕艘往來，臿石左右如門，設版瀦水，時啓閉以通舟，水門容一舟，銜尾貫行，門曰閘門，河曰閘河。設閘官司之。說文：開閉門也。未詳。字彙汎云，同牐，非。

閙：《廣韻》奴敎切《集韻》《韻會》《正韻》女敎切，𠀤音橈。《集韻》擾也。《韻會》不靜也，喧囂也。又猥也。《廣韻》同𠆴。《集韻》或作𢁭。《正韻》从鬥从市，鬥音鬭。俗作閙，从門，誤。

閚：《玉篇》側銜切，音尖。立待也。

𨳴：《五音集韻》奴禮切，音禰。智少力劣。

閛：《廣韻》普耕切《集韻》披耕切《韻會》披庚切《正韻》彼耕切，𠀤音怦。《廣韻》門扉聲。《集韻》闔扉聲。《揚子·法言》開之廓然見四海，閉之閛然不覩其裏。俗作闇然，非。又《集韻》叵迸切，音軯。開閉門也。或作䦕。

𨳵：《篇海》普耕切，音烹。門聲也。

𨳶：《集韻》眉貧切，音珉。鄕名。本作闅。《五音集韻》亭名。在汝南。

𨳷：《集韻》余支切，音移。門臼也。《正字通》義同扅。

䦓：《集韻》癡廉切，音覘。小開門以𠋫望也。又《玉篇》丑占切，音沾。獲也。《潘岳·射雉賦》闚䦓𧆇葉。《註》䦓，丑占反。謂雉在麥田中𧆇葉閒，闚䦓於外，不敢出場也。

𨳸：《篇海類編》堂練切，音殿。于𨳸，國名。亦作闐。

䦔：《集韻》黨旱切，音亶。扊扅也。又儻旱切，音坦。關也。《玉篇》臬也。門旁橛，所以止扉也。

𨳹：《集韻》關，或省作𨳹。

𨳺：《廣韻》《集韻》𠀤徒結切，音耋。䦖𨳺，鄭城門。左傳作桔柣。

𨳻：《篇海類編》音稽。門臼也。

𨳼：《篇海類編》戸感切，漢上聲。《字彙》門也。

𨳽：《篇海》袪玉切。音曲。門𨳽也。

閜：《唐韻》火下切《集韻》許下切，𠀤音㗿。《說文》大開也。《廣韻》大裂。《博雅》閜，開也。《史記·司馬相如傳》谽呀豁閜。《註》閜，呼下反。索隱曰：豁閜，空虛也。又《說文》大杯亦爲閜。《揚子·方言》閜，桮也，其大者謂之閜。《博雅》閜，杯也。《釋文》呼雅切。又《集韻》倚可切。同𨵌。《說文》門傾也。或省。《史記·司馬相如傳》阬衡閜砢。《郭璞註》閜，惡可反。阬衡閜砢揭孽傾敵貌也。《漢書註》閜，烏可反。閜砢，相抉持也。又《集韻》口我切，音可。義同。又《正字通》音斝。亦大杯，受六升。

𨳾：《玉篇》古文祐字。註詳示部五畫。

閝：《集韻》郞丁切，音靈。門上窻謂之閝。或从霝。

閞：《唐韻》《集韻》𠀤皮變切，音卞。《說文》門𦼭櫨也。《爾雅·釋宮》閞謂之槉。《疏》閞者，柱上木名。又謂之槉。又名欂，亦名枅，柱上方木是也。又《廣韻》符萬切《集韻》扶萬切，𠀤音飯。義同。

閟：《唐韻》《集韻》《韻會》《正韻》𠀤兵媚切，音祕。《說文》閉門也。又凡隱而不發皆作閟。《詩·鄘風》視爾不臧，我思不閟。《傳》閟，閉也。《釋文》閟，悲位反。《左傳·莊三十二年》初公築臺臨黨氏，見孟任，從之閟。《註》閟，不從公。又《閔二年》狐突曰：命以時卒，閟其事也。《註》冬十二月閟盡之時。《前漢·盧綰傳》綰愈恐閟匿。又《玉篇》愼也。《書·大浩》天閟毖我成功所。《傳》言天愼勞我周家成功所在。又神也。《詩·魯頌》閟宮有侐。《箋》閟，神也。又《正韻》深也，幽也。《詩·魯頌·閟宮朱傳》深閉也。又《五音集韻》彼義切，音賁。義同。考證：〔《詩·衞風》視爾不臧，我思不閟。〕謹照原書衞風改鄘風。〔《閔二年》孤突曰，命以時卒，閟其事也。〕謹照原文孤突改狐突。

𨳿：《篇海類編》呼計切，音係。門扇也。

𨴀：《集韻》《類篇》𠀤涓熒切。同扃。外閉之關也。一曰鼎扃。○按字彙作古文扃字，非。

𨴁：《篇海》昌演切。與闡同。

𨴂：《集韻》開古作𨴂。註詳四畫。

閡：《唐韻》五漑切《集韻》《韻會》牛代切《正韻》牛蓋切，𠀤音礙。《說文》外閉也。从門，亥，意兼聲。《玉篇》止也。《易·蒙卦註》退則困險，進則閡山。《疏》坎在艮下，是山下有險，恐進退不可，故蒙昧也。又《中孚註》欲進而閡敵，故或鼓也。《左思·吳都賦》寒暑隔閡於𨗉宇。《註》閡，五蓋反。《抱朴子·仁明卷》學而不思，則疑閡實繁。又《廣譬卷》靈鳳所以晨起丹穴，夕萃軒丘，日未移晷，周章九陔，凌風蹈雲，不䟾不閡者，以其六翮之輕勁也。又《列子·黃帝篇》和者大同於物，物無得傷閡者，遊金石蹈水火，皆可也。《釋文》閡，音艾。又《集韻》《類篇》𠀤下攺切，音亥。藏塞也。《前漢·律歷志》該藏萬物，而雜陽閡種。《註》孟康曰：閡，藏塞也。又《廣韻》古代切《集韻》戸代切，𠀤音漑。義同。又《集韻》紇則切，音劾。礙也。又《五音集韻》苦亥切，音愷。開也。又《韻補》叶音攺。《前漢·郊祀歌》厲意逝九閡，紛紜六幕浮大海。《釋文》叶音攺。

䦕：《集韻》披耕切，音怦。闔扉聲。本作閛。

䦖：《廣韻》胡八切《集韻》下八切《韻會》下瞎切，𠀤音黠。《廣韻》門聲。《韻會》或作䦪。又《廣韻》胡結切《集韻》奚詰切，𠀤音纈。《集韻》桔柣，鄭門名。或作䦖。詳𨳺字註。

𨴍：《篇海類編》莫侯切，音謀。開也。

𨴎：《字彙》許逼切，音旭。門阻也。

𨴏：《玉篇》先總切《五音集韻》先孔切，𠀤音㪌。門臼也。㪌原字从攵作。

𨴐：《玉篇》所進切《五音集韻》所陣切，𠀤音阠。生澀不滑貌。又《篇海》守門也。

𨴑：《玉篇》袪王切《類篇》曲王切《五音集韻》去羊切，𠀤音匡。《玉篇》門𨴑也。《類篇》門周木也。又《五音集韻》丘玉切，音曲。義同。

関：《正字通》俗關字。

䦗：《廣韻》况逼切《集韻》忽域切，𠀤音洫。同侐。《說文》靜也。引《詩·魯頌》：閟宮有侐。本从門。

閣：《唐韻》古洛切《集韻》剛鶴切《韻會》《正韻》葛鶴切，𠀤音各。《說文》所以止扉者。从門，各，意兼聲。《徐曰》按：杙長者謂之閣，所以止扉。卽今云門頰，扇所附著也。《正字通》按爾雅釋宮：樴謂之杙，在牆者謂之楎，在地者謂之臬，大者謂之栱，長者謂之閣。又《博雅》閣載也。又《集韻》一曰觀也。一曰𢇮藏之所。《玉篇》樓也。揚雄校書于天祿閣。《正字通》漢宮殿疏：麒麟閣、天祿閣，蕭何造以藏祕書，延賢士。唐制：宣政，前殿也，謂之衙，衙有仗。紫宸，便殿也，謂之閣。朔望不御前殿而御紫宸，謂之入閣。又食閣，木板爲之，所以𢇮食物。《博雅》閣，庖㕑也。《禮·內則》大夫七十而有閣。《註》閣，以板爲之，𢇮食物也。《又》天子閣，左達五，右達五。《註》天子尊庖㕑遠，故左夾室五閣。右夾室五閣。又閣道，樓陛也。《前漢·司馬相如傳》輦道纚屬。《註》輦道，閣道也。《戰國策》故爲棧道木閣，而迎王與后於城陽山中。又甬路，亦名飛閣，複道也。《史記·高祖紀·輒燒絕棧道註》棧道，閣道也。崔浩云：險絕之處，傍鑿山巖，而施版梁爲閣。《正字通》馬鳴閣道，利州棧道也。今保寧府廣平縣，其閣梁，一頭入山腹，一頭立柱水中。張良燒絕秦棧道，卽此。地輿志昭化縣有馬鳴閣。劒州有劒閣。又《周禮·秋官·野廬氏註》車有轘轅坻閣。《疏》坻閣，道路之名也。又星名。《史記·天官書》六星絕漢，抵營室，曰閣道。《註》閣道，北斗之輔。又《詩·小雅》約之閣閣。《毛傳》猶歷歷也。《詩詁》端直貌。又蛙聲。《韓愈·雜詩》蛙黽鳴無謂，閣閣祗亂人。《註》閣閣，如其聲。喻羣言害道也。又姓。《急就章》有閣幷訢。《正字通》唐御史閣輔。又《韻補》叶于六切，音哊。《司馬相如·上林賦》離宮別館，彌山跨谷。高廊四注，重坐曲閣。叶下屬宿。考證：〔爾雅大者謂之棋，長者謂之閣。〕謹照原文謂之棋改謂之栱。〔《史記·天官書》營室曰閣道。《註》樂汁圖云閣道，北斗之輔。〕謹按天官書六星絕漢抵營室曰閣道，非營室卽閣道也。今照原文改六星絕漢抵營室曰閣道。註閣道北斗之輔。省樂汁圖云四字。〔《司馬相如·上林賦》離宮別館，彌由跨谷。高廊四注，重坐曲閣。〕謹照原文彌由改彌山。

閤：《唐韻》《正韻》𠀤古沓切，音合。《說文》門旁戸。《正韻》內中小門。《爾雅·釋宮》小閨謂之閤。《疏》閨之小者名閤。《前漢·文翁傳》使傅敎令出入閨閤。《師古註》閨閤，內中小門也。《史記·汲黯傳》臥閨閤內不出。《正字通》毛晃曰：唐制，天子日御前朝見羣臣，曰常參。朔望薦食陵寢，有思慕之感，不臨前殿，則御便殿見羣臣，謂之入閤。前殿卽宣政殿。便殿卽紫宸殿。立仗必於前殿，喚仗則自東西閤入，故曰入閤。又門下省以黃塗門，謂之黃閤，長官曰閤老。今俗通呼小室曰閤子。韻會引公孫弘傳：開東閤延賢。師古曰：閤者，小門。東向開之，避當庭門，而引賓客，以別掾史官屬。明周圻名義考曰：閣爲𢇮閣之閣。禮內則天子之閣，漢天祿等閣，皆謂重屋也。閤爲閨閤之閤。文翁傳閨閤，公孫弘東閤，皆謂門也。唐志：中書舍人以久次者一人爲閤老，制本省雜事。今輔臣延登曰入閤。稱謂曰閤老，名雖同而義則異，此古今諸家分閤與閣爲二者也。一說自漢迄宋、明，凡祕閣、龍圖閣、天章閣、寶文閣、東閣、文淵閣，皆非从合，皆不專屬小門。唐太宗引刺史入閣，問民疾苦貞觀制，自今中書門下，及三品以下入閤議事，諫官隨之。宋太宗藏經、史、子、集、天文、圖畫分六閤，與閣同。今尊稱曰閣下。韓愈上宰相書，皆从閤，由此推之，閤，閣音義通也。毛周諸說𠀤非，字彙沿襲正韻，亦非。又閤閭，船首也。《揚子·方言》舟首謂之閤閭。《註》今江東呼船頭屋謂之飛閭是也。

𨴒：《廣韻》《集韻》𠀤苦穴切，音闋。𨴒䦑，無門戸也。《博雅》𨴒，空也。

𨴓：《字彙》魚爲切，音危。門危也。又古委切，音詭。義同。

𨴔：《玉篇》古文關字。註詳十三畫。

𨴕：《集韻》所晏切，音訕。編竹木爲落也。本作柵。或作𥬰。亦省作𠕋。

䦘：《廣韻》胡𥳑切《集韻》《韻會》下𥳑切，𠀤音硍。《廣韻》門閾。《集韻》或作𢩆𣐻，通作限。

䦙：《集韻》《正韻》𠀤時吏切，音侍。寺人，奄官。或从門。又《集韻》祥吏切，音飼。《說文》廷也。有法度者也。本作寺。《五音集韻》寺者，司也。官之所止有九司。釋名曰：寺，嗣也。治事者相嗣續于其內。又漢西域白馬䭾經來，初止于鴻臚寺，遂取寺名，剏置白馬寺。

閥：《唐韻》《集韻》《韻會》房越切《正韻》房滑切，𠀤音伐。《說文》閥閱，自序也。《韻會》閥閱功狀。《史記·功臣年表》人臣功有五品，明其等曰閥，積日曰閱。又《正韻》門在左曰閥，在右曰閱。又《正字通》元朝品制有爵者，其門爲烏頭閥閱。《冊府元龜》閥閱二柱，相去一丈，柱端置瓦筒，號爲烏頭。又《說文》通用伐。《左傳·成十六年》卻至驟稱其伐。《杜預註》伐，功也。又《前漢·車千秋傳》無伐閱功勞。《註》師古曰：伐，積功也。考證：〔又《說文》通用伐。《左傳·成十六年》卻至驟稱其伐閱。《註》所踐歷也。〕謹照原文省閱字，並照原註改杜預註伐功也。

閦：《集韻》初六切，音珿。衆在門中。又《玉篇》衆也。出字統，釋典有阿閦。《正字通》阿閦，佛名。見釋藏。按華嚴經，彌陀經，東方有阿閦鞞佛，音釋云：閦，初六翻。阿閦，此云無動。鞞一作𣬉。又阿閦，淨名。經云：有國名妙喜，佛號無動。疏云：阿之言無，閦之言動。又法華經云：其二沙彌，東方作佛。一名阿閦，在歡喜國。一名須彌頂。六書故，閦，初六切，引孫愐曰：衆也。類篇曰：衆在門中。同文舉要，屋韻，閦與衆同。出佛書，合閦衆爲一。或曰訓衆。當从衆，不必別作閦。書故舉要無確證，閦字經史不載，闕可也。字彙音初，譌作闌。謂閦同闌。皆非。

𨴖：《廣韻》初六切，音珿。衆也。出字統。或作𨴟。《正字通》按㐺卽众之變體。本作閦。譌从乑，尤非。

閧：《廣韻》《集韻》《韻會》《正韻》𠀤胡貢切，音哄。《廣韻》兵鬭也。《集韻》鬭聲。《孟子》鄒與魯閧。《博雅》閧，鬭也。《釋文》胡貢反。又《廣韻》胡絳切《集韻》《韻會》《正韻》胡降切，𠀤音巷。義同。又《集韻》與𨞠同。《說文·𨞠字註》里中道也。或作𨜕巷衖。又姓。《韻會》毛氏曰：當作鬨，从鬥从共。鬥音鬭，兩士相對，兵杖在後，象鬥之形。廣韻云，今與門戸字同，其實非也。《正韻》孟子，鄒與魯鬨。揚子，一鬨之市。皆有兩音，後人傳寫，誤从門。今塲屋中，用孟子揚子，及經史中假借字，姑从門，其餘宜依本文。《廣韻》俗作闀。

閨：《唐韻》古攜切《集韻》《韻會》涓畦切《正韻》居爲切，𠀤音邽。《說文》特立之戸。上圜下方，有似圭。《左傳·襄十年》蓽門閨竇之人。《註》閨竇，小戸，穿壁爲戸。《廣韻》閨閤。《前漢·循吏傳》傳敎令出入閨閤。《註》閨閤，內中小門也。《玉篇》宮中門小者曰閨。《杜甫·贈李白詩》李侯金閨彥，脫身事幽討。《註》東方朔、公孫弘，待詔金馬門，故云金閨。《謝朓詩》旣通金閨籍。《註》列名仕版也。又《南史·𨻰文帝紀》每夜刺閨取外事分判者，前後相續，敕雞人司漏，傳籤殿中。《註》夜有急報，投刺於宮門也。又女稱閨秀，所居亦曰閨。《李白詩》揮鞭萬里去，安得念春閨。《後漢·皇后紀贊》班政蘭閨。《劉珊詩》石家金谷妓，妝罷出蘭閨。又通作圭。《禮·儒行》蓽門圭窬。《註》小戸如圭形。

䦚：《集韻》苦滑切，音䯇。大開門貌。又呼括切，音𧯆。義同。

𨴗：《廣韻》《集韻》《韻會》𠀤丁結切，音窒。《類篇》門闔謂之𨴗。又《集韻》職日切，音質。又徒結切，音耋。義𠀤同。

閩：《唐韻》武巾切《集韻》《韻會》眉貧切《正韻》彌鄰切，𠀤音珉。《說文》東南越種。《廣韻》閩越。《周禮·夏官》職方氏辨其邦國、都鄙、四夷、八蠻、七閩。《史記·東越傳》閩越王無諸。《註》東越之別名。《註》按《說文》云閩，東越，蛇種也。故字从虫門聲。《山海經》閩在海中。《註》閩越卽西甌，今建安郡是也。又古養鳥官。《周禮·秋官·閩隷》閩隷掌役畜養鳥，而阜蕃敎擾之。又《廣韻》《集韻》𠀤無分切，音文。《周禮·七閩釋文》又音文。又《廣韻》音旻。《周禮·七閩釋文》鄭氏音旻。又《集韻》謨官切，音瞞。《周禮·七閩釋文》漢書音義，服虔者近蠻。

𨴘：《篇海》音男。門人。

𨴙：《字彙補》良忍切，音嶙。火貌。

𨴨：《韻會》敕六切，音蓄。《字統》衆也。本作閦。詳閦字註。

𨴩：《集韻》同都切，音徒。地名。

閫：《廣韻》《集韻》《正韻》𠀤苦本切，音悃。《廣韻》門限也。《集韻》門橛也。《史記·馮唐傳》閫以內者，寡人制之。《註》此郭門之閫也，門中橛曰閫。《儀禮·士冠禮·布席於門中闑西閾外註》閾，閫也。《易·師卦註》閫外之事，將軍所裁，臨事制宜，不必皆依君命。又天閫。《前漢·揚雄傳》天閫決兮地垠開。《註》天閫，天門之閫也。又《集韻》《韻會》《正韻》𠀤苦悶切，音困。義同。《集韻》本作梱。

閬：《唐韻》來宕切《集韻》《韻會》《正韻》郞宕切，𠀤音浪。《說文》門高也。又空虛也。《前漢·揚雄傳》閌閬閬其寥廓兮。《註》閬，音浪。閬閬，空虛也。又空曠也。《莊子·外物篇》胞有重閬，心有天遊。《註》閬，空曠也。音浪。又土閬。《管子·度地篇》城外爲之郭，郭外爲之土閬。又山名。《屈原·離騷》朝吾將濟於白水兮，登閬風而緤馬。《註》閬風，山名。在崑崙之上。《前漢·司馬相如傳》登閬風而遙集兮。《註》張揖曰：閬風山在崑崙閶闔之中。又地名。巴郡有閬中縣。《前漢·地理志》閬中。《註》屬巴郡。閬音浪。又《集韻》里黨切，音朖。爣閬，寬明貌。又人名。《史記·周本紀》釐王子惠王閬立。又《集韻》里養切，音兩。《說文》蝄蜽也。《史記·孔子世家》木石之怪夔罔閬。《註》夔，音逵。閬，音兩。家語作魍魎。又《廣韻》魯當切《集韻》盧當切，𠀤音郞。亦門高也。又《後漢·張衡傳》集太微之閬。《註》閬，明大也。《揚雄·甘泉賦文選註》閬音郞。閬閬，高大貌。又《集韻》徒郞切，音唐。高門謂之閬。或作𨶈。

𨴪：《五音集韻》博古切，音補。門也。《正字通》按鋪首，著門銜環者。俗誤作𨴪。門不必別立𨴪名。

䦜：《篇海類編》訛胡切，音吾。國名。《正字通》一說左傳本作郚。

𨴫：《篇海》音閻。出《釋典》。

閭：《廣韻》力居切《集韻》《韻會》《正韻》凌如切，𠀤音臚。《說文》里門也。周禮五家爲比。五比爲閭。閭，侶也。二十五家相羣侶也。《書·武成》式商容閭。《傳》式其閭巷。《禮·內則》與其得罪於鄕黨州閭。《註》二十五家爲閭。《戰國策》齊桓公，宮中女市女閭七百。《註》閭里，中門也。《後漢·班固傳》閭閻且千。《註》字林曰：閭里，門也。又門名。《左傳·襄十八年》州綽門於東閭。《註》齊東門。《穀梁傳·成元年》客不說而去，相與立胥閭而語。《註》胥閭，門名。《釋文》閭，力居反。又仙所居。《史記·孝武紀》石閭者，在泰山下阯南方，方士多言此仙人之閭也。又亭名。《春秋·襄二十一年》邾庶其以漆閭丘來奔。《註》高平南，平陽縣西北有顯閭亭。又古官名。《周禮·地官·閭胥》閭胥各掌其閭之徵令。《離騷序》屈原與楚同姓，仕於懷王，爲三閭大夫。《史記·屈賈傳註》三閭之職，掌王族三姓。又石名。《五音集韻》尾閭。司馬云：閭者，聚也。水聚族之處，在扶桑東，一名沃焦。一石，方圓四萬里，厚四萬里，海水注者無不燋。又山名。《爾雅·釋地》東方之美者，有醫無閭之珣玗琪焉。《註》醫無閭，山名。今在遼東。又《揚子·方言》舟首謂之閤閭。《註》今江東呼船頭屋謂之飛閭是也。又劒名。《荀子·性惡篇》干將，莫邪，鉅闕，辟閭，此皆古之良劒也。註：《新序》曰：辟閭、巨闕，天下之良劔也。又《五音集韻》草名。狀如艾蒿。《前漢·司馬相如傳》奄閭軒于。《註》奄閭，蒿也。子可治疾。又《正韻》𠀤閭，木名。《史記·司馬相如傳》仁頻、幷閭。《註》仁頻、幷閭俱註作椶。然攷之櫚皮作索，則椶應屬幷閭，仁頻作梹榔也。又《集韻》獸名。如驢，一角，岐蹄。《山海經》縣雍之山，其獸多閭麋。《註》郭曰，閭卽羭也。似驢而岐蹄，角如麢羊。一名山驢。又美女。《戰國策》閭姝、子奢莫如媒兮。《註》閭姝，荀子作閭娵。韋昭云：梁王魏翟之美女。又姓。《左傳·定十一年》宗子陽與閭丘明相厲也。《前漢·藝文志》閭丘子十三篇。《註》魏人。《正字通》將閭、閭葵，皆複姓。漢唐君𥓓：處士閭葵班。又人名。《史記·秦本紀》吳王闔閭。《前漢·武帝紀》東夷薉君南閭等。《註》南閭者，薉君之名。《史記·建元以來王子侯者年表》俞閭侯。考證：〔又旗名。《詩·衞風·孑孑干旟疏》閭旐。〕謹按詩云鄕旗，州旟，黨旟，族旐，閭旐，比旌，謂鄕用旗州黨用旟族閭用旐比用旌，非以閭旐爲旗名也。今省去此段，於上文古之良劔也下，增註新序曰辟閭巨闕天下之良劔也。

𨴬：《廣韻》《集韻》𠀤胡沃切，音鵠。門聲謂之𨴬。

𨴭：《玉篇》余腫切《五音集韻》余隴切，𠀤音勇。《玉篇》門入也。

䦝：《廣韻》呼麥切，音剨。《玉篇》門聲。《廣韻》䦝門。又《集韻》霍虢切，音謋。開也。

閮：《集韻》唐丁切，音庭。門中也。又待鼎切，音挺。門外啓謂之閮。

閯：《集韻》所稼切，音嘎。開也。

閰：《廣韻》《集韻》𠀤居六切，音匊。閑也。《類篇》閉也。又《篇海類編》兩手捧物也。又斂手曰𦥑，與臼字不同。臼字下畫連，音舅。

閱：《唐韻》弋雪切《集韻》《韻會》欲雪切《正韻》魚厥切，𠀤音悅。《說文》具𢿙于門中。《徐曰》春秋大閱，𥳑車馬也。具數，一一數之也。《玉篇》𥳑軍實也。《周禮·夏官·大司馬》中冬敎大閱。《註》大閱，𥳑軍實。《春秋·桓六年》秋八月壬午，大閱。《註》𥳑車馬。又《說文》一曰察也。出門者，察而數之也。《博雅》閱，數也。《左傳·襄九年》商人閱其禍敗之釁。《註》閱，猶數也。又《正韻》𥳑閱也。《書·多方》克閱于乃邑，謀介。《疏》謂𥳑閱其事。又《呂𠛬》閱實其罪。《疏》𥳑練核實。又《正韻》歷也。《前漢·文帝紀》閱天下之義理多矣。《註》閱，猶更歷也。又《車千秋傳》無伐閱功勞。《師古註》閱，經歷也。又《廣韻》閥閱也。《史記·高祖功臣年表》積日曰閱。《後漢·章帝紀》或起甽畝，不繫閥閱。《註》史記曰：明其等曰閥，積其功曰閱。言前代舉人，務取賢才，不拘門地。又《韻會》買賣損價也。《荀子·修身篇》良價不爲折閱不市。《註》折閱，謂損其所賣物價也。又容也。《詩·邶風》我躬不閱。《傳》閱，容也。又《曹風》蜉蝣掘閱。《傳》閱，容閱也。《箋》掘閱，掘地解閱。謂其始生時也。又稟也。《老子·道德經》自古及今，其名不去，以閱衆甫。《註》閱，稟也。甫，始也。言道稟與萬物始生，從道受氣。又遂也。《爾雅·釋宮》桷直而遂，謂之閱。《註》謂五架屋際椽正相當。《疏》屋椽，長直而遂達，五架屋際者名閱。又《正韻》觀也。又人名。《左傳·僖三十年》冬王使周公閱來聘。又《襄九年》華閱。《註》華閱，宋臣華元子。《史記·田敬仲世家》公孫閱謂成侯忌曰：公何不謀伐魏。考證：〔《說文》具疏于門中。〕謹照原文疏改𢿙。〔《荀子·修身篇》銀價不爲折閱不市〕謹照原文銀價改良價。〔《詩·衞風》我躬不閱。〕謹照原書衞風改邶風。

𨴮：《字彙》古患字。○按說文本作𢠶。

𨴯：《篇海類編》詩止切，音始。門也。

𨴰：《字彙補》昌六切，音閦。佛之名。

𨴱：《篇海》苦穴切，音窟。無門戸也。

閵：〔古文〕𨶄《廣韻》《集韻》《正韻》𠀤良刃切，音吝。《廣韻》閵鵲，鳥名。《說文》閵似雊鵒而黃。又踐也。《前漢·司馬相如傳》徒車之所閵轢。《郭璞註》閵，踐也。又《集韻》郞甸切，音練。義同。

𨵈：《玉篇》孚微切《五音集韻》符非切，𠀤音肥。《玉篇》門火氣。《篇海類編》同扉。

䦠：《集韻》都木切，音豰。水名。《山海經》成山四方而三壇，其上多金玉，其下多靑䨼，䦠水出焉。《註》䦠音涿。又《集韻》竹角切，音斲。義同。又《玉篇》式旨切《五音集韻》詩止切，𠀤音始。䦠門也。

䦡：《玉篇》《五音集韻》𠀤胡官切，音桓。深閤也。又《字彙》閽也。

閶：《唐韻》尺量切《集韻》《韻會》蚩良切《正韻》齒良切，𠀤音昌。《說文》天門也。一曰楚人名門曰閶闔。《前漢·禮樂志》游閶闔。《註》閶闔，天門。《後漢·杜篤傳》排閶闔，入幽谷。《淮南子·原道訓》排閶闔，鑰天門。《註》閶闔，始升天之門也。又風名。《史記·律書》閶闔風居西方。閶者，倡也。闔者，藏也。言陽氣道萬物闔黃泉也。《淮南子·天文訓》四十五曰閶闔風至。《註》兌卦風。又《周禮·夏官·大司馬中軍以鼙令鼓註》司馬法曰：鼓聲不過閶。又門名。《正字通》閶門，姑蘇城門名。又《集韻》他郞切，音湯。鼞或作閶。鼓聲也。

閷：《正字通》與殺同。有上去入三聲。考工記𢎜人：相角，秋閷者厚，春閷者薄。註：閷，同殺，入聲。又弓人：爲柎而發，必動於閷。註：柎弓側骨也，閷接中也。柎與接中相爲體用，柎旣發，則接中亦動也。陸氏：閷，色界反。又匠人：凡爲防，廣與崇，方其閷三分去一，大防外閷。註：閷者，減削之意。防基三分，上二分則堅固。大防，則基三分之外，上二分之內。閷而又閷，防愈固也。生殺之殺，入聲。隆殺、等殺之殺，去聲。殺不必从周禮作閷，沿俗書作煞。正韻六泰殺註，亦作煞。四轄殺註，𠛬不以罪曰殺。汎云亦作閷煞，𠀤非。周禮攺殺爲閷，亦泥。別詳殳部殺字註。

䦢：《篇海類編》苦活切，音闊。遠也，廣也。

𨵉：《集韻》偶舉切，音語。小門。

閸：《字彙》苦本切，音悃。宮中門。

𨵊：《廣韻》《集韻》𠀤士列切，音𪘧。城門版也。又《五音集韻》查鎋切，音䥷。義同。

閹：《唐韻》英廉切《集韻》《韻會》衣廉切《正韻》衣炎切，𠀤音淹。《說文》豎也。宮中閹閽閉門者。从門，奄，意兼聲。《廣韻》男無勢，精閉者。《前漢·敘傳》閹尹之呰。《註》謂宮人爲閹者，謂其精氣奄閉不洩也。一曰主奄閉門者。又《爾雅·釋天》太歲在戌曰閹茂。《釋文》閹，音淹。《史記·歷書》游兆，閹茂二年。《註》閹茂，一作淹戊。《管子·幼官篇》春行冬政，肅。行秋政，雷。行夏政，閹。《註》陽氣獨盛。又《廣韻》《集韻》《韻會》衣檢切《正韻》於檢切，𠀤音渰。義同。《集韻》通作奄。考證：〔《爾雅·釋天》太歲在戊曰閹茂。〕謹照原文在戊改在戌。

𨵋：《玉篇》於委切《五音集韻》於詭切，𠀤音委。門高也。

𨵌：《唐韻》烏可切，音妸。《說文》門傾也。《廣韻》𨵌砢，欲傾貌。又《集韻》《類篇》𠀤倚可切，音㫊。義同。

閺：《集韻》眉貧切，音珉。鄕名。或作𨳶。《五音集韻》亭名，在汝南。又《集韻》無分切，音文。《說文》低目視也。弘農湖縣有閺郡。

䦣：《篇海》敷救切，音富。開門也。

𨵍：《篇海類編》蚩占切，音襜。獲也。

𨵎：《集韻》《類篇》𠀤虛宜切，音犧。𨵎虛，壁𨻶也。又《五音集韻》渠羈切，音竒。克也，信也。又割截也。

閻：《唐韻》《集韻》《韻會》𠀤余廉切，音鹽。《說文》里中門。《後漢·班固傳》閭閻且千。《註》字林曰：閻，里中門也。《史記·越世家》莊生雖居窮閻，然以廉直聞於國。又《玉篇》巷也。《博雅》閻謂之衖。又《揚子·方言》閻笘，開也。東齊開戸謂之閻笘。又勸也。《揚子·方言》食閻，勸也。南楚，凡已不欲喜，而旁人說之，不欲怒，而旁人怒之，謂之食閻。或謂之慫慂。又《廣韻》姓也。閻職。見《左傳·文十八年》閻敖，楚大夫。見《莊十八年》。又《集韻》《類篇》𠀤徐廉切，音燅。鬼閻，地名。在潁川。《左傳·昭二十年》戰於鬼閻。《註》潁川長平縣西北有閻亭。《釋文》閻，似廉反。又縣名。《左傳·昭九年》周甘人與晉閻嘉爭閻田。《註》閻嘉，晉閻縣大夫。《釋文》閻，以廉反。又《集韻》以贍切，音爓。《說文》好而長也。《五音集韻》美色也。又衣長也。《史記·司馬相如傳》眇閻易以戍削。《註》閻易，衣長貌。又《集韻》以冉切，音琰。地名。《左傳·昭二十年》鬼閻。《釋文》又以冉反。《集韻》或作壛。

閼：《唐韻》烏割切《集韻》《韻會》《正韻》阿葛切，𠀤音遏。《說文》遮壅也。《廣韻》止也，塞也。《前漢·景十三王傳》今臣雍閼不得聞。《註》閼，烏曷反。止也。《楚辭·九思》志閼絕兮安如。《註》志望已訖，不知所之。《列子·楊朱篇》管夷吾曰：肆之而已，勿壅勿閼。《蔡邕·樊惠渠歌》我有長流，莫或閼之。《釋文》𠀤音遏。又《爾雅·釋天》太歲在甲曰閼逢，太歲在卯曰單閼。《釋文》閼，烏割切。《淮南子·天文訓》寅在甲曰閼蓬。《註》言萬物鋒芒欲出，擁遏未通，故曰閼蓬也。又星名。《前漢·律歷志》大火，閼伯之星也。又城名。《史記·秦本紀》攻趙閼與。《註》儀州和順縣，卽古閼與城。《郡縣誌》閼與，在磁州武安縣。今屬彰德府。又《後漢·郡國志》上黨涅縣有閼與聚。又人名。《左傳·襄九年》陶唐氏之火正閼伯居商丘。又《隱十一年》公孫閼，與潁考叔爭車。《註》公孫閼，鄭大夫。《釋文》𠀤於葛反。《前漢·景帝紀》閼爲臨江王。《註》閼，一曷反。又《廣韻》《集韻》《韻會》《正韻》𠀤於歇切，音謁。義同。又《集韻》或作堨。詳堨字註。又《五音集韻》依倨切，音飫。閼與，容暇貌。《前漢·揚雄傳》窮宂閼與。《註》晉灼曰：閼與，容貌也。師古曰：閼與，容暇之貌也。又《廣韻》烏前切《集韻》因蓮切，𠀤音煙。閼氏，單于適妻也。《前漢·韓王信傳》乃使人厚遺閼氏。《註》閼，於連反。《史記·匈奴傳》後有所愛閼氏。《索隱註》閼氏，匈奴皇后號也。習鑿齒與燕王書曰：山下有紅藍，北方人採取其花染緋黃，捋取其上英鮮者作臙脂，婦人採捋用爲顏色，因名妻作閼氏。又《史記·歷書》年名焉逢。《註》甲歲雄也。漢書作閼逢。閼亦音焉。又《廣韻》於乾切《集韻》尤虔切，𠀤音焉。義同。

䦤：《集韻》楚快切，音嘬。石抑䦤，穀名。又《五音集韻》倉夬切，音啐。義同。

𨵏：《字彙》五愛切，音艾。以木欄門也。

閽：《唐韻》《集韻》《韻會》《正韻》𠀤呼昆切，音昏。《說文》常以昏閉門隷也。《禮·祭義》閽者，守門之賤者也。《周禮·天官》閽人掌守王宮中門之禁。《註》言閽人者，使守門閽人守王宮中門耳。《正字通》凡吏民冤抑，詣闕自愬者，曰叩閽。又《正韻》閽寺。《易·說卦》爲閽寺。《疏》取其禁止人也。又《韻補》叶許云切，音熏。《揚雄·甘泉賦》選巫咸兮叫帝閽，開天庭兮延羣神。又叶音暄。《蘇轍·上淸詞》帝蕩蕩其無尊兮，居深高乎九閽。顧后土之茫昧兮，若世人之觀天。

閾：〔古文〕𨵨《唐韻》于逼切《集韻》《正韻》越逼切，𠀤音域。《說文》門榍也。論語曰：行不履閾。《徐曰》門限也。《爾雅·釋宮》柣謂之閾。《疏》謂門下橫木爲外內之限。《禮·玉藻》賔人不中門，不履閾。《註》閾，門限。《左傳·僖二十二年》婦人送迎不出門，見兄弟不踰閾。《前漢·王莽傳》思不出乎門閾。《註》門橛也。又《廣韻》况逼切《集韻》忽域切，𠀤音洫。義同。

閿：《五音集韻》無分切，音文。低視也。與闅同。又《前漢·武五子傳》閿鄕。《註》孟康曰：閿，古聞字。从門从𥄎。建安中攺作聞。師古曰：閿字本从門从𥄎，其後轉訛誤，遂作門中受耳。郭璞乃音汝授反，蓋失理遠耳。◎按說文闅訓低目視，廣韻闅俗作閿，漢書註則以閿爲古聞字，闅與聞旣異義，又以閿爲古字，尤不可解，自應以廣韻爲正。

闀：《五音集韻》胡降切，音巷。《字彙》陌也。又備也。

闁：《字彙補》博毛切，音包。褒讚也。

闂：《字彙補》匣蟲切，音鴻。鬭也。《呂氏春秋》崔杼之子，相與私闂。

䦥：《篇海》音閑。習也，法也。

𨵐：《篇海》音古。獨扇門也。

𨵑：《字彙補》古文開字。註詳四畫。

𨵒：《字彙補》同䦜。國名。

𨵓：《字彙補》古文闢字。註詳十三畫。

䦪：《唐韻》乙鎋切《集韻》乙轄切，𠀤音𪆰。《說文》門聲。《廣韻》門扇開也。《韓愈·征蜀聮句》爇堞熇歊熺，抉門呀拗䦪。又《集韻》《韻會》𠀤乙黠切，音軋。義同。

䦫：《玉篇》於迎切《五音集韻》於驚切，𠀤音霙。門中也。又《五音集韻》於𨚡切，音迎。義同。

𨵥：《廣韻》《集韻》𠀤所景切，音省。《廣韻》𨵥府，今爲省字。《集韻》禁署。本从門。通作省。

闃：《唐韻》《集韻》《韻會》《正韻》𠀤苦狊切，音䠐。《說文》靜也。《玉篇》靜無人也。《易·豐卦》闃其无人。《疏》闚視其屋，而闃寂无人也。又《集韻》求獲切，音𧾛。義同。《說文徐註》按易：窺其戸，闃其無人。窺，小視也。狊，大張目也。言始小視之，雖大張目亦不見人也。義當只用狊字。

䦬：《集韻》苦穴切，音闋。䦬䦑，無門戸也。本作𨴒。

闄：《廣韻》於小切《集韻》於兆切，𠀤音夭。隔也。《博雅》闄，遮也。《釋文》於小反。又《集韻》伊鳥切，音杳。又《集韻》《類篇》𠀤以紹切，音溔。義𠀤同。

䦭：《篇海類編》呼郞切，壑平聲。開也。又香也。

闅：《廣韻》《韻會》𠀤無分切，音文。《說文》低目視也。《廣韻》俗作閿。《韻會》地名。弘農湖縣有闅亭。又《廣韻》府巾切，音彬。義同。又《前漢·武五子傳》閿鄕。《註》孟康曰：閿，古聞字。从門从𥄎。建安中攺作聞。◎按闅，說文訓低目視，與聞見之聞義異，未知漢書註何義，存之備考。

𨵦：《廣韻》羊朱切《集韻》《韻會》容朱切《正韻》雲俱切，𠀤音俞。《玉篇》窺也。《集韻》窺𨵦，私視也。《左思·魏都賦》詎遠關以闚𨵦。《註》闚𨵦，望也。

𨵧：《集韻》空媧切，音咼。門不正開。或作䦱。又《玉篇》苦乖切《五音集韻》苦淮切，𠀤音匯。義同。

𨵨：《集韻》閾古作𨵨。註詳八畫。

䦮：《玉篇》敕尹切《五音集韻》敕準切，𠀤音楯。中門也。

闆：《玉篇》《五音集韻》𠀤匹限切，音盻。門中視也。

闇：《唐韻》《集韻》《韻會》烏紺切《正韻》胡紺切，𠀤音暗。《說文》閉門也。又《廣韻》冥也。《玉篇》幽也。《易·蒙卦疏》蒙者微昧闇弱之名，物旣蒙昧，惟願亨通，但闇者求明，明者不諮於闇，故云童蒙求我也。《禮·曲禮》孝子不服闇。《註》闇，冥也。不於闇冥之中從事。《書·大禹謨·蠢兹有苗昏迷不恭傳》昏，闇也。又《博雅》闇，夜也。《禮·祭義》夏后氏祭其闇。《註》闇，昏時也。《公羊傳·莊二十五年》以朱絲營社。或曰脅之，或曰爲闇恐人犯之，故營之。《註》爲天闇冥，恐人犯歷之，故營之。又《周禮·春官·眂祲》掌十輝之灋，以觀妖祥，辨吉凶，五曰闇。《註》闇，日月食也。又不明也。《莊子·齊物論》我與若不能相知也，則人固受其黮闇。《註》黮闇，不明貌。又蟲名。《博雅》闇，蜩𧕄也。又《集韻》《韻會》《正韻》𠀤鄔感切，音晻。隱晦貌。《禮·中庸》闇然而日章。《釋文》闇，於感反。又《集韻》乙減切，音黯。隱暗也。又《五音集韻》於錦切，音㱃。大水至也。又《集韻》《韻會》𠀤於金切，音音。默也。又烏南反。《儀禮·喪服·旣虞翦屛柱楣疏》闇謂廬也。廬有梁者，所謂柱楣也。《釋文》闇，烏南反。

𨵩：《字彙》匹亦切，音僻。塞也。

𨵪：《廣韻》胡結切《集韻》奚結切，𠀤音纈。門聲。

𨵫：《廣韻》《集韻》𠀤女略切，音逽牽引也。

闈：《唐韻》羽非切《集韻》于非切，𠀤音韋。《說文》宮中之門也。《禮·雜記》夫人至，入自闈門。《釋文》闈，音韋，宮中之門。《左傳·閔二年註》宮中小門謂之闈。《釋文》音韋。《史記·齊太公世家》攻闈與大門。《註》宮中之門曰闈。《前漢·敘傳》皆及旹君之門闈。又地名。《左傳·昭二十三年》尹辛取西闈。《註》西闈，周地。《釋文》闈，音韋。又《集韻》吁韋切《韻會》區韋切，𠀤音暉。《禮·雜記》夫人至，入自闈門。《釋文》劉昌宗音暉。《左傳·閔二年註》宮中小門，謂之闈。《釋文》亦音暉。又或作帷。《禮·雜記·闈門註》闈門，或爲帷門。俗作𨵾，非。

䦯：《集韻》直利切，音緻。《揚子·太𤣥經》䦯首，次二，䦯無閒。測曰：無閒之䦯，一其二也。《註》二火也。而在火行，二火相會合，䦯密如一，故無閒。一其二，言一隂二陽，道相交也。

𨵬：《字彙》下𥳑切，音限。門𨵬也。本作限。俗加門作𨵬。

闉：《廣韻》於眞切《集韻》《韻會》《正韻》伊眞切，𠀤音因。《說文》城內重門也。《正韻》城內曲重門也。《詩·鄭風》出其闉闍。《傳》闉，曲城也。《前漢·揚雄傳》欃槍爲闉。《註》障蔽如城門外女垣也。又塞也。《周禮·地官》掌蜃掌斂互物蜃物，以共闉壙之蜃。《註》闉，猶塞也。《淮南子·兵略訓》獵者逐禽，車馳人趨，各盡其力，無𠛬罰之威，而相爲斥闉要遮者，同所利也。《註》塞也。又《易·屯卦註》窮困闉厄。又姓。《左傳·定五年》吳子乃歸，囚闉與罷。《莊子·德充符》闉跂支離無脤。《註》闉跂支離，言脚常曲，行體不正卷縮也。無脤，名也。又《集韻》因蓮切，音煙。曲也。《莊子·德充符》闉跂，司馬彪讀。

闊：《廣韻》《正韻》苦括切《集韻》《韻會》苦活切，𠀤音适。《說文》疏也。一曰遠也。《爾雅·釋詁》闊，遠也。又《廣韻》廣也。又《韻會》闊，勤苦也。《詩·邶風》死生契闊。《傳》契闊，勤苦也。又寬也。《前漢·王莽傳》闊其租賦。《註》闊，寬也。又乖闊。《詩·邶風》于嗟闊兮。《疏》于嗟乎此軍伍之人，今日與我乖闊兮。又𥳑闊。《後漢·馬融傳》及漢祖杖劒，武夫勃興。憲令寬賒，文禮𥳑闊。又迂闊。《後漢·律歷志》至元封中，迂闊不審。又《正韻》凡久不相見曰閒闊。《後漢·諸葛豐傳》閒何闊。又《集韻》苦滑切，音䯇。義同。又《韻補》叶音缺。《成公綏·天地賦》豈斯事之有徵，將言者之虛設。何隂陽之難測，偉二儀之奓闊。考證：〔《詩·衞風》死生契闊。〕謹照原書衞風改邶風。〔《詩·衞風》于嗟闊兮〕謹照原書衞風改邶風。

闋：《唐韻》《集韻》𠀤傾雪切，音缺。《說文》事已閉門也。《玉篇》止也。《博雅》闋，訖也。又《玉篇》息也。《詩·小雅》君子如居，俾民心闋。《傳》息也。《後漢·楊璇傳》剽人盜邑者，不闋時月。《註》息也。又《廣韻》盡也。《前漢·王莽傳》物物卬市，日闋亡儲。《註》盡也，言當日卽盡。《張景陽·七命》繁肴旣闋，亦有寒羞。又《玉篇》終也。《增韻》樂終也。《禮·文王世子》有司告以樂闋。《註》闋，終也。《周禮·夏官·大司馬》鼓戒三闋。《前漢·張良傳》歌數闋。又空也。《莊子·人閒世》瞻彼闋者，虛室生白。《註》闋，空也。室比喻心，心能空虛，則純白獨生也。又《正韻》門開也。又《集韻》暌桂切，音䙆。止也。《禮·郊特牲》卒爵而樂闋。《註》闋，止也。又《廣韻》《集韻》《韻會》𠀤苦穴切，音湀。義同。又《集韻》古穴切，音玦。馬名。《爾雅·釋畜》回毛在背，闋廣。《疏》旋毛在背者名闋廣。又《韻補》叶音餽。《曹植·酒賦》敘嘉賔之歡會兮，惟耽樂之旣闋。日晻暗於桑楡兮，命僕夫而皆逝。

𨵭：《集韻》巨展切，音鍵。拒門木。本作楗。又《玉篇》《五音集韻》𠀤其偃切，音寋。《玉篇》義同。《五音集韻》關楗。

𨵮：《玉篇》許勿切，音𩖨。小門也。

闌：《唐韻》洛干切《集韻》《韻會》《正韻》郞干切，𠀤音蘭。《說文》門遮也。《戰國策》晉國之去梁也，千里有餘，有河山以闌之。《史記·楚世家》雖儀之所甚願爲門闌之厮者，亦無先大王。《後漢·明帝紀》勞賜縣掾史及門闌走卒。《註》續漢志曰：五伯鈴下待閣門闌部署街里。又車上闌。《左傳·宣十二年·楚人惎之脫扃註》扃，車上兵闌也。又《廣韻》晚也。《岑參詩》蕭條芳歲闌。又《增韻》褪也，衰也。又《玉篇》牢也。又《廣韻》希也。飮酒半罷也。《史記·高祖紀》酒闌。《註》闌，言希也。謂飮酒者，半罷半在，謂之闌。《杜甫詩》廚人語夜闌。又《廣韻》盡也。《蔡琰·胡笳十八拍》更深夜闌兮夢汝來斯。又妄也。《史記·汲黯傳》文吏繩，以爲闌出財物於邊關乎。《註》闌，妄也。又無符傳出入爲闌。《史記·高祖功臣年表》陽平侯杜相夫闌出函谷關。《前漢·成帝紀》闌入尚方掖門。《註》應劭曰：無符籍妄入宮曰闌。又腕闌。《元氏掖庭記》元靜懿皇后旦日，人獻翠腕闌。《註》闌，手鐲類。又闌干。《左思·吳都賦》珠琲闌干。《註》闌干，猶縱橫也。又縣名。《前漢·地理志·闌註》屬越巂郡。又《集韻》郞旰切。同𢒞。文也。或作斕。亦省。又《韻補》叶陵延切，音連。《蘇軾·遊東西巖詩》况復情所鍾，感槩萃中年。正賴絲與竹，陶寫有餘歡。常恐兒輩覺，坐令高趣闌。歡音軒。考證：〔《杜甫詩》廚人夜語闌。〕謹照原詩改廚人語夜闌。

闍：《唐韻》當孤切《集韻》《韻會》《正韻》東徒切，𠀤音都。《說文》闉闍也。从門者聲。《廣韻》城上重門。《玉篇》城門臺也。《詩·鄭風》出其闉闍，有女如荼。《傳》闍，城臺也。《釋文》闍，鄭、郭音都。孫炎云：積土如水渚，所以望氣祥也。《禮·月令·仲夏之月可以處臺榭註》闍者謂之臺。《集韻》或作堵。又《廣韻》視遮切《集韻》《韻會》時遮切《正韻》石遮切，𠀤音蛇。《說文》闉闍也。《詩·鄭風·闉闍釋文》又音蛇。又《正字通》梵言闍維卽茶毗，僧死而焚之也。天竺第九祖人滅，衆以香油栴檀闍維眞體。闍維，讀若蛇皮。蘇軾夜閱傳燈錄，燈花燒一僧字，題詩曰：曹溪夜岑寂，燈下讀傳燈。不覺燈花落，茶毗一個僧。又《集韻》之奢切，音遮。城臺也。《詩·鄭風》闉闍。徐邈讀。

𨵯：《篇海》胡答切，音盍。門扉也。◎按卽闔字之譌。

𨵰：《字彙補》博計切，音閉。扃也。門戸也。

𨶀：《字彙》托甲切，音塔。同鞳。闛𨶀，鐘鼓聲。

𨶁：《字彙》伊甸切，音晏。晚也。

𨶂：《集韻》烏懈切，音隘。鬧也。

闐：《唐韻》待年切《集韻》《韻會》《正韻》亭年切，𠀤音田。《說文》盛也。《博雅》闐闐，盛也。又《博雅》闐闐，聲也。《詩·小雅》振旅闐闐。《朱註》闐闐，鼓聲也。《爾雅·釋天》振旅闐闐。《註》闐闐，羣行聲。《左思·蜀都賦》車馬雷駭，轟轟闐闐。《註》皆言車馬之聲。又《增韻》滿也。《史記·汲鄭傳》始翟公爲廷尉，賓客闐門。《前漢·游俠傳》人無賢不肖闐門。又地名。《前漢·西域傳》到𤰞闐城。《抱朴子·仙藥卷》得于闐國白玉。又與顛同。《禮·玉藻·盛氣顚實揚休註》顚，讀爲闐。盛身中之氣，使之闐滿其息。又《集韻》或作𥧑。《前漢·游俠傳闐門註》師古曰：與𥧑字同。又《廣韻》《集韻》《韻會》堂練切《正韻》蕩練切，𠀤音電。于闐，國名。又音冀。《前漢·𨻰湯傳》涉康居界，至闐池西。《註》闐，音冀。

𨶃：《廣韻》陟駕切《集韻》陟嫁切，𠀤音吒。《說文》奠爵也。《廣韻》同㓃。《集韻》一曰懲也。

𨶄：《玉篇》古文閵字。註詳八畫。

闑：《唐韻》《集韻》《韻會》《正韻》𠀤魚列切，音孽。《說文》門梱。《玉篇》門欒也。《廣韻》門也，礙也。《五音集韻》門中礙也。《正韻》門中橛爲闑。《爾雅·釋宮》橛謂之闑。《禮·玉藻》君入門，介拂闑。《釋文》闑，門橛也。《儀禮·士冠禮》布席于門中闑西。《前漢·五行志》明離闑內。又《馮唐傳》闑以內，寡人制之。又《集韻》《韻會》𠀤倪結切，音齧。又《集韻》九芮切《正韻》居胃切，𠀤音劂。義𠀤同。《集韻》或作臬槷。

闒：《唐韻》徒盍切《集韻》敵盍切《韻會》敵合切，𠀤音蹋。《說文》樓上戸也。从門，𦐇，意兼聲。《廣韻》門樓上屋也。《周禮·夏官·大司馬中軍以鼙令鼓註》司馬法曰：鼓聲不過閶，鼙聲不過闒。《釋文》闒，吐獵反。又《廣韻》一曰閭閈里也。《博雅》闒，里也。又海外國名。《山海經》闒非，人面而獸身，靑色。又《集韻》《韻會》𠀤䚽盍切，音榻。闒茸，意下也。《前漢·司馬遷傳》在闒茸之中。《註》闒，下也。闒茸，猥賤也。又《賈誼傳》闒茸尊顯兮。《楚辭·九歎》雜班駮與闒茸。《註》闒茸，駑頓也。又《集韻》力盍切，音𦡳。義同。又䚽合切，音錔。鏜鞳，鐘鼓聲。本作鞳。闛𨶀，鐘鼓聲。

闓：《廣韻》苦亥切《集韻》《韻會》《正韻》可亥切，𠀤音愷。《說文》開也。《正韻》闢也，解也。《揚子·方言》東齊開戸謂之閻笘，楚謂之闓。《前漢·匈奴傳》今欲與漢闓大關。《曹植·矯志詩》門機之闓，楛矢不追。又《博雅》闓，欲也。又通作凱。《前漢·司馬相如傳》昆蟲闓懌。《史記》作凱澤。又《集韻》《正韻》𠀤丘哀切，音開。《集韻》明也。又決拾也。《儀禮·鄕射禮·袒決遂註》決，猶闓也，以象骨爲之，著右大擘指，以鈎弦闓體也。《釋文》闓，音開。又人名。《後漢·劉表傳》遂起立學校，博求儒術，綦母闓、宋忠等。《註》闓，音開。又《廣韻》苦蓋切《集韻》《韻會》口漑切《正韻》丘蓋切，𠀤音慨。義同。

闔：《唐韻》胡𦡳切《集韻》轄𦡳切《韻會》曷閤切《正韻》胡閤切，𠀤音合。《說文》門扇也。《爾雅·釋宮》闔謂之扉。《疏》闔扇也。《禮·月令》仲春之月，乃修闔扇。《註》用木曰闔。《左傳·襄十八年》以枚數闔。《註》闔，門扇也。《史記·宋微子世家》牧齒著門闔。《註》闔，門扇。又《韻會》雙曰闔，闔門也。單曰扇，扇戸也。又《說文》閉也。《易·繫辭》闔戸謂之坤。《疏》謂閉藏萬物，若室之閉闔其戸。《左傳·襄十七年》吾儕小人，皆有闔廬，以辟燥濕寒暑。《註》闔，謂門戸閉塞。又苫也。《周禮·夏官·圉師》茨牆則翦闔。《註》闔，苫也。又《正韻》摠合也。《後漢·張儉傳》儉見曹氏世德已萌，乃闔門懸車，不與政事。《前漢·武帝紀》今或至闔郡，而不荐一人。《註》總一郡之中，故曰闔郡。又《廣韻》閶闔。《前漢·禮樂志》游閶闔。《註》閶闔，天門。《淮南子·原道訓》排閶闔，鑰天門。《註》閶闔，始升天之門也。又風。亦名閶闔。《史記·律書》閶闔風，居西方。又助語詞。《莊子·列禦𡨥》闔胡嘗視其良，旣爲秋栢之實矣。《註》闔，語助也。又《則陽篇》日與物化者，一不化者也，闔嘗舍之。《註》言何不試舍其所爲乎。又國名。《前漢·𨻰湯傳》又遣使責闔蘇大宛諸國歲遺。《註》闔蘇，國名。在康居北一千里。又人名。《莊子·人閒世註》顏闔，魯之賢人隱者。考證：〔《周禮·夏官·圉師》茨牆則剪闔。〕謹按剪字下从羽今改翦。

𨶅：《集韻》馨幺切，音膮。門大開貌。

𨶆：《廣韻》七羊切《集韻》千羊切，𠀤音鏘。《廣韻》門聲和也。

𨶇：《玉篇》烏古切《五音集韻》安古切，𠀤音隖。《玉篇》門也。

闕：《廣韻》袪月切《集韻》《韻會》《正韻》丘月切，𠀤音𦁐。《說文》門觀也。《徐曰》中央闕而爲道，故謂之闕。《玉篇》象魏闕也。《廣韻》闕在門兩旁，中央闕然爲道也。《正韻》宮門雙闕也。《韻會》爲二臺于門外，作樓觀於上，上員下方，以其縣法謂之象魏。象，治象也。魏者，言其狀魏魏然高大也，使民觀之，因爲之觀，兩觀雙植，中不爲門。又宮門、寢門、冢門皆曰闕。《古今注》闕，觀也。古每門樹兩觀於其前，所以標表宮門也。其上可居，登之則可遠觀，故謂之觀。人臣將至此，則思其所闕，故謂之闕。《爾雅·釋宮》觀謂之闕。《詩·鄭風》挑兮達兮，在城闕兮。《傳》乗城而見闕。《左傳·莊二十一年》鄭伯享王于闕西辟。《註》闕，象魏也。《史記·高祖紀》立東闕、北闕。又《秦本紀》築冀闕。《註》劉伯莊云：冀猶記事，闕卽象魏也。又《廣韻》失也，過也。又《集韻》乏也，空也。又《增韻》不恭也。又《玉篇》少也。《左傳·成十三年》又欲闕翦我公室。又《廣韻》不供也。《左傳·襄四年》敞邑褊小，闕而爲罪。《註》闕，不供也。又《增韻》虛也。《禮·禮運》三五而闕。《註》一盈一闕，屈伸之義也。又《增韻》游車補闕者曰遊闕。《周禮·春官·車僕》掌戎路之萃，廣車之萃，闕車之萃。《註》闕車，所用補闕之車也。《左傳·宣十二年》潘黨率游闕四十乗。《註》游車，補闕者。又不合也。《前漢·王莽傳》歸師勿遏，圍城謂之闕。《註》此兵法之言也。闕，不合也。又毀也。《禮·曾子問》入自闕。《註》闕，謂毀宗也。又《正韻》闕翟后服刻繒爲衣，不畫也。《周禮·天官·內司服》掌王后之六服：褘衣、揄狄、闕狄（、鞠衣、展衣、緣衣）。《註》闕狄，畫羽飾。展衣，白衣也。《詩·衞風·玼兮玼兮其之翟也傳》褕翟，闕翟，羽飾衣也。又劒名。《荀子·性惡篇》闔閭之干將、莫邪、鉅闕、辟閭，此皆古之良劒也。又國名。《左傳·昭十五年》闕鞏之甲。《註》闕鞏國所出鎧。又獸名。《爾雅·釋獸》闕洩多狃。《疏》闕泄，獸名。其脚多狃。狃，指也。又山名。《前漢·司馬相如傳》遺屯騎於𤣥闕兮。《註》𤣥闕，北極之山也。又塞名。《戰國策》乃摩燕烏集闕，見說趙王於華屋之下。《註》闕，塞名也。又《史記·周本紀》西周恐，將天下銳師出伊闕，攻秦。《註》括地志云：在洛州南十九里。又《廣韻》姓也。出下邳。漢有荆州刺史闕羽三。又《正韻》亦作屈。又《正韻》其月切，音橜。《左傳·隱元年》潁考叔曰：若闕地及泉。又《襄二十一年》方暑闕地，下冰而牀焉。《吳語》闕爲石郭，陂漢以象帝舜。《註》闕，穿也。《管子·山權數篇》北郭有掘闕而得龜者。《註》穿地至泉曰闕。又《韻補》叶音檜。《程曉·贈傅𤣥詩》元服初加，萬福咸會。赫赫應門，嚴嚴朱闕。又叶音乞。《班固·北征頌》雷震九原，電曜高闕。金光鏡野，武旗冒日。又叶音卻。《鄭虔季·贈陸雲詩》𥡆𥡆閶闔，南端啟籥。庶明以庸，帝聽式闕。考證：〔《左傳·成十三年》又欲闕剪我公室。〕謹按剪字下从羽今改翦。〔《正韻》闕翟后服刻繪爲衣，不畫也。〕謹照原文刻繪改繒。〔《管子·山權數篇》北郭有拙闕而得龜者。〕謹照原文拙闕改掘闕。

𨶈：《廣韻》《集韻》𠀤徒郞切，音唐。《唐韻》高門也。《集韻》或从良。

闖：《唐韻》《韻會》《正韻》𠀤丑禁切，音𧠿。《說文》馬出門貌。从馬在門中，會意亦象形。讀若郴。又出頭貌。《公羊傳·哀六年》開之，則闖然公子陽生也。《註》闖，出頭貌。又《玉篇》或作覘。《韓愈·同宿聯句》儒門雖大啓，姦首不敢闖。皆以窺覘爲義。又《集韻》丑甚切，音踸。《公羊傳·哀六年闖然釋文》又丑衽反。又《集韻》癡林切，音琛。義同。

𨶉：《篇海》之兗切，音展。開閉門利也。

𨶊：《篇海》子閏切，音浚。英也。

𨶋：《篇海》苦穴切。止也，終也。

闙：《廣韻》康禮切《集韻》遣禮切，𠀤音棨。開門也。通作啓。

𨶜：《廣韻》都豆切。俗鬥字。又《字彙》當口切，音斗。姓也。又大透切，音豆。呼也。

闚：《唐韻》去隨切《集韻》《韻會》缺規切，𠀤音恢。《說文》閃也。謂傾頭門中視也。从門，規，意兼聲。《廣韻》小視。《集韻》窺，通作闚。《易·觀卦》闚觀，利女貞。《註》所見者狹，故曰闚觀。《疏》闚竊而觀也。又《豐卦》闚其戸。《疏》闚視其戸也。《禮·禮運》其餘鳥獸之卵胎皆可俯而闚也。《史記·刺客傳》闚以重利。《後漢·李固傳》秦人不敢闚兵于西河。又同窺。《列子·黃帝篇》夫至人者，上闚靑天。《釋文》同窺。又《集韻》窺睡切，音觖。義同。

闛：《唐韻》《集韻》𠀤徒郞切，音唐。《說文》闛闛，盛貌。从門，堂，意兼聲。又《廣韻》吐郞切《集韻》他郞切，𠀤音湯。鼓聲也。《前漢·司馬相如傳》鏗鎗闛鞈。《註》闛鞈，鼓音也。又《集韻》蚩良切，音昌。《說文》天門也。楚人名門曰閶闔。本作闛。《前漢·揚雄傳》西馳闛闔。《註》闛，讀與閶同。闛闔，門名也。

𨶝：《集韻》與塾同。

關：《唐韻》古還切《集韻》《韻會》《正韻》姑還切，𠀤音瘝。《說文》以木橫持門戸也。《韻會》要會也。又《玉篇》扃也。《正韻》塞門也，門牡也。又關津。《周禮·地官·司關》司關掌國貨之節。以聮門市。《註》界上之門也。《禮·王制》關譏而不征。《易·復卦》先王以至日閉關。又墓門也。《周禮·春官·巾車》及墓，嘑啓關陳車。《註》關，墓門也。又《集韻》通也。《書·五子之歌》關石和鈞。《疏》關通衡石之用，使之和平。《易·同人註》雖是同人卦下之辭，不關六二之義。又《韻會》關，所以閉也。《楚辭·招魂》虎豹九關。《註》使神虎豹，執其關閉。又《正字通》關策，猶關說也。《史記·梁孝王世家》有所關說于景帝。又《博雅》驛也。又塞也。又《正韻》戾機也。又聮絡也。又涉也。《後漢·張升傳》升少好學，多關覽。《註》關，涉也。又由也。《前漢·董仲舒傳》太學者，賢士之所關也。《註》關，由也。又穿也。《禮·雜記》叔孫武叔朝見，輪人以其杖，關轂而輠輪者。《疏》關，穿也。又三關。《淮南子·主術訓》三關者，不可不愼守，謂耳目口不當妄視聽言也。又關藏。《荀悅·申鑒》善養性者得其和，鄰臍三寸謂之關。關藏呼吸，以受四氣也。又關脉。《史記·倉公傳》少陽初關一分。《註》脉經云：從魚際至高骨，却行一寸，其中名曰寸口。其骨自高從寸至尺，名曰尺，澤后尺前名曰關。陽出隂入，以關爲界。又關孔。《周禮·冬官·車人·五分其長以其一爲之首註》首六寸，謂今剛關頭斧。《疏》漢時斧近刃，皆以剛鐵爲之。又以柄關孔。又《史記·封禪書》因巫爲主人，關飮食。○按關卽索字意。又《韻會》閒關，崎嶇屈轉貌。《後漢·荀彧傳》荀君乃越河冀閒關，以從曹武。又《正韻》關白也。《前漢·王褒傳》進退得關其忠。又《正字通》閒關，車𤛉聲。《詩·小雅》閒關，車之𤛉兮。《傳》閒關，設𤛉也。又《正字通》關關，鳥鳴聲。《詩·周南》關關雎鳩。《傳》關關，和聲也。又斧名。《後漢·馬融傳》揚關斧。《註》關斧，斧名也。又地名。《史記·項羽紀》行略定秦地函谷關。《前漢·高帝紀》先入定關中者王之。《註》自函谷關以西總名關中。又《集韻》亦姓。又《集韻》烏關切《正韻》烏還切，𠀤音彎。《集韻》持弓關矢也。《左傳·昭二十一年》將注豹則關矣。《註》關，引弓。《釋文》烏環反。《孟子》越人關弓而射之。又《韻補》叶圭懸切，音涓。《劉歆·遂初賦》馳大行之嚴防，入天井之喬關。望庭燧之皦皦，飛旌旐之翩翩。《盧諶·懷古詩》藺生在下位，繆子稱其賢。奉辭馳出境，伏軾徑入關。考證：〔《周禮·春官·巾車》及墓，嘑啓關東車。〕謹照原文東車改陳車。

𨶞：《唐韻》苦濫切，音勘。《說文》望也。从門𣪏聲。

𨶟：《篇海》古了切，音矯。《字彙補》降殺也。

𨶠：《篇海》魚列切，音孽。《字彙補》門𨶠也。

𨶡：《字彙補》同誾。

𨶢：《篇海》語居切，音魚。門名。

𨶬：《集韻》忽麥切，音㦎。開也。又《字彙》破物也。

𨶭：《篇海類編》無分切，音文。縣名。

𨶮：《集韻》一結切，音噎。闐也。

䦱：《唐韻》韋委切《集韻》《韻會》羽委切《正韻》烏賄切，𠀤音蔿。《說文》闢門也。从門，爲，意兼聲。《魯語》䦱門與之言，皆不踰閾。《註》䦱，闢也。又《博雅》䦱，開也。又《集韻》亦姓。又《集韻》枯懷切《五音集韻》苦淮切，𠀤音匯。門邪也。又《集韻》《韻會》𠀤空媧切，音咼。義同。《集韻》或作𨷕。

𨶯：《篇海類編》五克切，音額。閉也。

𨶰：《集韻》枯光切，音䯑。門關也。又《玉篇》叱終切《五音集韻》敕中切，𠀤音忡。義同。

闞：《廣韻》《集韻》《韻會》《正韻》𠀤苦濫切，音瞰。《說文》望也。又《博雅》闞，視也。又《玉篇》臨也。又《廣韻》魯邑。《左傳·昭二十五年》叔孫昭子如闞。《註》闞，魯邑。《穀梁傳·昭三十二年》公在乾侯取闞。又亭名。《後漢·郡國志》東平陸，六國時曰平陸，有闞亭。又姓。《史記·齊太公世家》闞止有寵焉。又《集韻》《韻會》𠀤虎檻切，音㺖。虎聲。《詩·大雅》闞如虓虎。《傳》闞然如虎之怒。《釋文》火斬反。《前漢·敘傳》於是七雄虓闞。又《廣韻》《集韻》許鑒切《韻會》胡懺切《正韻》胡監切，𠀤音㒈。《廣韻》犬聲。《集韻》獸怒聲。又《集韻》《韻會》《正韻》𠀤虎覽切，音喊。義同。

𨶱：《玉篇》《五音集韻》𠀤呼瓜切，音華。開門也。

𨶲：《集韻》兹消切，音焦。木名。皮堅黑若鐵，生水中。《正字通》王會篇：卜人以丹砂，夷用𨶲木。註：木生水中，黑色而光堅若鐵，卽今烏木。崔豹古今注：毉木出交州，色黑有文，亦謂之烏文木也。俗譌作翳木，非。

闟：《廣韻》《正韻》許及切《集韻》《韻會》迄及切，𠀤音吸。《玉篇》戟名。《類篇》鋋也。《史記·商君傳》持矛而操闟戟者，旁車而趨。《註》顧野王云：鋋也。《方言》云：矛，吳揚江淮南楚五湖之閒謂之鋋，其柄謂之矜。釋名云：戟格也。旁有格。《張衡·東京賦》闟戟轇轕。《註》闟鋋也。又函也。《後漢·輿服志》屬車四十六乗，前驅有九斿雲䍐鳳凰闟戟。《註》薛綜曰：闟之言函也。取四戟函車邊。又車名。《後漢·輿服志》獵車其飾重輞，縵輪繆龍繞之。一曰闟猪車，親校獵乗之。《註》魏文帝攺曰闟虎車。又住立貌。《管子·小問篇》桓公北伐孤竹，未至𤰞耳之谿十里，闟然止，瞠然視。《註》闟，住立貌。又《正韻》闔也。《韓愈·南山詩》闟闟屋摧霤。又《集韻》安定意。《史記·匈奴傳》闟然更始。《註》闟，音㩉。安定意也。又《韻會》闔也。又《集韻》色入切，音歰。義同。又《集韻》敵盍切《韻會》敵合切，𠀤音𦑲。土闟，谷名。《韻會》地理志：犍爲郡，漢陽山，漢水所出。又地名。《前漢·匈奴傳》屠耆單于，卽引西南，留闟敦地。《後漢·馮異傳》又降匈奴于林闟頓王。《註》前漢書音義，闟音蹋。又闟茸也。《文選·任昉彈劉整》整閭閻闟茸。《註》闟，土合反。《司馬遷·報任安書》爲掃除之吏，在闟茸之中。《註》闟，吐𦡳反。闟茸，猥賤也。茸，細毛。張揖訓訪，以爲闟獰劣也。又作鈒。《史記·商君傳闟戟註》索隱曰：闟亦作鈒。

闠：《廣韻》《集韻》《正韻》𠀤胡對切，音潰。《說文》市外門也。《廣韻》闤闠，市門。《張衡·西京賦》通闤帶闠。《註》市門曰闠。又道也。《博雅》闤闠，道也。又《集韻》求位切，音匱。義同。

闡：《唐韻》昌善切《集韻》《韻會》《正韻》齒善切，𠀤音幝。《說文》開也。《增韻》闢也。《後漢·班固傳》厥有氏號，紹天闡繹者。《註》闡，開也。又《增韻》顯也。《玉篇》明也。《易·繫辭》夫易彰往而察來，而微顯闡幽。《註》闡，明也。《書·大禹謨·舞干羽于兩階傳》修闡文敎，舞文舞于賓主階閒。《春秋·左傳杜序》其微顯闡幽，裁成義類者，皆據舊例而發義，指行事以正褒貶。《揚子·太𤣥經》次六：幽闡積。《註》六爲水稱。幽施祿及下，故闡積。又《玉篇》大也。《易·豐卦註》闡者，弘廣之言。凡物之大，具有二種，一者自然之大，一者由人之闡弘使大。《書·君𨻰·爾惟弘周公丕訓傳》汝爲政，當闡大周公之大訓。又廣也。《史記·秦始皇紀》闡幷天下。又《禪梁父註》禪闡廣地土也。又地名。《左傳·哀八年》夏齊人取讙及闡。《註》闡在東平劉縣北。《後漢·郡國志》益州越巂郡闡。又《集韻》稱延切，音燀。《陸雲·陸府君誄》瑰光旣耀，靈寶未闡，弗慮皇圖，銜恨殂遷。又《韻補》叶稱人切，音瞋。《𨻰琳·悼龜賦》探頤索隱，無幽不闡。下方太祗，上配淸純。

𨶳：《篇海》口圭切。小視也。◎按卽闚字之譌。

𨶴：《字彙補》伊申切，音因。𨶴闍。◎按卽闉字之譌。

𨷃：《玉篇》夕醉切《五音集韻》徐醉切，𠀤音遂。門偏也。

𨷄：《篇海》呼絳切，音向。直視也。

闢：〔古文〕𨴔𨴔《唐韻》房益切《集韻》《韻會》《正韻》毗亦切，𠀤音擗。《說文》開也。从門，辟，意兼聲。《廣韻》啓也。《易·繫辭》其動也闢。《疏》動則開生萬物，故其動也闢。《又》闢戸謂之乾。《疏》謂吐生萬物，若室之開闢其戸。《書·舜典》詢于四岳，闢四門。《傳》開闢四方之門。《左傳·宣二年》晨往，寢門闢矣。又避也。《周禮·天官·閽人》凡外內命夫命婦，出入則爲之闢。《註》闢行人，使無干也。《釋文》闢，避也。又《集韻》匹辟切，音僻。《爾雅·釋水》湀闢流川。《註》通流也。又《正韻》亦作辟。《周禮·天官·閽人闢釋文》闢，本又作辟。𨴔字作門內卄。

𨷅：《字彙》澄連切，音纏。市門。

𨷆：《集韻》悉盍切，音𠎷。閉也。

闣：《廣韻》《正韻》𠀤丁浪切，音譡。閃闣人。又《集韻》他郞切，音湯。鼓聲也。引《詩》：擊鼓其鼞。或作闣。◎按《詩·邶風》今作鏜。又《五音集韻》闣，盛貌。

䦲：《唐韻》《集韻》𠀤余廉切，音鹽。《說文》䦲謂之樀。樀，廟門也。《玉篇》語林云：大夫向䦲而立。《集韻》通作檐。又《集韻》丘檢切，音顩。門屋。又《廣韻》《集韻》𠀤昌豔切，音襜。《廣韻》闚䦲。《集韻》視貌。又《集韻》去劒切，音欠。小開戸也。

䦳：《唐韻》《集韻》《韻會》《正韻》𠀤許亮切，音向。《說文》門響也。《爾雅·釋宮》兩階聞謂之䦳。《註》人君南鄕，當階問也。《玉篇》門頭也。《集韻》一曰牖屬，刮楹達䦳，天子之廟飾。《博雅》窗牖䦳也。《左思·吳都賦》肅肅階䦳。《註》兩階閒曰䦳。又《集韻》許兩切，音響。門響也。考證：〔《爾雅·釋宮》兩階聞謂之䦳。《註》人君南鄕，當階門也。〕謹照原文階門改階問。

闤：《唐韻》戸關切《集韻》《韻會》胡關切，𠀤音還。《說文》市垣也。从門，睘，意兼聲。《廣韻》闤闠。《古今注》闤，市垣也。又《博雅》闤闠，道也。《張衡·西京賦》通闤帶闠。《註》闤，市營也。又《正韻》烏還切，音彎。義同。

𨷇：《字彙》烏昆切，音溫，門扇也。見釋典。

闥：《唐韻》《集韻》《韻會》《正韻》𠀤他達切，音撻。《說文》門也。《博雅》闥謂之門。《詩·齊風》彼姝者子，在我闥兮。《傳》闥，門內也。《釋文》闥，他達反。韓詩云：門屛之閒曰闥。又《韻會》漢號禁門曰黃闥。《前漢·高后紀》不出房闥。《註》闥，中小門。《樊噲傳》噲乃排闥直入。《註》闥，土曷反。宮中小門也。一曰門屛也。又闈也。《後漢·桓帝紀》乙未，南宮承善闥火。《註》闈謂之闥。又《集韻》巨偃切，音寋。拒門木。《玉篇》飛闥，突出方木也。又《韻補》叶音脫。《崔駰·達旨》攀台階闚紫闥，據高軒望朱闕。又叶音隊。《曹植·王粲誄》我王建國，百司俊乂，君以顯舉，秉機省闥。

䦴：《字彙補》余日切，音亦。闢門也。

𨷓：《廣韻》在甸切《集韻》才甸切，𠀤音荐。《廣韻》門次。又《玉篇》在蒨切《五音集韻》才線切，𠀤音賤。義同。

䦵：《廣韻》綿婢切《集韻》母婢切，𠀤音弭。《廣韻》力褊。《集韻》褊狹也。一曰智少力劣而爭。《博雅》䦵，弱也。又《廣韻》奴禮切《集韻》乃禮切，𠀤音禰。義同。《集韻》或作𩰐。

𨷔：《五音集韻》許勿切，音䬍。小門。

𨷕：《集韻》同䦱。

𨷦：《集韻》狼狄切，音歷。開也。

𨷰：《集韻》郞丁切，音靈。門上窻謂之閤。本从霝。《五音集韻》門上小窻，出崔浩女儀。

𨷱：《唐韻》旨沇切《集韻》主兗切，𠀤音膞。《說文》開閉門利也。一曰縷十紘也。又《集韻》馨兗切，音蠉。義同。

𨷲：《唐韻》以灼切《集韻》弋灼切，𠀤音藥。《說文》關下牡也。从門，龠，意兼聲。《廣韻》門𨷲。《博雅》投謂之𨷲。又《玉篇》余酌切。固關令不可開。或作籥。《集韻》或从金。

𨷷：《集韻》無分切，音文。東南越名。本作閩。

𨷻：《唐韻》洛干切《集韻》《韻會》郞干切，𠀤音蘭。《說文》妄入宮掖也。又《五音集韻》落官切，音鑾。義同。

𨷽：《字彙》弋廉切，音鹽。見內典。義闕。

