*興善寺貝多樹

還應毫末長，始見拂丹霄。得子從西國，成陰見昔朝。

勢隨雙刹直，寒出四牆遙。帶月啼春鳥，連空噪暝蜩。

遠根穿古井，高頂起涼飆。影動懸燈夜，聲繁過雨朝。

靜遲松桂老，堅任雪霜凋。永共終南在，應隨劫火燒。

*華山

青蒼河一隅，氣狀杳難圖。卓傑三峰出，高奇四嶽無。

力疑擎上界，勢獨壓中區。眾水東西走，群山遠近趨。

天回諸宿照，地聳百靈扶。石壁煙霞麗，龍潭雨雹粗。

澄凝臨甸服，險固束神都。淺覺川原異，深應日月殊。

鶴歸青靄合，仙去白雲孤。瀑漏斜飛凍，松長倒掛枯。

每來尋洞穴，不擬返江湖。儻有芝田種，岩間老一夫。

*送何道士歸山

身非絕粒本清羸，束掛仙經杖一枝。落葉獨尋流水去，深山長與白雲期。樹臨丹灶寒花疾，壇近清嵐夜月遲。

樵客若能隨洞裏，回歸人世始應悲。

*城東寓居寄知己

花木閑門苔蘚生，滻川特去得吟情。病來久絕洞庭信，年長卻思廬嶽耕。落日獨歸林下宿，暮雲多繞水邊行。

幹時退出長如此，頻愧相憂道姓名。

*再書邊事

萬里沙西寇已平，犬羊群外築空城。分營夜火燒雲遠，校獵秋雕掠草輕。秦將力隨胡馬竭，蕃河流入漢家清。

羌戎不識干戈老，須賀當時聖主明。

*游邊感懷二首

貧游繚繞困邊沙，卻被遼陽戰士嗟。

不是無家歸不得，有家歸去似無家。

兄弟江南身塞北，雁飛猶自半年餘。

夜來因得思鄉夢，重讀前秋轉海書。

*無題

九霄無詔下，何事觸清塵。宅帶松蘿僻，身惟猿鳥親。

吟看仙掌月，期有洞庭人。莫問煙霞句，懸知見嶽神。

*蟬

先秋蟬一悲，長是客行時。曾感去年者，又鳴何處枝。

細聽殘韻在，回望舊聲遲。斷續誰家樹，涼風送別離。

*江上逢進士許棠

詩人推上第，新榜又無君。鶴發他鄉老，漁歌故國聞。

平江流曉月，獨鳥伴餘雲。且了髫年志，沙鷗未可群。

*送河西從事

結束佐戎旃，河西住幾年。隴頭隨日去，磧裏寄星眠。

水近沙連帳，程遙馬入天。聖朝思上策，重待奏安邊。

*河湟舊卒

少年隨將討河湟，頭白時清返故鄉。

十萬漢軍零落盡，獨吹邊曲向殘陽。

*促織

念爾無機自有情，迎寒辛苦弄梭聲。

椒房金屋何曾識，偏向貧家壁下鳴。

*猿

掛月棲雲向楚林，取來全是為清音。

誰知系在黃金索，翻畏侯家不敢吟。

*寄薦福寺棲白大師

高塔六街無不見，塔邊名出只吾師。

嘗聞朝客多相□，記得□□數句詩。

*越中贈別

東越相逢幾醉眠，滿樓明月鏡湖邊。

別離吟斷西陵渡，楊柳秋風兩岸蟬。

*寄清越上人

大道本來無所染，白雲那得有心期。

遠公獨刻蓮花漏，猶向空山禮六時。

*宿齊山僧舍

一宿經窗臥白波，萬重歸夢隔煙蘿。

若言不得南宗要，長在禪床事更多。

*春日游曲江

日暖鴛鴦拍浪春，蒹葭浦際聚青蘋。若論來往鄉心切，須是煙波島上人。

*漁家

擁棹思悠悠，更深泛積流。唯將一星火，何處宿蘆洲。

*送人及第歸海東

東風日邊起，草木一時春。自笑中華路，年年送遠人。

*題河中鸛雀樓

高樓懷古動悲歌，鸛雀今無野燕過。樹隔五陵秋色早，水連三晉夕陽多。漁人遺火成寒燒，牧笛吹風起夜波。

十載重來值搖落，天涯歸計欲如何。

*宿洛都門

山川馬上度邊禽，一宿都門永夜吟。

客路不歸秋又晚，西風吹動洛陽砧。

*對月二首

圓魄上寒空，皆言四海同。安知千裏外，不有雨兼風。

盈缺青冥外，東風萬古吹。何人種丹桂，不長出輪枝。

*贈友人

自說安貧歸未得，竹邊門掩小池冰。典琴賒酒吟過寺，送客思鄉上灞陵。待月夜留煙島客，憶雲閑訪翠微僧。

幾時獻了相如賦，共向嵩山采茯苓。

*笛

剪雨裁煙一節秋，落梅楊柳曲中愁。

尊前暫借殷勤看，明日曾聞向隴頭。

*漁者

首戴圓荷發不梳，葉舟為宅水為居。

沙頭聚看人如市，釣得澄江一丈魚。

*宿潺湲亭

走月流煙疊樹西，聽來愁甚聽猿啼。

幾時禦水聲邊住，卻夢潺湲宿此溪。

*台城

宮殿餘基長草花，景陽宮樹噪村鴉。

雲屯雉堞依然在，空繞漁樵四五家。

*寄山僧

閑倚蒲團向日眠，不能歸老岳雲邊。

舊時僧侶無人在，惟有長松見少年。

*題上元許棠所任王昌齡廳

琉璃堂裏當時客，久絕吟聲繼後塵。

百四十年庭樹老，如今重得見詩人。

*自誚

每到花時恨道窮，一生光景半成空。

只應抱璞非良玉，豈得年年不至公。

*贈河南詩友

山東令族玉無塵，裁剪煙花筆下春。

不把瑤華借風月，洛陽才子更何人。

*寄維揚故人

離別河邊綰柳條，千山萬水玉人遙。

月明記得相尋處，城鎖東風十五橋。

*孤雲

舒卷因風何所之，碧天孤影勢遲遲。

莫言長是無心物，還有隨龍作雨時。

*詠棋子贈弈僧

黑白誰能用入玄，千回生死體方圓。

空門說得恒沙劫，應笑終年為一先。

*穀口作

巴客青冥過嶺塵，雪崖交映一川春。

晴朝采藥尋源去，必恐雲深見異人。

*寄弟

故里行人戰後疏，青崖萍寄白雲居。

那堪又是傷春日，把得長安落第書。

*春日有懷

高下尋花春景遲，汾陽台榭白雲詩。

看山懷古翻惆悵，未勝遙傳不到時。

*鷺鷥障子

剪得機中如雪素，畫為江上帶絲禽。

閑來相對茅堂下，引出煙波萬里心。

*甘露寺僧房

臨水登山路，重尋旅思勞。竹陰行處密，僧臘別來高。

遠岫明寒火，危樓響夜濤。悲秋不成寐，明月上千舠。

*宿江叟島居

一家煙島隈，竹裏夜窗開。數派分潮去，千檣聚月來。

石樓雲斷續，澗渚雁徘徊。了得平生志，還歸築釣台。

*江村

貧遊無定蹤，鄉信轉難逢。寒渚暮煙闊，去帆歸思重。

潮平低戌火，木落遠山鐘。況是漁家宿，疏籬響夜舂。

*贈進士顧雲

潮檻煙波別釣津，西京同□荻□貧。不知守道歸何日，相對無言盡幾春。晴景遠山花外暮，雲邊高蓋水邊□。

與君愁寂無消處，賒酒青門送楚人。

*贈頭陀僧

自說年深別石橋，遍遊靈跡熟南朝。已知世路皆虛幻，不覺空門是寂寥。滄海附船浮浪久，碧山尋塔上雲遙。

如今竹院藏衰老，一點寒燈弟子燒。

*尋陽村舍

荒林寄遠居，坐臥見樵漁。夜火隨船遠，寒更出郡疏。

雪迷登岳路，風阻轉江書。寂寞高窗下，思鄉歲欲除。

*江樓作

憑檻見天涯，非秋亦可悲。晚天帆去疾，春雪燕來遲。

山水分鄉縣，干戈足別離。南人廢耕織，早晚罷王師。

*回鸞閣寫望

古閣上空半，寥寥千里心。多年為客路，盡日倚欄吟。

山壓秦川重，河來虜塞深。回鑾今不見，煙霧杳沉沉。

*題宣州開元寺

誰家煙徑長莓苔，金碧虛欄竹上開。流水遠分山色斷，清猿時帶角聲來。六朝明月唯詩在，三楚空山有雁回。

達理始應盡惆悵，僧閑應得話天臺。

*題友人草堂

空山卜隱初，生計亦無餘。三畝水邊竹，一床琴畔書。

深林收晚果，絕頂拾秋蔬。堅話長如此，何年獻子虛。

*七松亭

七松亭上望秦川，高鳥閑雲滿目前。已比子真耕穀口，豈同陶令臥江邊。臨崖把卷驚回燒，掃石留僧聽遠泉。

明月影中宮漏近，佩聲應宿使朝天。

*題友人林齋

喬木帶涼蟬，來吟暑雨天。不離高枕上，似宿遠山邊。

簟冷窗中月，茶香竹裏泉。吾廬近溪島，憶別動經年。

*經宣城元員外山居

無人襲仙隱，石室閉空山。避燒猿猶到，隨雲鶴不還。

澗荒岩影在，橋斷樹陰閑。但有黃河賦，長留在世間。

*經九華山費征君故居

草堂蕪沒後，來往問樵翁。斷石荒林外，孤墳晚照中。

數溪分大野，九子立寒空。煙壁曾行處，青雲路不通。

*題賈島吟詩台

吟魂不復遊，台亦似荒丘。一徑草中出，長江天外流。

暝煙寒鳥集，殘月夜蟲愁。願得生禾黍，鋤平恨即休。

*游南嶽

入岩仙境清，行盡複重行。若得閒無事，長來寄此生。

澗松閑易老，籠燭晚生明。一宿泉聲裏，思鄉夢不成。

*尋桃源

武林春草齊，花影隔澄溪。路遠無人去，山空有鳥啼。

水垂青靄斷，松偃綠蘿低。世上迷途客，經茲盡不迷。

*青鳥泉

只此沉仙翼，瑤池似不遙。有聲懸翠壁，無勢下丹霄。

淨瀨煙霞古，寒原草木凋。山河幾更變，幽咽到唐朝。

*望巫山

溪疊雲深轉谷遲，暝投孤店草蟲悲。愁連遠水波濤夜，夢斷空山雨雹時。邊海故園荒後賣，入關玄發夜來衰。

東歸未必勝羈旅，況是東歸未有期。

*省中偶作

二轉郎曹自勉旃，莎階吟步想前賢。不如何遜無佳句，若比馮唐是壯年。捧制名題黃紙尾，約僧心在白雲邊。

乳毛松雪春來好，直夜清閒且學禪。

*秋夕

春恨複秋悲，秋悲難到時。每逢明月夜，長起故山思。

巷僻行吟遠，蛩多獨臥遲。溪僧與樵客，動別十年期。

*山中冬夜

寒葉風搖盡，空林鳥宿稀。澗冰妨鹿飲，山雪阻僧歸。

夜坐塵心定，長吟語力微。人間去多事，何處夢柴扉。

*宿劉溫書齋

不掩盈窗月，天然格調高。涼風移蟋蟀，落葉在離騷。

回筆挑燈燼，懸圖見海濤。因論三國志，空載幾英豪。

*歸舊山

昔年山下結茅茨，村落重來野徑移。樵客相逢悲往事，林僧閑坐問歸期。異藤遍樹無空處，幽草緣溪少歇時。

此景一拋吟欲老，可能文字聖朝知。

*潭上作

竹島殘陽映翠微，雪翎禽過碧潭飛。

人間未有關身事，每到漁家不欲歸。

*楊花落

北斗南回春物老，紅英落盡綠尚早。韶風澹蕩無所依，偏惜垂楊作春好。此時可憐楊柳花，縈盈豔曳滿人家。

人家女兒出羅幕，淨掃玉除看花落。寶環纖手捧更飛，翠羽輕裙承不著。歷歷瑤琴舞袖陳，飛紅拂黛憐玉人。

東園桃李芳已歇，猶有楊花嬌暮春。

*九華樓晴望

一夜江潭風雨後，九華晴望倚天秋。

重來此地知何日，欲別殷勤更上樓。

*終南山

帶雪複銜春，橫天占半秦。勢奇看不定，景變寫難真。

洞遠皆通嶽，川多更有神。白雲幽絕處，自古屬樵人。

*哭陳陶

先生抱衰疾，不起茂陵間。夕臨諸孤少，荒居吊客還。

遺文禪東嶽，留語葬鄉山。多雨銘旌故，殘燈素帳閑。

樂章誰與集，隴樹即堪攀。神理今難問，予將叫帝關。

*長門怨

禦泉長繞鳳凰樓，自是恩波別處流。

閑揲舞衣歸未得，夜來砧杵六宮秋。

