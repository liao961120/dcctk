*朝來曲

月昃鳴珂動，花連繡戶春。盤龍玉台鏡，唯待畫眉人。

*從軍行

大將軍出戰，白日暗榆關。三面黃金甲，單于破膽還。

*答武陵田太守

仗劍行千里，微軀感一言。曾為大樑客，不負信陵恩。

*題灞池二首

腰鐮欲何之，東園刈秋韭。世事不復論，悲歌和樵叟。

開門望長川，薄暮見漁者。借問白頭翁，垂綸幾年也。

*題僧房

棕櫚花滿院，苔蘚入閒房。彼此名言絕，空中聞異香。

*擊磬老人

雙峰褐衣久，一磬白眉長。誰識野人意，徒看春草芳。

*送胡大

荊門不堪別，況乃瀟湘秋。何處遙望君，江邊明月樓。

*送郭司倉

映門淮水綠，留騎主人心。明月隨良掾，春潮夜夜深。

*送李十五

怨別秦楚深，江中秋雲起。天長杳無隔，月影在寒水。

*送張四

楓林已愁暮，楚水複堪悲。別後冷山月，清猿無斷時。

*武陵田太守席送司馬盧溪

諸侯分楚郡，飲餞五溪春。山水清暉遠，俱憐一逐臣。

*送譚八之桂林

客心仍在楚，江館複臨湘。別意猿鳥外，天寒桂水長。

*送劉十五之郡

平明江霧寒，客馬江上發。扁舟事洛陽，窅窅含楚月。

*從軍行七首

烽火城西百尺樓，黃昏獨上海風秋。

更吹羌笛關山月，無那金閨萬里愁。

琵琶起舞換新聲，總是關山舊別情。

撩亂邊愁聽不盡，高高秋月照長城。

關城榆葉早疏黃，日暮雲沙古戰場。

表請回軍掩塵骨，莫教兵士哭龍荒。

青海長雲暗雪山，孤城遙望玉門關。

黃沙百戰穿金甲，不破樓蘭終不還。

大漠風塵日色昏，紅旗半卷出轅門。

前軍夜戰洮河北，已報生擒吐谷渾。

胡瓶落膊紫薄汗，碎葉城西秋月團。

明敕星馳封寶劍，辭君一夜取樓蘭。

玉門山嶂幾千重，山北山南總是烽。

人依遠戍須看火，馬踏深山不見蹤。

*出塞二首

秦時明月漢時關，萬里長征人未還。

但使龍城飛將在，不教胡馬度陰山。

騮馬新跨白玉鞍，戰罷沙場月色寒。

城頭鐵鼓聲猶振，匣裏金刀血未幹。

*採蓮曲二首

吳姬越豔楚王妃，爭弄蓮舟水濕衣。

來時浦口花迎入，采罷江頭月送歸。

荷葉羅裙一色裁，芙蓉向臉兩邊開。

亂入池中看不見，聞歌始覺有人來。

*殿前曲二首

貴人妝梳殿前催，香風吹入殿后來。

仗引笙歌大宛馬，白蓮花發照池台。

胡部笙歌西殿頭，梨園弟子和涼州。

新聲一段高樓月，聖主千秋樂未休。

*春宮曲

昨夜風開露井桃，未央前殿月輪高。

平陽歌舞新承寵，簾外春寒賜錦袍。

*西宮春怨

西宮夜靜百花香，欲卷珠簾春恨長。

斜抱雲和深見月，朦朧樹色隱昭陽。

*西宮秋怨

芙蓉不及美人妝，水殿風來珠翠香。

誰分含啼掩秋扇，空懸明月待君王。

*長信秋詞五首

金井梧桐秋葉黃，珠簾不卷夜來霜。

熏籠玉枕無顏色，臥聽南宮清漏長。

高殿秋砧響夜闌，霜深猶憶禦衣寒。

銀燈青瑣裁縫歇，還向金城明主看。

奉帚平明金殿開，且將團扇暫裴回。

玉顏不及寒鴉色，猶帶昭陽日影來。

真成薄命久尋思，夢見君王覺後疑。

火照西宮知夜飲，分明複道奉恩時。

長信宮中秋月明，昭陽殿下擣衣聲。

白露堂中細草跡，紅羅帳裏不勝情。

*青樓曲二首

白馬金鞍從武皇，旌旗十萬宿長楊。

樓頭小婦鳴箏坐，遙見飛塵入建章。

馳道楊花滿禦溝，紅妝縵綰上青樓。

金章紫綬千餘騎，夫婿朝回初拜侯。

*青樓怨

香幃風動花入樓，高調鳴箏緩夜愁。

腸斷關山不解說，依依殘月下簾鉤。

*浣紗女

錢塘江畔是誰家，江上女兒全勝花。

吳王在時不得出，今日公然來浣紗。

*閨怨

閨中少婦不曾愁，春日凝妝上翠樓。

忽見陌頭楊柳色，悔教夫婿覓封侯。

*甘泉歌

乘輿執玉已登壇，細草沾衣春殿寒。

昨夜雲生拜初月，萬年甘露水晶盤。

*蕭駙馬宅花燭

青鸞飛入合歡宮，紫鳳銜花出禁中。

可憐今夜千門裏，銀漢星回一道通。

*觀獵

角鷹初下秋草稀，鐵驄拋鞚去如飛。

少年獵得平原兔，馬後橫捎意氣歸。

*寄穆侍禦出幽州

一從恩譴度瀟湘，塞北江南萬里長。

莫道薊門書信少，雁飛猶得到衡陽。

*寄陶副使

聞道將軍破海門，如何遠謫渡湘沅。

春來明主封西嶽，自有還君紫綬恩。

*至南陵答皇甫岳

與君同病複漂淪，昨夜宣城別故人。

明主恩深非歲久，長江還共五溪濱。

*西江寄越弟

南浦逢君嶺外還，沅溪更遠洞庭山。

堯時恩澤如春雨，夢裏相逢同入關。

*李四倉曹宅夜飲

霜天留後故情歡，銀燭金爐夜不寒。

欲問吳江別來意，青山明月夢中看。

*宴春源

源向春城花幾重，江明深翠引諸峰。

與君醉失松溪路，山館寥寥傳暝鐘。

*龍標野宴

沅溪夏晚足涼風，春酒相攜就竹叢。

莫道弦歌愁遠謫，青山明月不曾空。

*聽流人水調子

孤舟微月對楓林，分付鳴箏與客心。

嶺色千重萬重雨，斷弦收與淚痕深。

*梁苑

梁園秋竹古時煙，城外風悲欲暮天。

萬乘旌旗何處在，平臺賓客有誰憐。

*武陵龍興觀黃道士房問易因題

齋心問易太陽宮，八卦真形一氣中。

仙老言餘鶴飛去，玉清壇上雨濛濛。

*送魏二

醉別江樓橘柚香，江風引雨入舟涼。

憶君遙在瀟湘月，愁聽清猿夢裏長。

*別李浦之京

故園今在灞陵西，江畔逢君醉不迷。

小弟鄰莊尚漁獵，一封書寄數行啼。

*送狄宗亨

秋在水清山暮蟬，洛陽樹色鳴皋煙。

送君歸去愁不盡，又惜空度涼風天。

*送薛大赴安陸

津頭雲雨暗湘山，遷客離憂楚地顏。

遙送扁舟安陸郡，天邊何處穆陵關。

*芙蓉樓送辛漸二首

寒雨連天夜入湖，平明送客楚山孤。

洛陽親友如相問，一片冰心在玉壺。

丹陽城南秋海陰，丹陽城北楚雲深。

高樓送客不能醉，寂寂寒江明月心。

*重別李評事

莫道秋江離別難，舟船明日是長安。

吳姬緩舞留君醉，隨意青楓白露寒。

*別陶副使歸南海

南越歸人夢海樓，廣陵新月海亭秋。

寶刀留贈長相憶，當取戈船萬戶侯。

*送人歸江夏

寒江綠水楚雲深，莫道離憂遷遠心。

曉夕雙帆歸鄂渚，愁將孤月夢中尋。

*送李五

玉碗金罍傾送君，江西日入起黃雲。

扁舟乘月暫來去，誰道滄浪吳楚分。

*送十五舅

深林秋水近日空，歸棹演漾清陰中。

夕浦離觴意何已，草根寒露悲鳴蟲。

*留別郭八

長亭駐馬未能前，井邑蒼茫含暮煙。

醉別何須更惆悵，回頭不語但垂鞭。

*送竇七

清江月色傍林秋，波上熒熒望一舟。

鄂渚輕帆須早發，江邊明月為君留。

*巴陵送李十二

搖曳巴陵洲渚分，清江傳語便風聞。

山長不見秋城色，日暮蒹葭空水雲。

*送裴圖南

黃河渡頭歸問津，離家幾日茱萸新。

漫道閨中飛破鏡，猶看陌上別行人。

*留別司馬太守

辰陽太守念王孫，遠謫沅溪何可論。

黃鶴青雲當一舉，明珠吐著報君恩。

*盧溪主人

武陵溪口駐扁舟，溪水隨君向北流。

行到荊門上三峽，莫將孤月對猿愁。

*送程六

冬夜傷離在五溪，青魚雪落鱠橙齏。

武岡前路看斜月，片片舟中雲向西。

*送朱越

遠別舟中蔣山暮，君行舉首燕城路。

薊門秋月隱黃雲，期向金陵醉江樹。

*別辛漸

別館蕭條風雨寒，扁舟月色渡江看。

酒酣不識關西道，卻望春江雲尚殘。

*送柴侍禦

流水通波接武岡，送君不覺有離傷。

青山一道同雲雨，明月何曾是兩鄉。

*送萬大歸長沙

桂陽秋水長沙縣，楚竹離聲為君變。

青山隱隱孤舟微，白鶴雙飛忽相見。

*送吳十九往沅陵

沅江流水到辰陽，溪口逢君驛路長。

遠謫誰知望雷雨，明年春水共還鄉。

*別皇甫五

漵浦潭陽隔楚山，離尊不用起愁顏。

明祠靈響期昭應，天澤俱從此路還。

*送崔參軍往龍溪

龍溪只在龍標上，秋月孤山兩相向。

譴謫離心是丈夫，鴻恩共待春江漲。

*送鄭判官

東楚吳山驛樹微，軺車銜命奉恩輝。

英僚攜出新豐酒，半道遙看驄馬歸。

*送姚司法歸吳

吳掾留觴楚郡心，洞庭秋雨海門陰。

但令意遠扁舟近，不道滄江百丈深。

*送高三之桂林

留君夜飲對瀟湘，從此歸舟客夢長。

嶺上梅花侵雪暗，歸時還拂桂花香。

*旅望

白花原頭望京師，黃河水流無盡時。

窮秋曠野行人絕，馬首東來知是誰。

*題朱煉師山房

叩齒焚香出世塵，齋壇鳴磬步虛人。

百花仙醞能留客，一飯胡麻度幾春。

*武陵開元觀黃煉師院三首

松間白髮黃尊師，童子燒香禹步時。

欲訪桃源入溪路，忽聞雞犬使人疑。

先賢盛說桃花源，塵忝何堪武陵郡。

聞道秦時避地人，至今不與人通問。

山觀空虛清靜門，從官役吏擾塵喧。

暫因問俗到真境，便欲投誠依道源。

*河上老人歌

河上老人坐古槎，合丹只用青蓮花。

至今八十如四十，口道滄溟是我家。

*春怨

音書杜絕白狼西，桃李無顏黃鳥啼。

寒雁春深歸去盡，出門腸斷草萋萋。

*句

朝薦抱良策，獨倚江城樓。

昨從金陵邑，遠謫沅溪濱。

娟魄已三孕。。

駕幸溫泉日，嚴霜子月初。

長亭酒未醒，千里風動地。

蒼荻寒滄江，石頭岸邊飲。

天仗森森練雪凝，身騎鐵驄自臂鷹。

