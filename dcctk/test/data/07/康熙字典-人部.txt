人：〔古文〕𠔽《唐韻》如鄰切《集韻》《韻會》《正韻》而鄰切，𠀤音仁。《說文》天地之性最貴者也。《釋名》人，仁也，仁生物也。《禮·禮運》人者，天地之德，隂陽之交，鬼神之會，五行之秀氣也。又一人，君也。《書·呂𠛬》一人有慶，兆民賴之。又予一人，天子自稱也。《湯誥》嗟爾萬方有衆，明聽予一人誥。又二人，父母也。《詩·小雅》明發不寐，有懷二人。又左人，中人，翟國二邑。又官名。《周禮》有庖人，亨人，漿人，凌人之類。又楓人，老楓所化，見《朝野僉載》。又蒲人，艾人，見《歲時記》。又姓。明人傑。又左人，聞人，俱複姓。又《韻補》叶如延切，音然。《劉向·列女頌》望色請罪，桓公嘉焉。厥後治內，立爲夫人。

亼：《集韻》秦入切，音集。《說文》亼，三合也。从人一，象三合之形。讀若集。《徐鉉曰》此疑只象形，非从人一也。《正譌》亼，古集字。凡會合等字𠀤从此。

𠆣：《玉篇》竹瓦切。《同文舉要》人部，𠆣音寡。从一从人，不曲脚，會孤孑意。與兀異。

𠆤：《集韻》丁古作𠆤。註詳一部一畫。

什：《唐韻》《韻會》𠀤是執切，音十。十人爲什。又古者師行，二五爲什。凡食器之類必共之，故曰什物什器。《史記·五帝紀註》什物謂常用者，其數非一，故云什。又篇什。《朱子曰》詩雅頌無諸國之別，故十篇爲一卷，猶軍法十人爲什也。《五經通義》國風多寡不等，不稱什。雅頌十篇爲聮，惟魚藻，蕩及閔予小子，雖無過乎什，亦稱什，舉成數耳。若不及者，如駉頌四篇，𨙻頌五篇，皆不稱什也。

仁：〔古文〕忎𡰥《唐韻》如鄰切《集韻》《韻會》《正韻》而鄰切，𠀤音人。《釋名》忍也。《易·乾卦》君子體仁，足以長人。《禮·禮運》仁者，義之本也，順之體也。得之者尊。《程顥曰》心如穀種。生之性，便是仁。又《方書》手足痿𤷒爲不仁。後漢班超妹昭，以兄老西域，請命超還漢土，上書云：兄年七十，兩手不仁。又果核中實有生氣者亦曰仁。又姓。又《韻補》叶如延切，音然。《歐陽修·送吳子京南歸詩》我笑謂吳生，爾其聽我言。顏回不貳過，後世稱其仁。《六書正譌》元，从二从人。仁則从人从二。在天爲元，在人爲仁。人所以靈於萬物者，仁也。

仂：《廣韻》林直切《集韻》《韻會》《正韻》歷德切，𠀤音勒。數之餘也。《禮·王制》祭用數之仂，喪用三年之仂。《註》十分之一也。《疏》以爲分散之名。通作阞。《周禮·冬官考工記》以其圍之阞捎其數。《註》阞，三分之一也。又《集韻》六直切，音力。《玉篇》勤也。

仃：《廣韻》同㣔。

仄：《說文》厠本字。通作側。又平仄，字聲也。又仄慝，月行遲也。占家曰：朔而月見東方謂之仄慝。仄慝則王侯其肅。又赤仄，錢名。又《六書本義》湢仄，水流貌。作㳁，非。又稫仄，禾密貌。作稫稄，非。从厂从人。厂音罕，山石之厓巖。人處厂下，有慮傾側之象。

仅：《六書故》同付。《正譌》又，手也。从手持物以對人曰仅。又《集韻》與帑同。

仆：《唐韻》《集韻》《韻會》芳遇切《正韻》芳故切，𠀤音赴。偃也，僵也。《唐書·房杜傳贊》興仆植僵。又《集韻》普木切，音攴。義同。又《集韻》《韻會》《正韻》𠀤敷救切，否去聲。頓也。

仇：《唐韻》巨鳩切《集韻》《韻會》《正韻》渠尤切，𠀤音求。匹也。匡衡引《詩》：君子好仇。同逑。《爾雅·釋詁》仇，合也。《註》謂對合也。又怨敵也。《詩·秦風》修我戈矛，與子同仇。《左傳·桓二年》師服曰：嘉耦曰妃，怨耦曰仇。又讐也。《史記·留侯世家》張良爲韓報仇。又《爾雅·釋訓》仇仇，敖敖，傲也。《詩·小雅》執我仇仇。《傳》猶謷謷也。又《釋名》仇，矛讐也。所伐則平，如討仇讐也。又姓。宋大夫仇牧。又章仇，複姓。隋有章仇太翼。又《集韻》恭於切《正韻》斤於切。𠀤同㪺。《詩·小雅》賔載手仇。《註》以手挹酒也。又《韻補》叶渠之切，音奇。《詩·周南》公侯好仇。叶上逵。又叶彊於切，音渠。《陸機·感丘賦》抨神爽以嬰物兮，濟性命而爲仇。忘大暮於千祀兮，爭朝榮於須臾。

仈：《字彙》布拔切，音八。姓也。

仉：《廣韻》諸兩切《集韻》止兩切，𠀤音掌。孟子母仉氏。梁四公，一姓仉名䏿。

今：《廣韻》《集韻》《韻會》《正韻》𠀤居吟切，音金。《說文》是時也。《廣韻》對古之稱。《詩·召南》迨其今兮。《毛傳》今，急辭也。《朱傳》今，今日也。不待吉也。又《圓覺經》無起無滅，無去來今。《註》謂過去見在未來三世。又《韻補》叶居靑切，音京。《詩·周頌》有椒其馨，胡考之寧。匪且有且，匪今斯今。又叶居良切，音姜。《易林》庭爎夜明，追古傷今。陽弱不制，隂雄坐房。从亼𠃌會意。𠃌，古文及字。巳往爲古，逮及爲今。

介：《廣韻》古拜切《集韻》《韻會》《正韻》居拜切，𠀤音戒。際也。《易·繫辭》憂悔吝者存乎介。《傳》介謂辨別之端。《左傳·襄九年》介居二大國之閒。又助也。《詩·豳風》爲此春酒，以介眉壽。又大也。《詩·小雅》神之聽之，介爾景福。又《爾雅·釋詁》介，善也。又因也。《左傳·僖七年》求介于大國。又《文六年》介人之寵，非勇也。《史記·魯仲連傳》平原君曰：勝請爲紹介。《孔叢子·難訓》子上曰：士無介不見。又《揚子·方言》介，特也。物無耦曰特，獸無耦曰介。又小也。《揚子·法言》升東嶽而知衆山之峛崺也，况介丘乎。又閒厠也。古者主有𢷤，客有介。《禮·聘義》上公七介，侯伯五介，子男三介。又隔也。《左傳·昭二十年》晏子曰：偪介之關，暴征其私。《註》介，隔也。迫近國都之關。又貴介。《左傳·襄二十六年》王子圍，寡君之貴介弟也。又保介，農官之副。《詩·周頌》嗟嗟保介。又凡堅確不拔亦曰介。《易·豫卦》介于石。《孟子》柳下惠不以三公易其介。又介介，猶耿耿也。《後漢·馬援傳》介介獨惡是耳。又側畔也。《楚辭·九章》悲江介之遺風。又一夫曰一介。《左傳·襄八年》亦不使一介行李告于寡君。又兵甲也。《禮·曲禮》介冑則有不可犯之色。又水鱗甲亦曰鱗介。《禮·月令》孟冬之月，其蟲介。又《前漢·五行志》春秋成公十六年雨木冰。或曰今之長老名木冰爲木介，介者甲兵象也。又國名。《春秋·僖二十九年》介葛盧來朝。《註》介，東夷國。葛盧，名。又姓。晉介之推。又與芥同。《前漢·元后傳》遇共王甚厚，不以往事爲纖介。又叶居吏切，音記。《馬融·長笛賦》激朗淸厲，隨光之介也。牢剌拂戾，諸賁之氣也。《說文》作爪，从人介于八之中。《正譌》爪，分畫也，限也。从人从八，分辨之義。別作个。詳丨部个字註。考證：〔《左傳·昭二年》晏子曰，偪介之關，暴征其私。〕謹照原文二年改二十年。〔《左傳·襄二十六年》王子圉，寡君之貴介弟也。〕謹照原文王子圉改王子圍。〔《左傳·襄八年》亦不使一介行李辱在寡君。〕謹照原文辱在寡君改告于寡君。〔《前漢·五行志》木冰爲木介。又《天文志》木少陽。人將有害，隂氣脅木先寒，得雨而冰，曰樹介。〕謹按天文志無樹介之文，今照五行志原文改爲：前漢五行志春秋成公十六年雨木冰。或曰今之長老名木冰爲木介，介者甲兵象也。〔《左傳·僖二十九年》介葛盧來朝。《註》介，東夷國。葛盧，名。〕謹按原文註在經下不當引傳。左傳二字謹改作春秋。

仌：《廣韻》筆陵切《集韻》悲凌切。𠀤冰本字。《說文》象水凝之形。本作仌，旁省作冫。◎按《說文》仌自爲部，今依正字通列人部。

仍：《唐韻》如乗切《集韻》《韻會》如蒸切《正韻》如陵切，𠀤音艿。因也。《論語》仍舊貫，如之何。《周禮·春官·司几筵》吉事變几，凶事仍几。《註》變几，變更其質，謂有飾也。仍，因也，因其質，謂無飾也。又重也，頻也。《前漢·王莽傳》吉瑞累仍。又《谷永傳》饑饉仍臻。又《淮南子·精神訓》仍仍然知盆瓴之足羞也。《註》仍仍，不得志之貌。又雲仍。《爾雅·釋親》昆孫之子爲仍孫，仍孫之子爲雲孫。又國名。《史記·夏本紀》少康娶於有仍氏。又姓。又叶人余切，音如。《柳宗元·佩韋賦》冶訐諫於昬朝兮，名崩弛而陷誅。苟縱直而不羈兮，乃變罹而禍仍。◎按《說文》仍，如乗切，原屬日母變宮之字。今《字彙》仍芿艿陾等字皆作時征切，是爲禪母之齒音，其誤甚矣。不可不辨。考證：〔《周禮·春官·司几筵》《註》變几，變更其質，謂之飾也。仍，因也，因其質，謂無飾也。〕謹照原文之飾改有飾。

从：《說文》從本字。《陸佃曰》二人向陽爲从，向隂爲比。士之趨嚮，不可不愼。

𠆦：《說文》乍本字。

仏：《正字通》古文佛字。宋張子賢言，京口甘露寺鐵鑊有文，梁天監造仏殿前。

仔：《集韻》《韻會》《正韻》𠀤祖似切，音子。克也，任也。《詩·周頌》佛時仔肩。又《廣韻》子之切，音咨。義同。

仕：《唐韻》《韻會》鉏里切《集韻》上史切，𠀤音士。仕宦也。《禮·曲禮》四十曰强而仕。《禮運》仕于公曰臣，仕于家曰僕。又官名。登仕郞。見《隋書·百官志》。將仕郞，見《韓愈·與于襄陽書》。又察也。《詩·小雅》弗問弗仕，勿罔君子。《箋》不問而察之，則下民未罔其上矣。又通事。《詩·大雅》武王豈不仕。《註》仕，事也。又《韻補》叶牀舉切，音齟。《易林》伊伯致仕，去桀耕野。執順以傳，反和無咎。野音暑。咎音榘。

㐰：《說文》古文信字。註詳七畫。

他：《廣韻》託何切《正韻》湯何切，𠀤音拖。與佗它通。彼之稱也，此之別也。《左傳·莊二十二年》光遠而自他有耀者也。《詩·鄘風》之死矢靡他。又《小雅》人知其一，莫知其他。又《玉篇》誰也。又邪也。《揚子·法言》君子正而不他。又凡牛馬載物曰負他。又《集韻》唐佐切，同䭾。亦畜負物也。又《司馬相如·上林賦》不被創刃，怖而死者，他他藉藉，塡坑滿谷。《註》他音〈口𠂹〉。言禽獸僵死交相積也。又《正字通》方言呼人曰他。讀若塔平聲。

仗：《廣韻》《集韻》《韻會》《正韻》𠀤直亮切，長去聲。劒戟總名。唐制，殿下兵衞曰仗。《儀衞志》朝會之仗，三衞番上，分爲五仗，皆帶刀捉仗，列於東西廊下。每日以四十六人立內廊閣外，號曰內仗。朝罷放仗，天子出，則有細仗，黃麾仗。又《淮南子·原道訓》履危行險，無忘𤣥仗。《註》𤣥仗，道也。又憑倚也。《詩·大雅·有馮有翼疏》馮者，可以委仗。又與杖通。《前漢·李尋傳》近臣已不足杖矣。《註》杖通仗。又《集韻》《韻會》雉兩切《正韻》呈兩切，𠀤長上聲。義同。◎按兵杖、器仗之仗，上、去二聲通用。惟馮仗之仗無上聲。

㐱：《說文》鬒本字，引《詩》：㐱髮如雲。〇按《詩·鄘風》今作鬒。

付：《唐韻》《集韻》《韻會》𠀤方遇切，音傳。畀也，授也。《孔叢子·記義篇》孔子曰：若苟付可付。則己不勞，而賢才不失矣。又《集韻》符遇切。同祔。祭名。《周禮·春官》大祝，言甸人讀禱付練祥掌國事。《註》付當爲祔。又姓。《說文》从寸持物對人。《徐鉉曰》寸，手也。亦作仅。考證：〔《周禮·春官》大祝，言甸人讀禱付練詳掌國事。〕謹照原文詳改祥。

仙：《廣韻》《集韻》相然切《正韻》蘇前切，𠀤音先。《釋名》老而不死曰仙。仙，遷也。遷入山也。《揚雄曰》聖人不師仙。又胎仙，鶴也。《黃庭經》琴心三疊舞胎仙。又輕舉貌。《杜甫詩》行遲更覺仙。又仙居，仙遊，俱縣名。又仙霞，嶺名。又姓。宋仙源明，明仙時忠，仙克謹。亦作僲。

仚：《廣韻》許焉切《集韻》《韻會》《正韻》虛延切，𠀤音軒。輕舉貌。《鮑照·書勢》鳥仚魚躍。《說文》人在山上也。與屳字不同。

仛：《集韻》丑亞切，音詫。與奼同。《說文》少女也。《玉篇》驕逸也。又《廣韻》徒落切《集韻》達各切，𠀤音鐸。他也。又《集韻》闥各切。同侂，寄也。

仜：《玉篇》胡東切《唐韻》戸工切《集韻》胡公切，𠀤音紅。《說文》大腹也。

仝：《廣韻》徒紅切《正字通》道書同字。又姓。又人名。盧仝，唐人。關仝，宋人。从人从工，與㒰異。㒰音全，从入。

仞：《廣韻》《集韻》《韻會》《正韻》𠀤而振切，音刃。《孔安國曰》八尺曰仞。《禮·祭義》築宮仞有三尺。《前漢·賈誼傳》鳳凰翔於千仞。又度深曰仞。《左傳·昭三十二年》仞溝洫。又與認通。《列子·天瑞篇》天地萬物不相離，仞而有之，皆惑也。《註》仞卽認。《淮南子·人閒訓》非其事者，勿仞也。仞人之事者敗。又與牣通。滿也。《司馬相如·子虛賦》充仞其中。又地名。《左傳·文十六年》楚子貝自仞以伐庸。《註》仞入庸道。一作軔。《孟子》掘井九軔。《正字通》古以周尺八尺爲仞，中人之身，長八尺，兩臂尋之，亦八尺，兩足步之，亦八尺。度高深以仞，度短長以尋，度地以步。《小爾雅》四尺曰仞，王肅从之。包咸鄭𤣥謂七尺曰仞。《書》爲山九仞。《釋文》仞，七尺也。《應劭·漢書註》：五尺六寸曰仞。顏師古非之曰：八尺曰仞，取人申臂之一尋也。顏說與孔安國同，顏以八尺爲仞是也。《說文》以仞爲申臂一尋，非。一尋止六尺耳。或曰古尺短，周尺八尺，以今度之一寸，又減二分，應劭之說據漢尺也。《莊子·庚桑楚》步仞之丘註：七尺曰仞，亦非。

仟：《廣韻》《集韻》《韻會》《正韻》𠀤蒼先切，音千。千人之長曰仟。又《漢志》仟佰之得。《註》仟謂千錢，佰謂百錢。又草盛也。《選詩》遠樹曖阡阡。《李善註》作仟。仟與芊同。

仠：《廣韻》《集韻》𠀤同捍。

仡：《廣韻》《韻會》《正韻》𠀤魚乞切，音𢖴。壯勇貌。《博雅》仡仡，曁曁，武也。《書·秦誓》仡仡勇夫。《詩·大雅》崇墉仡仡。《毛傳》仡仡，高大也。《公羊傳·宣六年》祁彌明，國之力士也。仡然從乎趙盾而入。又《集韻》《正韻》𠀤五忽切，音兀，動舟貌。《揚子·方言》僞謂之仡仡。不安也。《註》僞音俄。船動搖之貌也。

㐲：《廣韻》《集韻》𠀤徒蓋切，音大。《郭忠恕·佩觿集》海中地名。

𠆩：《廣韻》《集韻》𠀤符咸切，音凡。《揚子·方言》𠆩，輕也。楚人相輕薄謂之相𠆩。又《集韻》扶泛切，音梵。義同。

仢：《集韻》《韻會》𠀤弼角切，音雹。《爾雅·釋天》奔星爲仢約。《郭註》流星也。又《廣韻》市若切《集韻》是若切，𠀤音芍。義同。又《集韻》亭歷切，音狄。《說文》約也。◎按字書仢同彴。有三義：一曰奔星，一曰橫木渡水，一曰約也，而音切各不同，《字彙》《正字通》皆失之。蓋訓流星者有二切，一雹音，一芍音。其音雹者，本《爾雅》奔星爲仢約。註：蒲握切，音雹。《正韻》弼角切，同。《玉篇》則變用通廣門法，扶約切，亦得雹音。《字彙》不知此，其用符約切，切母《切韻》與《玉篇》同。而音房入聲，則與《爾雅》《正韻》《玉篇》異。蓋《字彙》不知《玉篇》之用通廣，仍以音和門法釋之，此其所以誤也。至彳部彴，《字彙》仍音薄，想亦疑於心久而攺耳。其音芍者，本《廣韻》市若切，訓流星也。《正字通》因之，註職略切，音灼，以譏《字彙》薄縛二音之非，不知職略切之與市若切，一隸禪母，一隸照母，如天淵之別。蓋《廣韻·十八藥》仢有二切，市若切音芍者，訓流星。之若切音斫者，訓橫木渡水。《玉篇》之約切，《正韻》《字彙》職略切，俱與《廣韻》切同，皆訓橫木渡水，則其與奔星之音雹芍者無涉明矣。乃《正字通》專務闢《字彙》而不知，誤認《廣韻》橫木之音爲奔星之音，此《正字通》所以誤也。又有音狄者，蓋本《說文》徒歷切，訓約也一條。《玉篇》《字彙》音切𠀤與《說文》同。而《正字通》則攺从丁歷切，音狄。不知丁隸端母，徒隸定母，隂陽淸濁之迥異，丁歷切卽不音狄矣。此則《正字通》之誤也。至於訓奔星者，此有雹芍二音，《說文》之徒歷切訓約者，與奔星無涉。而《字彙》《正字通》之音狄者，遺約也一解，而俱謾綴於奔星之後，曰義同。是奔星之仢，亦可讀如狄，豈非《字彙》《正字通》之皆誤者乎。二書音切，譌誤甚多，姑記其尤誤者於此。

代：《唐韻》徒耐切《集韻》《韻會》待戴切《正韻》度耐切，𠀤音岱。更也，替也。《書·臯陶謨》天工人其代之。《莊子·逍遙遊》許由曰：庖人雖不治庖，尸祝不越俎而代之。又世也。《家語》古之王者，易代攺號，取法五行。又不還曰代。又國名。趙之先有代國。《前漢·地理志》代郡亳丘有五原關。《應劭曰》古代國。又州名。漢代郡屬幽州，魏攺爲州。又姓。周代舉，明代賢。又《方書》脈𠋫有代。《史記·倉公傳》齊侍御史成病頭痛。脈法曰：代則絡脈有過，其代絕而脈賁者，病得之酒且內。王叔和曰：來數而中止，不能自還，因而復動者名代。又叶徒帝切，音地。《楚辭·九章》雖有西施之美容兮，讒妒入以自代。願𨻰情以白行兮，得罪過之不意。又叶湯的切，音剔。《揚子·太𤣥經》將軍入虛，莫之得也。出險登丘，莫之代也。

令：《集韻》《正韻》𠀤力正切，零去聲。律也，法也，告戒也。《書·囧命》發號施令，罔有不臧。《禮·月令》命相布德和令。《周禮·秋官》士師掌士之八成，四曰犯邦令，五月撟邦令。又三令。《前漢·宣帝紀》令有先後，有令甲，令乙，令丙。又縣令。漢法，縣萬戸以上爲令，以下爲長。又時令，月令，所以紀十二月之政。又善也。《詩·大雅》令聞令望。《左傳·成十年》忠爲令德，非其人猶不可，况不令乎。又姓。又《集韻》郞丁切《正韻》離呈切，𠀤音零。厮役曰使令。又丁令，地名。見《前漢·張湯傳》。或作丁零。又令狐，亦地名。又令狐，複姓。又《詩·齊風》盧令令。《註》盧，田犬。令令，犬頜下環聲。又與鴒通。《詩·小雅》脊令在原，兄弟急難，卽鶺鴒鳥。又令適，甓也。與瓴甋同。又《集韻》郞定切，音笭。令支，縣名。在遼西。又《廣韻》力延切《集韻》陵延切，𠀤音連。亦縣名。《前漢·地理志》金城郡有令居縣。又《集韻》盧景切，音領。官署之長。又叶呂張切，音良。《韓愈·谿堂詩》凡公四封，旣富以强。謂公吾父，孰違公令。叶下邦。《說文》載卩部。从亼从卩。發號也。《徐曰》亼卽集字，人而爲之節制。會意。考證：〔又縣令。漢法，縣萬戸以上爲令，以二爲長。〕謹照漢書以二改以下。

以：〔古文〕㠯《韻會》《正韻》𠀤養里切，怡上聲。爲也。《論語》視其所以。又因也。《詩·邶風》何其久也，必有以也。《左傳·昭十三年》我之不共，魯故之以。《註》以魯故也。《列子·周穆王篇》宋人執而問其以。又用也。《論語》不使大臣怨乎不以。又《左傳·僖二十六年》凡師能左右之曰以。《易·師卦》能以衆正。又《詩·周頌》侯彊侯以。《註》彊民有餘力來助者，以閒民轉移執事者。又同已。《孟子》無以，則王乎。又古以與聲相通。《禮·燕禮》君曰：以我安。《註》猶與也。《魏書·李順傳》此年行師，當克以不。《韓愈·剝啄行》凡今之人，急名以官。《註》韓文與多作以。又《集韻》與似同。《易·明夷》箕子以之。鄭氏，荀氏皆作似。考證：〔《詩·衞風》何其久也，必有以也。〕謹照原書衞風改邶風。

㐳：《集韻》五忽切，音兀。𦤞㐳，不安。《易·困卦》困于臲卼。古文易作倪㐳。

𠆪：《字彙補》與高同。見《鄭樵·六書略》。

㐴：《玉篇》俗攀字。

仮：《集韻》同反。

仯：《廣韻》初敎切，超去聲。驚悚貌。又《集韻》弭沼切，音藐。僬仯，小貌。

仰：《唐韻》《正韻》魚兩切《集韻》《韻會》語兩切，𠀤音𦯒。舉首望也。《易·繫辭》仰以觀于天文。《詩·小雅》或棲遲偃仰。又心慕曰企仰。又以尊命𤰞曰仰。今公家文移，上行下，用仰字。《前漢·孝文帝紀》詔定三恪禮儀體式，亦仰議之。《註》仰議，猶言議於朝也。又姓。又《集韻》《正韻》𠀤魚向切，音𨋕。恃也。俟也，資也。《戰國策》東周之民，可令一仰西周。《註》有望於上則仰。《史記·平準書》衣食仰給縣官。又《韻會》疑剛切，音昂。《周禮·地官·保氏軍旅之容註》軍旅之容，闞闞仰仰。《釋文》五剛反，亦作卬。◎按《集韻》卬本仰字省文。又《楚辭·卜居》寧昂昂若千里之駒乎。《詩·大雅》顒顒卬卬。《韓詩外傳》作盎盎，則與昂、盎𠀤通矣。古人字多假借，未可盡从。又《周禮·春官·小宗伯》兆五帝于四郊。五帝蒼曰：靈威仰，靑帝號也。

仱：《集韻》其淹切，音箝。仱侏，樂人。又居陵切，音兢。大也，愼也。

㐸：《集韻》同欠。又《正韻》七四切，音刺。人名也。《荀子註》荆有㐸飛，得寶劒於干越。《漢書註》作兹非。《呂覽》作次非。或曰作㐸飛。〇按《正字通》謂㐸無次音，誤。

仲：《唐韻》《集韻》《韻會》《正韻》𠀤直衆切，蟲去聲。《釋名》父之弟曰仲父。仲，中也，位在中也。《禮·檀弓》幼名，冠字，五十以伯仲。又樂器。《爾雅·釋樂》大籥謂之產，其中謂之仲，小者謂之箹。又《水經注》魏明帝鑄銅人二列司馬門外，謂之翁仲。又姓。高辛氏才子仲堪之後。又仲孫，複姓。又與中通。仲春亦曰中春，仲子亦曰中子。《前漢·外戚傳》同產兄弟四人，曰子、孟、中、叔。

仳：《廣韻》匹婢切《集韻》《韻會》《正韻》普弭切，𠀤音諀。離別之意。《詩·王風》有女仳離。又《集韻》頻脂切，音毗。仳倠，醜女。《王充·論衡》衣儀仳脅。亦醜貌。

𠆴：《玉篇》同鬧。

㐹：《集韻》仡本字。

𠆵：《廣韻》五稽切《集韻》硏奚切，𠀤音倪。𠆵㑮，佯不知貌。

仴：《玉篇》五活切，音枂。地名。

仵：《廣韻》《韻會》疑古切《集韻》《正韻》阮古切，𠀤音五。《玉篇》偶敵也。又《宋史·瀘州蠻傳》范百祿作文誓曰：天子之德，雨暘覆護。三五噍類，請比涇仵。《正韻》仵作伍。又姓。又《集韻》五故切，音悟。同也。《莊子·天下篇》以觭偶不仵之辭相應，以巨子爲聖人。

件：《唐韻》其輦切《集韻》《韻會》《正韻》巨展切，𠀤乾上聲。《說文》分也。《六書故》物別也。又名件，條件。俗號物數曰若干件。《說文》从牛，牛大，故可分。

𠆶：《集韻》徒感切。同髧。髮垂貌。又《正字通》音啖。止也。

价：《唐韻》古拜切《集韻》《韻會》《正韻》居拜切，𠀤音戒。善也。又大也。《詩·大雅》价人維藩。又佋价。與介同。

仸：《廣韻》《集韻》𠀤於兆切，音夭。仸僑，不伸也。又尫弱貌。

仹：《廣韻》《集韻》𠀤同丰。又《篇海》仙人名。

仺：《集韻》倉古作仺。註詳八畫。

任：《唐韻》《集韻》《韻會》如林切《正韻》如深切，𠀤音壬。誠篤也。《詩·邶風》仲氏任只。《鄭箋》以恩相信曰任。又《周禮·地官》大司徒之職，以鄕三物，敎萬民而賔興之。二曰六行，孝友睦婣任恤。《註》任，信於友道。又《廣韻》堪也。《王粲·登樓賦》情眷眷而懷歸兮，孰憂思之可任。《註》言誰堪此憂思也。又當也。《左傳·僖十五年》衆怒難任。又負也，擔也。《詩·小雅》我任我輦。《禮·王制》輕任幷，重任分。《註》幷已獨任之，分析而二之。又姓。大任，文王之母。又薛國之姓。《左傳·隱十一年》不敢與諸任齒。《正義》謝章薛舒呂祝終泉畢過此，十國皆任姓也。又《集韻》《韻會》《正韻》𠀤如鴆切，壬去聲。克也，用也。又所負也。《論語》仁以爲已任。又事也。《周禮·夏官》施貢分職，以任邦國。《註》事以其力之所堪。又與妊姙同。《史記·鄒陽傳註》紂刳任者，觀其胎產。又《方書》督脈屬陽，循𤔔而上，至鼻。任衇屬隂，循膈而上，至咽。女子二十，任衇通，則有子。又《書·舜典》而難任人。《註》言拒絕佞人。本作壬，與巧言孔壬之壬同。譌作任。考證：〔《王粲登樓賦》情眷眷而懷歸兮，孰憂思而可任。〕謹照原文而字改之字。

仼：《字彙》音王。急行也。◎按《集韻》作彺。《字彙》譌。

份：《玉篇》《集韻》𠀤古文彬字。《說文》份，文質備也。《徐鉉曰》俗作斌，非。餘詳彡部八畫。

仾：俗低字。

仿：《集韻》符方切，同彷。仿偟猶徘徊。亦作方皇。《史記·荆軻傳》仿偟不能去。又《集韻》《韻會》撫兩切《正韻》妃兩切，𠀤方上聲。仿佛，見不審貌。《揚雄·甘泉賦》仿佛其若夢。別作彷彿，髣髴，方弗，放弗，㑂佛，放𢘍，怳歘，音義𠀤同。

伀：《玉篇》《廣韻》職容切《集韻》諸容切，𠀤音鍾。《說文》志及衆也。从人从公。惟公則可衆。又與忡通。佂伀，懼也。《吳志·周魴誘曹休書》卒奉大略，伀矇狼狽。《揚子·方言》𤄎沐，佂伀，遑遽也。《郭註》𤄎沐，喘𠴲貌。佂伀，卽怔伀之聲。

企：〔古文〕𠈮《唐韻》《集韻》《韻會》去智切《正韻》去冀切，𠀤音器。舉踵望也。《爾雅·釋鳥》鳧雁醜，其足蹼，其踵企。《揚子·方言》䠆𨂣，隑企，立也，東齊海岱北燕之郊，跪謂之䠆𨂣，委痿謂之隑企。《前漢·高帝紀》日夜企而望歸。又《廣韻》丘弭切《韻會》遣尒切，𠀤音跂。義同。从人从止會意。止卽足也。考證：〔《揚子·方言》䠆𨂣，隑企，立也，東齊海岱北燕之郊，跪謂䠆𨂣，委痿謂之隑企。〕謹照原文跪謂下增之字。

𠆷：尬字之譌。

伂：《廣韻》《集韻》《韻會》𠀤博蓋切，音貝。顚伂。今作沛。

伃：《唐韻》以諸切《集韻》羊諸切，𠀤音余。倢伃，婦官也。詳倢字註。又大也。《揚子·方言》凡大人，楚謂之伃。亦作妤。

伄：《廣韻》《集韻》𠀤多嘯切，音弔。《玉篇》伄儅，不常也。

伅：《集韻》杜本切，豚上聲。《玉篇》倱伅。

伆：《廣韻》《集韻》𠀤武粉切，音吻。《揚子·方言》伆邈，離也。吳越曰伆。《博雅》斷也。又《集韻》文拂切，文入聲。義同。

伇：《集韻》同役。又《揚子·方言》棄也。淮汝之閒謂之伇。

伈：《廣韻》《韻會》斯甚切《集韻》斯荏切，𠀤心上聲。恐貌。《韓愈·祭鱷魚文》伈伈俔俔，爲民吏羞。又《集韻》七鴆切，寢去聲。義同。

伉：《唐韻》苦浪切《集韻》《韻會》口浪切，𠀤康去聲。伉儷，配耦也，敵也。《左傳·成十一年》已不能庇其伉儷。《疏》伉儷者，言是相敵之匹耦。又與抗同。《莊子·漁父篇》萬乗之主，千乗之君，夫子未嘗不分庭伉禮。又《淮南子·齊俗訓》伉行以違俗。又直也。《揚子·法言》事勝辭則伉。又姓。又《集韻》《韻會》𠀤居郞切，音剛。正直貌。又叶苦郞切，音康。《詩·大雅》臯門有伉。與閌同。《傳》高貌。《蔡邕·釋誨》九河盈溢，非一𠙽所防。帶甲百萬，非一勇所伉。《戴侗曰》高亢之亢當作亢。與亢龍之亢同。亢字原刻从凡不从几作。

伊：〔古文〕𦯴𠈽《唐韻》於脂切《集韻》於夷切《韻會》幺夷切《正韻》於宜切，𠀤音蛜。彼也。《詩·秦風》所謂伊人，在水一方。又發語辭。《詩·邶風》伊余來墍。又《小雅》伊誰云從。又維也。《儀禮·士冠禮》嘉薦伊脯。《揚雄·河東賦》伊年暮春，將瘞后土，禮靈祇。《註》師古曰：伊，是也。又鬰伊，不舒貌。《後漢·崔寔傳》智士鬰伊於下。與噫通。又吾伊，讀書聲。《黃庭堅詩》北窻讀書聲吾伊。俗作吚。又伊威，委黍也。《詩·豳風》伊威在室。《陸璣疏》伊威一名委黍，一名鼠婦，在壁根下甕底土中生，如白魚者是也。又姓。又州名。本伊吾盧，地在燉煌大磧外，唐初內附，置伊州。又木名。《山海經》熊耳之山，伊水出焉，南入于洛。與洢同。又《周禮·秋官》伊耆氏。《註》伊耆，古王者號。後王識伊耆氏之舊德，而以名官。今姓有伊耆氏。考證：〔《詩·邶風》伊余來曁。〕謹照原文來曁改來墍。

伋：《集韻》《韻會》訖力切《正韻》居立切，𠀤音急。《說文》人名。孔伋字子思。漢有郭伋。又《集韻》極入切，音及。伋伋，虛詐貌。

伌：《集韻》烏懈切，音隘。困也。當从戹。

伍：《唐韻》《韻會》疑古切《集韻》《正韻》阮古切，𠀤音五。《周禮·小司徒》五人爲伍。《說文》相參伍也。三相參爲參，五相伍爲伍。《周禮·天官》設其參傅其伍。《註》參謂卿三人，伍謂大夫五人。又《齊語》五家爲軌，故五人爲伍。軌長帥之。又《孫子》用兵之法，全軍爲上，破軍次之。全伍爲上，破伍次之。《左傳·桓五年》先偏後伍，伍承彌縫。《註》司馬法，車戰，二十五乗爲偏，以車居前，以伍次之，承偏之隙而彌縫闕漏也。又五家相保曰伍。《左傳·襄三十年》子產使盧井有伍，輿人誦之曰：取我田疇而伍之。又漢制有尺籍伍符。又與衆雜處曰伍。《史記·司馬穰苴傳》臣素𤰞賤，君擢之閭伍之中。又《韓信傳》信過樊將軍門，歎曰：生乃與噲等伍。又《前漢·律歷志》隂陽相生，自黃鐘始，而左旋，八八爲伍。《註》孟康曰：從子數辰至未得八，下生林鐘，數未至寅得八，上生太簇。律上下相生，皆以此爲率。伍，耦也。八八爲耦。又姓。考證：〔《禮·祭義註》五人爲伍。〕謹按五人爲伍不始於陳澔祭義註，謹將禮祭義註改爲周禮小司徒。〔《周禮·天官》設其參而傅其伍。〕謹照原文省去而字。〔《齊語》五家爲軌，故五人有伍。軌長帥之。〕謹照原文有伍改爲伍。

伎：《集韻》《韻會》𠀤巨錡切，音芰。伎巧。《老子·道德經》多人伎巧。又伎倆。《史記·馮驩傳》無他伎能。《揚子·法言》通天地而不通人曰伎。《又》淳于越可謂伎矣。《註》伎，才也。又《廣韻》巨支切。與跂通，足多指也。又舒貌。《詩·小雅》鹿斯之奔，維足伎伎。《註》宜疾而舒，留其羣也。

㐺：《正字通》衆本字。《六書本義》从人，三成類爲意。象形。亦作〈亻亻亻〉。

伏：《唐韻》《集韻》《韻會》《正韻》𠀤房六切，音服。偃也。《禮·曲禮》寢毋伏。又《廣韻》匿藏也。《書·大禹謨》嘉言罔攸伏。《詩·小雅》潛雖伏矣。《史記·樂書》羽者嫗伏，毛者孕鬻。《前漢·趙廣漢傳》發奸摘伏如神。又屈服也。《左傳·隱十一年》許旣伏其罪矣。又三伏。《史記·秦本記》秦德公二年初伏。《註》六月三伏之節。始自秦德公。周時無伏。《釋名》伏者，金氣伏藏之日也。金畏火，故三伏皆庚。四氣代謝，皆以相生。至立秋以金代火，故庚日必伏。《註》夏至後三庚爲初伏，第四庚爲中伏，立秋後初庚爲末伏。又姓。漢有伏勝，伏隆。《氏族博考》伏宓同出伏羲氏。漢伏生，晉書作宓生。又乞伏，外國姓。又《廣韻》《集韻》《韻會》《正韻》𠀤扶富切，浮去聲。禽覆卵也。《古今注》燕伏戊己。《前漢·五行志》丞相府史家雄雞伏子。又《集韻》鼻墨切。與匐通。《史記·范雎傳》膝行蒲伏。又叶必歷切，音壁。《賈誼·鵩賦》禍兮福所倚，福兮禍所伏。憂喜聚門兮。吉凶同域。考證：〔《左傳·隱十一年》旣伏其罪矣。〕謹照原文旣字上增許字。

伐：《唐韻》《集韻》《類篇》《韻會》𠀤房越切，音罰。征伐。《詩·小雅》薄伐玁狁。《周禮·夏官》大司馬以九伐之灋正邦國。《左傳·莊二十九年》凡師有鐘鼓曰伐，無曰侵。又《小爾雅》伐，美也。又伐閱，與閥閱同。《史記·功臣侯表》古者人臣功有五等，明其功曰伐，積日曰閱。《左傳·莊二十八年》且旌君伐。《註》伐，功也。又自稱其功曰伐。《老子·道德經》不自伐，故有功。又斫木也。《詩·周南》伐其條枚。又考擊鐘鼓也。《禮·郊特牲》孔子曰：二日伐鼓何居。又攻殺擊刺也。《書·牧誓》不愆于四伐五伐六伐七伐，乃止齊焉。《註》少不下四五，多不過六七而齊，所以戒其貪殺也。又兵器。《詩·秦風》蒙伐有苑。《註》蒙，雜文。伐，干也。亦作瞂。又星名。《周禮·冬官考工記》熊旗六斿。以象伐也。《註》熊虎爲旗，師都之所建，伐屬白虎宿，與參連體而六星。又與垡同。《周禮·冬官考工記》一耦之伐。《疏》畎上高土謂之伐。又叶許竭切，音歇。《詩·商頌》韋顧旣伐。叶上截下桀。又叶扶廢切，音吠。《徐幹·西征賦》奉明辟之渥德，與游軫而西伐。過京邑以釋駕，觀帝居之舊制。伐字从人从戈，戍字亦从人从戈。《留靑日札》人坐臥則爲戍守，人立行則爲征伐。考證：〔《周禮·冬官考工記》一耦之伐。《疏》畝上高土謂之伐。〕謹照原文畝上改畎上。

休：《唐韻》許尤切《集韻》《韻會》《正韻》虛尤切，𠀤朽平聲。美善也，慶也。《書·太甲》實萬世無疆之休。又《周官》作德心逸日休。《詩·商頌》何天之休。又宥也。《書·呂𠛬》雖休勿休。《註》宥之也。我雖以爲宥，爾惟勿宥。又《爾雅·釋訓》休休，儉也。《疏》良士顧禮節之儉也。《詩·唐風》良士休休。又休沐，言休假也。一曰下沐，一曰旬休。唐法，旬休者一月三旬，遇旬則休沐，卽十日一洗沐也。又致仕曰休。又休息。《禮·月令》季秋之月，霜始降，則百工休。又《揚子·方言》稱傀儡戲曰休，亦曰提休。又地名。漢封楚元王子爲休侯。見《史記·年表》。又《爾雅·釋木》休，無實李。《註》一名趙李。又蚤休，藥名。又姓。又休休，人名。見《五代史》。又《集韻》吁句切，音煦。氣以溫之也。《周禮·冬官考工記》弓人角之，本蹙於𠜶，而休於氣。又同咻。《左傳·昭三年》民人痛疾，而或燠休之。《註》燠休，痛念聲。又叶虚嬌切，音囂。《陸雲·贈鄭曼季詩》拊翼墜夕，和鳴興朝。我之思之，言懷其休。又叶匈于切，音虛。《吳志·胡綜黃龍大牙賦》含契河洛，動與道俱。天贊人和，僉曰惟休。《說文》休在木部，人依木則休。《爾雅》庇䕃曰休，會止木庇息意。◎按今《爾雅·釋言》本作庇庥䕃也。考證：〔《書·說命》實萬世無疆之休。〕謹照原書說命改太甲。〔按今爾雅釋木本作庇庥䕃也。〕謹照原書釋木改釋言。

𠆸：《六書統》籀文侮。从人从攴，戲以攴擊人。與伎別。

𠆹：《集韻》施古作𠆹。註詳方部五畫。

𠆺：《玉篇》胡田切《集韻》胡涓切，𠀤音懸。《說文》很也。《六書故》今人以忿恨不可解爲𠆺。

伒：《集韻》居焮切，音靳。相也。

𠆻：《集韻》魚莖切。同俓。急也。

伓：《集韻》晡枚切，音桮。山名。又貧悲切。與伾同。又部鄙切，音否。引《爾雅》一成坯，或从人。

㐻：《集韻》奴對切，音內。人名。

伔：《淮南子·說林訓》解捽者不在於捌格，在於批伔。《註》伔，音沉。推擊其要也。伔字从儿rén不从几。

㐼：《揚子·方言》出水爲㐼。《註》㐼音升。

𠆼：《集韻》岡古作𠆼。註詳山部五畫。

伭：俗𠆺字。伭字从𤣥，避諱字。

伮：《集韻》農都切，音孥。戮力也。又勁力也。

㑁：《廣韻》《集韻》𠀤竹律切，音㤕。短貌。

伯：《唐韻》《集韻》《正韻》𠀤博陌切，音百。《說文》長也。《釋名》父之兄曰伯父。伯，把也，把持家政也。又兄曰伯。《詩·小雅》伯氏吹塤。又第三等爵曰伯。又《周禮·春官》大宗伯之職，以九儀之命，正邦國之位，九命作伯。《註》上公有功德者，加命爲二伯，得征五侯九伯者。《疏》公羊傳，自陝以東，周公主之。陝以西，召公主之。是東西二伯也。言九伯者，九州有十八伯，各得九伯，故云九伯也。又婦人目其夫曰伯。《詩·衞風》伯也執殳。又馬祖，天駟，房星之神曰伯。《詩·小雅》旣伯旣禱。《註》以吉日祭馬祖而禱之。又鳥名。《左傳·昭十七年》伯趙氏，司至者也。《註》伯趙，伯勞也。又姓。益之後。春秋時有伯宗，伯州犂。又同陌。《史記·酷吏傳》置伯格長。《註》言阡陌村落皆置長也。又《正韻》必駕切。同霸。五伯，齊桓，晉文，秦繆，宋襄，楚莊也。伯叔伯長之義，後人恐與侯伯字溷，故借霸字別之。又叶蒲各切，音博。《詩·大雅》王錫申伯。叶下蹻濯。又叶壁益切，音必。《史記·敘傳》維弃作稷，德盛西伯。又叶博故切，音布。《揚雄·解嘲》子胥死而吳亡，種蠡存而越伯。五羖入而秦喜，樂毅出而燕懼。考證：〔《周禮·春官》大宗伯之職，九命作伯。《疏》公羊傳，自陝以東周公主之。陝以西召伯主之。是東西二伯也。言九伯，九州有十八伯，各得九伯，故云九伯也。〕謹照原文召伯之伯改公。言九伯下增者字。

估：《廣韻》公戸切《集韻》果五切《正韻》公土切，𠀤音古。市稅。又論物貨也。《唐書·陸長源傳》高鹽價賤帛估。《五代史》周太祖用兵西方，王章供饋軍旅，百官俸廩，皆取供軍之餘，不堪者命有司高估其價。估定又增，謂之擡估。

𠇗：《集韻》《正韻》𠀤枯瓜切，音誇。𠇗邪，離絕貌。又《集韻》不正也。

㑂：《正字通》籀文仿字。

伱：《廣韻》《集韻》《正韻》𠀤乃里切，泥上聲。汝也。《通雅》爾汝而若乃一聲之轉。爾又爲尔，尔又作伱，俗書作你。

伲：《集韻》伱本字。

伳：《集韻》私列切，音屑。侈也。

伴：《廣韻》蒲管切，盤上聲。侶也，依也，陪也。又《廣韻》《集韻》《韻會》《正韻》𠀤薄半切，盤去聲。義同。宋時有館伴使。又《集韻》《韻會》《正韻》𠀤普半切，音判。《詩·大雅》伴奐爾游矣。《註》伴奐，閒暇意。又《韻補》叶皮變切，音卞。《楚辭·九章》衆駭遽以離心兮，又何以爲此伴也。同極而異路兮，又何以爲此援也。援音是願。

𠇘：《集韻》初六切，音珿。憂也。

伵：《集韻》火季切。同侐。

伶：《唐韻》《集韻》《韻會》𠀤郞丁切，音零。獨也。又弄也。伶人，弄臣也。又伶人，樂工也。伶倫，古樂師，世掌樂官，故號樂官爲伶官。又《唐樂府序》伯牙作水伶操。又使也。厮役謂之使伶。又健伶，縣名，屬益州郡。又伶俐，黠慧也。又伶仃，與彾㣔同。伶俜，與竛𥪁同。又《集韻》郞定切，音笭。又力正切，音令。義𠀤同。

伷：《廣韻》《集韻》𠀤同胄。

㑃：《廣韻》《集韻》𠀤同抝。

伸：《唐韻》失人切《集韻》《韻會》《正韻》升人切，𠀤音身。舒也，理也。《易·繫辭》引而伸之。又屈者使直也。《莊子·刻意篇》吹呴呼吸，吐故納新。熊經鳥伸，爲壽而已矣。又欠伸。《禮·曲禮》侍坐于君子，君子欠伸撰杖屨，視日蚤暮，侍坐者請出矣。《疏》志疲則欠，體疲則伸也。又《集韻》通作信。詳信字註。又姓。《毛氏曰》古惟申字，後加人以別之。考證：〔《禮·曲禮》凡侍坐于君子，欠伸撰杖履，視日蚤暮，侍坐者請出矣。《註》志倦則欠，體倦則伸也。〕謹照原文省凡字。于君子下增君子二字。杖履改杖屨。註改疏。兩倦字俱改疲。

伹：《廣韻》七余切《集韻》千余切，𠀤音疽。拙也。

伺：《廣韻》息吏切《集韻》《韻會》《正韻》相吏切，𠀤音四。偵𠋫也。又察也。《前漢·文三王傳》左右弄口積，使上下不和，更相眄伺。又《唐書·陸贄傳》李楚琳挾兩端，有所狙伺。又通司。《前漢·灌夫傳》魏其與夫人益市牛酒，令門下𠋫司，至日中，丞相不來。又《廣韻》息兹切《集韻》《韻會》新兹切《正韻》相咨切，𠀤音斯。義同。別作〈貝司〉。

伻：《廣韻》普耕切《集韻》《韻會》悲萌切《正韻》補耕切，𠀤音抨。《爾雅·釋詁》使也。又從也。《書·洛誥》伻來以圖及獻卜。又《立政》乃伻我有夏式商受命。《註》使周有此諸夏，用商所受之命也。

似：〔古文〕𠚦《唐韻》詳里切《集韻》《韻會》象齒切《正韻》詳子切，𠀤音巳。肖也。《爾雅·釋草》綸似綸，組似組，東海有之。帛似帛，布似布，華山有之。《疏》以其所似，名其草也。又嗣也。《詩·周頌》以似以續。又况也，奉也。《賈島詩》今日把似君，誰有不平事。又《正韻》相吏切，音寺。義同。又《韻補》叶養里切，音以。《詩·大雅》無曰余小子，召公是似。叶下祉。《賈誼·旱雲賦》運淸濁之澒洞兮，正重沓而𠀤起。嵬隆崇以崔巍兮，時彷彿而有似。

伽：《廣韻》《集韻》《韻會》求迦切《正韻》具牙切，𠀤音茄。伽藍，神名。又《梵書》那伽，龍也。竭伽，犀也。僧伽藍，衆園也。譯云園，取生植義，今浮屠所居是也。凡稱釋氏曰僧伽。又《舊唐書·柳公綽傳》精釋典瑜伽，智度大論，皆再鈔。《法苑珠林》有瑜伽論。又《南方草木狀》术，西域謂之乞力伽。又《酉陽雜俎》那伽花，狀如三脊，無葉，花色白，心黃，六瓣，出舶上。又《本草》覆盆子，一名畢楞伽。又伽那，象也。見《騈雅》。又摩伽，異獸名。《徐氏賓遠賦》獸則摩伽招賢。又頻伽，人面鳥也。見《釋典》。又《舊唐書·憲宗紀》元和十八年，訶陵國獻僧祇僮，頻伽鳥二枚。又與茄同。《揚雄·蜀都賦》盛冬育筍，舊菜增伽。《章樵註》伽茄古字通。

伾：《唐韻》敷悲切《集韻》《韻會》攀悲切，𠀤音胚。《說文》有力也。《詩·魯頌》以車伾伾。又衆也。又《集韻》貧悲切。義同。或作伓。又大伾，山名。《書·禹貢》東過洛汭，至于大伾。《蔡註》今通利軍黎陽縣臨河有山，是也。陸氏作大岯。又晡枚切，音杯。又鋪枚切，音㚰。又部鄙切，音否。又普鄙切，音噽。義𠀤同。

伿：《廣韻》《集韻》𠀤以豉切，音㑥。《說文》惰也。考證：〔《說文》隋也。〕謹照原文隋也改惰也。《王宏源註》《說文》伿，隋也。

佀：《集韻》似本字。又姓。明佀鍾。

佁：《廣韻》羊已切《集韻》養里切，𠀤音以。固滯貌。張楫曰：不前也。又《集韻》夷在切。《說文》癡貌。讀若騃。又《呂氏春秋》佁蹶之機。

佂：《廣韻》《集韻》𠀤諸盈切，音征。佂伀，遽行貌。又懼也。

佃：《廣韻》徒年切《集韻》《韻會》《正韻》亭年切，𠀤音田。治田也。亦作田。《詩·齊風》無田甫田。《註》田謂耕治之也。通作畋。《書·多方》畋爾田。又代耕農也。或曰佃當借甸，从人變體，象匍匐力耕形。《詩·小雅》維禹甸之。《周禮·天官·甸師註》郊外曰甸。又古卿車。《左傳·哀十七年註》衷甸一轅，卿車。《說文》作佃云中也。徐鍇曰，古載物大車雙轅，乗車一轅當中也。又田獵。《易·繫辭》以佃以漁。亦作畋。又《正韻》蕩練切，音電。義同。又《韻補》叶他英切，音汀。《馬融·廣成頌》忽蒐狩之禮，闕槃虞之佃。闇昧不睹日月之光，聾昏不聞雷霆之震。震音征。考證：〔《周禮·地官·甸師註》郊作曰甸。〕謹照原書地官改天官。郊作改郊外。〔《左傳·哀十七年註》衷甸一轅，卿車。甸一作佃。徐曰，佃訓中也，古載物大車雙轅，乗車一轅當中也。〕謹按作佃者說文非左傳註也。謹照說文繫傳改爲：說文作佃云中也。徐鍇曰，古載物大車雙轅，乗車一轅當中也。

佄：《集韻》同酣。

佅：《廣韻》莫話切《集韻》莫敗切，𠀤音賣。樂名。《班固·東都賦》僸佅兜離。《禮·明堂位》作昧。《周禮》作𩎟，義同。考證：〔《廣韻》莫話切，《集韻》莫敗切，𠀤音賣。藥名。〕謹照東都賦註，藥名改樂名。

但：《唐韻》徒旱切《韻會》蕩旱切《正韻》徒亶切，𠀤音誕。徒也，凡也。又空也。《前漢·食貨志》民欲祭祀喪紀，而無用者，錢府以所入工商之貢但賖之。又語辭。猶言特也，𦯔也。通作亶。詳前亶字註。又與誕通。《淮南子·說山訓》媒但者，非學謾也，但成而生不信。《註》但，詐也。又但馬，一名誕馬，散馬也。《宋書·江夏王義恭傳》平乗誕馬，不過二。《程氏·演繁露》誕馬猶徒馬。今外官儀從有散馬前行，名坐馬。亦曰引馬，卽但馬也。《遼史》作䩥馬。又《集韻》《韻會》徒案切《正韻》杜晏切，𠀤音憚。義同。又姓。漢西域都尉但欽，濟隂太守但巴，宋有進士但中庸。又音鉏。古不知吹人。《淮南子·說林訓》使但吹竽，使氐厭竅，雖中節而不可聽。《註》但讀鉏。《說文》但，裼也。《正譌》偏脫衣袖也。借爲語辭。考證：〔又音燕。古不知吹人。《淮南子·說林訓》使但吹竽，使氐厭竅，雖中節而不可聽。《註》但音燕。〕謹按淮南子註但讀燕，言鉏同也。謂讀如燕人之言，鉏非讀爲燕也。上音燕之燕改鉏，下音燕改讀鉏。

佇：《唐韻》直呂切《集韻》《韻會》丈呂切，𠀤音宁。《爾雅·釋詁》佇，久也。《說文》佇，久立也。《詩·邶風》瞻望弗及，佇立以泣。《屈原·離騷》結幽蘭以延佇。

佈：《廣韻》《集韻》《正韻》𠀤博故切，音布。徧也。通作布抪。

㑄：《集韻》侮古作㑄。《前漢·五行志》慢㑄之心生。餘詳七畫。

佉：《正韻》丘於切，音區。與祛同。又國名。《內典》薄佉羅，卽月支也。又人名。《法苑珠林》造書凡三人，長曰梵，其書右行。次書佉盧，其書左行。少者倉頡，其書下行。又《廣韻》丘伽切《集韻》《類篇》去伽切，𠀤恰平聲。姓也。又佉沙國，卽疏勒也。見《唐書·異域志》又神名。《釋書》佛說彌勒成佛經，其先轉輪聖王，名儴佉。有四種兵，不以威武，治四天下。又《陀羅尼經》佉佉。《註》文殊眷屬。《又》佉呬佉呬。《註》普賢眷屬。◎按佉，梵音去佐切，見就形門。今不从，只以音和門，丘伽切，釋之爲是。

佊：《廣韻》甫委切《集韻》《韻會》補靡切《正韻》補委切，𠀤音彼。《埤蒼》邪也。又《正韻》兵媚切，音祕。義同。

佋：《廣韻》《集韻》市沼切《韻會》《正韻》市召切，𠀤音紹。介行也。通作紹。又《正韻》時昭切，音韶。《說文》宗廟佋穆，父爲佋，南面。子爲穆，北面。今通作昭。

佌：《廣韻》雌氏切《集韻》《韻會》淺氏切，𠀤音此。《爾雅·釋訓》佌佌，小也。《註》材器細陋也。《詩·小雅》佌佌彼有屋。《六書故》猶差差也。言其鱗比之意。又想氏切，音徒。義同。又同𠈈。《說文》引《詩》佌佌作𠈈𠈈。

位：《廣韻》于愧切《集韻》于累切《韻會》喩累切《正韻》于位切，𠀤音壝。《說文》列中庭之左右曰位。《廣韻》正也。《易·繫辭》聖人之大寶曰位。《周禮·天官》惟王建國，辨方正位。又凡所坐立者，皆曰位。《禮·曲禮》揖人，必違其位。《註》出位而揖，禮以變爲敬也。又所也。《論語》君子思不出其位。《朱註》范氏曰：物各得其所，而天下之理得矣。又姓。明位安。又高麗人呼相似爲位。見《三國志》。本作㑀。俗作位。㑀字原刻从亻从𡗓。考證：〔《禮·曲禮》揖人，必違其位。《註》出位面揖，〕謹照原文面揖改而揖。〔《易·艮卦》君子思不出其位。《註》范氏曰，物各得其所，而天下之理得矣。〕謹按此論語經及朱註非易註也。易艮卦三字改爲論語二字，註上增朱字。

低：《廣韻》都奚切《集韻》《韻會》《正韻》都黎切，𠀤底平聲。高之反也，俛也，垂也。《史記·孔子世家贊》低回，留之不能去。又《談藪》王元景大醉，楊彥遵曰：何太低昂。荅曰：黍熟頭低，麥熟頭昂，黍麥俱有，所以低昂。又作氐。《前漢·食貨志》封君皆氐首卬給。《又》其賈氐賤減平。俱同低。

住：《廣韻》持遇切《集韻》《韻會》厨遇切，𠀤音駐。止也，立也，居也。《齊書·張融傳》融爲中書郞，未有居止，權牽船於岸上住。又姓。見《姓苑》。又與數同。《列子·黃帝篇》漚鳥之至者，百住而不止。

佐：《廣韻》則箇切《正韻》子賀切，𠀤左去聲。輔也，貳也。《周禮·天官》以佐王均邦國。《論語註》顏子王佐之才。又《史記·天官書》五星者，天之五佐，見伏有時，盈縮有度。又《集韻》子我切。義同。考證：〔《周禮·天官》以佐王邦國。〕謹照原文邦字上增均字。

佑：《集韻》《韻會》𠀤云九切，音有。佐助也。又《集韻》《正韻》𠀤與祐同。《書·湯誥》上天孚佑下民。又叶于愧切，音位。《楚辭·天問》驚女採薇鹿何祐，北至回水萃何喜。《註》祐，一作佑。喜，叶音戲。◎按《說文》佐佑之佑本作右，音有。今加人作佑，且音宥。而右止爲左右手之右，不詳《說文》之義矣。

佒：《廣韻》一良切《集韻》於郞切，𠀤音鴦。體不伸也。又《集韻》《韻會》《正韻》𠀤倚兩切，央上聲。義同。◎按佒，《廣韻》編入，《唐韻》註：烏郞、一良二切，《玉篇》同，上、去二聲不收佒。《正韻·養韻》收佒，平、去二聲不收佒。《字彙》有去闕平上，《正字通》有上闕平去，𠀤非。

体：《廣韻》蒲本切《集韻》部本切，𠀤盆上聲。劣也。又麤貌。與笨同。《通雅》輀車之夫曰体夫。唐懿宗咸通十二年葬，同昌公主賜酒餠餤四十橐駝，以飤体夫。《註》体，蒲本反。体夫，轝柩之夫。俗書四體之體，省作體，誤。

佔：《廣韻》《集韻》𠀤丁兼切，音𩬑。字書云：佔侸，輕薄也。又《集韻》《正韻》𠀤與覘同。《禮·學記》今之敎者，呻其佔畢。《註》佔，視也。畢，𥳑也。但吟諷所佔視之𥳑牘，不能通其蘊奧也。呻，吟諷之聲也。與覘音義同。又佔佔同沾沾。《前漢·匈奴傳》令喋喋而佔佔。《索隱曰》佔囁，耳語。考證：〔《禮·樂記》今之敎者，呻其佔畢。〕謹照原書樂記改學記。

何：《唐韻》胡歌切《集韻》《韻會》《正韻》寒歌切，𠀤賀平聲。曷也，奚也，孰也，詰詞也。《書·臯陶謨》禹曰何。《詩·小雅》夜如何其。又誰何。猶言莫敢如何也。《賈誼·過秦論》𨻰利兵而誰何。又未多時曰無何，亦曰無幾何。《史記·曹參傳》居無何，使者果召參。又《前漢·袁盎傳》南方𤰞濕，君能日飮，無何，可免禍也。《註》無何，言更無餘事也。又《南史·西域傳》西域呼帽爲突何。又《古今樂錄》羊無夷伊那何，皆曲調之遺聲。又國名。《隋書》西域有何國。又姓。又娙何，漢女官名，秩比二千石。又《集韻》《正韻》𠀤下可切，賀上聲。同荷。儋也，負也。《易·噬嗑》何校滅耳。《詩·曹風》何戈與祋。《小雅》何簑何笠。《商頌》百祿是何。又通訶。《前漢·賈誼傳》大譴大何。《註》譴，責也。何，詰問也。

佖：《廣韻》毗必切《集韻》《韻會》薄必切《正韻》薄密切，𠀤音弼。有威儀也。《詩·小雅》威儀怭怭。《說文》作佖佖。◎按《詩·賓筵》威儀怭怭。註訓媟慢，承上旣醉而言，謂醉無儀也。《說文》引《詩》訓威儀，與《詩》義反。此《說文》之誤，諸韻書仍之，𠀤非。又滿也。《揚雄·羽獵賦》騈衍佖路。考證：〔《揚雄·校獵賦》騈衍佖路。〕謹照原文校獵賦改羽獵賦。

佗：《廣韻》託何切《集韻》《韻會》《正韻》湯何切，𠀤妥平聲。與他，它通。《揚子·法言》君子正而不佗。又姓。漢佗羽。又《集韻》《韻會》《正韻》𠀤唐何切，音駝。俗謂背負曰佗。又委佗，雍容自得貌。《詩·鄘風》委委佗佗。《疏》委委，行之美。佗佗，長之美。《荀子·非十二子篇》苐佗其冠。又《楞嚴經》殷勤請啓，十方如來，得成菩提，妙奢摩佗。《註》楞嚴，大定之名。又《韻會》《正韻》𠀤吐臥切，音唾。加也。《詩·小雅》舍彼有罪，予之佗矣。又《集韻》徒可切，音沱。被髮也。《史記·龜筴傳》醮酒佗髮。又《正韻》延知切，音怡。《後漢·任光邳彤贊》委佗還旅與。《詩》委佗委蛇義同。又叶湯家切，音他。《盧諶詩》義由恩深，分隨昵加。綢繆委心，自同非佗。

佘：《集韻》時遮切，音闍。姓也。◎按古有余無佘，余之轉韻爲禪遮切，音蛇。姓也。楊愼曰：今人姓有此，而妄寫作佘，此不通曉《說文》而自作聰明者。余字从舍省，舍與蛇近，則禪遮之切爲正音矣。五代宋初人自稱曰沙家，卽余家之近聲可證，而賖字从余亦可知也。

余：《唐韻》以諸切《集韻》《韻會》羊諸切《正韻》雲居切，𠀤音餘。《說文》語之舒也。《爾雅·釋詁》我也。又四月爲余月。又接余，荇菜也。又《前漢·匈奴傳》單于衣繡，褡綺錦袷被各一，比余。《註》比余，髮之飾也。又姓。由余之後。又《集韻》詳於切，音徐。余吾，水名。在朔方。又《集韻》同都切，音徒。史記檮余，匈奴山名。又于遮切，音邪。褒余，蜀地名。一作褒斜。《漢陽厥𥓓》褒斜作褒余。又叶演女切，音與。《楚辭·九思》鷃雀列兮讙譁，雊𨿜鳴兮聒余。抱昭華兮寶車，欲衒鬻兮莫取。又與餘同。《周禮·地官》委人，凡其余聚以待頒賜。《註》余同餘。考證：〔《集韻》羊茹切，《韻會》羊諸切，〕謹按集韻余字音羊諸切，不音羊茹切。羊茹切三字謹省。

佚：《唐韻》夷質切《集韻》《韻會》弋質切，𠀤音佾。安逸不勞也。《孟子》四肢之於安佚也。同逸。又隱遁也。《孟子》遺佚而不怨。又過失也。《書·盤庚》惟予一人有佚罰。又通作失。《史記·韓非傳》非吾敢橫失，能盡之難也。《前漢·五行志》魯夫人淫失於齊，卒殺桓公。𠀤與佚同。又《荀子·哀公篇》其馬將失。與逸同。又姓。周佚之狐，鄭大夫。又人名。史佚，周武王時太史，名佚。又《韻會》徒結切，音垤。《揚子·方言》佚，蕩緩也。《前漢·揚雄傳》爲人𥳑易佚蕩。又通迭，更也，遞也。《史記·十二諸侯年表》四國佚興。又與佾義同。行列也。《揚雄·蜀都賦》其佚則接芬錯芳，襜袩纖延。《說文》从人，失聲。佚民也。一曰佚忽也。

佛：〔古文〕𠇛仏《唐韻》《集韻》《韻會》《正韻》𠀤符勿切，音咈。《說文》見不諟也。又仿佛亦作彷彿，髣髴。《揚雄·甘泉賦》仿佛其若夢。《班固·幽通賦》夢登山而迥眺，覿幽人之髣髴。《漢書》作仿佛。又捩也。《禮·曲禮》獻鳥者，佛其首，畜鳥則勿佛。《註》恐鳥喙害人，爲小竹籠，以捩轉其首也。又逆也，戾也。《禮·學記》其施之也悖，其求之也佛。《揚子·法言》荒乎淫，佛乎正。與拂同。又輝粲貌。《黃香·九宮賦》銀佛律以順游。又三佛齊，佛郞機，柔佛，皆外國名。又佛桑，花名。又姓。明佛正。又佛佗。佛者，覺也。以覺悟羣生也。又《集韻》《正韻》𠀤蒲沒切，音浡。興起貌。《荀子·非十二子篇》佛然平世之俗起焉。與浡勃通。又《集韻》《韻會》《正韻》𠀤同弼。《詩·周頌》佛時仔肩。《毛傳》佛，大也。《鄭箋》佛，輔也。又叶方味切，音廢。《前漢·司馬遷敘傳》學微術昧，或見仿佛疑殆匪闕，違衆忤世。《正字通》世傳漢明帝永平七年，佛法始入中國，非也。秦時沙門室利房等至，始皇以爲異，囚之。夜有金人，破戸以出。漢武帝時，霍去病過焉支山，得休屠王祭天金人以歸，帝置之甘泉宮。金人者，浮屠所祠，今佛像卽其遺法也。哀帝時，博士弟子秦景，使伊存口授浮屠經，中土未之信。迨明帝夜夢金人飛行殿庭，以問於朝。傅毅以佛對曰：天竺國有佛，卽神也。帝遣中郞蔡愔及秦景使天竺求之，得佛經二十四章，釋迦立像，倂與沙門攝騰，竺法蘭東還。以是考之，秦西漢知有佛久矣，非明帝始也。又古本列子周穆王篇，西域之國有化人，無西方聖人名佛之說，獨仲尼篇載孔子曰：西方之人有聖者。蓋假借孔子之語也。《字彙》沿《正韻》，改化人爲聖人，非。

作：〔古文〕胙𢓓《唐韻》則洛切《集韻》《韻會》《正韻》卽各切，𠀤臧入聲。興起也。《易·乾卦》聖人作而萬物覩。《書·堯典》平秩東作。又振也。《書·康誥》作新民。又造也。《禮·樂記》作者之謂聖。《詩·鄘風》定之方中，作于楚宮。又爲也。《詩·鄭風》敝予又改作兮。又始也。《詩·魯頌》思馬斯作。又坐作。《周禮·夏官》大司馬敎坐作進退之節。又將作，秦官名。《前漢·百官表》秩二千石，掌宮室。又作猶斮也。《禮·內則》魚曰作之。《註》謂削其鱗。又汨作，逸書篇名。又姓。漢涿郡太守作顯。又與詛同。怨謗也。《詩·大雅》侯作侯祝。又《集韻》《韻會》《正韻》𠀤子賀切，音佐。《後漢·廉范傳》廉叔度，來何暮，不禁火，民夜作，昔無襦，今五袴。《韓愈詩》非閣復非船，可居兼可過。君去問方橋，方橋如此作。今方音作讀佐。俗用做。又《韻補》叶總古切，音阻。《韓愈·處州孔子廟𥓓》惟此廟學，鄴侯所作。厥初庳下，神不以宇。又叶子悉切，音卽。《擊壤歌》日出而作，日入而息。《𨻰琳·客難》太王築室，百堵俱作。西伯營臺，功不浹日。考證：〔《易·乾卦》聖人作而萬物睹。〕謹照原文睹改覩。〔《詩·邶風》定之方中，作于楚宮。〕謹照原文邶風改鄘風。

佝：《廣韻》呼漏切《集韻》許𠋫切，𠀤音吼。短極醜貌。又《集韻》丘𠋫切，音𡨥。義同。又《集韻》《類篇》𠀤與拘同。詳拘字註。

佞：《唐韻》《集韻》《韻會》《正韻》𠀤乃定切，音甯。才也。故自稱不才曰不佞。《晉語》夷吾不佞。又巧諂捷給也。《論語》焉用佞。《博物志》堯時有指佞草，佞人入朝則屈而指之。又《韻補》叶奴經切，音寧。《夏侯湛·抵疑》猗靡容悅，出入崎傾。逐巧點姸，嘔喁辯佞。《說文》巧讇，高材也。从女信省。《徐鉉曰》女子之信，近於佞也。

佟：《廣韻》《集韻》《韻會》𠀤徒冬切，音炵。姓也。《燕錄》有遼東佟萬，以文章知名。又人名。《後漢·逸民傳》臺佟字孝威。《正字通》譌爲佟臺。

𠇙：《古文奇字》剛，古作𠇝。註詳刀部八畫。《集韻》作𠇙。

𠇚：《說文》古文甲字。註詳田部一畫。

𠇛：《字彙補》古文佛字。註詳本畫。

𠇜：《字彙補》古文施字。註詳方部五畫。

𠈃：《集韻》同保。

佩：《廣韻》《集韻》《韻會》蒲昧切《正韻》步昧切，𠀤音悖。《釋名》佩，倍也。言其非一物，有陪貳也。一德佩，一事佩。《詩·鄭風》知子之來之，雜佩以贈之。《傳》雜佩者，珩璜琚瑀衝牙之類。《左傳·閔二年》晉狐突曰：佩衷之旗也。《禮·玉藻》古之君子必佩玉，右徵角，左宮羽。《又》天子佩白玉，公侯佩山𤣥玉，大夫佩水蒼玉，世子佩瑜玉，士佩瓀玫。《又》凡帶必有佩玉，唯喪否。又《論語》去喪無所不佩。又《白虎通》農夫佩耒耜，工匠佩斧，婦人佩鍼縷。又水縈紆謂之佩。《水經注》鮑丘水北佩謙澤，眇望無垠。又蘭渠川水出自北山，帶佩衆溪南流注于渭。又叶蒲眉切，音裴。《詩·秦風》何以贈之，瓊瑰玉佩。叶上思。又叶蒲邁切，音敗。《屈原·離騷》紛吾旣有此內美兮，又重之以修能。扈江離與辟芷兮，紉秋蘭以爲佩。能音柰。《說文》大帶佩也。从人从凡从巾。佩必有巾，巾謂之飾。《徐鉉曰》俗別作珮，非。考證：〔《釋名》佩，倍也。言非一物者，有陪貳也。〕謹照原文言非一物者改言其非一物。

㑉：《廣韻》息逐切《集韻》息六切，𠀤音速。《玉篇》傗㑉，不伸。〇按㑉見《廣韻》一屋，音夙。《正字通》以爲佩字之譌，非。

佪：《廣韻》戸恢切《集韻》胡隈切《正韻》胡瑰切，𠀤音回。俳佪，卽徘徊。《前漢·高后紀》俳佪往來。又《息夫躬絕命辭》鷹隼橫厲，鸞俳佪兮。又《玉篇》佪佪，惛也。

𠈄：《集韻》宦或作𠋪，亦省作𠈄。

佫：《廣韻》曷各切，音鶴。姓也。《集韻》𢓜或作佫，又與假徦臵格𠀤通。

佬：《玉篇》力彫切，音遼。佬佬，大貌。

佭：《字彙》胡江切，音降。㒕佭，不伏也。

𠈅：《集韻》尸周切，音收。縣名，在長沙。◎按長沙有攸縣，無收音，疑譌。

佮：《集韻》葛合切，音閤。合取也。又渴合切，音𢈊。姓也。

佯：《廣韻》與章切《集韻》《韻會》余章切《正韻》移章切，𠀤音羊。詐也。《淮南子·兵略訓》此善爲詐佯者也。又兒紿也。《揚子·方言》筕篖，自關而東，周洛楚魏之閒，謂之倚佯。又通作陽。內不然，而外飾僞曰陽。《六書故》亦借用詳。◎按《史記》凡佯字，多作陽詳。

佰：《廣韻》《韻會》《正韻》𠀤莫白切，音陌。《說文》相什佰也。《前漢·食貨志》仟佰之得。《註》千謂千錢，佰謂百錢。又《集韻》博陌切，音百。百人之長。又通作陌。《前漢·匡衡傳》南以閩佰爲界。《註》佰者，田東西界。

佱：《玉篇》古文法字。註詳水部五畫。

𠈆：《集韻》虎猥切，音賄。仳𠈆，醜貌。

佲：《集韻》母迥切，名上聲。與酩同。大醉也。亦作𠋶。通作茗。

佳：《唐韻》古膎切《集韻》《韻會》居膎切，𠀤音街。美也，好也。《世說》司馬𡽪畏謹，有以人物問者，每言輒佳。妻責𡽪無別，𡽪曰：如汝言亦復佳。又《韻補》叶堅溪切，音稽。《揚雄·反騷》閨中容競綽約兮，相態以麗佳。知衆嫭之嫉妒兮，何必颺累之蛾眉。又叶居何切，音歌。《白居易詩》坐愁今夜醒，其奈秋懷何。有客忽叩門，語言亦何佳。

𠈇：《玉篇》古文夙字。註詳夕部三畫。

㑊：《字彙》夷益切，音亦。《素問》尺脈緩瀒，謂之解㑊。又病名，善食而瘦，謂之食㑊。

佴：《唐韻》《集韻》𠀤仍吏切，音貳。《爾雅·釋言》佴，貳也。《註》佴次，卽副貳。《司馬遷·報任安書》李陵旣生降，頹其家聲，而僕又佴之蠶室，重爲天下觀笑。又地名。《金陵志》有佴墅村。又佴革竜，雲南地名。又《廣韻》奴代切《集韻》乃代切，𠀤音耐。姓也。明萬曆進士佴祺。

併：《字彙》同倂。

佶：《唐韻》巨乙切《韻會》極乙切，𠀤音吉。正也。又壯健貌。《詩·小雅》四牡旣佶，旣佶且閑。

佷：《集韻》胡登切，音恆。《後漢·蔡邕傳》董卓自佷用。又佷山，縣名。屬湖廣武陵郡，出藥草。

佸：《廣韻》《集韻》《韻會》𠀤戸括切，音𣽅。《說文》會也。一曰佸佸，力貌。又《詩·王風》不日不月，曷其有佸。《註》佸，至也。又《集韻》苦活切，音闊。又古活切，音括。義𠀤同。

㑋：《集韻》《韻會》𠀤去仲切，穹去聲。小貌。《張衡·思𤣥賦》怨高陽之相㝢兮，㑋顓頊而宅幽。《註》相，視也。㝢，居也。怨顓頊居此小陋之地。北稱幽。又屈也。別作䠻。考證：〔《張衡·思𤣥賦》怨高陽之相寓兮，㑋顓頊而宅幽。《註》相，視也。寓，居也。〕謹照原文兩寓字俱改爲㝢。

佹：《廣韻》過委切《集韻》《韻會》古委切，𠀤音詭。重累也。一曰依也。又戾也。《周禮·冬官考工記察其菑蚤不齲註》菑爪不相佹。又欐佹，支柱也。《司馬相如·上林賦》連卷欐佹，或作𢼮。又《佹詩》荀卿以避讒入楚，春申君以爲蘭陵令，春申君謝荀卿，荀卿去之趙。春申君又使人請卿，卿不還，遺春申君佹詩。《註》𨻰佹異激切之辭，詳言天下不治之意。又《淮南子·齊俗訓》爭爲佹辯，久積而不訣。又佹諸，人名。見《左傳·僖九年》。又《集韻》《韻會》𠀤俱爲切，音嬀。幾似貌。

𠈈：《集韻》想氏切，音徙。同佌。又淺氏切，音此。義同。

佺：《唐韻》此緣切《集韻》逡緣切《正韻》且緣切，𠀤音銓。《說文》偓佺，仙人名。堯時人。

佻：《廣韻》徒聊切《集韻》《韻會》《正韻》田聊切，𠀤音條。獨行貌。又《爾雅·釋言》佻，偸也。《屈原·離騷》余猶惡其佻巧。又行不耐勞苦貌。《詩·小雅》佻佻公子，行彼周行。又竊取名。《周語》佻天以爲己力。又佻人，國名。《河圖玉版》佻人長三十丈五尺。又《集韻》《韻會》《正韻》𠀤徒了切，迢上聲。義同。又《正字通》餘韶切，音姚。緩也。荀子王霸篇，佻其期日，而利其巧任，如是則百工不楛矣。楊愼曰：佻與徭同。晏子春秋，景公爲露寢之臺，令使佻其日而不趣。欲上悅乎君，而游民足乎食也。今均徭之法，用徭字，欲其征役之緩也。又《揚子·方言》佻抗，縣也。趙魏之閒曰佻。又縣物於臺之上曰佻。又《字彙補》直紹切，音肇。《前漢·郊祀歌》佻正嘉吉弘以昌。如淳讀。考證：〔《爾雅·釋詁》佻，偸也。〕謹照原書釋詁改釋言。

佼：《廣韻》古卯切《集韻》吉巧切《韻會》《正韻》古巧切，𠀤音攪。好也。《詩·𨻰風》佼人僚兮。陸氏作姣。《揚子·方言》自關而東，河濟之閒，凡好謂之佼。《禮·月令》仲夏養壯佼。《註》壯，形體碩大。佼，形容佼好。擇此類養之，亦順長養之令。《後漢·劉盆子傳》光武曰：卿所謂鐵中錚錚，庸中佼佼。《王充·論衡》上世之人，侗長佼好，堅强老壽。又健也。《淮南子·覽冥訓》草木不搖，而燕雀佼之。《註》燕雀自以爲能佼於鳳凰也。又姓。漢佼彊，南北朝佼長生。又《廣韻》古肴切。與郊同。《史記·趙世家》宜爲上佼而今乃抵辠。

佽：《唐韻》《集韻》《韻會》《正韻》𠀤七四切，音刺。便利也。又佽飛，卽佽非，古劒士，漢取爲武官名。《前漢·宣帝紀》募佽飛射士。《註》輕疾若飛也。又比也。《詩·小雅》決拾旣佽。《註》利也，謂相次然後射。《鄭箋》謂指相次比也。又助也。《詩·唐風》人無兄弟，胡不佽焉。又代也，遞也，及也。《集韻》通作次。亦作㐸。詳前㐸字註。

佾：〔古文〕𢔍《唐韻》夷質切《集韻》《韻會》《正韻》弋質切，𠀤音逸。舞行列也。行數，人數，縱橫皆同，故曰佾。《左傳·隱五年》於是初獻六羽，始用六佾。古但用䏌，加人轉註。䏌音翕。古今異讀。考證：〔《左傳·隱四年》於是初獻六羽，始用六佾。〕謹照原文四年改五年。

使：〔古文〕𡥐𠭆《唐韻》疏士切《集韻》《韻會》爽士切《正韻》師止切，𠀤音史。令也，役也。《豳風》序：說以使民。《禮·曲禮》六十曰耆指使。《註》指事使人也。《管子·樞言篇》天以時使，地以材使，人以德使，鬼神以祥使，禽獸以力使。又《集韻》疏吏切《正韻》式至切，𠀤音𩢲。遣人聘問曰使。《前漢·韓信傳》發一乗之使，下咫尺之書。又《鬼谷子·抵巇篇》聖人者，天地之使也。《淮南子·天文訓》四時者，天之吏也。日月者，天之使也。又《諡法》治民克盡嚴篤無私曰使。本作𠉕。《六書統》从人从事。令人治事也。考證：〔《易·兌卦》悅以使民。〕謹按易兌卦象傳是悅以先民，與使字無涉。惟查毛詩豳風東山序有此四字。謹將易兌卦三字改爲豳風序。悅改說。

侀：《廣韻》戸經切《集韻》《韻會》乎經切《正韻》奚經切。𠀤通形。《禮·王制》𠛬者，侀也。侀者，成也。一成而不可變。中从幵，當作侀，入八畫。

侁：《唐韻》所臻切《集韻》《韻會》《正韻》疏臻切。𠀤通駪。馬羣行欲先也。又衆多貌。《楚辭·招魂》豺狼從目，往來侁侁些。又姓。《呂覽》有侁氏。又《字彙補》商世侯國也。《路史》諸侯爲亂者。或以爲莘，非。

侂：《集韻》仛本字。或亦作𠊴。

侃：〔古文〕𠈉《唐韻》《韻會》《正韻》空旱切《集韻》可旱切，𠀤看上聲。剛直也。《論語》侃侃如也。又《正韻》袪幹切，音看。義同。

𠈉：《玉篇》古文侃字。註詳上。

侄：《廣韻》之日切《集韻》職日切，𠀤音質。堅也。又癡也，侄仡不前也。又騶吾。《大傳》謂之侄獸。俗誤以侄爲姪字。

侅：《廣韻》苦哀切《集韻》《韻會》《正韻》柯開切，𠀤音該。《說文》奇侅，非常也。《揚子·方言》非常曰侅事。《莊子·盜跖篇》侅溺於馮氣。《楊愼曰》飮食之咽爲侅。馮當如馮河之馮，言富人積資如負重也。又與胲賅賌𠀤通，皆以兼該立義。又《正韻》胡改切，音亥。義同。

來：〔古文〕徠《廣韻》落哀切《集韻》《韻會》《正韻》郞才切，𠀤賴平聲。至也，還也，及也。《禮·曲禮》禮尚往來。往而不來，非禮也。來而不往，亦非禮也。又《公羊傳·隱五年》公觀魚於棠，登來之也。《註》登讀爲得，齊人謂求得爲登來。又玄孫之子曰來孫。又麥名。《詩·周頌》貽我來牟。《前漢·劉向傳》作飴我釐麰。亦作䅘。又呼也。《周禮·春官》大祝來瞽令臯舞。又姓。又《集韻》洛代切，音賚。撫其至日來。《孟子》放勳曰：勞之來之。又叶鄰奚切，音離。《詩·邶風》莫往莫來，悠悠我思。《素問》恬澹虛無，眞氣從之。精神守內，病安從來。又叶郞狄切，音力。《詩·小雅》東人之子，職勞不來。叶下服。《大雅》經始勿亟，庶民子來。又叶落蓋切，音賴。《屈原·離騷》因氣變而遂會舉兮，忽神奔而鬼怪。時髣髴以遙見兮，精皎皎以往來。又叶良置切，音利。《荀子·賦篇》一往一來，結尾以爲事。考證：〔《荀子·賦論篇》一往一來，結尾以爲事。〕謹照原書省論字。

侇：《集韻》《韻會》《正韻》𠀤延知切，音夷。儕也，等也。又尸也。《儀禮·士喪禮》士舉，男女奉尸侇于堂，撫用夷衾。《註》侇之言尸也。夷衾，覆尸柩之衾也。

侈：〔古文〕𠈎《唐韻》尺氏切《集韻》《韻會》敞尒切《正韻》尺里切，𠀤音齒。奢也，泰也。《六書故》好廣也。《書·周官》祿不期侈。又《詩·小雅》哆兮侈兮。《註》微張貌。又《周禮·冬官考工記》鳧氏侈弇之所由興。《疏》由鐘口侈弇，所興之聲，亦有柞有鬱。又作奓。《張衡·西京賦》心奓體泰。又《字彙補》以支切，音移。《儀禮·少牢饋食禮》主婦被錫衣侈袂。又《字彙補》昌者切，音拸。《公羊傳·僖二十六年》其言至巂，弗及何侈也。《註》侈，昌爾反。又昌者反。又叶充豉切，音𨛅。《左思·魏都賦》繆默語之常倫，牽膠言而踰侈。飾華離以矜然，假倔彊而攘臂。考證：〔《周禮·冬官考工記》鳧氏侈弇之所由興。《註》由鐘口侈弇，所興之聲。〕謹照原文註改疏。

㑌：《正韻》與尫同。《荀子·王霸篇》賤之如㑌。

侉：同夸。《書·畢命》驕淫矜侉。又《集韻》安賀切，阿去聲。痛呼也。

侊：《廣韻》古黃切《集韻》姑黃切，𠀤音光。大也。《越語》侊飯不及壺飱。《註》侊飯，謂盛饌也。

例：《唐韻》《集韻》《韻會》𠀤力制切，音厲。比也，類也，槩也。又凡例。《左傳序》發凡以言例。後魏張吾貴集諸生講左傳，義例無窮，學者奇之。又《集韻》力蘖切，音列。遮也。

侌：《玉篇》古文隂字。註詳阜部八畫。

侍：《唐韻》《集韻》《韻會》《正韻》𠀤時吏切，音耆。《說文》承也。《廣韻》近也，從也。《六書故》陪側也。《禮·曲禮》侍坐于先生。又常侍，漢時宦官名，後遂沿習爲士人官制。如唐高適稱高常侍，李愬稱李常侍是也。又《史記·趙世家》公仲連進牛畜荀欣徐越。畜侍以仁義，欣侍以舉賢使能，越侍以節財儉用。《註》侍猶勸也。又侍其，複姓。宋侍其良器。考證：〔《史記·魏世家》公仲連進牛畜荀欣徐越。畜侍以仁義，欣侍以舉賢使能，越侍以節財儉用。〕謹照原書魏世家改趙世家。

𠈊：《字彙》奴下切，拿上聲。皮寬也。

侎：《廣韻》綿婢切，音弭。同敉。亦作𢘺。撫也，愛也，安也。《周禮·春官》小祝掌侎烖兵。

侏：《廣韻》章俱切，音朱。侏儒，容貌短小也。《禮·王制》瘖聾跛躃斷者，侏儒百工，各以其器食之。《註》侏儒，短人也。又伶侏，古樂人名。又梁上短柱亦曰侏儒。《禮·明堂位註》棁畫侏儒。俗作株檽，非。

侐：《唐韻》况逼切《集韻》《韻會》忽域切，𠀤兄入聲。寂也，靜也。《詩·魯頌》閟宮有侐。又《集韻》火季切，音呬。義同。

侑：《唐韻》于救切《集韻》《韻會》尤救切《正韻》爰救切，𠀤音又。佐也，相也。《周禮·天官》膳夫以樂侑食。又侍食於所尊亦曰侑食。《禮·玉藻》凡侑食，不盡食。又《爾雅·釋詁》醻酢侑，報也。《郭註》此通謂相報答，不主於飮酒。又《文子·守弱篇》三皇五帝有勸戒之器，命曰侑巵。別作酭。又與姷通。耦也。又寬也。《管子·法法篇》文有三侑，武無一赦。考證：〔《周禮·春官》膳夫以樂侑食。〕謹照原文春官改天官。〔《爾雅·釋訓》醻酢侑，報也。〕謹照原書釋訓改釋詁。

侒：《唐韻》烏寒切《集韻》於寒切，𠀤音安。《說文》晏也。與安通。

侓：《集韻》勒沒切，音𢫫。侓魁，大貌。

侔：《唐韻》莫浮切《集韻》《韻會》迷浮切《正韻》莫侯切，𠀤音謀。《說文》齊等也。《周禮·冬官考工記》疏數必侔。《註》侔猶均也。《又》凡爲輪，行澤者欲杼，行山者欲侔。《註》侔，上下等也。又《莊子·大宗師》畸於人而侔於天。又《揚子·方言》侔，莫强也。北燕之外郊言努力謂之侔莫。又與蟊蛑𠀤同。食苗蟲也。見《漢海廟𥓓》又叶蒙晡切，音模。《權德輿幾銘》冲用爲工，方寸爲鑪。周行不殆，造物不侔。

侕：《集韻》人之切，音而。衆多貌。

侖：《廣韻》力迍切《集韻》盧昆切，𠀤音論。敘也，亼𠕁而卷之侖如也。又昆侖山，與崑崙同。見《漢志》。又《山海經》有侖者之山。又神名。《山海經》槐江之山，槐鬼離侖居之。《註》離侖，神名。又凡物之圓渾者曰昆崙，圓而未剖散者曰渾淪。本作侖。

㑍：《玉篇》力對切，音儡。亞也。

侗：《唐韻》《正韻》他紅切《集韻》他東切，𠀤音通。無知也。《書·顧命》在後之侗，敬迓天威，嗣守文武大訓。《註》愚也。成王自稱。又《廣韻》《正韻》𠀤徒紅切，音同。未成器之人曰侗。倥侗，童蒙也。古作空同。《揚子·法言》倥侗顓蒙。又《集韻》《韻會》吐孔切《正韻》他總切，𠀤音桶。儱侗，直也，長大也。又《集韻》徒弄切。音洞。誠慤也。《莊子·庚桑楚》脩然而往，侗然而來。

侘：《集韻》《韻會》𠀤丑亞切，茶去聲。侘傺，失志貌。又誇也。《史記·韓安國傳》卽欲以侘鄙縣。

侙：《唐韻》恥力切《集韻》畜力切。𠀤同恜。《說文》惕也。《齊語》於其心侙然。

侚：《唐韻》辭閏切《集韻》徐閏切《韻會》松閏切。𠀤通殉。《書·伊訓》侚于貨色。《禮·檀弓》死者用生之器，不殆于用侚乎哉。又與徇通。《前漢·五行志》始皇大臣十二人，皆車裂以侚。《註》侚，行示也。又疾也。與𠊫通。

供：《廣韻》九容切《集韻》《韻會》居容切《正韻》居中切，𠀤音恭。《說文》設也。一曰供給。《書·無逸》文王不敢盤于游田，以庶邦惟正之供。《禮·檀弓》杜蕢曰：蕢，宰夫也。非刀匕是供。《左傳·僖四年》敢不供給。又姓。明供仲序，廣東人。又《廣韻》《集韻》《韻會》《正韻》𠀤居用切，音貢。義同。《華嚴經》諸供養中，法供最重。又通作共。互詳八部共字註。考證：〔《左傳·僖元年》敢不供給。〕謹照原文元年改四年。

侜：《唐韻》《集韻》《韻會》𠀤張流切，音輈。《說文》有廱蔽也。《詩·𨻰風》誰侜予美。又與𧪀同。侜張猶𧪀張，誑也。

依：《廣韻》《集韻》《韻會》《正韻》𠀤於希切，音衣。《說文》倚也。《書·無逸》知小人之依。《註》言稼穡。《詩·小雅》謀之不臧，則具是依。《又》昔我往矣，楊柳依依。又依稀，猶彷彿也。《劉禹錫詩》宋臺梁館尚依稀。又姓。又《集韻》《韻會》𠀤隱豈切，音倚。《詩·大雅》于京斯依。又斧依，與扆通。《儀禮·覲禮》天子設斧依于戸牖之閒。《註》依，如今綈素屛風也。有繡斧文，所以示威也。又纏弦也。《儀禮·卽夕禮》設依撻焉。《疏》依，以韋依纏其弦，卽今時弓𢐠是也。又《儀禮·士虞禮》佐食無事，則出戸負依南面。《註》戸牖之閒謂之依。又喻也。《禮·學記》不學博依，不能安詩。《疏》謂依倚譬喻也。又《韻補》叶烏皆切，音挨。《曹植詩》願爲西南風，長逝入君懷。君懷良不開，賤妾當何依。又《白居易詩》坐依桃葉妓。《自註》依，烏皆反。考證：〔《儀禮·士喪禮》設依撻焉。《疏》依，以韋依纏其弦，如今時弓𢐠是也。〕謹照原書士喪禮改卽夕禮。如今時改卽今時。

㑎：《集韻》乃老切，音腦。姓也。《姓苑》作〈亻𡿸〉。

𠈋：《廣韻》如融切，音戎。人身有三角。《正字通》西戎，其類有六，僥夷，戎夷，老白，耆羌，鼻息，天剛。見毛詩註疏。不聞𠈋人身有三角者。獨山海經載𧙕戎，郭璞贊云：戎三其角，𧙕堅其眉。本作戎，改作𠈋，援證失實，𠀤非。

侞：《集韻》人余切，音如。均也。又《轉註古音》遇韻侞，如庶切，引書柔遠能邇註：能猶侞也。孔穎達曰：欲安遠方，當先順侞其近。

𠈌：《六書統》古文虞字。騶虞也。象白虎黑文。《同文備考》𠈌者，守山澤之吏。𠈌象山澤險隘。

㑏：《字彙》佇字之譌。

𠈍：《說文》古文備字。註詳十畫。

侟：《正字通》同薦。《羅泌·路史》予悲求仙者之喪其欲也，故侟紳之學者毋謂大謾，將有默而識之者。又曰：聖人作樂以應天，五聲謂之侑。宮肩信而侟意，徵肩禮而侟神，龣肩仁而侟䰟，商肩義而侟𩲸，羽肩智而侟志。

𠈎：《集韻》侈古作𠈎。註詳本畫。

𠈏：《集韻》儉古作𠈏。註詳十三畫。

𠈐：《篇海》羊列切。《淮南子·繆稱訓》容貌顏色，理詘𠈐倨，徇知情僞矣。又羊制切。義同。

𠈑：《字彙補》古文光字。註詳儿部四畫。

侮：〔古文〕㑄㚢𢘃《唐韻》文甫切《集韻》《韻會》罔甫切，𠀤音武。慢易也。《書·說命》無啓寵納侮。《詩·大雅》予曰有禦侮。《傳》武臣折衝曰禦侮。又《揚子·方言》侮，賤稱也。秦晉之閒罵奴婢曰侮。又《集韻》或作務。《詩·小雅》外禦其務。亦作姆。

㑗：《唐韻》失人切。《集韻》升人切，𠀤音申。神名。又妊身也。又姓。

𠈭：《集韻》郞刀切，音牢。大也。《揚子方言註》𠐋𠈭，麤大貌。

侯：〔古文〕𥎦《廣韻》戸鉤切《集韻》《韻會》《正韻》胡溝切，𠀤後平聲。《爾雅·釋詁》公侯，君也。又五等爵之次曰侯。《書·禹貢》五百里侯服。《孔氏曰》侯，𠋫也。斥𠋫而服事。又《史記·秦始皇紀》倫侯。《註》爵𤰞於列侯，無封邑者。倫，類也。又侯，射布也。方十尺曰侯，四尺曰鵠。《儀禮·鄕射禮》天子熊侯白質，諸侯麋侯赤質。大夫布侯，畫以虎豹，士布侯，畫以鹿豕。《註》此所謂獸侯也。又美也。《詩·鄭風》洵直且侯。又發語辭。與惟維同意。《爾雅·釋詁》伊維，侯也。《詩·小雅》侯誰在矣。又《大雅》侯于周服。又《周禮·春官》肆師侯禳。《疏》侯者，𠋫迎善祥。禳者，禳去殃氣。又姓。魏侯嬴。又屈侯，夏侯，柏侯，侯岡，俱複姓。又侯莫𨻰，三字姓。又《諡法》執應八方曰侯。又與兮通。亦語辭。《史記·樂書》高祖過沛，詩三侯之章。《索隱曰》沛詩有三兮，故曰三侯詩。卽大風歌。兮侯古韻通。又通作何。《呂覽·觀表篇》今侯渫過而弗辭。《司馬相如·封禪頌》君乎君乎，侯不邁哉。《註》侯，何也。《說文》本作矦。从人从厂。象張布之狀，矢在其下。鄭司農曰：方十尺曰矦，四尺曰鵠。◎按射侯，古作矦。《漢書》多作矦。从矢取射義，射之有侯，所以𠋫中否，明工拙也。古者以射選賢，射中者獲封爵，故因謂之諸侯。又《蘇子瞻·新渠詩》渠成如神，民始不知。問誰爲之，邦君趙侯。侯叶支韻。考證：〔《儀禮·鄕飮酒禮》天子熊侯白質。〕謹照原書鄕飮酒禮改鄕射禮。〔《周禮·春官》肆師侯禳。《註》侯者，𠋫迎祥善。禳者，禳去妖祲。〕謹照原文注改疏。祥善改善祥。妖祲改殃氣。

侰：《集韻》同窘，亦作僒。

𠈮：《玉篇》古文企字。註詳四畫。

侱：《集韻》《類篇》𠀤丑郢切，音逞。役也。又《集韻》他頂切。同徎。徑也。

㑘：《集韻》同价。

𠈯：《集韻》兵，古作𠈯。註詳八部五畫。

侲：《集韻》《韻會》《正韻》𠀤之刃切，音震。童子也。《張衡·東京賦》侲子萬童。《註》薛綜曰：侲之言善也，善童，幼子也。《後漢·禮儀志》先臘一日大儺，選中黃門子弟十歲以上，十二以下，百二十人爲侲子，皆赤幘皁製，執大叢以逐疫。又挽歌亦用侲童。又《揚子·方言》燕齊閒謂養馬者爲侲。又《集韻》《韻會》《正韻》𠀤之人切，音眞。義同。

𠈰：《字彙》杜晏切，音憚。大也。又徒亶切。義同。

𠈱：《集韻》桑何切，音娑。行也。又舞不止貌。

侳：《廣韻》側臥切，音挫。《說文》安也。《淮南子·說山訓》君子不入市，爲其侳廉也。《註》侳，辱也。又《集韻》臧戈切，挫平聲。亦安也。

侴：《字彙》敕久切，音丑。姓也。《正字通》侴卽𡚽字，變體作侴。附見女部𡚽字註。

侵：《唐韻》《正韻》七林切《集韻》《韻會》千尋切，𠀤音駸。《說文》漸進也。又朘削也。《春秋·胡傳》聲罪緻討曰伐，潛師掠境曰侵。又《周禮·大司馬》負固不服則侵之。又侵尋。《史記·武帝紀》天子始巡郡縣，侵尋於泰山。《封禪書》作浸尋。《郊祀志》作寢尋。義同。又歲凶。《穀梁傳·襄二十四年》五穀不登，謂之大侵。《韓詩外傳》一穀不升曰歉，二穀不升曰饑，三穀不升曰饉，四穀不升曰荒，五穀不升曰大侵。又姓。《三輔決錄》有侵恭。又《正韻》七稔切，音寢。貌不揚也。《前漢·田蚡傳》貌侵。《註》師古曰：短小曰侵。亦作寢。

侶：《唐韻》力舉切《集韻》《韻會》《正韻》兩舉切，𠀤音旅。徒伴也。《陸璣·草木疏》麟不侶行。

侷：《廣韻》渠玉切，音局。侷促也。與局，跼𠀤通。

侸：《集韻》殊遇切，讀若樹。《說文》立也。又《廣韻》《集韻》𠀤當侯切，讀若兜。佔侸，極疲。一曰僂侸，下垂。或作俹。亦作尌。

侹：《集韻》待鼎切《韻會》他頂切《正韻》徒鼎切，𠀤汀上聲。《說文》長貌。一曰著地，一曰代也。《揚子·方言》𨻰楚之閒謂之侹。又敬也。又平也。《韓愈·答張徹詩》石梁平侹侹，沙水光泠泠。又《集韻》《韻會》《正韻》𠀤他定切，音聽。義同。

㑙：《集韻》的協切，音聑。偛㑙。小人貌。

侺：《廣韻》《集韻》𠀤時鴆切，音甚。𠐼侺，頭向前。

侻：《廣韻》《集韻》《正韻》他括切《韻會》他活切，𠀤音脫。合也。《揚子·法言》荀卿非數家之書侻也。《註》彈駁數家，侻合於敎。又𥳑易也。《淮南子·本經訓》其行侻而順情。又輕也。《魏志·王粲傳》劉表以粲體弱通侻，不甚重也。《蜀志》彭𣴎獄中與孔明書，頗以被酒侻失。𠀤與脫通。

侼：《集韻》薄沒切，音孛。《揚子·方言》强也，懟也，又很也。

侽：俗男字。

㑚：《字彙》奴何切，音那。見釋典。

𠈲：《集韻》同佸。

侾：《集韻》虛交切，音哮。侾佬，大貌。

便：《廣韻》婢面切《集韻》《韻會》《正韻》毗面切，𠀤音卞。順也，利也，宜也。《荀子·議兵篇》汝所謂便者，不便之便也。所謂仁義者，大便之便也。《前漢·趙充國傳》留屯田十二便。又習也。《禮·表記》唯欲行之浮于名也。故自謂便人。《註》亦言其謙也。辟仁聖之名，云自便習於此事之人耳。又安也。《前漢·武帝紀》便殿火。《註》凡言便殿，便宮，便坐者，所以就便安也。又卽也，輒也。《莊子·達生篇》若乃夫沒人，則未嘗見舟。而便操之也。又溲也。《前漢·張安世傳》郞有醉便殿上者，安世曰：何知非反水漿耶。又《集韻》毗連切《正韻》蒲眠切，𠀤音駢。《爾雅·釋訓》便便，辨也。《論語》便便言。又《韓詩》便便，閒雅貌。又肥滿貌。《後漢·邊韶傳》邊孝先，腹便便。又便辟，足恭也。《書·囧命》便辟側媚。又姓。漢有少府便樂成。又通平。《書·堯典》平章百姓。《史記·五帝紀》作便。互詳平字註。又叶毗賔切，音頻。《𨻰琳·車渠椀賦》玉爵不揮，欲厥珍兮。豈若陶梓，爲用便兮。《說文》从更。从人，人有不便更之。

俀：《集韻》吐猥切，音腿。弱也。《篇海》舊音妥。

𠈳：《玉篇》古文辟字。註詳辛部六畫。

俁：《廣韻》虞矩切《集韻》五矩切《韻會》魚矩切，𠀤音麌。容貌大也。《詩·邶風》碩人俁俁。

係：《集韻》《韻會》𠀤同繫。《爾雅·釋詁》係，繼也。《疏》係者，繫屬之繼。《易·隨卦》係小子，失丈夫。又《左傳·僖二十五年》秦人過析，隈入而係輿人，以圍商密。昏而傅焉。《註》係，縛也。又《襄十八年》獻子以朱絲係玉二瑴。又與曳同。《莊子·山木篇》正緳係履而見魏王。

促：《唐韻》七玉切《集韻》《韻會》趨玉切，𠀤音趗。迫也，近也，密也。又局促小，貌。《李白詩》嗷嗷空城雀，身計何戚促。又刺促。《晉書·潘岳傳》閣道謠曰：和嶠刺促不得休。《註》受役於世也。又與趣同。

俄：《唐韻》五何切《集韻》《韻會》《正韻》牛何切，𠀤音莪。《說文》頃也。《廣韻》頃速也。《關尹子·八籌篇》鳥獸俄旬旬，俄逃逃。又與峩同。傾貌。《詩·小雅》側弁之俄。《前漢·揚雄傳》鴻生鉅儒，俄軒冕，雜衣裳。又《世說新語》山濤曰：嵆叔夜傀俄若玉山之將頹。

𠈴：《玉篇》俗癡字。

𠈵：《玉篇》《集韻》𠀤母項切，音䏵。𠈵傋，不媚也。又《集韻》莫江切，音尨。義同。

俅：《唐韻》巨鳩切《集韻》《韻會》《正韻》渠尤切，𠀤音求。《說文》冠飾貌。《詩·周頌》載弁俅俅。《毛氏曰》恭順貌。《六書故》詩人特以俅俅狀載弁之容，非冠飾。又人名。《前漢·藝文志》俅子三篇。

俆：《玉篇》《集韻》𠀤與徐同。又《集韻》商居切，音書。地名。通作舒。

俇：《集韻》《韻會》求往切《正韻》具往切，𠀤音迋。俇俇，遑遽貌。《楚辭·九歎》䰟俇俇而南征。又《集韻》古况切，音誑。《說文》遠行也。

㑛：《廣韻》桑谷切《集韻》蘇谷切，𠀤音速。㒔㑛，頭動也。

俈：《集韻》同嚳。《史記·三代世表》帝俈。

俉：《集韻》五故切，音悟。迎也。《史記·天官書》鬼哭若呼，其人逢俉化言。《註》逢俉，猶逢遌。化同訛。考證：〔《史記·天官書》鬼若哭。〕謹照原文省若字。

俊：《唐韻》子峻切《集韻》《韻會》《正韻》祖峻切，𠀤音儁。《說文》材千人也。《馬氏曰》智過千人曰俊。《北史·蘇綽傳》萬人之秀曰俊。《禮·王制》司徒論選士之秀者，而升之學，曰俊士。又《月令》孟夏命大尉贊桀俊，遂賢良。又與儁峻𠀤通。《書·堯典》克明俊德。《註》俊同峻。又同畯。《史記·宋世家》引書洪範，俊民用章，作畯民。又通作駿。《史記·屈原傳》誹駿疑傑。又與㕙同。《戰國策》世無東郭俊盧氏之狗。《註》又作逡。

俋：《廣韻》《集韻》《韻會》𠀤直立切，音邑。《字林》勇壯貌。又耕人行貌。《莊子·天地篇》俋俋乎耕而不顧。

𠈶：《集韻》逆及切，音岌。𠈶𠈶，人衆貌。

俌：〔古文〕𥙳《廣韻》方矩切《集韻》《韻會》匪父切，𠀤音甫。《說文》輔也。《爾雅·釋詁》比俌也。與輔通。

俍：《集韻》《韻會》呂張切《正韻》龍張切，𠀤音良。《莊子·庚桑楚》工乎天而俍乎人者，惟全人能之。又《廣韻》盧黨切，音朗。俍偒，長貌。又《集韻》郞宕切，音浪。良工也。

俎：《唐韻》側呂切《集韻》壯所切，𠀤音阻。祭享之器。《詩·小雅》爲俎孔碩。《禮·明堂位》周以房俎，有虞氏以椀俎，夏后氏以嶡俎。又折俎。《左傳·宣十六年》晉侯使士會平王室，定王享之原。襄公相禮殽烝。玉召士會曰：王享有體薦，宴有折俎。公當享，卿當宴，王室之禮也。《註》殽烝，升殽於俎也。體薦，半體示儉也。折俎，體解節折，示惠也。又鼎俎。《韓詩外傳》伊尹負鼎俎，調五味，而立爲相。又《揚子·方言》俎，几也。西南蜀漢之郊曰杫，杫音賜。又刀俎。《史記·項羽紀》樊噲曰：如今人方爲刀俎，我爲魚肉。《註》俎，椹版也。又尊俎。《後漢·馬融傳》起謀於尊俎之閒。《註》尊，奠酒之罇。俎，載牲之器。又姓。又叶壯揣切，錐上聲。《蘇轍·新宅詩》李侯雖貧足圖史，旋作明窻安淨几。閉門且辦作詩章，好事從來置尊俎。《說文》俎在且部，禮俎也。从半肉，在且旁。指事亦會意。非从人。《字彙》附人部，非。考證：〔《禮·明堂位》周以房俎，有虞氏以捖俎，夏后氏以蕨俎。〕謹照原文捖改椀。蕨改嶡。〔《左傳·宣十七年》晉侯使士會平王室。〕謹照原文十七年改十六年。〔《揚子·方言》俎，几也。西南蜀漢之郊曰扯，扯音賜。〕謹照原文兩扯字𠀤改杫。

俏：《廣韻》《集韻》《韻會》《正韻》𠀤七肖切，音峭。似也，像也。《列子·力命篇》佹佹成者，俏成者也，初非成也。佹佹敗者，俏敗者也，初非敗也。故迷生於俏。又《集韻》《韻會》𠀤思邀切，音宵。俏然，反琴聲。《莊子·讓王篇》孔子俏然，反琴而弦歌。或作削，義同。又好貌。俗謂婦容美好曰俏。

𠈷：《字彙》同俾。

俐：《字彙》力至切，音利。今方言謂黠慧曰伶俐。◎按俐字諸書不載。

俑：《集韻》《韻會》《正韻》𠀤尹竦切，音勇。從葬木偶。《禮·檀弓》孔子謂爲芻靈者，善爲俑者不仁。《註》芻靈，束草爲人形，以爲死者之從，略似人形。俑則設機發動，全似人，能踊躍也。今倡端不善曰作俑。又《廣韻》《正韻》𠀤他紅切，音通。《說文》痛也。

俒：《唐韻》《集韻》𠀤胡困切，音慁。《說文》完也。《逸周書》朕實不明，以俒伯父。一說與慁通。

俓：《廣韻》五莖切《集韻》魚莖切，𠀤音娙。急也。又《集韻》古定切，音徑。直也，堅也。《史記·司馬相如傳》俓峻赴險。又《字彙》同徑。

俔：《集韻》《韻會》𠀤輕甸切，音𢴡。《說文》譬諭也。《詩·大雅》俔天之妹。《傳》俔，磬也。《韓詩》作磬。磬，譬也。又《廣韻》《集韻》《韻會》《正韻》𠀤胡典切，賢上聲。《爾雅·釋言》閒俔也。《註》左傳謂之諜，卽今之細作也。又船上𠋫風羽，謂之綄。楚謂五兩。《王維詩》畏說南風五兩輕。亦謂之俔。《淮南子·齊俗訓》譬俔之見風，無須臾之閒定矣。一曰相竿。又與睍同。《韓愈文》伈伈俔俔。

㑜：《集韻》丑制切，音跇。所以合版㑜縫也。又之列切，音浙。刻也。

𠈸：《字彙》胎德切，音忒。僋𠈸也。

𠈹：《字彙》以周切，音由。姓也。

𠈺：《廣韻》傍禮切《集韻》部禮切，𠀤音陛。𠈺㒅，開脚行步也。

俕：《玉篇》先紺切《廣韻》《集韻》蘇紺切，𠀤靸去聲。僋俕，癡貌。

㑝：《字彙》盧貢切，音弄。戇愚也。〇按㑝字諸書無據，當卽𢙱字之譌。

㑞：《唐韻》《集韻》𠀤以證切，音孕。送行也。古者諸侯取夫人，則同姓二國㑞之。謂從嫁之男女也。《六書正譌》从人从火者，飮食所先。从廾者，奉承之義。此㑞之事也，會意。凡𦩎、䢠、勝、𧷽等字从此，俗作媵，非。〇按《說文》㑞，以證切，爲喻母之字。今《字彙》作形定切，爲匣母之字，蓋本之《正韻》而誤也。勝右从灷力。𧷽右从𦩎貝，原刻从舟火貝作。

俖：《集韻》普罪切，配上聲。不可也。又古文倍字。見《秦·詛楚文》。

俗：〔古文〕圱《唐韻》似足切《集韻》《韻會》《正韻》松玉切，𠀤音續。習也。上所化曰風，下所習曰俗。《釋名》俗，欲也，俗人所欲也。《禮·曲禮》禮從宜，使從俗。又《周禮·天官》八則治都鄙，六曰禮俗，以馭其民。又不雅曰俗。《黃庭堅曰》士俗不可醫。或問不俗之狀，庭堅曰：難言也。視其平居，無以異於人，臨大節而不可奪，此不俗人也。《說文》从人，谷聲。《徐曰》俗之言續也。轉相習也。考證：〔相如上林賦徼𠊬受屈。〕謹照原文上林賦改子虚賦。

𠈻：《集韻》竭戟切《正韻》渠戟切，𠀤音劇。《玉篇》倦也。與𠠶𤸁〈谷几〉極劇字別義通。上兩合，與俗字兩開不同。◎按《說文》有𠊬無俗，引《相如·子虚賦》徼𠊬受屈。賦本作徼𠙏。𠙏，倦也，言徼遮獸之倦者而取之也。𠙏當作𠙆，𠊬與𠙆同。𠈻卽𠊬之省文。𠙆字原刻从谷从几。

俘：《唐韻》《集韻》《韻會》《正韻》𠀤芳無切，音孚。《說文》軍所獲也。《春秋·莊六年》齊人來歸衞俘。三傳皆曰衞寶，杜預曰俘囚，疑經誤。一說俘，取也。與書俘厥寶玉同義。經以所取言之，傳以其物言之，非經誤也。又《左傳·莊三十一年》諸侯不相遺俘。《爾雅疏》囚敵曰俘，伐執之曰取。

俙：《廣韻》《集韻》《韻會》𠀤香衣切，音希。《說文》訟面相是也。《長箋》當是漢語，人自以爲直也。又依俙，猶言仿佛也。又僾俙。不明也。《李登聲類》僾俙一作靉霼。僾俙不明，莫如雲也。又《集韻》《韻會》𠀤許豈切，音𪖥。義同。本作𢓬。

俚：《廣韻》良士切《集韻》《韻會》兩耳切《正韻》良以切，𠀤音李。《說文》俚，聊也。《前漢·季布傳贊》其畫無俚之至耳。《註》晉灼曰：計畫無所聊賴。又鄙俗也。《前漢·司馬遷傳贊》質而不俚。《司馬貞曰》俚卽鄙也。又野人歌曰俚。又《博物志》交州夷名曰俚子。又通作里。《詩·大雅》云如何里。《註》愛也。與俚同。

俛：《集韻》同俯頫。《周禮·冬官考工記》矢人前弱則俛。《前漢·鼂錯傳》在俛仰之閒耳。《註》師古曰：俛卽俯。又《賈誼·過秦論》頫首。《史記》作俛首，俯仰。《史記》作頫仰。音義𠀤同。又《集韻》《韻會》𠀤美辨切，音免。義同。又與勉同。《禮·表記》俛焉日有孳孳。《註》俛焉，勤勞貌。又《陸機·文賦》有無僶俛。

俜：《集韻》傍丁切，音竮。俠也。又《說文》使也。《字彙》同竮。

保：注解：〔古文〕𤔍𡥀𠊻《廣韻》《集韻》《韻會》補抱切《正韻》補道切，𠀤音寶。安也。《周禮·天官》以八統詔王馭萬民，五曰保庸。《註》保庸，安有功者。又恃也，守也。又《禮·月令》四鄙入保。《註》小城曰保。又都邑之城曰保。又任也。《周禮·地官·大司徒》令五家爲比，使之相保。《註》保猶任也。又全之也，佑也。《書·召誥》天迪格保。《註》格正夏命而保佑之。又《詩·小雅》天保定爾，亦孔之固。又《說文》養也。《增韻》抱也。《書·周官》立太師，太傅，太保。《禮·文王世子》入則有保，出則有師。《前漢·宣帝紀》嘗有阿保之功。《註》阿，倚也。保，養也。《賈誼傳》保者，保其身體。又《史記·欒布傳》窮困賃傭於齊，爲酒家保。《註》酒家作保傭也。又姓。《呂氏春秋》楚保申，爲文王傅。又與褓緥𠀤通。《禮·月令》保介之御閒。《註》猶衣也。保卽𣚦褓。又叶博古切，音補。《易林》東南其戶，風雨不處。燕婉仁人，父子相保。又叶博效切，音報。《詩·大雅》無射亦保。叶上廟。考證：〔《周禮·天官》八統詔王馭萬民，五曰庸保。《註》庸保，安有功者。〕謹照原文八統上增以字。兩庸保𠀤改保庸。〔《前漢·宣帝紀》阿保之功。〕謹照原文阿保上增嘗有二字。〔《賈誼·治安策》保者，保其身體。〕謹照原書改賈誼傳。

俞：俗兪字。

㑟：《廣韻》布梗切《集韻》百猛切，𠀤祊上聲。詐僞也。

俟：《唐韻》《集韻》《韻會》𠀤牀史切，音仕。待也。《禮·玉藻》在官不俟屨，在外不俟車。又俟俟，衆多徐行貌。《詩·小雅》儦儦俟俟。《註》趨則儦儦，行則俟俟。言獸之多也。又姓。《風俗通》有俟子。又《集韻》渠之切《正韻》渠宜切，𠀤音奇。万俟，複姓。又《後周書異域傳》高麗官第四等曰意俟奢。又叶于紀切，音矣。《詩·鄘風》人而無止，不死何俟。叶上齒。

俠：《唐韻》《正韻》𠀤胡頰切，音協。任俠。相與信爲任，同是非曰俠。《前漢·季布傳》任俠有名。《師古曰》俠之言挾，以權力俠輔人也。又姓。韓相俠累。又與挾通。《前漢·叔孫通傳》殿下郞中俠陛。《揚子·法言》滕懽樊酈曰俠介。𠀤與挾同。又《集韻》古洽切。與夾通。傍也，𠀤也。《公羊傳·哀四年註》滕薛俠轂。又《儀禮·士喪禮》婦人俠牀東西。《周禮·冬官考工記註》今時鐘乳俠鼓與舞。𠀤與夾同。俗作俠，非。

信：〔古文〕㐰䚱《唐韻》息晉切《集韻》《正韻》思晉切，𠀤音訊。愨也，不疑也，不差爽也。《易·繫辭》人之所助者，信也。《左傳·僖七年》守命共時之謂信。又《爾雅·釋地》大蒙之人信。《註》地氣使然也。又《左傳·莊三年》一宿爲舍，再宿爲信。《詩·豳風》于女信處。又《周頌》有客信信。《註》四宿也。又符契曰信。《前漢·平帝紀》漢律，諸乗傳者持尺五木轉信。《註》兩行書繒帛，分持其一。出入關，合之乃得過。或用木爲之。《後漢·竇武傳》取棨信閉諸禁門。《註》棨，有衣戟也。又古人謂使者曰信。與訊通。《史記·韓世家》𨻰軫說楚王，發信臣，多其車，重其幣。《司馬相如·諭巴蜀檄》故遣信，使曉諭百姓。又州名。唐置信州，卽今廣信府。又姓。信陵君無忌之後。又複姓。《何氏姓苑》有信都，信平二氏。又《集韻》《正韻》𠀤升人切。與申同。《易·繫辭》往者，屈也。來者，信也。《詩·邶風》于嗟洵兮，不我信兮。又同身。《周禮·春官》侯執信圭，伯執躬圭。《註》信圭，刻人形伸也。躬圭，刻人形屈也。又叶斯鄰切，音新。《詩·小雅》庶民弗信。叶上親。◎按《正韻》云：韓王信本與淮隂侯同名，嫌誤讀作新。今《敘傳》韓信音新，是信本有平、去兩音，其讀平者亦音，而非叶矣。

𠈼：《集韻》順古作𠈼。註詳頁部三畫。

𠈽：《字彙補》古文伊字。註詳四畫。

𠈾：《集韻》宰古作𠈾。註詳宀部七畫。

𠈿：《韻會》古文役字。註詳彳部四畫。又𠈿，同。

修：《唐韻》息流切《集韻》《韻會》《正韻》思留切，𠀤音羞。飭也。又飾也，葺理也。《書·禹貢》六府孔修。又古之聞人曰前修。《屈原·離騷》謇吾法夫前修兮，非世俗之所服。又《屈原·離騷》解佩纕以結言兮，吾令蹇修以爲理。《註》蹇修，古良媒。又姓。漢屯騎校尉修炳。又長也。《詩·小雅》四牡修廣。又與卣通。《周禮·春宫·鬯人》廟用修。鄭註：修，讀爲卣。卣，中尊也。謂獻象之屬。以薦鬯則謂之卣，以薦酒則謂之修。又叶詢趨切，音須。《陸機·感丘賦》姸蚩混而爲一兮，孰云識其所修。必眇世以遠覽兮，夫何殉以區區。考證：〔《周禮·冬官考工記》瓬人爲瓦簋，廟用修。《註》修讀爲卣。卣，中尊也。〕謹按冬官無廟用修之文。謹照周禮改春宫。鬯人廟用修。鄭註修讀爲卣。卣，中尊也。謂獻象之屬。

俯：《廣韻》方矩切《集韻》匪父切，𠀤音府。俛也。《禮·樂記》執其干戚，習其俯仰詘伸，容貌得莊焉。《又》進俯退俯。《註》曲也，不齊一也。《禮·月令》季秋之月，蟄蟲咸俯，在內皆墐其戸。又通府。《荀子·非相篇》府然若渠堰櫽括之於已也。《註》府俯通。《韻會小補》古音流變，字亦隨異。如俯仰之俯，本作頫，或作俛，今皆作俯。而頫音兆，俛音免，不復音俯矣。考證：〔《荀子·非相篇》府然若渠堰櫽括之已也。〕謹照原文已上增於字。

俰：《廣韻》《集韻》𠀤胡臥切，和去聲。和也。

俱：《唐韻》舉朱切《集韻》《韻會》恭于切，𠀤音拘。皆也。《孟子》父母俱存。又偕也，具也。《莊子·天運篇》道可載而與之俱也。《史記·孔子世家》孔子適周，魯君與之一乗車，兩馬，一豎子俱。又姓。南凉將軍俱延，唐江州監軍俱文珍。

俲：同傚。

俳：《唐韻》《正韻》步皆切《集韻》《韻會》蒲皆切，𠀤音牌。俳優，雜戲。《史遊急就篇》倡優俳笑，是優俳一物而二名也。又《集韻》蒲枚切，音裴。俳佪，亦作徘徊。《淮南子·本經訓》坐俳而歌謠。

俴：《廣韻》《正韻》慈演切《集韻》《韻會》在演切，𠀤前上聲。淺也。《詩·秦風》小戎俴收。《註》小戎，兵車也。收，軫也，車前兩端橫木，以收斂所載。軫深四尺四寸，故曰俴。《又》俴駟孔羣。《註》駟馬皆以淺薄之金爲甲，欲馬易旋習也。

𠉣：《集韻》呼昆切，音昏。闇也。《揚子·太玄經》闡諸幽𠉣。又呼困切，昏去聲。耄忘也。

㑣：《集韻》盧含切，音婪。㑣儓，駑鈍貌。

俵：《廣韻》方廟切《集韻》彼廟切《正韻》悲廟切，𠀤標去聲。俵散。《六書故》分畀也。

㑤：同媌。

㑥：《唐韻》《正韻》𠀤以豉切，音異。《說文》輕也。古借易轉去聲，義同。與偒別。又《說文》一曰交㑥，與互市之易溷。

俶：《唐韻》《集韻》𠀤昌六切，音埱。《爾雅·釋詁》俶，始也。《書·胤征》俶擾天紀。《詩·小雅》俶載南畝。《儀禮·聘禮》燕與羞俶，獻無常數。《註》始獻四時新物，無常數也。又《爾雅·釋詁》俶，作也。《公羊傳·隱九年》三月庚辰大雨雪，何以書，記異也。何異爾，俶甚也。《詩·大雅》有俶其城。又整也。《張衡·思玄賦》𥳑元辰而俶裝。又善也。又《集韻》《正韻》𠀤他歷切。與倜同。《廣雅》俶儻，卓異也。《史記·魯仲連傳》好奇偉俶儻之書策。《司馬相如·子虛賦》俶儻瑰琦。又叶尺六切，音觸。《詩·大雅》令終有俶。叶下告。考證：〔《公羊傳·隱九年》三月庚辰大雨，何以書，記異也。〕謹照原文雨下增雪字。〔《詩·大雅》有俶其成。〕謹照原文成改城。

俷：《集韻》父沸切，音奜。敗也，背也。《史記·三王世家》燕王策曰：無作怨，無俷德。《註》索隱曰：勿使王背德也。俷與偝背倍北悖𠀤通。

俸：《廣韻》扶用切《集韻》《韻會》房用切，𠀤音㡝。秩祿也。《前漢·宣帝詔》今小吏勤事而俸薄，欲其無侵漁百姓，難矣。增其俸百石以上什五。《後漢·光武紀》詔增百官俸。《宋太祖詔》吏員猥多，難以求治。俸祿鮮薄，未可責廉。與其宂員而重費，莫若省官而益俸。差減其員，舊俸月增給五十。《長篇》賜韓世忠妻俸。亦作奉。《前漢·公孫弘傳》奉祿甚多。

俹：《集韻》衣駕切，音亞。倚也。又於加切，音丫。傲也。

俺：《廣韻》於驗切《集韻》於贍切，𠀤音㤿。我也。北人稱我曰俺。又《集韻》於劒切，音㛪。大也。

俻：《字彙》同備。

俼：俗鬻字。

俽：《集韻》許斤切，音欣。喜也。又州名。本漢陽曲縣地名。隋置俽州。因欣口爲名。亦作忻。

俾：《唐韻》幷弭切《韻會》補弭切，𠀤音髀。《說文》益也。一曰俾門，侍人。《爾雅·釋詁》俾，使也。《書·大禹謨》俾予從欲以治。《詩·魯頌》俾爾昌而熾。又《廣韻》從也。《書·武成》罔不率俾。又《爾雅·釋言》俾，職也。《註》使共職也。又《集韻》賔彌切，音卑。漢安定郡安俾縣。又毗至切，鼻去聲。俾倪，衺視貌。通作睥睨。《史記·信陵君傳》侯生下，見其客朱亥俾倪，故久立與城上女牆。埤堄作僻倪，音通義別。考證：〔《詩·魯頌》俾爾昌爾熾。〕謹照原文昌爾改昌而。

俿：《字彙》同傂。《揚子·太玄經》車纍其俿，馬躐其蹄，止貞。《註》俿，輪也。輪纍蹄躐，不可乗行，故止爲正。

倀：《廣韻》褚羊切，音䓪。《說文》狂也。一曰仆也。又狂行不知所如也。《禮·仲尼燕居》瞽者無相，倀倀乎其何之。又倀鬼，虎齧人，人死，魂不敢他適，輒隷事虎，名曰倀。《聽雨記談》人遇虎，衣帶自解，皆別寘於地。虎見人躶，而後食之，皆倀所爲。倀可謂鬼之愚者也。又《集韻》仲良切，音長。義同。又除庚切，音棖。獨立貌。又《廣韻》《集韻》𠀤豬孟切，音趟。《廣韻》萌倀，失道也。《集韻》倀〈亻亨〉，疎率也。

倁：《字彙》𨻰知切，音池。行也。

𠉤：《廣韻》達合切，音沓。儑𠉤，不任事也。

𠉥：俗胤字。

倂：《廣韻》同幷。又《韻會》部迥切，音𠀤。相𠀤也。《禮·祭義》行肩而不倂。《註》老幼𠀤行，肩臂不得倂。又競也。《前漢·賈誼傳》高皇帝與諸公倂起。《又》與公倂倨。《註》對敵相拒也。又與屛棄之屛同。《荀子·彊國篇》倂己之私欲，必以道。考證：〔《賈誼·治安策》高皇帝與諸公倂起。〕謹照原書改前漢賈誼傳。

倃：《集韻》巨九切，音臼。毀也。

𠉦：《集韻》夙古作𠉦。註詳夕部三畫。

倄：《唐韻》胡茅切《集韻》何交切，𠀤音肴。《說文》刺也。一曰痛聲。又《顏之推·家訓》倉頡篇，倄字，訓詁云：痛而謼也。音羽罪反，今北人痛則呼之。聲類音于來反，今南人痛或呼之。此二音隨其鄕俗，𠀤可行也。

倅：《集韻》《韻會》𠀤取內切，音淬。《說文》副也。又副車曰倅。《周禮·夏官》戎僕掌王倅車之政。《又》諸子國子存遊倅，使之修德學道。《註》遊倅，倅未仕者。又《前漢·趙充國傳》倅馬什之。又今郡倅稱半刺，猶半刺史之職也。又《集韻》《正韻》𠀤藏沒切，音卒。百人爲倅。周禮作卒。考證：〔《周禮·夏官》戎僕掌王倅車之政。《又》國子存遊倅，使之修德樂道。《註》遊倅，子之仕者。〕謹照原文國子上增諸子二字。樂道改學道。子之仕者改倅未仕者。

倆：《集韻》里養切，音兩。伎倆，巧也。

𠉧：《集韻》遵遇切，音聚。促也。

𠉨：同刧。見《釋典》。

倇：《廣韻》於阮切《集韻》委遠切，𠀤音宛。歡樂也。又勸也。

倈：《集韻》同徠。

倉：〔古文〕仺《唐韻》七岡切《集韻》千岡切，𠀤音蒼。《說文》穀藏也。《國策註》圓曰囷，方曰倉。《詩·小雅》乃求千斯倉。《禮·月令》季秋，命冢宰舉五穀之要藏，帝籍之，收于神倉。又官名。《周禮·地官》倉人掌粟入之藏。又倉卒，悤遽貌。《杜甫·送鄭虔詩》倉皇已就長途往。又姓。周倉葛。又與蒼通。《禮·月令》駕倉龍。《前漢·蕭望之傳》倉頭廬兒。又與臓通。五倉，五臟也。《前漢·谷永傳》成帝曰：化色五倉之術，皆左道以欺妄。又與滄通。《揚雄·甘泉賦》東燭倉海。又與桑通。亢倉子，亦作庚桑子。又《集韻》楚亮切，借作愴。《詩·大雅》倉兄塡兮。

倊：《字彙》子弄切，音粽。困貌。◎按倊卽偬，《字彙》分爲二，非。

個：《字彙》與个同。《鄭康成·儀禮註》俗呼个爲個。◎按個爲後人增加。从个、箇爲正。

倌：《廣韻》《集韻》古丸切《韻會》《正韻》古歡切，𠀤音官。主駕者。《詩·鄘風》命彼倌人，星言速駕。《註》小臣也。又《集韻》古患切，音貫。義同。

倍：〔古文〕俖《集韻》補妹切，音背。《說文》反也。《禮·緇衣》信以結之，則民不倍。《淮南子·人閒訓》單豹倍世離俗，巖居谷飮。又鄙俗也。《論語》斯遠鄙倍矣。又物財人事加等曰倍。《易·說卦》利市三倍。《詩·大雅》如賈三倍。《書·周官》夏商官倍，亦克用乂。又《左傳·僖三十年》燭之武曰：焉用亡鄭以倍鄰。《註》益也。又《越絕書》計倪曰：以智論之，以決斷之，以道佐之，斷長續短，一歲再倍，其次一倍。又《韓愈·韓滂墓誌》滂讀書倍文，功力兼人。《註》倍文，謂背本暗記也。《周禮註》倍文曰諷，韓語本此。又《集韻》《韻會》《正韻》𠀤蒲枚切，音裴。《賈子·容經篇》諺曰：君子重襲，小人無由入。正人十倍，邪僻無由來。又倍尾，山名，通作陪。又倍阿，鬼名。《莊子·達生篇》東北方之下者，倍阿鮭蠪躍之。《林獻齋註》屋中東方之鬼也。緇原字从𡿧。

倎：《集韻》與㙉同。

倏：《廣韻》《集韻》《韻會》《正韻》𠀤式竹切，音叔。倏忽。又犬走疾也。下从犬。俗作倐，从火，非。

倐：俗倏字。

㑦：《廣韻》《集韻》𠀤郞計切，音麗。怒也。又很㑦也。本作戾，俗作㑦。

𠉩：《類篇》徒沃切，音毒。動也。

們：《集韻》莫困切，音悶。們渾，肥滿貌。又莫奔切，音門。今塡詞家我們俺們。

倒：《廣韻》《正韻》都皓切《集韻》《韻會》覩老切，𠀤刀上聲。什也。又絕倒，極笑也。《晉書·衞玠傳》王澄有高名，每聞玠言，輒歎息絕倒。又傾倒。《杜甫詩》志士懷感傷，心胷已傾倒。又潦倒。《北魏書·崔瞻傳》魏天保以後重吏事，謂容止蘊藉者爲潦倒。瞻終不改。又《揚子·方言》大袴謂之倒頓。《註》今雹袴也。又《集韻》《韻會》刀號切《正韻》都導切，𠀤音到。《詩·齊風》顚之倒之，自公召之。《禮·喪大記》小斂之衣，祭服不倒。《註》死者所用衣，多不盡著，有倒者，惟祭服尊其領，不倒也。《韓非子·難言篇》至言忤于耳而倒于心，非賢聖莫能聽。又叶董五切，音覩。《季尤平樂觀賦》或以馳騁，覆車顚倒。烏獲扛鼎，千鈞若羽。又叶都故切，音妒。《焦氏·易林》衣裳顚倒，爲王來呼。呼去聲。

倓：《唐韻》《集韻》《韻會》徒甘切《正韻》徒監切，𠀤音談。《說文》安也。《玉篇》靜也，恬也，又安然不疑也。《荀子·仲尼篇》倓然見管仲之能，足以託國也。又《集韻》《韻會》𠀤吐感切，音毯。義同。又《集韻》《正韻》𠀤吐濫切。與賧同。《後漢·南蠻傳》殺人者得以倓錢贖死。《註》何承天纂文云：倓，蠻夷贖罪貨也。

倔：《廣韻》衢物切《集韻》《韻會》《正韻》渠勿切，𠀤音崛。梗戾貌。《宋史·趙鼎傳》鼎不附和議，檜曰：此老倔强猶昔。通作屈彊。

倕：《廣韻》《集韻》《韻會》是爲切《正韻》直追切，𠀤音垂。重也。又《正韻》殊僞切，音瑞。黃帝時巧人名。又唐虞共工名。《書·舜典》作垂。

倖：《廣韻》胡耿切《集韻》《韻會》《正韻》下耿切，𠀤音幸。徼倖。佞倖。又叶虛陵切，音興。《班固·奕旨》博縣於投，不專在行。優者有不遇，劣者有僥倖。踦挐相凌，氣勢力爭。雖有雌雄，未足以爲平也。◎按倖，韻書皆讀上聲。惟《正字通》臆增去聲，今不从。

倗：《唐韻》步崩切《集韻》蒲登切，𠀤音朋。《說文》輔也。《六書統》委也，託也。朋同類，故可託。又姓也。

𠉪：同偞。《禮·玉藻》惟水漿不祭，若祭爲已𠉪𤰞。《註》公食大夫禮，賔祭解漿，臣敬君之禮。此言水漿不祭，禮各有所施也。水漿非盛饌比，若祭之則大。𠉪𤰞，已大也。𠉪，厭也。謂厭降𤰞微，如有所畏迫也。

倘：《集韻》齒兩切《正韻》昌兩切，𠀤音敞。忽止貌。又《集韻》他朗切，湯上聲。義同。又同儻。《莊子·在宥篇》雲將見之，倘然止。

候：《唐韻》胡遘切《集韻》下遘切，𠀤音後。訪也。又伺望也。《前漢·張禹傳》上臨候禹。又《釋名》候，護也，可護諸事也。又候人，道路迎送賔客之官。《詩·曹風》彼候人兮，何戈與祋。又斥候。《孫奕示兒編》斥候謂檢行險阻，伺候盜賊。俗作堠。又氣候，證候。又叶後五切，音祐。《楊泉蠶賦》爰求柔桑，切若細縷。起止得時，燥溼是候。《說文》有𠊱無候。互見前侯字註。

倚：《唐韻》於綺切《集韻》巨綺切《韻會》《正韻》隱綺切，𠀤音輢。因也。《老子·道德經》禍兮福所倚，福兮禍所伏。又《左傳·昭五年》薳啓彊曰：設机而不倚，爵盈而不飮。又恃也。《前漢·韓信傳》百姓罷極怨望，容容無所倚。又偏也，側也。《禮·問喪》居于倚廬。又倚瑟，合曲也。《前漢·張釋之傳》愼夫人倚瑟而歌。今塡詞家謂之倚聲。又姓。楚左史倚相之後。又《正韻》於戲切，音意。義同。又《集韻》與奇同。《荀子·修身篇》倚魁之行。《註》引《揚子·方言》：秦晉之閒，凡物體不具謂之倚。又《莊子·天下篇》南方有倚人焉，曰黃繚。音義同畸。《六書故》偏頗依倚，聲義近而微不同。頗甚於偏，倚力於依，察聲之廣陿輕重，義可知也。凡文各有義，以彼喻此，終不親切。《說文》依倚互相釋，此類甚多，蓋無所取之，取諸近似而已。

倛：《集韻》丘其切，音娸。《荀子·非相篇》仲尼面如蒙倛。《註》楊倞曰：方相也。其首蒙茸，故曰蒙倛。《韓愈曰》四目爲方相，兩目爲倛。與䫏𠐾𠀤通。考證：〔《韓愈曰》四目方相，兩目爲倛。〕謹照原文方字上增爲字。

倜：《唐韻》《集韻》《正韻》𠀤他歷切，音惕。《說文》倜儻，不羈也。又高舉貌。《荀子·君道篇》倜然乃舉太公於州人而用之。

倝：《集韻》居案切，音幹。日始出，光倝倝也。本作〈一〉，俗作𣉙，別作𧹳。◎按《說文》倝獨爲部，《集韻》从𠦝从入，今《字彙》附入人部，非。《說文》倝从屮（𡴐）作。

倞：《集韻》渠映切，音競。《說文》彊也。又《集韻》力讓切《正韻》力仗切，𠀤音諒。遠也。又《禮·郊特牲》祊之爲言倞也。《註》倞猶索也。倞或爲諒。又《開元五經文字》讀彊去聲，其亮切。强也。《詩·大雅》秉心無倞。《又》無倞維人。今俱作競。

借：《廣韻》《集韻》《韻會》《正韻》𠀤子夜切，嗟去聲。假也，貸也，助也，推獎也。《家語》在貧如客，使其臣如借。《註》言不有其身，如借使也。《前漢·文帝紀》假借納用。又艸履曰不借。《釋名》言賤易有各自蓄之，不假借人也。又設辭。《詩·大雅》借曰未知，亦旣抱子。又與藉耤通。又與假通。《後漢·李充傳》無所借借。《註》下音假。又《唐韻》《集韻》《韻會》《正韻》𠀤資昔切，音積。義同。本作𠎥，隸省作借，別作徣。考證：〔《釋名》艸履曰不借。《註》言賤易有各自置，不假借也。〕謹照原文改爲艸履曰不借。釋名言賤易有各自蓄之，不假借人也。

倠：《廣韻》許維切《集韻》《韻會》呼維切，𠀤音睢。《博雅》仳倠，醜也。《淮南子·修務訓》嫫母仳倠。《楚辭·九歎》仳倠倚於彌楹。亦作婎，別作𠈆。

倡：《廣韻》尺良切《集韻》《韻會》蚩良切《正韻》齒良切，𠀤音昌。倡優，女樂。《春秋元命包》翼星爲樂庫，爲天倡，主俳倡。別作娼。又倡狂。《莊子·山木篇》倡狂妄行。亦作猖。又《唐韻》《集韻》《正韻》𠀤尺亮切，音唱。倡和也。《詩·鄭風》倡予和汝。《周禮·春官·樂師》凡軍大獻，敎凱歌，遂倡之。又《禮·樂記》壹倡而三歎。《註》倡，發歌句也。三歎，三人從歎之耳。𠀤與唱通。考證：〔《史記·樂書》翼星爲樂庫，爲天倡，主俳倡。別作娼。〕謹按史記樂書此語，惟太平御覽引春秋元命包有之。謹將史記樂書改爲春秋元命包。

倢：《廣韻》《韻會》《正韻》疾葉切《集韻》卽涉切，𠀤音接。倢伃，漢婦官名。倢婕通。又與捷通。斜出貌，利也，便也。《揚子·方言》宋楚之閒謂之倢。

倣：《廣韻》分罔切《韻會》甫兩切《正韻》妃兩切，𠀤音紡。傚也，依也。通作仿，亦作放。《前漢·貢禹傳》亦相放效。《集韻》亦作方，通作昉。

値：《唐韻》《集韻》《韻會》𠀤直吏切，音治。《說文》措也。又遇也。又持也。《詩·𨻰風》値其鷺羽。《註》値，値也。以鷺羽爲翳，舞者所執，以指麾也。又與直通。《史記·甯成傳》無直甯成怒。又物價曰値。或作直。

倥：《廣韻》《正韻》苦紅切《集韻》《韻會》枯公切，𠀤音空。倥侗，無知也。與悾同。又《正韻》康董切，音孔。倥傯，事迫促也。又《集韻》《韻會》𠀤苦貢切，音控。倥傯，困貌。《楚辭·九歎》愁倥傯於山陸。

倦：《廣韻》渠卷切《集韻》《正韻》逵眷切，𠀤權去聲。懈也。疲也。《禮·儒行》敦行而不倦。又倨也。《淮南子·道應訓》盧敖游乎北海，見一士焉，方倦龜殼而食蛤梨。《註》楚人謂倨爲倦。又叶渠運切，音郡。《劉楨·魯都賦》至於日昃，體勞怠倦。一張一弛，文武之訓。《說文》力部作𠢏，人部作〈亻𠨟〉，音義同。宜合倦爲券字，重文不必分爲二。

倧：《廣韻》作冬切，音宗。上古神人。

倨：《唐韻》《韻會》《正韻》𠀤居御切，音據。倨傲，不遜。《禮·曲禮》遊毋倨。《呂氏春秋》貴爲天子，而不驕倨。又《淮南子·覽冥訓》臥倨倨，興眄眄。《註》倨倨，臥無思慮也。又矩之直者爲倨，折而衡者爲句。磬有倨句，戈亦有倨句，詳《周禮·冬官考工記》。又《禮·樂記》倨中矩，句中鉤。《註》倨，微曲也。又箕坐也。《前漢·張耳傳》高祖箕倨。倨牙，獸牙倨曲也。《爾雅·釋畜》駮如馬，倨牙。疏：其牙倨曲。考證：〔又倨牙，獸名。《爾雅·釋畜》駮如馬倨牙。《註》倨牙音如鼓。食虎豹。〕謹按爾雅倨牙乃駮馬之形狀，非獸名也。謹改爲倨牙，獸牙倨曲也。爾雅釋畜駮如馬倨牙。疏其牙倨曲。

倩：《廣韻》《韻會》《正韻》𠀤倉甸切，千去聲。美好也。《說文》男子之美稱，若草木之蔥蒨也。蕭望之字長倩，東方朔字曼倩，皆美也。又《詩·衞風》巧笑倩兮。《傳》好口輔也。又《集韻》《韻會》《正韻》𠀤七正切，淸去聲。《揚子·方言》東齊之閒，壻謂之倩。又凡假代及暫雇使令亦曰倩。《𨻰琳·爲曹洪與魏文帝書》怪乃輕其家丘，謂爲倩人。

倪：《集韻》《韻會》𠀤硏奚切，音霓。《說文》俾益也。又弱小之稱。《孟子》反其旄倪。又分也，際也，極際之謂也。《莊子·齊物論》和之以天倪。又《秋水篇》河伯曰：若物之外，若物之內。惡至而倪貴賤，惡至而倪小大。又端也。《韓愈·南海廟𥓓》乾端坤倪，軒豁呈露。又姓。漢倪寬。《史記》作兒寬。兒倪古通用。又《集韻》《韻會》𠀤宜加切，音崖。水滸也。《莊子·大宗師》反覆終始，不知端倪。《註》端，山巓。倪，水滸。又《集韻》與睨同。《莊子·馬蹄篇》加之以衡軶，齊之以月題，而馬知介倪。馬之知而能至盜者，伯樂之罪也。《註》介音戛介，倪猶睥睨。俾倪，僻倪𠀤同。又《爾雅·釋魚》龜左倪不類，右倪不若。《疏》倪，庳也，不發聲也。左倪不類者，謂行時頭左邊庳下者名類，周禮，西龜曰靁屬是也。右倪不若者，謂行時頭右邊庳下者名若，周禮，北龜曰若屬是也。賈公彥說，周禮以倪爲睥睨，則左倪右倪是左顧右顧也。互見前俾字註。又《集韻》與臲同。《易·困卦》困于臲卼。《古文易》作倪㐳。

倫：《唐韻》力迍切《韻會》《正韻》龍春切，𠀤音淪。常也。《書·洪範》彝倫攸敘。又類也。《禮·曲禮》儗人必于其倫。又義也。《禮·祭統》夫祭有十倫焉。又《周禮·冬官考工記》析幹必倫。《註》順其理也。又比也。《儀禮·卽夕》凡絞紟用布，倫如朝服。《禮·中庸》毛猶有倫。《疏》毛雖細物，猶有形體可比也。又等也。《前漢·甘延壽傳》投石超距，絕於等倫。又擇也。《儀禮·少牢饋食禮》雍人倫膚九，實于一鼎。《註》擇其至美者。又姓。伶倫之後。

倬：《唐韻》《集韻》《韻會》𠀤竹角切，音桌。著也，大也。《詩·大雅》倬彼雲漢。又《大雅》有倬其道。《傳》倬，明貌。考證：〔《小雅》有倬其道。〕謹照原書小雅改大雅。

𠉫：《字彙》同俇。

倭：《玉篇》《唐韻》𠀤於爲切，音煨。《說文》順貌。又倭遲，回遠貌。《詩·小雅》周道倭遲。與逶迤，𨖿迆，委蛇，威遲，委移𠀤通。又人名。魯宣公名倭。又《廣韻》《集韻》《韻會》《正韻》𠀤烏禾切，音渦。《前漢·地理志》樂浪海中有倭人，分爲百餘國。《師古註》魏略云：倭在帶方東南大海中，依山島爲國。度海千里，復有國，皆倭種。又《廣韻》烏果切《集韻》鄔果切，𠀤音婐。倭墮。

倮：《集韻》魯果切，音臝。《正韻》赤體也。《禮·月令》中央土，其蟲倮。《註》人爲倮蟲之長。又國名。《淮南子·說林訓》西方之倮國，鳥獸弗辟，無爲一也。亦作臝躶裸果𧝹。又《正韻》古火切，音果。韰倮，狹隘也。《左思·魏都賦》風俗以韰倮爲嫿。又《集韻》《韻會》《正韻》𠀤戸瓦切，華上聲。赤袒也。

倯：《廣韻》息恭切《集韻》思恭切，𠀤音松。《揚子·方言》隴右人名嬾曰倯。又《揚子·方言》𠌖倯，罵也。《玉篇》燕之北郊曰㮪倯，謂形小可憎之貌。

倰：《廣韻》魯登切《集韻》閭承切。𠀤與夌通。越也，欺倰也。借用陵𠡭。又《集韻》郞鄧切《正韻》魯鄧切，𠀤稜去聲。倰蹬，疲貌。

倱：《廣韻》胡本切《集韻》《韻會》戸袞切，𠀤音混。倱伅，不開通貌。又《廣韻》四凶之一。《玉篇》帝鴻氏有不才子，天下之民謂之倱伅。《左傳》作混沌。

倲：《廣韻》德紅切《集韻》都籠切，𠀤音東。儱倲，儜劣貌。又《集韻》多貢切，音凍。𢙱倲，愚貌。《韻譜本義》加氵作𠍀，卽倲字。

倳：《廣韻》《集韻》𠀤側吏切，同剚。李奇曰：東方人以物插地中爲倳。《前漢·蒯通傳》通說范陽令徐公曰：慈父孝子，不敢事刃於公之腹者，畏秦法也。《史記·張耳𨻰餘傳》作倳刃。又立事曰倳。《周禮·天官·大宰》事典以任百官。《註》猶倳也。《音義》猶立也。考證：〔《廣韻》《集韻》𠀤側吏切，同剚。李奇曰，東方人以物插地皆爲倳。〕謹照原文地皆改地中。

𠉬：《集韻》五敢切，音𠪚。仰首貌。一曰好貌。

𠉭：《字彙補》古盜字。註詳皿部七畫。

𠉮：《字彙補》與倦同。《揚子·方言》𣨶𠌢，𠉮也。《註》今江東呼極爲𣨶。

倴：《字彙補》博昆切，音奔。那顏倴盞，元將名。

倵：《字彙補》微補切，音武。三國人名。

𠊧：《廣韻》《集韻》《韻會》𠀤蒲幸切，平上聲。或作倂，俱也。羅列也。

偀：俗英字。

偁：《廣韻》稱本字。《說文》揚也。《爾雅·釋言》舉也。考證：〔《爾雅·釋詁》舉也。〕謹照原書釋詁改釋言。

偂：《玉篇》《篇海》𠀤則前切，音煎。偂進也。又《篇海類編》子淺切，音翦。義同。

偃：《唐韻》《韻會》於幰切《集韻》隱幰切，𠀤煙上聲。《說文》僵也，仆也。《儀禮·鄕射禮》偃旌興而俟。《淮南子·精神訓》牆之立，不若其偃也。又服也，靡也，臥也。《詩·小雅》或息偃在牀。《書·武成》偃武修文。又偃蹇，困頓失志貌。《左傳·哀六年》彼皆偃蹇，將棄子之命。《註》偃蹇，驕傲也。又與堰同，壅水也。《周禮·天官·人註》梁，水偃也，偃水爲關空也。又偃豬，下溼之地。《左傳·襄二十五年》規偃豬。《正義曰》偃豬，謂偃水爲豬也。又廁也。《莊子·庚桑楚》觀室者周於寢廟，又適其偃焉。《註》偃謂屛厠也。屛厠則以偃溲。又地名。《春秋·僖元年》公敗邾師于偃。又姓。晉偃籍。又《集韻》於殄切，音蝘。義同。考證：〔《周禮·天官·人註》梁，水偃也，偃水爲闊空也。〕謹照原文闊空改關空。

偄：《唐韻》《正韻》𠀤奴亂切，渜去聲。《說文》弱也。又《魯峻孟郁郭仲奇𥓓》儒作偄。

偅：《集韻》朱用切，音踵。儱偅，不遇貌。儱偅與龍鍾，隴種，躘踵通，皆狀其潦倒。《荀子·議兵篇》隴種而退。《註》遺失貌，卽龍鍾。《埤蒼》作躘踵。《指南》作儱僮。《北史·李穆傳》宇文泰戰敗，敵兵追及，穆以鞭擊泰曰：籠東軍士，爾曹主安在。籠東猶隴種，言兵敗披靡也。字雖各別，音義相同。又與憧同。《易·咸卦》憧憧往來，京房本改作偅。又同僮。《漢張公神道𥓓》驂白鹿兮從仙僮。

偆：《廣韻》《集韻》𠀤尺尹切，音蠢。富也，厚也。

𠊨：《集韻》同僎。

假：《廣韻》古雅切《集韻》《韻會》舉下切，𠀤音賈。《詩·小雅》不遑假寐。《註》不脫衣冠而寢。又借也。《禮·王制》大夫祭器不假。《左傳·桓六年》申繻曰：取于物爲假。又《周禮·六書註》假借者，令長之類是也。又《禮·曲禮》假爾泰龜有常，假爾泰筮有常。《疏》假，因也。又《楚漢春秋》會稽假守殷通。《註》假謂兼攝也。又《爾雅·釋詁》假，大也。《詩·大雅》假哉天命。《儀禮·士冠禮》髦士攸宜，宜之于假。又設辭。《列子·楊朱篇》楊子曰：世固非一毛之所濟。禽子曰：假濟爲之乎。又北假，地名。《史記·秦始皇紀》使蒙恬渡，取高關陶山北假中。又與嘉同。美也。《詩·大雅》假樂君子。《中庸》作嘉。《毛傳》假，嘉也。又《集韻》《韻會》《正韻》𠀤何加切。與遐通。《揚子·法言》假言周於天地，贊於神明。《註》假作遐。又《集韻》《韻會》居迓切《正韻》居亞切，𠀤音價。休沐也。《晉書·王尼傳》護軍與尼長假。《歐陽修·題跋》言旬休，皆休假也。又《集韻》《正韻》𠀤與格同，至也。《易·萃卦》王假有廟。又叶胡故切，音互。《宋玉·招魂》結撰至思，蘭芳假些。人有所極，同心賦些。又叶古我切，音果。《陶潛·命子詩》旣見其生，實欲其可。人亦有言，斯情無假。又與嘏同。《禮·禮運》是謂大假。《纂言》假與嘏通。大假者，大其嘏詞也。

偈：《廣韻》渠列切《集韻》巨列切，𠀤音傑。武也。又偈偈，用力貌。《莊子·天道篇》偈偈乎揭仁義。又《揚子·太玄經》輔其折，廅其闕，其人暉且偈。又武貌。與竭通。又郅偈，竿也。《揚雄·甘泉賦》夫何旟旐，郅偈之旖旎也。又《集韻》《韻會》𠀤其例切，音堨。息也。《揚雄·甘泉賦》度三巒兮偈棠梨。《師古曰》偈與憩通。又偈句。釋氏詩詞也。又《正韻》奇熱切，音朅。疾也。《詩·檜風》匪車偈兮。叶上發下怛。《朱傳》偈，疾驅貌。考證：〔《揚子·太𤣥經》輔其折，廅其闕，其人暉且揭。〕謹照原文揭改偈。《王宏源註》《揚子·太玄經》。

偉：《唐韻》于鬼切《集韻》《韻會》羽鬼切，𠀤音韙。《說文》奇也。《徐曰》人才傀偉。《增韻》大也。《史記·𨻰平世家》張負旣見之喪所。獨視偉平。《韓詩外傳》仁者好偉，和者好粉。又姓。漢光祿勲偉璋。又《正韻》于貴切，音胃。《陸機·文賦》彼榛楛之勿翦，亦蒙榮於集翠。綴下里於白雪，吾亦濟夫所偉。

偊：《韻會》王矩切，音羽。偊偊，獨行貌。《前漢·東方朔傳》行步偊旅。《註》曲躬貌。又《列子·楊朱篇》偊偊爾愼耳目之觀聽。通作踽。俗讀若舉。義同。

偋：《集韻》同𠌸。

偌：《集韻》人夜切，惹去聲。姓也。

偍：《字彙》杜兮切《正字通》徒奚切，𠀤音題。《荀子·修身篇》難進曰偍。又同媞。

㑮：《廣韻》戸昆切《集韻》胡昆切，𠀤音魂。《說文》人姓也。

偎：《廣韻》烏恢切《集韻》《韻會》烏回切《正韻》烏魁切，𠀤音煨。昵近也。《列子·黃帝篇》不偎不愛，僊聖爲之臣。《字林》偎，仿佛見，不寡也。又《山海經》北海有國，名曰朝鮮天毒，其人水居，偎人愛人。《註》偎亦愛也。

𠊩：《說文》僝本字。亦作𠊩。

𠊪：《廣韻》常句切《集韻》殊遇切，𠀤音樹。立也。或作侸尌𨅒。

𠊫：《玉篇》字書侚字。疾也。詳前侚字註。

𠊬：《唐韻》《集韻》𠀤其虐切，音噱。《說文》徼𠊬，受屈也。《司馬相如·子虛賦》徼谻受詘。或作𠊬。又《集韻》竭戟切，音劇。同𠌁。倦也。

偏：《唐韻》芳連切《集韻》《韻會》《正韻》紕延切，𠀤音篇。頗也，側也。《書·洪範》無黨無偏，王道平平。又中之兩旁曰偏。《左傳·隱十一年》鄭伯使許大夫百里，奉許叔以居許東偏。又屬也。《左傳·襄三年》君子謂祁奚于是能舉善矣，舉其偏不爲黨。又《周禮·夏官》疏：五十人爲偏。又《司馬法》車戰，二十五乗爲偏。詳前伍字註。又偏枯。《荀子·非相篇》禹跳湯偏。《鄭註》湯半體枯。又姓。漢偏呂。見《史游急就章》。又偏翩篇古通用。《易·泰卦》翩翩不富以其鄰。陸德明作篇篇。古文作偏偏。考證：〔《周禮·地官》五十人爲偏。〕謹按此夏官敍官疏文，非地官經文也。地官謹改爲夏官疏。〔《荀子·非相篇》禹跳湯偏。《鄭註》湯半䯆枯。〕謹照原書半䯆改半體。

𠊭：《集韻》口減切，音槏。意不安也。

偐：《廣韻》五晏切《集韻》魚澗切，𠀤音雁。僞物也。

偑：《廣韻》方戎切，音風。地名。

偒：《廣韻》他朗切，音倘。長貌。又與蕩通。《揚子·法言》魯仲連偒而不剬，藺相如剬而不偒。《註》偒，古蕩字。剬，古制字。

偓：《唐韻》於角切《集韻》《韻會》《正韻》乙角切，𠀤音握。《玉篇》偓促，拘也。又姓。又偓佺，仙人名。

偔：《廣韻》五各切《集韻》逆各切，𠀤音噩。多也。

偕：《唐韻》古諧切《集韻》《韻會》居諧切，𠀤音皆。《說文》强也。一曰俱也。《徐曰》能同于人，是强有力也。《詩·小雅》偕偕士子，朝夕從事。《註》强壯貌。又叶舉里切，音几。《詩·魏風》兄曰：嗟予弟行役，夙夜必偕。叶下死。死音洗。《註》必偕，言與其儕，同作止，不得自如也。又叶堅奚切，音稽。《顏延之·和謝靈運詩》采茨葺昔宇，翦棘開舊畦。物謝時旣晏，年往志不偕。

偖：《字彙》音義同撦。《正字通》撦省作偖。譌文。

偗：《集韻》所澋切，生上聲。直貌。又長貌。

偘：《廣韻》《集韻》𠀤同侃。《唐書·薛延陀傳》偘偘不干虛譽。

𠊮：《集韻》莫後切，音茂。佝𠊮，鄙吝也。

偙：《廣韻》都計切《集韻》丁計切，𠀤音帝。㒞也。又困劣也。

做：《正字通》俗作字，字彙租去聲。又音佐，不知作本有去入二音，分作做爲二，非。互見作字註。

𠊯：《集韻》《類篇》與傁叜𠀤同。

偛：《廣韻》《集韻》𠀤側洽切，音插。偛㑙，小人貌。

停：《唐韻》特丁切《集韻》《韻會》《正韻》唐丁切，𠀤音廷。行中止也。《釋名》停，定也。定於所在也。《王弼易傳》八卦復位，六爻遷次，周而復始，上下不停。又《關尹子·八籌篇》草木俄茁茁，俄停停。《註》停停，樸遬不長也。又叶徒當切，音唐。《韓愈·贈張籍詩》從喪期至洛，還走不及停。假道經盟津，出入行澗岡。《復古編》本作亭，後人又別作停。

偝：《廣韻》《集韻》𠀤蒲昧切，音佩。棄也。《禮·坊記》利祿先死者，而後生者，則民不偝。又《禮·投壺》毋偝立。《註》偝立，不正鄕前也。又《荀子·非相篇》鄕則不若，偝則謾之。或作倍。亦作背。

𠊰：《廣韻》《集韻》𠀤古瓦切，音寡。㒀𠊰，行貌。別作𠈥。

偞：《廣韻》與涉切《集韻》弋涉切，𠀤音葉。輕也。又《集韻》一曰美容。亦作𠉪。

偟：《廣韻》《集韻》《正韻》𠀤胡光切，音黃。仿偟猶佂營。《莊子·大宗師》茫然傍偟乎塵垢之外。又通遑。《爾雅·釋言》偟，暇也。《揚子·法言》忠臣孝子，偟乎不偟。《註》言忠孝之人，不暇問仙人無益之事也。考證：〔《爾雅·釋詁》偟，暇也。〕謹照原書釋詁改釋言。

偠：《廣韻》烏皎切《集韻》伊鳥切，𠀤音杳。偠㒅，細腰貌。《張衡·南都賦》偠紹便娟。《註》男女春遊之盛，多容姿也。

偡：《集韻》丈減切，讀若湛。偡然，齊整貌。

偢：《集韻》七肖切，音峭。傻偢，不仁。

𠊱：《集韻》同候。

偣：《字彙》衣炎切，音淹。淨也。◎按女部：㛺，女志不淨。偣、㛺義同。偣訓淨，非。

偤：《字彙》以周切，音由。侍也。出文字辨疑。◎按偤字諸韻書俱不載。

健：《集韻》《韻會》《正韻》𠀤渠建切，乾去聲。《說文》伉也。《增韻》强有力也。《易·乾卦》天行健，君子以自强不息。又官健。《唐書·德宗紀》張萬福曰：官健虛費衣糧，無所事。《註》州兵給衣糧者，爲官健。又健兒。天寶十四載，京師召募十萬，號天寶健兒。又姓。宋遺民健武，邯鄲人。又《正韻》巨展切，音件。《廣韻》難也，舉也。

𠊲：《篇海》他骨切，音突。傏𠊲，不遜也。本作唐突。俗作傏𠊲，非。

㑯：《玉篇》思主切。姓也。

𠊳：《說文》便本字。

偦：《集韻》寫與切，音諝。有才智者之稱。又新於切，音胥。疏也。

㑰：《字彙》古無此字。見楊升庵集。義與𣨶同。《正字通》楊集本作𤸁，𤸁𣨶音義同。譌作㑰，非。

偧：《篇海》陟加切，音吒。張也。

𠊴：《類篇》闥各切，音託。《說文》寄也。謂依止也。與仛侂𠀤同。

偨：《集韻》叉宜切，音差。偨傂，不齊也。《揚雄·甘泉賦》騈羅列布，鱗以雜沓兮。偨傂參差，魚頡而鳥䀪。又《司馬相如·上林賦》偨池茈虒。《註》茈音此，虒音思。亦作偨傂。

𠊵：《集韻》當何切，音多。姓也。漢有𠊵宗。◎按《漢書》南山盜傰宗。𠊵乃傰之譌。亦作𠌅。

𠊶：《集韻》與媵同。

偩：《廣韻》房久切《集韻》《韻會》扶缶切《正韻》房缶切，𠀤音阜。《禮·樂記》禮樂偩天地之情。《鄭註》偩猶依象也。又同負。《淮南子·詮言訓》自偩而辭助。《註》自偩，自恃也。

偪：《集韻》與逼同。侵迫也。《禮·雜記》君子不僭上，不偪下。又爲行縢之名。《釋名》偪，所以自逼束。今謂之行縢，言以裹脚，可以跳騰輕便也。《禮·內則》偪屨著綦。《註》行縢也。《詩·小雅·邪幅在下註》幅偪也。邪纏於足，所以束脛在股下也。諸侯見天子，人子事父母，皆然。又《揚子·方言》腹滿曰偪。《註》言敕偪也。《晉書·明帝紀》阮孚告溫嶠內迫，卽謂偪也。又《廣韻》《集韻》𠀤方六切，音福。偪陽，地名。見《左傳·襄十年》。考證：〔又借爲偪屨之偪。《禮·內則》偪屨著綦。〕謹按內則偪屨著綦，偪字自爲一句，不與屨字連讀。謹改偪屨之偪爲行縢之名。〔《釋名》偪，所以自逼。〕謹照原文逼下增束字。

偫：《集韻》《韻會》𠀤丈里切，音雉。《說文》待也。又同㣥。具也。《周語》單襄公曰：偫而畚挶。《揚雄·校獵賦》儲積共偫。又與庤通。《詩·周頌》庤乃錢鎛。又通作峙跱。《爾雅·釋詁》具也。《書·費誓》峙乃糗糧。《詩·大雅》以峙其粻。《後漢·章帝紀》無得設儲跱。

偬：《廣韻》作孔切《集韻》《韻會》祖動切，𠀤音總。倥偬。俗作傯。

偭：《廣韻》《集韻》𠀤彌兗切，音緬。向也。一曰偕也。又背也。《屈原·離騷》偭規矩而改錯。《揚子·法言》假則偭焉。又與面通。《說文》鄕也。引禮少儀，尊壺者偭其鼻。◎按《禮·少儀》今本作面。

偮：《集韻》側立切，音戢。人衆貌。亦作緝。

偯：《廣韻》於豈切《集韻》《韻會》隱豈切，𠀤音扆。哭餘聲。《禮·雜記》童子哭不偯。又《閒傳》大功之哭，三曲而偯。《鄭註》聲餘從容也。◎按大功哀殺，故哭聲宛偯。童子未能成聲，直遂其哀而已。

偰：〔古文〕𥝁《廣韻》《正韻》𠀤先結切，音屑。《說文》高辛氏子，堯司徒，殷之先也。通借契。又姓。元偰列篪，本回鶻人，後居溧陽，兄弟五人俱登進士。明吏部尚書偰斯。

偱：《正字通》須倫切，音旬。述也。

偲：《廣韻》息兹切《集韻》《韻會》新兹切《正韻》相咨切，𠀤音司。偲偲，相切責也。詳勉也。又《集韻》倉來切《韻會》倉才切，𠀤音猜。《說文》彊力也，又多才力也。又叶桑才切，音鰓。《詩·齊風》其人美且偲。叶上鋂。《朱傳》多鬚貌。

偳：《廣韻》多丸切《集韻》多官切，𠀤音端。仯偳，小也。

側：《唐韻》阻力切《集韻》《韻會》札色切，𠀤音㳁。旁也，傾也。《詩·召南》在南山之側。《書·洪範》無反無側。《註》不偏邪也。又𤰞隘也。《書·堯典》明明揚側陋。又叛黨曰反側。《後漢·光武紀》使反側子自安。又《儀禮·旣夕》有司請祖期曰日側。《註》側，昳也。謂將過中之時。與𣅦同。又側注，冠名。酈食其服以見沛公。又側生，茘支名。又與特通。《儀禮·士冠禮》側尊一甒醴。《註》特設一尊醴也。又《聘禮》公側授宰玉。又側授宰幣。《註》謂君特授，不假相也。又同仄。《史記·平準書》公卿鑄鏱官赤側。《註》赤側，錢名。考證：〔《禮·聘禮》公側授宰玉。又側授宰幣。〕謹照本書之例上禮字改又字。

偵：《廣韻》丑貞切《集韻》《韻會》癡貞切《正韻》丑成切，𠀤音檉。𠋫也，探伺也。《杜預·左傳註》諜者曰游偵，亦謂之閒諜。《後漢·淸河孝王傳》內使御者，偵伺得失。《循吏任延傳》止罷偵候戍卒。一作𠏄。《鶡冠子·王鈇篇》𠏄諜足以相止。《註》𠏄偵同。

偶：《唐韻》五口切《韻會》語口切，𠀤音耦。凡數，雙曰偶，隻曰奇。《禮·郊特牲》鼎俎奇而籩豆偶，隂陽之義也。又《爾雅·釋詁》合也。《註》謂對合也。又牉合也。《賈誼·五餌》言偶人無時。《韓詩》言不失時，以偶爲牉合也。又《家語》聖人因時，以合偶男女。又儕輩曰偶。《前漢·黥布傳》率其曹偶，亡之江中。又適然也。《列子·楊朱篇》鄧析謂子產曰：鄭國之治偶耳，非子之功也。又俑也。象人曰偶，木土像亦曰偶。《史記·孟嘗君傳》木偶人謂土偶人。一作寓禺。《前漢·郊祀志》木寓龍。《史記·封禪書》木禺龍。𠀤同偶。別作𣕃，非。又姓。明洪武中，偶桓以辟薦爲崇安縣從事。又叶五舉切，音語。《光武賜侯霸書》崇山幽都何可偶，黃鉞一下無處所。

𠊷：《集韻》陟利切，音智。《玉篇》會物也。《揚子·方言》牴𠊷，會也。雍梁秦晉曰抵，凡會物謂之𠊷。

偷：《廣韻》託侯切《集韻》《韻會》《正韻》他侯切，𠀤透平聲。《說文》苟且也。《左傳·昭十三年》子產曰：晉政多門，貳偷之不暇。又《禮·表記》安肆日偷。又《爾雅·釋言》佻也。《廣韻》盜也。《管子·形勢解》偷得利，而後有害，偷得樂，而後有憂者，聖人不爲也。又薄也。《左傳·襄三十一年》趙孟之語偷。又叶容朱切，音余。《張衡·西京賦》敬愼威儀，示民不偷。我有嘉賔，其樂愉愉。聲敎布濩，盈溢天區。考證：〔《爾雅·釋詁》佻也。〕謹照原書釋詁改釋言。

𠊸：《玉篇》古文辟字。註詳辛部六畫。《備考》。備考：《玉篇》古文辟字。註詳辛部六畫。

𠊹：《集韻》𥉈，古作𠊹。註詳目部十畫。

𠊺：《字彙補》古文隂字。註詳阜部八畫。

𠊻：《說文》古文保字。註詳七畫。《集韻》古保字。◎按《說文》本作𠌀。

傀：《唐韻》公回切《集韻》《韻會》《正韻》姑回切，𠀤音瑰。《廣韻》大貌。《荀子·性惡篇》傀然獨立天地之閒，而不畏。又怪異。《周禮·春官·大司樂》凡日月食，四鎮五嶽崩，大傀異烖去樂。又《集韻》《韻會》《正韻》𠀤古委切，音𡧭。義同。又《廣韻》口猥切《集韻》《正韻》苦猥切，𠀤魁上聲。今爲木偶戲曰傀儡。《通鑑》段綸徵巧匠，楊思齊造傀儡。太宗怒曰：求巧匠以供國事，今先造戲具，豈百工相戒，毋作淫巧之意。乃削綸階。又《集韻》呼乖切，音虺。《莊子·列禦𡨥》達生之情者傀。◎按傀，《說文》《唐韻》𠀤公回切，音瑰。《玉篇》古回切，《正韻》姑回切，皆隸灰韻見母之字也。《字彙》姑回切，音規，不知回隸灰韻，規隸支韻，此《字彙》顧母而失子誤也。至《正字通》則用枯回切，音魁，不知魁本見母，枯魁屬溪母，此子母俱失者也，不可不辨。考證：〔《廣韻》天貌。〕謹照原文天貌改大貌。

傁：《廣韻》《集韻》《正韻》𠀤同叟。《揚子·方言》傁艾，長老也，東齊魯衞之閒，凡尊老謂之傁。《左傳·宣十二年》趙傁在後，怒之使下。《註》傁，老稱。又人名。春秋齊大夫公孫傁。亦作𠋢。

㑳：《廣韻》卽就切《集韻》側救切。《焦竑·俗用雜字》任身傭作曰㑳，音縐。

傂：《集韻》《韻會》𠀤丈𡭗切，音豸。偨傂，不齊也。又《廣韻》與虒同。傂祁，地名。亦作虒。

㑴：《字彙》同侵。

傃：《廣韻》桑故切《集韻》《韻會》《正韻》蘇故切，𠀤音素。向也。《蕭子雲歲暮直廬賦》日臨圭而易落，晷中臬而南傃。《蘇軾·放鶴亭記》縱其所如，暮則傃東山而歸。又循其常分曰傃。

傄：《廣韻》《集韻》《韻會》𠀤呼八切，音瞎。㑻傄，健貌。又無憚也。《韓愈·征蜀聯句》塡隍傶㑻傄。

𠋱：《集韻》同僁。

𠋲：《篇海》山戟切，音近色。㒀𠋲，惡也。

𠋳：《廣韻》《集韻》𠀤其季切，音悸。左右兩視。

𠋴：《說文》倓字重文作𠋴。安也。《韻會補》與倓同。安也，靜也。

傅：《唐韻》《集韻》《韻會》𠀤方遇切，音付。師傅，官名。古者天子有太師，大傅，太保，爲三公。傅，傅之德義也。《詩·大雅》王命傅御，遷其私人。《箋》傅御者，貳王治事，謂冢宰也。《禮·文王世子》立太傅，少傅以養之。又同付。《史記·夏本紀》興人徒以傅土。《註》索隱曰：傅卽付也，謂付功屬役之事。又姓。又《正韻》芳無切。同敷。𨻰也。《前漢·文帝紀》傅納以言。《註》師古曰：傅讀曰敷，𨻰其言，而納用之。又《集韻》《韻會》𠀤符遇切，音附。近也。《周禮·冬官考工記》刺兵同强，舉圍欲重重欲傅人，傅人則密。《註》傅，近也。密，審也。又至也。《詩·大雅》鳳凰于飛，翽翽其羽，亦傅于天。《箋》傅，猶戾也。又麗著也。《左傳·襄六年》環城傅于堞。又《僖十四年》皮之不存，毛將安傅。又傅別，手書也。《周禮·天官》八成經邦治，四曰聽，稱責以傅別。《註》稱責謂貸予，傅別謂券書也。聽訟責者，以券書決之，傅著約束於文書，別爲兩，兩家各得一也。又著名籍，給公家徭役也。《前漢·高帝紀》蕭何發關中老弱未傅者，悉詣軍。《註》服虔曰：傅音附，師古曰：傅著也。言著名籍，給公家徭役也。未二十三爲弱，過五十六爲老。又同附。曲意黨同曰傅會。又草名。《爾雅·釋草疏》傅，一名橫目草，蔓延生。又叶方味切，音廢。《班固·西都賦》惇誨故老，名儒師傅，講論乎六藝，稽合乎同異。《說文》相也，从人尃聲。

傆：《唐韻》魚怨切《集韻》虞怨切，𠀤音願。《說文》黠也。

傇：《集韻》乳勇切，音宂。衆也。通作茸，別作媷𣯏。

傈：《字彙》力質切，音栗。廟主。《正字通》古廟主木用栗，未有稱傈爲廟主者。《篇海》傈本作栗，益信字彙註誤。

傉：《廣韻》內沃切《集韻》奴沃切，𠀤孥入聲。《北史》三字姓。有厙傉官氏。

傊：《字彙》羽敏切，音磒。優也。○按六書無傊字。

𠋵：《集韻》去偃切，遣去聲。僆𠋵，行相及也。

傋：《廣韻》《集韻》𠀤古項切，音講。《玉篇》傋𠈵，不媚。又《集韻》虎項切，音𢠷。《廣韻》儋傋也。又《集韻》與怐同。《前漢·五行志》不敬而傋，霿之所致也。又《集韻》居𠋫切，音叩。亦訓無知。《荀子·儒效篇》愚陋傋瞀。俗本荀子譌作溝。

傌：《廣韻》《集韻》《正韻》𠀤罵本字。《前漢·賈誼傳》髠刖笞傌之法。《註》傌卽罵。又《玉篇》齊大夫名。

傍：《唐韻》步光切《集韻》《韻會》蒲光切。𠀤通旁。《說文》近也。《廣韻》側也。又姓。唐北地羌豪傍企本。又《集韻》補朗切，音縍。左右也。《賈子·保傅篇》成王之生，仁者養之，孝者强之，四聖傍之。又《廣韻》《集韻》《韻會》《正韻》𠀤蒲浪切，音𢄎。《正韻》倚也。《集韻》亦近也。或作並䧛。又《正韻》補耕切，音綳。《詩·小雅》四牡彭彭，王事傍傍。《朱傳》傍傍然不得已也。

㑵：《唐韻》秦悉切。與疾通。《說文》妎也。又毒也。重文作嫉，義同。

㑶：《集韻》許旣切，音戲。怒㑶也。

傎：《廣韻》《集韻》𠀤同顚。《穀梁傳·僖二十八年》晉文公之行事爲巳傎矣。或作𠑘。

㑷：《玉篇》他代切，同態。《說文》態或从人作㑷。

傏：《集韻》《韻會》𠀤徒郞切，音唐。傏𠊲，不遜也。

傐：《篇海》乎老切，音皓。北方地名。○按今直隸眞定府有鄗，卽高邑。陝中有鎬滈，𠀤無傐。《篇海》不知何據。

傑：《唐韻》渠列切《集韻》《韻會》《正韻》巨列切，𠀤音桀。《淮南子·泰族訓》知過萬人者謂之英，千人者謂之俊，百人者謂之豪，十人者謂之傑。又《前漢·高祖紀》子房，蕭何，韓信三者，皆人傑也。又《說文》傲也。又《詩·周頌》有厭其傑。《傳》傑，苗之先長者。又叶其利切，音曁。《曹植·學宮頌》於鑠尼父，生民之傑。性與天成，該聖備藝。

𠋶：《集韻》母迥切。與酩同。大醉也。

𠋷：《集韻》丑展切，音搌。人形長貌。

𠋸：《玉篇》渠凶切，音笻。《揚子·方言》𠋸倯，罵也，燕之北郊曰𠋸倯。一作𠋕。

傒：《廣韻》胡雞切《集韻》《韻會》《正韻》弦雞切，𠀤音奚。江右人曰傒。《南史·胡諧之傳》是何傒狗。諧之南昌人，故云。又人名。《左傳》齊卿高傒。又《集韻》同繫。《淮南子·本經訓》傒人之子女。《註》傒與囚繫之繫同。又《六書故》戸禮切。通徯。待也。一說傒，奚同。與徯別。

𠋹：《集韻》同侚。

傓：《唐韻》《集韻》𠀤式戰切，音扇。《說文》熾盛也。引《詩·小雅》豔妻傓方處。○按《詩·小雅》今作煽。通作扇。

傔：《集韻》《韻會》《正韻》𠀤詰念切，音歉。《說文》從也。《類篇》侍從也。《唐書·封常淸傳》奏傔從三十人。《通雅》唐制，大使副使皆有傔人，河西節度崔希逸，襲破吐蕃於靑海，會希逸傔人孫誨入奏事。《正字通》傔卽今承差也。

傕：《集韻》訖岳切，音角。姓也。又人名。後漢李傕。

傖：《廣韻》助庚切《集韻》《韻會》鋤庚切《正韻》士庚切，𠀤音䚘。鄙賤之稱也。《晉陽秋》吳人謂中州人謂傖，陸機呼左思爲傖，父宋孝武比擬羣臣，目王玄謨爲老傖。《韓愈詩》無端逐饑傖。又《集韻》千岡切，音倉。傖囊，亂貌。

傗：《廣韻》丑六切《集韻》敕六切，𠀤音蓄。傗㑉，不申也。見㑉字註。又與畜同。《古三墳·歸藏易》育敎傗。《註》聖人以敎養六傗。

傘：《廣韻》蘇旱切《集韻》顙旱切，𠀤音散。禦雨蔽日，可以卷舒者。通作繖。亦作𢄻。《說文》蓋也。《通雅》繖本因古之縿，升庵謂傘亦古文，晉輿服志，功曹吏繖扇騎從傘。始見於南史，王縉以笠傘覆面。魏書裴延儁傳，山胡持白傘白旛。○按《說文》幓，旌旗之斿。《爾雅》纁帛縿。註：衆旒所著正幅爲縿。此卽繖之原也。又地名。《遼史·太宗紀》駐蹕於傘淀。

備：〔古文〕𠈍《唐韻》《集韻》《韻會》𠀤平祕切，音避。成也。《周禮·春官·樂師》凡樂成則告備。又咸也，副也。《書·周官》官不必備惟其人。又先具以待用也。《書·說命》惟事事，乃其有備，有備無患。《左傳·僖五年》凡分至啓閉，必書雲物，爲備故也。又足也。《易·繫辭》易之爲書也，廣大悉備。又《禮·祭統》福者，備也。備者，百順之名也。無所不順者之謂備。又盡也。《禮·月令》季秋之月，乃命冢宰，農事備收。又長兵曰備。《左傳·昭二十一年》用少莫如齊致死，齊致死莫如去備。又搔也。《周禮·秋官》冥氏若得其獸，則獻其皮革齒須備。《註》須直謂頤下須，備謂搔也。搔音爪。又姓。又叶蒲必切，音弼。《詩·小雅》禮儀旣備，鐘鼓旣戒。戒音吉。考證：〔《周禮·春官·大司樂》凡樂則告備。〕謹照原書大司樂改樂師。凡樂下增成字。〔《禮·月令》季秋之月，命冢宰，農事備收。〕謹照原文命字上增乃字。

𠋺：《唐韻》《集韻》𠀤蘇遭切，音騷。《說文》驕也。

傚：《廣韻》胡敎切《集韻》後敎切《正韻》胡孝切，𠀤音效。法也，倣也。通作效。又《韻補》叶胡高切，音豪。《詩·小雅》君子是則是傚。叶上昭下敖。考證：〔《詩·小雅》君子是則是傚。叶上昭下敎。〕謹照原文敎改敖。

傛：《廣韻》《集韻》《韻會》𠀤餘封切，音容。《漢制》傛華，婦官名。今通用容。又傛傛，便習貌。《前漢·外戚傳師古註》傛傛，猶奕奕。又疾病不安曰傛傛。又《集韻》尹竦切，音勇。《說文》不安也。一曰華也。

傜：《廣韻》《集韻》《韻會》《正韻》𠀤餘招切，音姚。《六書故》傜役也。亦作徭。又作繇。《揚子·方言》傜，衺也。自山而西，爲凡物細大不純者謂之傜。又姓。漢更始將傜偉。又莫傜。《隋書·地理志》長沙郡有夷䗺，名莫傜，自言其先祖有功，常免征役，故以爲名。《杜甫詩》莫傜射鴈鳴桑弓。考證：〔《揚子·方言》傜，衺也。自山而西，凡物不能純者謂傜。〕謹照原文改：爲凡物細大不純者謂之傜。

傝：《廣韻》《集韻》𠀤他紺切，舑去聲。不自安也。又《廣韻》託盍切《集韻》吐盍切，𠀤音榻。傝䢆，下材不肖之人。或作𦐇宂，闒茸。俗作㲩𣯏。又《玉篇》傝𠎷，惡也。一曰不謹貌。䢆字原刻从冘。本書有䢇字，同䢆。

傞：《唐韻》素何切《集韻》《韻會》《正韻》桑何切，𠀤音娑。《說文》醉舞貌。《詩·小雅》屢舞傞傞。

傟：《集韻》烏項切，胦上聲。戾也。

𠋻：《集韻》節力切，音積。小也。

傠：《集韻》房越切。與伐同。《揚子·太玄經》勇侏之傠，盜蒙決夬。《註》無道爲侏，反義爲傠。無道反義，衆惡所歸，故宜決。

𠋼：《正字通》與俁同。《釋文》引《詩·邶風》碩人俁俁，作𠋼𠋼。《楊愼·字說》从俁爲正。

𠋽：《揚子·方言》困胎𠋽逃也。音無考。

𠋾：《集韻》寶，古作𠋾。註詳宀部十七畫。

𠋿：《說文》侳本字。

𠌀：《說文》古文保字。◎按《說文》本作𠌀。

𠌁：《集韻》竭戟切。《揚子·方言》𣨶𠌁，𠉮也。

傪：《韻會》《正韻》𠀤倉含切，音驂。《說文》好貌。又人名。唐有陸傪。

傫：《集韻》同儽。

𠌫：《字彙》同蹕。

催：《唐韻》《集韻》《韻會》𠀤倉回切，音崔。促也，迫也。本作趣，古有趣無催，催促皆後人所增。催趣同聲，實一字。

𠌬：《字彙》同徲。

傭：《廣韻》《集韻》《韻會》𠀤餘封切，音容。《說文》均直也。今雇役於人受直也。《後漢·夏馥傳》黨錮事起，馥變姓爲冶家傭。又《廣韻》丑凶切《集韻》《韻會》癡凶切，𠀤音踵。《爾雅·釋言》均也。《疏》謂齊等也。《詩·小雅》昊天不傭。又《荀子·非相篇》近世而不傭。又《正名篇》色不及傭而可以養目。《註》傭，作也，用也。考證：〔《爾雅·釋詁》均也。〕謹照原書釋詁改釋言。〔《正名篇》色不及傭而可以養羽。〕謹照原文養羽改養目。

傮：《唐韻》作曹切《集韻》臧曹切，𠀤音遭。《說文》終也。《荀子·富國篇》漕然要時務民。《揚子·方言》一周曰一傮。俗作遭。又《集韻》字秋切，音酋。義同。或作𣩒。

㑻：《廣韻》《集韻》《韻會》𠀤莫八切，麻入聲。㑻傄，健貌。

𠌭：《廣韻》所律切《集韻》朔律切。𠀤同𢕑。

傯：《集韻》同偬。

傰：《集韻》蒲登切。同朋。《管子·幼官篇》練之以散羣傰署。《註》傰猶曹也。劉績註：卽朋字。又姓。《漢書》南山羣盜傰宗等數百人。又《集韻》逋鄧切，崩去聲。人名。《前漢·王子侯表》成煬侯傰。

傱：《集韻》《韻會》𠀤荀勇切，音竦。疾貌。《揚雄·甘泉賦》風傱傱以扶轄。《註》師古曰：前進意。又叶疾容切，音從。《玉篇》傱傱，走貌。《前漢·郊祀歌》神之行，旌容容，騎沓沓，般傱傱。

𠌮：《廣韻》正奢切《集韻》之奢切，𠀤音遮。《玉篇》𠌮儸，健而不德也。

傲：《唐韻》五到切《集韻》牛到切《韻會》疑到切《正韻》魚到切，𠀤敖去聲。慢也，倨也。《書·益稷》無若丹朱傲。《禮·曲禮》傲不可長。又《荀子·勸學篇》不問而告謂之傲。本作傲。或借奡，慠通。傲字原刻从𢾕作。

𠌯：《集韻》同儷。

㑼：《玉篇》力却切，音略。神名。

𠌰：《廣韻》古代切《集韻》居代切，𠀤音漑。假主也。

傳：《廣韻》直攣切《集韻》《韻會》《正韻》重緣切，𠀤音椽。轉也。《左傳·莊九年》公喪戎路，傳乗而歸。《註》戎路，兵車。傳乗，乗他車。《釋文》傳，直專反。又丁戀反。又《正韻》授也，續也，布也。《周禮·夏官·訓方氏》誦四方之傳道。《註》傳說往古之事也。讀平聲。又《禮·曲禮》七十曰老而傳。《註》倦勤，傳家事于子也。又《禮·內則》父母，舅姑之衣衾，簟席枕几不傳。《註》移也。又《集韻》《韻會》《正韻》𠀤株戀切，專去聲。傳舍。《釋名》傳，轉也。人所止息，去者復來。轉，相傳無常主也。《史記·酈食其傳註》高陽傳舍。又《說文》遽也，驛遞曰傳。《禮·玉藻》士曰傳遽之臣。《註》驛傳車馬，所以供急遽之令，士賤而給役使，故自稱如此。又古者以車駕馬，乗詣京師，謂之傳車。後又置驛騎，用單馬乗之，若今之遞馬。凡四馬高足爲置傳，四馬中足爲馳傳，四馬下足爲乗傳，一馬二馬爲軺傳。漢律，諸當乗傳及發駕置傳者，皆持尺五寸木傳信，封以御史大夫印章，其乗傳參封之。參，三也。有期會絫封兩端，端各兩封，凡四封。乗置馳傳五封之，兩端各二，中央一軺，傳兩馬再封之，一馬一封，以馬駕軺車而乗傳，曰一封軺傳。又關傳。《周禮·地官·司關》凡所達貨賄，則以節傳出之。《前漢·文帝紀》《註》張晏曰：信也，若今過所也。如淳曰：兩行書繒帛，分持其一，出入關，合之乃得過，謂之傳。師古曰：今或用棨刻木爲合符。《後漢·𨻰蕃傳》投傳而去。《註》符也。丁戀切。《釋名》傳，轉也。轉移所在，執以爲信也。又《集韻》《韻會》《正韻》𠀤柱戀切，音瑑。訓也。賢人之書曰傳。又紀載事迹以傳於世亦曰傳，諸史列傳是也。《釋名》傳，傳也。以傳示後人也。又續也。《孟子》傳食於諸侯。又叶重倫切，音𨻰。《前漢·敘傳》帝庸親親，厥國五分，德不堪寵，四支不傳。◎按諸字書傳本有直攣、知戀、直戀三切，《廣韻》分析極細，《正韻》因之。然歷考經史註疏，驛傳之傳，平、去二音可以互讀，至傳道、傳聞、傳授之傳，乃一定之平聲，紀載之傳，一定之去聲。此音之分動靜，不可易者也。《正字通》專闢動靜字音之說，每於此等處，爲渾同之說以亂之，此斷斷不可从者。又按《廣韻》二仙，傳，直攣切，音椽，又持戀，丁戀二切。三十三線，傳，直戀切，卽持戀切。知戀切，卽丁戀切。丁戀切蓋用交互門法，不如用音和知戀切爲安也。考證：〔《左傳·莊九年》傳乗而歸。註傳乗，乗他小車。〕謹照原文省小字。〔《註》傳，直專反。〕謹照原書註改釋文。〔《禮·內則》父母，舅姑之衣衾，簟度枕几不傳。〕謹照原文簟度改簟席。〔《周禮·地官·司關》凡所達貨賄，則以節傳出之。《註》張晏曰，信也，〕謹按張晏曰云云乃漢書註，非周禮註。註字上增前漢文帝紀五字。

傴：《唐韻》於武切《集韻》《韻會》委羽切，𠀤於上聲。《說文》僂也。《左傳·昭七年》一命而僂，再命而傴，三命而俯，循牆而走。《禮·喪服制》傴者不袒。《註》袒露膊傴者可憎，故不露。《淮南子·齊俗訓》傴者，使之塗。《註》傴人塗地，因其俛也。俗讀若偶，別作𤹪，𠀤非。

𠌱：《篇海》息維切，音綏。偏也。

債：《唐韻》《集韻》《韻會》《正韻》𠀤側賣切，齋去聲。《說文》負也。今俗負財曰債。《前漢·鼂錯傳》賣田宅，鬻子孫，以償債。《谷永傳》爲人起債分利受謝。又通作責。《周禮·天官·小宰》八成經邦治，四曰聽稱責。《戰國策》馮諼爲孟嘗君收責於薛。《史記》作收債。《前漢·高帝紀》歲竟，兩家常折券棄責。讀如債。

㑽：同傏。

傶：《廣韻》將毒切《集韻》租毒切，𠀤音䙘。姓也。

㑾：《玉篇》《正韻》𠀤餘招切，音姚。《說文》喜也。又《揚子·方言》自關以西，物大小不同，謂之㑾。《說文長箋》方俗以彼比此曰㑾。轉用燿。又彼此誑惑曰兩邊㑾。

𠌲：《篇海》側嚴切，音占。立侍也。

𠌳：《篇海》同瘸。

𠌴：《篇海》陟降切，音憃。立貌。

傷：《唐韻》式羊切《集韻》《韻會》《正韻》尸羊切，𠀤音商。痛也。《爾雅·釋詁》傷思也。《詩·周南》維以不永傷。《小雅》我心憂傷。又創也，損也。《書·說命》若跣弗視地，厥足用傷。又毀傷也。《禮·緇衣》心以體全，亦以體傷。又戕害也。《左傳·僖二十二年》君子不重傷。又姓。《左傳》傷省，宋人。又《諡法》未家短折曰傷。又叶式亮切，同慯。《張衡·四愁詩》路遠莫致倚愁悵，何爲懷憂心煩傷。考證：〔《爾雅·釋訓》憂思也。〕謹照原文釋訓改釋詁，憂思也改傷思也。〔《書·說命》若跣勿視地。〕謹照原文勿視改弗視。

𠌵：《正字通》俗褭字。

傸：《廣韻》初丈切《集韻》楚兩切，𠀤音磢。惡也。

傹：《字彙》同僵。《荀子·仲尼篇》可吹而傹也。《註》傹當爲僵，言可以氣吹之而僵仆也。又同競。《周禮·春官·鍾師註》繁遏執傹也。考證：〔《荀子·仲尼篇》可吹而傹也。《註》言其人可以氣吹之使仆，喻不足恃也。〕謹照原文於註下改：傹當爲僵，言可以氣吹之而僵仆也。

傺：《廣韻》《集韻》《韻會》𠀤丑例切，音懘。止也。《屈原·離騷》忳鬰邑余侘傺兮。《註》侘傺，失志貌。傺，住也，楚人謂住曰傺。《揚子·方言》傺，逗也。《註》逗卽今住字。又《楚辭·九辯》然坎傺而沈藏。《註》謂冬時物皆陷止潛藏。又《玉篇》敕厲切，音蠆。義同。考證：〔《楚辭·九辯》坎傺而沈藏。〕謹照原文坎上增然字。

傻：《廣韻》沙瓦切《集韻》《韻會》數瓦切，𠀤沙上聲。輕慧貌。《韻箋逸字》傻音灑。《韻會》傻俏，不仁。

傼：《玉篇》呼旰切，音漢。姓也。

𠌶：《說文》華本字。隸作𦶎，俗作花。

傽：《集韻》同嫜。又傽偟，驚恐貌。《楚辭·九思》遽傽偟兮驅林澤。通作慞。

傾：《唐韻》去營切《集韻》《韻會》《正韻》窺營切，𠀤音卿。《說文》側也。又伏也，敧也。《禮·曲禮》傾則姦。《註》視流則容側，必有不正之心存乎胷中，此君子所以愼也。又圯也，空也。《淮南子·天文訓》天傾西北。又西傾，山名。《書·禹貢》西傾因桓是來。又通作頃。《詩·周南》不盈頃筐。又《韻補》叶曲陽切，音匡。《黃庭經》羅列六腑生三光，心精意專內不傾，上合三焦下玉漿。

傿：《唐韻》《集韻》𠀤於建切，音匽。《玉篇》引爲價也。又《集韻》隱幰切。與鄢同。縣名。《前漢·地理志》傿屬𨻰留郡。《註》同鄢。又《國名記》傿，䢵姓。今襄之宜城，楚之鄢都。一曰郢。又《集韻》於虔切，音焉。神仙名。《揚子·太玄賦》納傿祿於江淮兮。《註》二神仙名。

𠌷：《字彙》同執。見九經字樣。《正字通》俗執字。

㑿：《集韻》士絞切，巢上聲。㑿㑿，長貌。又小也。《柳宗元·梓人傳》傭㑿宇而處焉。

僀：《廣韻》都計切《集韻》丁計切，𠀤音帝。俊也。

㒀：《集韻》陟革切，音摘。無憚也。又㒀𠋲，惡也。又展賈切，音觰。𠊰㒀，行貌。

僁：《唐韻》《集韻》《韻會》《正韻》𠀤先結切，音屑。《爾雅·釋言》聲也。《疏》言聲音僁僁然也。《玉篇》小聲也。一曰僁僁，呻吟也。又《廣韻》《集韻》𠀤息七切，音悉。義同。考證：〔《爾雅·釋詁》聲也。〕謹照原書釋詁改釋言。

僂：《廣韻》落侯切《集韻》《韻會》郞侯切《正韻》盧侯切，𠀤音樓。《說文》尫也。《六書故》曲背也。別作瘻。《穀梁傳·成元年》曹公于手僂。《淮南子·地形訓》西方高土，其人面末僂修頸，卬行。《白虎通》周公背僂。《莊子·達生篇》痀僂承蜩。又屈也。《荀子·儒效篇》雖有聖人之知，未能僂指也。又曲薄曰聚僂。《莊子·達生篇》聚僂之中，則爲之。《註》曲而可以聚物曰聚僂，畚筥之類是也。又《集韻》《韻會》𠀤郞豆切，樓去聲。僂佝，短醜貌。又《集韻》《韻會》𠀤隴主切，音縷。義同。又僂句。《左傳·昭二十五年》臧昭伯如晉，臧會竊其寶龜僂句。《註》僂句，龜所出地名。又《韻會》龍遇切，音慮。義同。《集韻》作軁。

僃：《集韻》同備。

僄：《集韻》《韻會》《正韻》𠀤匹妙切，音剽。《說文》輕也。《玉篇》僄狡，輕迫也。《廣韻》身輕便也。《荀子·修身篇》怠慢僄棄，則炤之以禍災。又《廣韻》撫招切，音飄。義同。《正譌》本作𠑎。𤐫，火飛也，故从𤐫，會輕意。《字彙》僄从西从示，誤。考證：〔《荀子·修身篇》怠慢僄棄，則招之以禍災。〕謹照原文招之改炤之。

僅：《唐韻》《集韻》《韻會》渠吝切《正韻》具吝切，𠀤音覲。《說文》纔能也。又少也，餘也。通作堇廑。亦作㢙。《禮·射義》蓋㢙有存者。又劣也。

僆：《集韻》力展切，音輦。雙生子也。《揚子·方言》秦晉之閒，謂之僆子。又《類篇》力健切，音𧐖。《爾雅·釋畜》未成雞僆。《郭註》今江東呼雞少者曰僆。又《集韻》陵延切，音連。義同。

㒁：《類篇》與俁同。又《集韻》五矩切。傷貌。《揚子·太玄經》㒁㒁兌人遇雨。

僇：《廣韻》力竹切《正韻》盧谷切，𠀤音六。辱也。《荀子·非相篇》爲天下大僇。又《集韻》力救切，音雡。《說文》癡行僇僇也。一曰且也。

僈：〔古文〕𣍑《集韻》莫晏切，音慢。舒遲也。《荀子·不苟篇》君子寬而不僈。又《修身篇》由禮則治通，不由禮則勃亂提僈。又同漫，污也。《荀子·榮辱篇》污僈突盜，常危之術也。《楊倞註》僈當作漫，水冒物謂之漫。又與慢嫚謾通。

𠌸：《唐韻》毗正切《韻會》皮命切，𠀤音病。《說文》僻窶也。《廣韻》隱僻也。又《韻會》必影切。與屛通。除也，斥也，屛棄也。《荀子·榮辱篇》恭儉者𠌸五兵也。

僉：〔古文〕𠑲《廣韻》《集韻》《韻會》《正韻》𠀤千廉切，音籖。皆也，咸也。衆共言之也。《書·堯典》僉曰：於鯀哉。又《揚子·方言》自山而東，五國之郊曰僉。又連枷亦曰僉，打穀具也。《總要》亼部僉从亼从吅會意。合集衆口，詢謀相从之義。

僊：《集韻》同仙。又僊僊，舞貌。《詩·小雅》屢舞僊僊。《註》軒舉之狀。《莊子·在宥篇》鴻蒙謂雲將曰：毒哉，僊僊乎歸矣。又叶斯人切，音新。《班固·東都賦》建章甘泉館御列僊，孰與靈臺明堂統和天人。

僋：《集韻》他紺切，探去聲。僋俕，癡貌。

𠌹：《玉篇》古文陟字。註詳阜部七畫。

𠌺：《集韻》衰，古作𠌺。註詳衣部四畫。

𠌻：《字彙補》與煢同。《揚子·方言》絓挈𠌻介，特也。楚曰𠌻。

僌：《集韻》余陵切，音蠅。理也。

𠌼：《荀子·儒效篇》𠌼然若終身之虜，而不敢有他志，是俗儒者也。《楊倞註》𠌼，字書無所見，蓋環繞囚拘之貌。

𠌽：《揚子·方言》秦晉言非其事，謂之皮𠌽。音無考。

𠌾：《字彙補》古文義字。白𠌾，八駿名。《穆天子傳》右驂赤蘎，而左白𠌾。或作𠌾。𠌾字从戉不从我。

𠌿：《集韻》同倢。

𠍀：《字彙補》同倲。

𠍮：《說文》倕本字。

𠍯：《集韻》蒲結切，音別。𠍯𠋱，衣服婆娑貌。通作徶㣯，䠥𨇨，撇屑。《司馬相如·上林賦》便姍撇屑。《史記》作媥姺徶㣯。《張衡·南都賦》䠥𨇨蹁蹮。音義𠀤同。

僎：《廣韻》士免切《集韻》《正韻》雛免切，𠀤音撰。《說文》僎，具也。《增韻》數也，整也。又《韻會》雛戀切，音篆。義同。又《廣韻》子倫切《韻會》蹤倫切。《六書故》僎，通作遵。《禮·少儀》介爵，酢爵，僎爵皆居右。《註》古文禮僎作遵，謂鄕人爲卿大夫，來觀禮者。又《儀禮·鄕飮酒禮》遵者降席。《註》遵者，謂此鄕之仕至大夫者，今來助主人樂賔，主人所榮而遵法者也。今文遵爲僎，或爲全。本作𠊨。

像：《唐韻》徐兩切《集韻》《韻會》《正韻》似兩切，𠀤音象。形象也，肖似也。又摹倣也。《易·繫辭》象也者，像此者也。《荀子·議兵篇》像上之意。通作象。

㒃：《集韻》而至切。卽貳字。副益也。

𠍰：《集韻》同偫。

僐：《唐韻》常演切《集韻》上演切，𠀤音善。《說文》本作𠑫。作姿也。

僑：《唐韻》巨嬌切《集韻》渠嬌切《正韻》祁堯切，𠀤音橋。《說文》高也。又旅寓曰僑居，六朝有僑置郡縣。通作㝯。又姓。

僒：《集韻》《韻會》《正韻》𠀤巨隕切，音窘。傴也。《賈誼·鵩賦》僒若囚拘。《蘇林註》謂人肩傴僒。《文選·李善註》僒，囚拘之貌。《五臣註》僒，困也。愚者繫縛俗累，困如囚人拘束。《韻會》《正韻》𠀤通作窘。

僓：《集韻》《韻會》《正韻》𠀤徒回切，音頹。順也。《莊子·外物篇》僓然而道盡。《註》郭象云：僓然無矜，遺形自得，道乃盡也。又《說文》嫺也。一曰長貌。又《廣韻》《集韻》𠀤吐猥切，音腿。又《集韻》戸賄切，音瘣。義𠀤同。

𠍱：《集韻》卽入切，音咠。人聚也。

𠍲：《集韻》求於切，音渠。呼彼之稱。通作渠。

僔：《廣韻》兹損切《集韻》《正韻》祖本切，𠀤尊上聲。《說文》聚也。引《詩》僔沓背憎。◎《按》今《詩·小雅》作噂。又《周禮·秋官》朝士族談者。註：噂，語也。噂僔義通。又《廣韻》衆也。又恭敬也。《荀子·仲尼篇》主尊貴之，則恭敬而僔。又人名。徐陵第四子名僔。考證：〔周禮天官朝士族談者註，噂，語也。〕謹照原書天官改秋官。

僕：〔古文〕䑑《唐韻》《集韻》《韻會》𠀤蒲沃切，蓬入聲。《說文》給事者。《禮·禮運》仕于公曰臣，仕于家曰僕。《周禮·春官》車僕掌戎路。廣車，闕車，苹車，輕車之萃。《註》車僕，主供副車者。僕猶御也，萃猶副也。謂供副車，以待乏用也。五車皆兵車也。又司僕，官名。《五代史·百官志》唐龍朔中，改太保曰司馭，又改爲司僕。齊職儀衆僕之長曰太僕，掌輿馬。明制有太僕寺。又御車曰僕。《論語》冉有僕。又僕隷，賤役。《左傳·僖二十四年》秦伯送衞于晉三千人，實紀綱之僕。又自謙之辭。《前漢·韋玄成傳》自稱爲僕，𤰞辭也。又辱也。《戰國策》傳命僕官。又徒也。《莊子·則陽篇》仲尼曰：是聖人僕也。《註》猶言聖人之徒也。又僕僕，煩猥貌。又附也。《詩·大雅》君子萬年，景命有僕。又隱也。《左傳·昭七年》楚芋尹無宇曰：吾先君文王，作僕區之法，曰：盜所隱器，與盜同罪。《註》僕區，𠛬書名。區，匿也，作爲隱匿亡人之法。又虎僕，獸名。《博物志》羽民國有獸，文似豹，名虎僕，毛可爲筆。又僕纍，蝸牛也。《山海經》靑要之山，多僕纍蒲盧。《註》僕纍一名蚹贏。蒲盧，細腰蟲，蠮螉也。又姓。漢僕朋，宋僕斗，南明僕淮。又《集韻》普木切，音撲。羣飛貌。《莊子·天運篇》蚉蝱僕緣。又叶鼻墨切，音匐。《柳宗元·佩韋賦》尼父戮齊而誅卯兮，本柔仁以作極。蘭竦顏以誚秦兮，入降廉猶臣僕。

僖：《唐韻》《集韻》𠀤許其切，音歖。《說文》樂也。與喜通。又姓。又《諡法》小心畏忌曰僖，又剛克爲僖。又《諡解曰》有過爲僖，伯禽十九世孫申諡僖。《漢志》作釐。

僗：《集韻》同勞。又郞到切，音澇。《玉篇》伴僗也。

僘：《廣韻》《正韻》昌兩切《集韻》齒兩切，𠀤音敞。寬也。通作敞。

僙：《廣韻》古黃切《集韻》《正韻》姑黃切，𠀤音光。武貌。借作洸。義同。

㒄：《玉篇》如善切《唐韻》人善切《集韻》忍善切，𠀤音橪。《說文》意膬也。《徐曰》膬耎易破也。《玉篇》意急而懼。一曰戁也。《六書故》今人亦以和易無他者爲㒄。又《玉篇》式善切《集韻》矢善切，𠀤扇上聲。義同。

僚：《廣韻》落蕭切《集韻》《韻會》憐蕭切《正韻》連條切，𠀤音聊。朋也，官僚也。《書·臯陶謨》百僚師師。通作寮。《左傳·文七年》荀林父曰：同官爲寮。又姓。晉陽大夫僚安。又《左傳·昭七年》隷臣僚，僚臣僕。《註》僚，勞也，共勞事也。《焦氏筆乗》僚卽古牢字。又《集韻》朗鳥切，音了。好貌。《詩·𨻰風》佼人僚兮。《陸氏曰》亦作嫽。又叶力鳩切。《韓愈·祭穆員外文》留守無事，多君子僚。罔有疑忌，維其嬉遊。又叶力魚切。《傅毅·洛神賦》革服朔，正官僚，辨方位，摹八區。

僛：《唐韻》去其切《集韻》《韻會》丘其切，𠀤音欺。《說文》醉舞貌。《詩·小雅》屢舞僛僛。《註》傾側狀。凡不能自正者，皆謂之僛。通作敧。

僜：《集韻》《正韻》𠀤唐亙切，音鄧。倰僜，不著事。又行疲貌。又《廣韻》《集韻》《韻會》𠀤丑升切，音庱。義同。

僝：《廣韻》昨閉切，音孱。《玉篇》僝僽，惡罵也。又《集韻》子兗切，棧上聲。見也。《書·堯典》共工方鳩僝功。《註》方，且也。鳩，聚也。僝，見也。言共工鳩聚，見其功也。又《正韻》除戀切，音饌。具也。《左思·魏都賦》僝拱木於山林。《註》言魏具材木，宮室經始也。

𠍳：《前漢·百官公卿表》𠍳作朕虞。《師古曰》𠍳，古益字。《應劭曰》𠍳，伯益也。又《集韻》籀文嗌字。○按《說文》作𠍳，首上从卝，不連。

僞：《唐韻》《集韻》𠀤危睡切，危去聲。《說文》詐也。《周禮·地官》大司徒之職，以五禮防萬民之僞，而敎之中。《書·周官》作僞心勞日拙。《左傳·襄三十年》淑愼爾止，無載爾僞。又位悲切，讀作帷。《禮·喪大記》素錦褚，加僞荒。又《集韻》《正韻》𠀤與訛同。《周禮·春官·馮相氏註》中夏，辨秩南僞。《前漢·王莽傳》以勸南僞。《註》韋昭讀。《正字通》書堯典本作南訛，周禮註及漢書誤从僞。轉註古音謂吪假借作僞，泥。《說文》从人，爲聲。《徐曰》僞者人爲之，非天眞也，故人爲爲僞。考證：〔《周禮·夏官·馮相氏註》中夏，辨秩南僞。〕謹照原書夏官改春官。

僟：《集韻》渠希切，音幾。《說文》精謹也。又近也。

僠：《字彙》同番。

僡：俗惠字。

㒅：《集韻》遣禮切，音啓。開衣領也。又𠈺㒅，開脚行貌。

僢：《玉篇》《正韻》𠀤同舛，相背也。《淮南子·說山訓》分流僢馳。又《集韻》樞絹切，音釧。《禮·王制·雕題交趾註》浴同川，臥則僢。《疏》首在外，而足相鄕內。又《周禮·冬官考工記玉人兩圭五寸有邸註》有邸，僢共本也。《疏》亦一玉俱成，兩圭尺相對爲僢也。《白虎通》謂之舜者何，舜猶僢僢也。又《廣韻》《集韻》𠀤尺尹切，音蠢。義同。

僣：《廣韻》《集韻》𠀤他結切，音鐵。僣侻，狡猾也。《佩觿集》俗以僣侻之僣爲踰僭之僭，非是。

僤：《唐韻》《集韻》《韻會》徒案切《正韻》杜晏切，𠀤音憚。篤也。《詩·大雅》我生不辰，逢天僤怒。《毛傳》厚也。陸氏音都但反。亦作亶。又疾也。《周禮·冬官考工記》句兵欲無僤。又《韻會》《正韻》𠀤上演切，音善。婉僤，行動貌。《司馬相如·上林賦》象輿婉僤於西淸。又《集韻》齒善切，音闡。地名。《公羊傳·哀八年》齊人取讙及僤。《左傳》作闡。又《集韻》昌然切，音川。義同。考證：〔《詩·大雅》我生不辰，逢天僤怒。《毛氏曰》厚也。〕謹照本書之例毛氏曰改毛傳。〔《周禮·冬官考工記》兵欲無僤。〕謹照原文兵字上增句字。

僥：《集韻》《韻會》《正韻》𠀤堅堯切，音驍。僞也。又《唐韻》五聊切，音堯。僬僥，短人，西南夷別名。又《集韻》吉了切，音矯。僥倖，求利不止貌。

㒆：《集韻》同翕。

僦：《唐韻》《正韻》𠀤卽就切，酒去聲。《說文》賃也。《淮南子·汜論訓》今夫僦載者，救一車之任，極一牛之力，爲軸之折也。古用就轉僦音，後又加人。从人，就，會意。今僦就音訓別。

㒇：《廣韻》《集韻》𠀤同憮。从憮爲正。

僧：《廣韻》蘇增切《集韻》慈陵切《韻會》思澄切《正韻》思登切，𠀤塞平聲。沙門也。梵音云僧伽，從浮屠敎者，或稱上人。梵語僧伽邪三合音，俗取一字，名曰僧。《魏書·釋老志》其始修心，則依佛法，僧之三歸，若君子之三畏也。又《禪宗記》禪僧衣褐，講僧衣紅，瑜伽僧衣蔥白。瑜伽僧者，今應赴僧也。又眞臘國呼僧爲苧菇，僧皆茹魚肉，惟不飮酒，供佛亦用魚肉。僧用金銀轎，扛傘柄者，國王有大政，亦咨訪之。又《唐本草》密陀，僧一名沒多僧，出波斯國，形似黃龍齒而堅重。

㒈：《廣韻》《集韻》𠀤許鑒切，音㰹。逞貌。

僨：《廣韻》《集韻》《韻會》《正韻》𠀤方問切，音奮。《爾雅·釋言》僵也。《疏》仰偃也。《左傳·隱三年》鄭伯之車僨于濟。又《昭十三年》叔向曰：牛雖瘠，僨于豚上，其畏不死。又覆敗也。《大學》一言僨事。一作賁。《禮·射義》賁軍之將不入。又《左傳·僖十五年》隂血周作，張脈僨興。《註》僨，動也。又《集韻》逋昆切，音奔。僨，驕不可禁之勢。考證：〔《爾雅·釋詁》僵也。〕謹照原書釋詁改釋言。

𠍴：《廣韻》俗愆字。《漢武帝·立齊王策文》厥有𠍴不臧。《註》𠍴與愆同。

𠍵：《集韻》弋亮切，音㨾。立動貌。

僩：《廣韻》《集韻》《韻會》下赧切《正韻》下𥳑切，𠀤閑上聲。《說文》武貌。《詩·衞風》瑟兮僩兮。《玉篇》寬大也。又《荀子·榮辱篇》陋者，俄且僩也。《註》晉魏閒謂猛爲僩。又通撊。《唐書·王叔文傳》僩然以爲天下無人。又同瞷。《王充·論衡》璵璠，寶物也。魯人用斂，姦人僩之。又《玉篇》音𥳑。義同。

僪：《集韻》古穴切，音玦。狂也。《玉篇》引甘泉宮賦，捎夔䰧而抶僪狂。本亦作獝。又日旁氣。《呂氏春秋》其日有𨷖蝕，有倍僪，有暈珥。考證：〔《玉篇》引甘泉宮賦，捎夔䰧而扶僪狂。〕謹照原文扶改抶。

𠍶：《集韻》同儒。

㒉：《集韻》同惝。或作〈忄棠〉。

僫：《集韻》俗惡字。

僬：《廣韻》卽消切《集韻》慈焦切《韻會》《正韻》兹消切，𠀤音焦。僬僬，明察貌。《荀子·不苟篇》誰能以己之僬僬，受人之棫棫。又僬僥氏，長三尺。《韋昭曰》西南夷別名。又《集韻》《韻會》《正韻》𠀤子肖切，音醮。趨走促數，不爲容止也。《禮·曲禮》士蹌蹌，庶人僬僬。《註》𤰞者體蹙。又《集韻》子了切，音剿。僬仯，驚竦。

㒊：《玉篇》師入切，音澀。不及也。

僭：《韻會》《正韻》𠀤子念切，尖去聲。《說文》假也。《廣韻》儗也。又差也。《書·湯誥》天命弗僭。《詩·大雅》不僭不賊。又側禁切，音譖。《詩·小雅》亂之初生，僭始旣涵。《註》僭始，不信之端也。由讒人以不信之言始入，王涵容不察眞僞也。又七林切，音侵。亂也。《詩·小雅》以雅以南，以籥不僭。考證：〔《書·大浩》天命弗僭。〕謹照原書誥改湯誥。《王宏源註》僭原字作亻㬱。

𠍷：《集韻》同僰。

㒋：《玉篇》同厮。

𠍸：《正字通》俗衆字。

僮：《唐韻》徒紅切《集韻》《韻會》徒東切，𠀤音同。《說文》未冠也。又《前漢·衞靑傳註》僮者，婢妾之總稱。《史記·貨殖傳》卓王孫家僮八百人。《前漢·張安世傳》僮七百人，皆有手技。《玉篇》僮幼迷荒者。《詩·鄭風》狂僮之狂也且。《傳》狂行僮昏所化也。《廣雅》僮，癡也。今爲童。又無知貌。《揚子·太玄經》物僮然未有知。又竦敬貌。《詩·召南》被之僮僮，夙夜在公。又縣名。《前漢·地理志》徐，僮，取慮三縣名，屬臨淮郡。又姓。漢交趾刺史僮尹。《鄭樵·族略》卽童姓。或从人，以別其族。《韻會》《說文》童，孥也。僮，幼也。今以僮幼字作童，童僕字作僮，相承失也。

僯：《集韻》里忍切，鄰上聲。慚恥也。

僰：《唐韻》蒲北切《集韻》鼻墨切，𠀤音匐。《禮·王制》屛之遠方，西方曰僰。《註》僰，偪也，使之偪寄於荒遠也。又《說文》犍爲蠻夷也。《田汝成·炎徼紀聞》僰人在漢爲犍爲郡，在唐爲于矢部，蓋南詔東鄙也。《揚雄·長楊賦》羌僰東馳。《說文》作僰。从人棘聲。或作𠍷。考證：〔《禮·王制》屛之遠方，西曰僰。〕謹照原文西字下增方字。〔《說文》作僰。从人，在棘中。〕謹照原文在棘中改爲棘聲。

𠍹：《廣韻》《集韻》𠀤竹洽切，音劄。𠍹𦤻，忽觸人也。

㒌：《玉篇》古文煢字。註詳火部九畫。

𠍺：《玉篇》古文夏字。註詳夂部七畫。

𠍻：《集韻》儔古作𠍻。註詳十四畫。

僵：《唐韻》《集韻》《韻會》《正韻》𠀤居良切，音姜。仆也，偃也。《莊子·則陽篇》推而僵之。一作强。通作傹。又叶居戎切，音躬。《易林》小窻多明，道里利通。仁賢君子，國安不僵。

僶：《廣韻》武盡切《集韻》《正韻》弭盡切，𠀤音泯。勉也。《陸機·文賦》在有無而僶勉。毛詩作黽勉。《嚴粲曰》力所不堪，心所不欲，而勉爲之，謂之曰僶。

僷：《玉篇》與攝切《集韻》弋涉切，𠀤音葉。輕麗貌。《揚子·方言》奕僷，容也。自關而西，凡美容謂之奕，或謂之僷。宋衞曰僷，𨻰楚汝潁之閒謂之奕。又《玉篇》攝僷，不舒展貌。引楚辭：衣攝僷以儲與兮。

僸：《廣韻》《集韻》《韻會》𠀤居蔭切，音禁。樂名。《班固·東都賦》僸𠇱兜離，罔不具集。通作禁。《周禮·鞮鞻氏》註：北方曰禁。又《文字音義》仰頭貌。《司馬相如·大人賦》僸侵尋而高縱。《潘岳·思遊賦》前湛湛而攝進兮，後僸僸而方馳。考證：〔《周禮·地官》北方曰禁。〕謹按地官無此語。地官改鞮鞻氏註。

𠎷：《集韻》悉盍切，音靸。傝𠎷，不謹貌。《韻譜》省作㒎，非。

價：《唐韻》古訝切《集韻》《韻會》《正韻》居迓切，𠀤音駕。《說文》物直也。《家語》孔子爲政三月，鬻羔豚者不飾價。《後漢·張讓傳》當差之官者，皆于西園諧價。古借用賈。賈音古，轉去聲，義同。

㒑：《集韻》《韻會》𠀤戸賄切，音瘣。貿物直。

僺：《集韻》七肖切，音悄。僥俏，長貌。

僻：《廣韻》芳辟切《集韻》《韻會》毗亦切《正韻》匹亦切𠀤，批入聲。陋也。又偏僻，邪僻。又《正韻》匹智切，音譬。僻倪，與𡌨堄同。城上女牆也。《正字通》僻，辟通。辟借作避，《詩·魏風》宛然左辟是也。僻通作辟，辟則爲天下僇，放辟邪侈，非辟之心無自而入是也。經傳避借僻者不多，見《說文》僻，避也，引《詩》作左僻，一曰从旁牽也。《長箋》謂詩不當作辟。𠀤非。本作僻，俗作𠒱。

𠎸：《集韻》同嗇。又姓。

僼：《正字通》俗㒥字。

僽：《廣韻》鉏祐切《集韻》《韻會》鋤救切，𠀤音驟。僝僽，惡言詈也。又《韻會》側鳩切，音鄒。愁貌。或作偢。

𠎹：〔古文〕𢙸《唐韻》烏代切《集韻》《韻會》於代切，𠀤音愛。仿佛貌。《禮·祭義》祭之日入室，𠎹然必有見乎其位。《釋文》音愛，微見貌。又《爾雅·釋言》𠎹，唈也。《註》嗚唈，短氣也。《荀子·禮論篇》〈亻革〉詭唈𠎹，而不能無時至焉。又𠎹逮，玻璃類也。能照小物爲大物。見《丘陵學山》。又《韻補》叶許旣切，音戲。《詩·大雅》如彼遡風，亦孔之𠎹。《鄭氏曰》使人唈然如鄕疾風，不能息。俗作僾。考證：〔《禮·祭義》祭之日入室，𠎹然必有見乎其位。《疏》陸氏曰，微見也。〕謹按此釋文非疏也，謹將疏陸氏曰改爲釋文音愛，微見也。照原文改微見貌。

僿：《集韻》《韻會》《正韻》𠀤相吏切，音笥。細碎也，無悃誠也。《史記·高祖紀贊》救僿莫若以忠。又《廣韻》式吏切，音試。義同。

儀：《唐韻》《集韻》魚羈切《韻會》疑羈切，𠀤音宜。兩儀，天地也。又三儀，天地人也。又容也。《詩·曹風》其儀不忒。又威儀。《詩·邶風》威儀棣棣，不可選也。又《周禮·地官·保氏》敎國子以六儀，一祭祀，二賔客，三朝廷，四喪紀，五軍旅，六車馬之容。又《春官·典命》掌諸侯之五儀。《註》公、侯、伯、子、男也。又《秋官·司儀》掌九儀之賔客𢷤相之禮，以詔儀容辭令揖讓之節。又唐禮部之長曰大儀。又《釋名》宜也。得事宜也。又由儀，笙詩。《序》由儀，萬物之生，各得其宜也。又象也，法也。《詩·大雅》儀𠛬文王。又《爾雅·釋詁》匹也。《疏》詩鄘風，實維我儀。又《周語》丹朱馮身以儀之。《通雅》偶也。謂牉合也。又度也。《詩·大雅》我儀圖之。又《揚子·方言》來也。淮穎之閒曰儀。又儀栗，周邑名。見《左傳·定七年》。又姓。秦大夫儀楚，漢儀長孺。又通作擬。《前漢·外戚傳》皆心儀霍將軍女。《註》心儀卽心擬。又《韻補》叶牛何切，音俄。《揚子·太玄經》陽氣氾施，不偏不頗。物無爭訟，各遵其儀。本作𠌾。考證：〔又由儀，笙詩。《疏》由儀，萬物之生，各得其宜也。〕謹按此詩序也。疏改序。〔《周語》丹朱坋身以儀之。〕謹照原文坋身改馮身。

㒒：《字彙》僕本字。又姓。漢有㒒朋，封渾渠侯。

㒂：《集韻》陟略切，音著。姓也。

儁：《集韻》同俊。《左傳·莊十一年》得儁曰克。《正義》勝也。戰勝其師，獲得其雄儁者。又異也。《左傳·昭十二年》晉伯瑕曰：壺何爲焉，其以中儁也。《註》言投壺中，不足爲儁異。又卓特也。《世說》王澄曰：兄似道，而神鋒太儁。通作雋。

儂：《廣韻》《集韻》奴冬切《正韻》奴宗切，𠀤音農。俗謂我爲儂。《韓愈詩》鱷魚大于船，牙眼怖殺儂。又渠儂，他也。《古樂府》有懊儂歌。《六書故》吳人謂人儂，卽人聲之轉。甌人呼若能。又姓。宋儂智高。又儂人，今雲南苗類，卽僰人，沙人種。

儃：《廣韻》市連切《集韻》《韻會》時連切，𠀤音蟬。態也。又儃佪，不進貌。《楚辭·九章》欲儃佪以干傺。又《正韻》徒亶切，壇上聲。儃儃，舒閒貌。《莊子·田子方》儃儃然不趨。又《集韻》徒案切，音憚。徒也，語辭。亦作但亶。又時戰切，音繕。傳與也。《揚子·法言》允哲堯儃舜之重。《註》與禪同。

億：《廣韻》於力切《集韻》《韻會》乙力切，𠀤音臆。數名，十萬曰億。一說億數不定。《禮·內則·降德于衆兆民疏》算法，億之數有大小二法。小數以十爲等，十萬爲億，十億爲兆也。大數以萬爲等，萬至萬，是萬萬爲億也。又安也。《左傳·昭二十一年》伶州鳩曰：心億則樂。又《三十年》盍姑億吾鬼神。又料度也。《左傳·襄二十五年》不可億逞。《論語》億則屢中。又供億，謂供其匱乏，使之安也。《左傳·隱十一年》寡人惟是一二父兄，不能供億。又《吳幼淸云》億，賭錢也。以意猜度，如漢人射覆之類，故曰億。又與臆通。《前漢·平都侯相𥓓》餘悲憑億。考證：〔《左傳·襄二十五年》不可以億逞。〕謹照原文省以字。〔《左傳·隱十一年》寡君惟是一二父兄，不能供億。〕謹照原文寡君改寡人。

㒓：《廣韻》《集韻》𠀤他達切，音闥。佅㒓，肥貌。又逃也，叛也。

儅：《廣韻》《集韻》𠀤都郞切，音當。止也。又《集韻》他浪切，當去聲。伄儅。《正字通》俗當字。

𠎺：《集韻》同傀。

𠎻：《正字通》同遁。

𠎼：《正字通》俗𠑎字。

𠎽：《集韻》同嬛。

㒔：《廣韻》《集韻》𠀤徒谷切，音獨。㒔㑛，短醜貌。又《集韻》殊玉切，音蜀。動頭貌。

𠎾：俗𠐻字。

儆：《韻會》舉影切，音景。戒也。《書·大禹謨》儆戒無虞。《春秋·宣十二年》在軍，無日不討，軍實而申儆之。亦與警通。又《廣韻》渠敬切《集韻》《韻會》渠映切，𠀤音競。義同。

儇：《廣韻》許緣切《集韻》隳緣切，𠀤音翾。慧利也。《揚子·方言》疾也。《詩·齊風》揖我謂我儇兮。《荀子·非相篇》鄕曲之儇子。又國名。《路史》黃帝之宗有儇國。从暄音。本作儇。省作儇。

儈：《唐韻》《集韻》《韻會》《正韻》𠀤古外切，音膾。牙儈，會合帀人者。古借用會。《史記·貨殖傳節駔會註》駔馬儈也。會亦是儈。

儉：〔古文〕𠈏《唐韻》《集韻》《韻會》《正韻》𠀤巨險切，箝上聲。《說文》約也。《禮·檀弓》國奢示之以儉，國儉示之以禮。又《王制》祭，豐年不奢，凶年不儉。《左傳·莊二十四年》儉德之共也。又少也，歲歉也。又姓。又《正韻》詰念切，箝去聲。義同。又與險同。《荀子·富國篇》下疑俗儉。《註》儉讀爲險。

㒕：《玉篇》烏江切，音央。㒕佭，不伏也。

𠎿：《集韻》舉蟹切，音解。𠏰𠎿，豪强貌。

儊：《廣韻》瘡據切，初去聲。不滑也。

𠏀：《廣韻》《集韻》𠀤苦禾切，音科。美也。

儋：《唐韻》《集韻》《韻會》都甘切《正韻》都監切，𠀤音擔。負荷也。又儋耳，郡名。《前漢·武帝紀應劭註》儋耳者，大耳種也。其渠率耳垂肩三寸。唐立儋州，後爲昌化郡。今儋州屬廣東瓊州府。又姓。周大夫儋翩。又人名。司馬遷疑太史儋卽老耼。又罃也。《揚子·方言》齊之東北，海岱之閒，罃謂之儋。《史記·貨殖傳》漿千儋。《註》一儋，兩罃也。《前漢·蒯通傳》守儋石之祿。《揚雄傳》家無儋石之儲。《註》儋平聲。《通雅》漢書一石爲石，再石爲儋，言人儋之也。通作擔。別作𧭃。

儌：《廣韻》古了切，音繳。《玉篇》儌，行也。又《集韻》堅堯切，音澆。儌幸，覬非望也。《毛氏曰》儌倖，字本作儌，後人又以邊徼之徼爲儌倖之儌，相承亂久矣。

𠏁：《字彙補》古文化字。註詳七部二畫。

𠏂：《字彙補》古文地字。見乾坤鑿度。○按𠏂，疑卽𠏂之譌文。𠏂亻旁换阝旁。又𨻐、𡏇。

𠏃：《集韻》於靴切，音𦚢。𠏃𠋧，癡貌。

𠏄：《字彙補》與偵同。

儐：《唐韻》《集韻》《韻會》《正韻》𠀤必刃切，賓去聲。導也，相也。《禮·聘義》卿爲上儐，大夫爲承儐，士爲紹儐。又接賓以禮曰儐，接鬼神亦然。又《禮運》山川所以儐鬼神也。《註》儐禮鬼神，而祭山川也。《石經》从手作擯，亦省作賔。又進也。《周禮·春官》王命諸侯則儐。又𨻰也。《詩·小雅》儐爾籩豆。又《廣韻》必鄰切《集韻》𤰞民切，𠀤音賔。敬也。又同擯。《戰國策》六國從親以儐秦。又同顰。眉蹙也。《枚乗菟園賦》儐笑連便。考證：〔《禮·聘義》主人三儐，賓三介，因賓而作，故从賓。接賓以禮曰儐，接鬼神亦然。〕謹按聘義無此文，其見於註中者曰賓見主人陳擯。釋文擯，本又作儐。下文及註皆同。所謂下文者謂卿爲上擯三句也，是經文擯又作儐矣。今據此謹以主人三儐十四字改作卿爲上儐，大夫爲承儐，士爲紹儐。其下文接賓以禮曰儐，接鬼神亦然。别是一義謹增又字以别之。

㒙：《集韻》彌延切，音綿。㒙㒙，低貌。

儑：《集韻》吾含切，音玵。不慧也。又謔言。又《廣韻》《集韻》𠀤五紺切。不自安也。又《集韻》鄂合切，音𡀾。傝儑，不著事。又與累義同。《荀子·不苟篇》窮則棄而儑。《註》優也。

𠏨：《集韻》初講切，窻上聲。衆齊也。《字彙》訓衆蠻，非。

𠏩：《集韻》魚其切，音宜。𠏩𠏩，狐狸聲。

𠏪：俗㒠字。

儒：《唐韻》人朱切《集韻》《韻會》汝朱切，𠀤音襦。學者之稱。《揚子·法言》通天地人曰儒。《周禮·天官》四曰儒，以道得民。又侏儒，短人也。又侏儒，柱名，與株檽同。《韓愈·進學解》欂櫨侏儒。又與偄同。《隸釋魯峻孟郁𥓓》儒作偄。

𠏫：《集韻》張梗切，箏上聲。𠏫儳，形貌惡也。又海岱謂勇悍曰𠏫。

㒚：《廣韻》《集韻》《韻會》𠀤於靳切，音懚。依人也。又《廣韻》《集韻》𠀤烏本切，音穩。義同。

儓：《廣韻》徒哀切《集韻》湯來切《韻會》《正韻》堂來切，𠀤音臺。陪儓，臣也。《玉篇》輿儓也。《左傳·昭七年》僕臣臺。臺，與儓同。又田儓，庸賤之稱。《揚子·方言》儓，西𧟱，農夫之醜稱也。又《廣韻》他代切，音貸。儓儗，癡貌。本作臺。考證：〔《韻會》《正韻》堂來切，𠀤音臺。倍儓，臣也。〕謹照原文倍儓改陪儓。〔《揚子·方言》儓，西服農夫之醜稱也。〕謹按西服乃𧟱字之譌，謹改爲𧟱。

儔：〔古文〕𠍻《唐韻》直由切《集韻》《韻會》𨻰留切《正韻》除留切，𠀤音酬。衆也，等類也。《梁元帝·懷舊序》臨水登山，命儔嘯侶。《楚辭·王逸註》二人爲匹，四人爲儔。又通作疇。《前漢·韓信傳》其疇十三人。又誰也。《揚子·法言》儔克爾。與疇同。又《集韻》大到切。與翿同。《說文》翳也。《玉篇》隱蔽也。又叶𨻰如切，音除。《韓愈·盧夫人墓誌銘》伊昔淑哲，或圖或書。嗟咨夫人，孰與爲儔。

㒛：《篇海》徒了切，調上聲獨立也。

𠏬：《集韻》同𥪁。

儕：《唐韻》士皆切《集韻》《韻會》牀皆切，𠀤音柴。等輩也。《禮·樂記》先王之喜怒，皆得其儕焉。《註》儕猶輩類。《左傳·僖二十三年》晉鄭同儕。又《成二年》文王猶用衆，况吾儕乎。《列子·湯問篇》長幼儕居。又叶相稽切，音齊。《齊王元長雙樹歌》春王玉所府，檀林芳所棲。庵園無異轍，祗舒有同儕。又叶仕之切，音時。《韓愈·猛虎行》猛虎雖云惡，亦各有匹儕。羣行深谷閒，百獸望風低。

𠏭：《篇海》徂送切，從去聲。聚也。

儖：《廣韻》魯甘切《集韻》盧甘切，𠀤音藍。儖儳，形惡貌。○按儖與𠏫音別訓同，疑有誤。《正字通》以𠏫爲譌文，沿襲《篇海》前後矛盾，非，臆說也。

𠏮：《唐韻》都隊切《集韻》都內切，𠀤音對。《說文》市也。或曰互市必與人對，故从對人。俗讀若兌，因借用兌，非。

𠏯：《集韻》同𠐻。

㒜：《集韻》演女切，音與。謹也，倚也。

儗：《廣韻》《集韻》魚紀切《韻會》隅起切《正韻》養里切，𠀤疑上聲。《說文》僭也。一曰相疑。又比也。通擬。《禮·曲禮》儗人必于其倫。又通作疑。《前漢·食貨志》遠方之能疑者，竝舉而爭起。《註》疑讀曰擬。《史記·蘇秦傳》疑於王者。《荀子·儒效篇》無所儗㤰。《註》儗讀爲疑。又通薿。《詩·小雅》黍稷薿薿。《前漢·食貨志》引《詩》作儗儗。又《正韻》以智切，音異。佁儗，固滯貌。又《廣韻》海愛切《集韻》許代切，𠀤海去聲。儓儗，癡貌。

儘：《字彙》同盡。

儙：《玉篇》去戰切，音譴。儙開也。

儚：《韻會》彌登切，音萌。《爾雅·釋訓》儚儚，佪佪，惛也。

儛：《集韻》同舞。《莊子·在宥篇》鼓歌以儛之。《楚辭·九歌》丘陵翔儛。《註》山丘踴躍而歡喜也。又朝儛，齊山名。又儛衞。《周禮·冬官考工記矢人夾而搖之註》今人以指夾矢儛衞是也。儛衞謂挾搖聲，試矢者，以指撚箭鏃，去有聲，以徵其直也。

儜：《廣韻》女耕切《韻會》泥耕切，𠀤音薴。困弱也。《韓愈詩》始知樂名敎，何用苦拘儜。又《唐書·劉禹錫傳》鼓吹裴回，其聲傖儜。《註》相呼聲。《集韻》通作嬣。

𠏰：《集韻》都買切。同𤢒。豪强貌。後魏時語，莫𠏰𠎿。

償：《廣韻》市羊切《集韻》辰羊切，𠀤音常。還所值也。《前漢·雋不疑傳》不疑爲郞，或誤持同舍郞金去，同舍郞意不疑，不疑買金償之。又酬報。《左傳·僖十五年》西鄰責言，不可償也。又《集韻》始兩切，音賞。又時亮切，音尚。義𠀤同。

儠：《唐韻》良涉切《集韻》《韻會》《正韻》力涉切，𠀤音獵。《說文》長壯儠儠也。引春秋傳，長儠者相之。《徐曰》左傳註：長鬣，多鬚也。許氏在杜註前，故義或與今註異。又儠𠎷，惡貌也。

𠐈：《廣韻》布懸切，音邊。身不正也。又《集韻》蒲眠切，音騈。𠐈僲，舞容也。

㒝：《集韻》莫結切，音蔑。㒝僣，多詐。

儡：《廣韻》落猥切《集韻》《韻會》《正韻》魯猥切，𠀤音壘。傀儡，木偶戲。《列子·殷湯篇》周穆王時巧人有偃師者，爲木人，能歌舞，此傀儡之始也。《通典》窟礧子，亦曰傀儡。俗讀匯磊。又《淮南子·俶眞訓》孔墨之弟子，以仁義敎導于世，不免于儡其身。又《潘岳·西征賦》寮位儡其隆替。《註》儡，敗壞貌。又木名。《騈雅》思儡不腐，女貞不凋。《桂海虞衡志》思儡木生兩江州。又《集韻》魚鬼切，音嵬。儡然，意不安貌。《說文》儡，讀若雷。相敗也。《長箋》畾當是厽異文，壁也，故从畾。相格鬥謂之對儡。通作對厽。

𠐉：《集韻》子結切，音節。僔𠐉。

儢：《廣韻》力舉切《集韻》《韻會》《正韻》兩舉切，𠀤音呂。儢儢，不欲爲也。《增韻》不勉强貌。《荀子·非十二子篇》儢儢然，離離然，學者之嵬也。

㒞：《字彙》同儁。

儣：《廣韻》苦廣切《集韻》苦晃切，𠀤音壙。儣俍，不平也。

儤：《正韻》布恔切，音報。官吏連直也。《唐志》新到官府，倂上直，謂之儤。儤直，一作豹直，亦曰伏豹，取不出之義。《見聞錄》御史舊例，初入臺陪，直比五日，衆官皆出，此人獨留，曰豹直。《楊鉅翰林舊規》有儤宿例，卽儤直也。《正字通》今俗謂程外課作者爲懪。字彙心部懪與儤溷，誤也。○按儤字惟《正韻》始載。古有𢖔無儤。

儥：《集韻》《韻會》《正韻》𠀤余六切，音育。《說文》賣也。《周禮·地官·司市》以量度成賈而徵儥。《疏》量以量穀粱之等，度以度布絹之等。成，定也。徵召也。物賈定，則召買者來，故云徵儥也。又《集韻》亭歷切，音笛。義同。《周禮·司市釋文》音笛。字林又他竺反。○按儥字从士从冏从貝，與賣字从四者不同。又《周禮》兼買賣二義，《註疏》依文分訓甚確，無足疑者。《爾雅》亂兼訓治，在兼訓終，徂又訓存，肆訓故又訓今，郭璞曰：此皆訓詁義，有反覆旁通，美惡不嫌同名。又臭兼香臭，慊兼足不足之類，一字兼二義，如隂陽黑白，相反者甚多，何獨疑於儥字乎。《正字通》謂賣買音義各別，《周禮》儥字雜見，疑有脫誤。註疏牽合傅會，《字彙》襲舛承譌，最眩後學。此皆不考於古，不善推類之過也，不可不辨。考證：〔《周禮·地官·司市》《疏》量以定穀粱之等，度以度布緡之等。〕謹照原文以定改以量。布緡改布絹。

𠐊：《集韻》同豎。神名。又姓。

儦：《唐韻》甫嬌切《集韻》《韻會》悲嬌切《正韻》悲遙切，𠀤音標。《說文》行貌。《詩·齊風》汶水滔滔，行人儦儦。《傳》儦儦，衆貌。又禽獸多也。《詩·小雅》儦儦俟俟。《傳》趨則儦儦，行則俟俟。◎按《廣韻》儦，甫嬌切，音標，用交互門法，以非母切幫母下字。今應用音和門𤰞遙切爲是。

儧：《正韻》積產切，賛上聲。聚也。又《廣韻》《集韻》《韻會》𠀤祖管切，音纂。聚而計事也。○按《說文》上从二先作儹。諸韻書沿俗作儧，非。

儨：《篇海》音質。正也。◎按《集韻》有懫無儨，儨註與懫同。疑卽懫字之譌。

儩：《廣韻》《集韻》𠀤斯義切，音賜。盡也。《唐書·李密傳》賈潤甫諫密曰：稟取不節，敖庾之藏，有時而儩。粟竭人散，何仰而成功。又《潘岳·西征賦》超長懷以遐念，若循環而無儩。又《維摩經》缽飯悉飽衆，會猶故不儩。

優：《唐韻》《集韻》《韻會》於求切《正韻》於尤切，𠀤音憂。《爾雅·釋訓》優優，和也。《詩·商頌》敷政優優。言人君德政和樂也。又優游，和柔也。《詩·大雅》優游爾休矣。又《詩·大雅》天之降罔，維其優矣。《傳》渥也。《箋》寬也。又《說文》饒也。又饒洽也。《詩·小雅》旣優旣渥。又有餘力也。《論語》仕而優則學。又勝也，對劣之稱。又《小爾雅》優，多也。又《正韻》調戲也。《左傳·襄六年》宋華弱與樂轡，少相狎，長相優。又伊優，屈曲佞媚貌。又倡優。《前漢·東方朔傳》朔好詼諧，武帝以俳優畜之。又《左傳·襄二十八年》𨻰氏鮑氏之圉人爲優。《正義》優者，戲名也。《晉語》有優施。《史記·滑稽傳》有優孟，優旃，皆善爲優戲，而以優著名。又姓。又《集韻》烏侯切，音謳。《前漢·東方朔傳》伊優亞者，辭未定也。亞音鴉。又通作要，平聲。《禮·深衣》要縫半下。《鄭註》要或爲優。

𠐋：《廣韻》匹交切《集韻》丘交切，𠀤音顟。《揚子·方言》𠐋，盛也。𨻰宋之閒曰𠐋。○按𠐋字𠀤見《廣韻》《集韻》諸書。《正字通》以爲俗字，非是。

𠐌：《廣韻》甫委切《集韻》補靡切，𠀤陂上聲。停也。

𠐍：《正字通》蘇谷切，音速。𠐍侲，國名，卽肅愼也。

儫：《字彙補》音義與豪同。字見《前秦錄》。《補遺》。《字彙補》與豪同。見《前秦錄》。

𠐎：《字彙補》古文滿字。注詳水部十一畫。

𠐏：《集韻》中莖切，音朾。𠐏𠊰，不仁也。

㒟：《廣韻》《集韻》《韻會》《正韻》𠀤同褭。又偠㒟，舞者㒟身若環也。一曰偠㒟，細腰。或作㜵。又宋宗室名。高宗時，士㒟判大宗正事，遣詣河南修奉陵寢。

𠐢：《字彙》胡困切，魂去聲。戲也。◎按𠐢字，《玉篇》《廣韻》《集韻》諸書皆不載，疑卽翫字之譌。

𠐣：《集韻》同憨。

儭：《廣韻》《集韻》《正韻》𠀤初覲切，與襯通。裹也。別作嚫。又《集韻》雌人切。與親通。父母稱。

儮：《集韻》狼狄切，音歷。人名。

𠐤：《廣韻》公回切《集韻》姑回切，𠀤音瑰。《說文》傀，重文作𤪿。《廣韻》同𤪿傀。大貌，又美也，盛也，偉也，怪異也。

儯：《玉篇》徒登切，音騰。倰儯，長貌。

㒠：《廣韻》胡介切《正韻》下戒切，𠀤音械。狹也。《揚雄·反騷》何文肆而質㒠。《漢書》作䪥亦作韰。《左思·魏都賦》韰惈，卽㒠惈。

𠐥：《集韻》同億。

儰：《廣韻》韋委切《集韻》羽委切，𠀤威上聲。不安也。

儱：《廣韻》力董切《集韻》魯孔切，𠀤音嚨。儱侗，未成器也。又儱偅，詳偅字註。

𠐦：《集韻》與傀𠐤𠀤同。別作𠎺。

𠐧：《集韻》同。儚儚，昏也。又《類篇》母亙切，同懜。不明也。

儲：《廣韻》直魚切《集韻》《韻會》𨻰如切《正韻》長魚切，𠀤音除。偫也。《淮南子·主術訓》十八年而有六年之積，二十七年而有九年之儲。又副也。《南齊書》太子曰東儲。又儲胥，猶言御苑也。《張衡·西京賦》旣新作于迎風，加露寒與儲胥。《註》武帝先作迎風館，後加露寒，儲胥二館。又儲與，卽容與。《淮南子·俶眞訓》儲與扈冶。一作諸與。《揚雄·羽獵賦》儲與乎大浦，聊浪乎宇內。《服虔曰》儲與，相羊也。與，音餘。聊浪，放浪也。又姓。

𠐨：《集韻》愆古作𠐨。註詳心部九畫。

𠐻：《廣韻》九輦切《集韻》九件切，𠀤音蹇。偃𠐻，傲慢也。或作𠏯。俗作𠎾。

𠐼：《廣韻》良鴆切，林上聲。𠐼侺，頭向前也。

𠐽：《廣韻》居胃切《集韻》歸謂切，𠀤音聵。使也。又《集韻》居韋切，音歸。義同。

𠐾：《廣韻》《集韻》𠀤同倛。又《五音集韻》同䫏。

儳：《廣韻》士咸切《集韻》《韻會》鋤咸切，𠀤音讒。《說文》儳，互不齊也。又師次不整。《左傳·僖二十二年》宋公及楚人戰于泓。司馬子魚曰：聲盛致志，鼓儳可也。《註》乗其陣未成列，急攻之也。又疾也。《後漢·何進傳》進驚馳，從儳道歸營。又《廣韻》儖儳，惡貌。又《集韻》仕懺切《韻會》仕陷切，𠀤音䪌。輕言也。又《禮·表記》君子不以一日使其躬儳焉，如不終日。《註》謂苟且不整肅也。鄭氏曰：可輕賤之貌。又《集韻》初鑒切，音懺。亦不齊也。又雜言也。《禮·曲禮》毋儳言。又蒼鑒切。蹔也。考證：〔《左傳·僖二十二年》宋公及楚人戰于泓。司馬子魚曰，聲盛致氣，鼓儳可也。〕謹照原文致氣改致志。

儴：《集韻》忍將切，壤平聲。《爾雅·釋詁》儴，仍，因也。《註》皆謂因緣。

𠐿：《唐韻》呼肱切，音薨。惛也。

儵：《集韻》倏本字。《楚辭·九歌》儵而來兮忽而逝。《莊子·應帝王》南海之帝爲儵，北海之帝爲忽，中央之帝爲混沌。又靑黑色。《說文》靑黑繒發白色。一曰儵儵，罹禍毒也。《說文》列𤐫部，俗誤借倏，𨁀譌作倏。唐褚遂良作儵，以當𢿅字，讀若𡼡入聲，非是。

𠑍：《集韻》奴回切，音𨡌。與獿同。詳犬部獿字註。

㒤：《玉篇》尺涉切。與懾通。《說文》心服也。

儶：《廣韻》《集韻》𠀤胡桂切，音慧。偙儶。又《集韻》懸圭切，音攜。提也。一曰離也。

㒥：《廣韻》敷空切，音豐。偓㒥，仙人也。

㒦：《集韻》魯猥切，音磊。極困也。又與儡同。

𠑎：《說文》僄本字。

儷：《廣韻》《韻會》𠀤郞計切，音麗。並也。《淮南子·繆稱訓》與俗儷走，而內行無繩。又伉儷，偶也。《左傳·成十一年》郤犫奪施氏婦。婦人曰：鳥獸猶不失儷，子將若何。《又》已不能庇其伉儷而亡之。通作麗。又《儀禮·士冠禮》主人酬賔束帛儷皮。《註》兩鹿皮也。古文儷爲離。又《士昏禮》納徵曰：某有先人之禮，儷皮束帛，使某也請納徵。又《集韻》鄰知切，音離。《說文》棽儷也。《韻會》木枝條貌。考證：〔《左傳·成十一年》不能庇其伉儷而亡之。〕謹照原文不能上增已字。

㒧：《正字通》俗儷字。

儸：《廣韻》魯何切《集韻》良何切，𠀤音羅。《玉篇》𠌮儸，健而不德也。互詳𠌮字註。又幹辨能事之稱。《五代史·劉銖傳》諸君可謂僂儸兒。

𠑗：《說文》仙本字。

儹：《正字通》儹本字。

𠑘：《集韻》與傎蹎𠀤同。躓也。《唐書·李石傳》晉君臣以怡曠致𠑘。

儺：〔古文〕𩙎《唐韻》諾何切《集韻》囊何切《正韻》奴何切，𠀤音那。驅疫也。《禮·月令》季春命國難，九門磔攘，以畢春氣。仲秋天子乃難，以達秋氣。季冬命有司大難，旁磔出土牛，以送寒氣。《註》難與儺通。《博物志》漢舊史，儺立桃人葦索滄耳虎等。《通雅》漸耳，滄耳也。又儺神凡十二，皆使之追惡凶。詳見《後漢·禮儀志》。又猗儺，柔順貌。《詩·檜風》隰有萇楚，猗儺其枝。又《小雅》隰桑有阿，其葉有難。《註》盛貌。又《集韻》乃可切，音娜。《詩·衞風》佩玉之儺。《註》儺，行有度也。《毛詩·古音考》猗儺，音阿那。又與旎那娜𠀤通。《楚辭·九辯》紛旖𩲌乎都房。《宋玉·高唐賦》猗旎豐沛。《張衡·南都賦》阿那蓊茸。《𨻰思王·洛神賦》華容婀娜。音義𠀤同。

𠑙：《篇海》丑用切，音銃。斜𠑙。

𠑚：《玉篇》奴回切，音𨡌。偃也。

𠑛：《字彙補》泥堆切，內平聲。偃也。◎按音義與上𠑚字同。疑有誤。

儻：《唐韻》他朗切《集韻》《韻會》坦朗切《正韻》他曩切，𠀤湯上聲。倜儻，卓異也。《史記·司馬相如傳》俶儻瑰瑋。《前漢·史丹傳》儻蕩不備。《註》豁達也。又《關尹子·一宇篇》心儻儻，物迭迭。《註》儻儻，猶儃儃。又或然之辭。儵忽不可期也。《莊子·天地篇》儻乎若行，而失道也。《繕性篇》軒冕在身，非性命也，物之儻來寄也。又《莊子·天下篇》時恣縱而不儻。《註》儻，苟也。又《韻會》通作黨。《前漢·董仲舒傳》黨可得見乎。《揚雄傳》黨鬼神可也。本作儻。俗作倘。

儼：〔古文〕𡅝《廣韻》魚掩切《集韻》魚檢切《韻會》疑檢切，𠀤嚴上聲。《說文》昂頭也。一曰好貌。又恭也。《爾雅·釋詁》儼，敬也。《禮·曲禮》儼若思。又與嚴通。《前漢·匡衡傳》正躬嚴恪。音義𠀤同儼。又《詩·𨻰風》有美一人，碩大且儼。《傳》儼，矜莊貌。又《淮南子·本經訓》盤紆刻儼。《註》刻儼，浮首虎頭之屬。《韻會》琰韻，儼通曮。

𠑪：《玉篇》許驕切，音囂。傲也。

儽：《廣韻》《集韻》𠀤盧對切，音壘。《說文》垂貌。一曰懶懈也。又病也。《六書統》馮高衆立貌。

𠑫：《說文》僐本字。

㒩：《正字通》與倮躶臝𠀤通。《荀子·賦篇》有物于此㒩㒩兮，其狀屢化如神。《註》讀如倮，謂蠶也。考證：〔《荀子·賦論篇》有物于此㒩㒩兮。〕謹照原書省論字。〔《註》作倮〕謹照荀子註原文，作倮改讀如倮。

儾：《廣韻》《集韻》《韻會》𠀤奴浪切，囊去聲。緩也。

㒪：《字彙補》古文錫字。註詳金部八畫。

𠑲：《字彙補》靑天切，音千。水和鹽也。又古文僉字。見《崔希裕略古》註詳十一畫。

