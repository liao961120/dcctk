*雲安公主下降奉詔作催妝詩

雲安公主貴，出嫁五侯家。天母親調粉，日兄憐賜花。

催鋪百子帳，待障七香車。借問妝成未，東方欲曉霞。

*山出雲

靈山蓄雲彩，紛鬱出清晨。望樹繁花白，看峰小雪新。

映松張蓋影，依澗布魚鱗。高似從龍處，低如觸石頻。

濃光藏半岫，淺色類飄塵。玉葉開天際，遙憐占早春。

*驚雪

怪得北風急，前庭如月輝。天人甯許巧，剪水作花飛。

*聞早蟬

落日早蟬急，客心聞更愁。一聲來枕上，夢裏故園秋。

*別劉端公

連騎出都門，秋蟬噪高柳。落日辭故人，自醉不關酒。

*新晴愛月

野性平生惟愛月，新晴半夜睹蟬娟。

起來自擘紗窗破，恰漏清光落枕前。

*雲安公主出降雜詠催妝二首

天上瓊花不避秋，今宵織女嫁牽牛。

萬人惟待乘鸞出，乞巧齊登明月樓。

少妝銀粉飾金鈿，端正天花貴自然。

聞道禁中時節異，九秋香滿鏡臺前。

*坐障

白玉為竿丁字成，黃金繡帶短長輕。

強遮天上花顏色，不隔雲中語笑聲。

*簾

勞將素手卷蝦須，瓊室流光更綴珠。

玉漏報來過半夜，可憐潘嶽立踟躕。

*階

甃玉編金次第平，花紋隱起踏無聲。

幾重便上華堂裏，得見天人吹鳳笙。

*扇

寶扇持來入禁宮，本教花下動香風。

姮娥須逐彩雲降，不可通宵在月中。

*解內人嘲

粉面仙郎選聖朝，偶逢秦女學吹簫。

須教翡翠聞王母，不奈烏鳶噪鵲橋。

*成都贈別席夔

不值分流二江水，定應猶得且同行。

三千裏外情人別，更被子規啼數聲。

*游城東王駙馬亭

城外無塵水間松，秋天木落見山容。

共尋蕭史江亭去，一望終南紫閣峰。

*望毛女峰

我種東峰千葉蓮，此峰毛女始求仙。

今朝暗算當時事，已是人間七萬年。

*送李山人歸山

來從千山萬山裏，歸向千山萬山去。

山中白雲千萬重，卻望人間不知處。

*長安新晴

九重深淺人不知，金殿玉樓倚朝日。

一夜城中新雨晴，禦溝流得宮花出。

*出藍田關寄董使君

萬里煙蘿錦帳間，雲迎水送度藍關。

七盤九折難行處，儘是龔黃界外山。

*題悟公禪堂

臨壇付法十三春，家本長城若下人。

芸閣少年應不識，南山鈔主是前身。

*宿陝府北樓奉酬崔大夫二首

樓壓黃河山滿坐，風清水涼誰忍臥。

人定軍州禁漏傳，不妨秋月城頭過。

一別朱門三四春，再來應笑尚風塵。

昨宵唯有樓前月，識是謝公詩酒人。

*陝州逢竇鞏同宿，寄江陵韋協律

共出丘門歲九霜，相逢悽愴對離觴。

荊南為報韋從事，一宿同眠禦史床。

*夜到泗州酬崔使君

徐城洪盡到淮頭，月裏山河見泗州。

聞道泗濱清廟磬，雅聲今在謝家樓。

*送崔員外使回入京金鉤驛逢因贈

六星宮裏一星歸，行到金鉤近紫微。

侍史別來經歲月，今宵應夢護香衣。

*成都送別費冠卿

紅椒花落桂花開，萬里同遊俱未回。

莫厭客中頻送客，思鄉獨上望鄉台。

*題商山廟

商洛秦時四老翁，人傳羽化此山空。

若無仙眼何由見，總在廟前花洞中。

*題獨孤少府園林

四面青山是四鄰，煙霞成伴草成茵。

年年洞口桃花發，不記曾經迷幾人。

*送獨孤秀才下第歸太白山

逸翮暫時成落羽，將歸太白賞靈蹤。

須尋最近碧霄處，擬倩和雲買一峰。

*下第後病中

獻玉頻年命未通，窮秋成病悟真空。

笑看朝市趨名者，不病那知在病中。

*送深上人歸江南

留得蓮花偈付誰，獨攜金策欲歸時。

江南無限蕭家寺，曾與白雲何處期。

*題自然觀

劍閣門西第一峰，道陵成道有高蹤。

行人若上升仙處，須撥白雲三四重。

*疾愈步庭花

桃紅李白覺春歸，強步閒庭力尚微。

從困不扶靈壽杖，恐驚花裏早鶯飛。

*籌筆店江亭

九折岩邊下馬行，江亭暫歇聽江聲。

白雲綠樹不關我，枉與樵人樂一生。

*贈賀若少府

十日廣陵城裏住，聽君花下撫金徽。

新聲指上懷中紙，莫怪潛偷數曲歸。

*太子劉舍人邀看花

年少風流七品官，朱衣白馬冶遊盤。

負心不報春光主，幾處偷看紅牡丹。

*薔薇花

錦窠花朵燈叢醉，翠葉眉稠裛露垂。

莫引美人來架下，恐驚紅片落燕支。

*句

蜀道易，易於履平地。

蟬噪入雲樹，風開無主花。

