*翰林作

曾是江波垂釣人，自憐深厭九衢塵。浮生漸老年隨水，往事曾聞淚滿巾。已覺遠天秋色動，不堪閑夜雨聲頻。

多慚不是相如筆，虛直金鑾接侍臣。

*待漏院吟

玉堂簾外獨遲遲，明月初沉勘契時。

閑聽景陽鐘盡後，兩鶯飛上萬年枝。

*慧山寺肄業送懷坦上人

流水何山分，浮雲空中遇。我生無根株，聚散亦難固。

憶昨鬥龍春，岩棲侶高步。清懷去羈束，幽境無滓汙。

日落九峰明，煙生萬華暮。茲歡未雲隔，前笑倏已故。

四時難信留，百草換霜露。離襟一成解，悵抱將何諭。

驚泉有餘哀，永日誰與度。緬思孤帆影，再往重江路。

去去忽淒悲，因風暫回顧。

*讀惠山若冰師集因題故院三首

五天何處望，心念起皆知。化塔留今日，泉鳴自昔時。

古苔生石靜，秋草滿山悲。莫道聲容遠，長歌白雪詞。

高懷逢異境，佳句想吟頻。月冷松溪夜，煙濃草寺春。

浮雲將世遠，清聽與名新。不見開岩日，空為拜影人。

景物搜求歇，山雲放縱飛。樹寒煙鶴去，池靜水龍歸。

暗榻塵飄滿，陰簷月到稀。何年燈焰盡，風動影堂扉。

*自惠山至吳下寄酬南徐從事

不接芳晨遊，獨此長洲苑。風顏一成阻，翰墨勞空返。

悠悠汀渚長，杳杳蘋花晚。如何西府歡，尚念東吳遠。

瑤音動清韻，蘭思芬盈畹。猶及九峰春，歸吟白雲巘。

*中秋夜戲酬顧道流

不那此身偏愛月，等閒看月即更深。

仙翁每被嫦娥使，一度逢圓一度吟。

*詠燕上主司鄭愚

翩翩雙燕畫堂開，送古迎今幾萬回。

長向春秋社前後，為誰歸去為誰來。

*句

黃菊離家十四年。

離家已是夢松年。

落日望鄉處，何人知客情？

*自詠豆花

玳瑁應難比，斑犀定不加。天嫌未端正，滿面與妝花。

*雪詩

長安大雪天，鳥雀難相覓。其中豪貴家，搗椒泥四壁。

到處爇紅爐，周回下羅冪。暖手調金絲，蘸甲斟瓊液。

醉唱玉塵飛，困融香汗滴。豈知饑寒人，手腳生皴劈。

*句

著牙賣朱紫，斷錢賒舉選。

華山秀作英雄骨，黃河瀉出縱橫才。

夢破青霄春，煙霞無去塵。若誇郭璞五色筆，江淹卻是尋常人。

*贈妓仙哥

嚴吹如何下太清，玉肌無疹六銖輕。

自知不是流霞酌，願聽雲和瑟一聲。

*贈妓命洛真

巧制新章拍拍新，金罍巡舉助精神。

時時欲得橫波眄，又怕回籌錯指人。

*句

文章世上爭開路，閥閱山東拄破天。

*杜甫同谷茅茨

工部棲遲後，鄰家大半無。青羌迷道路，白社寄杯盂。

大雅何人繼，全生此地孤。孤雲飛鳥什，空勒舊山隅。

*栗亭

杜甫栗亭詩，詩人多在口。悠悠二甲子，題紀今何有。

*泥功山

立石泥功狀，天然詭怪形。未嘗私禍福，終不費丹青。

*昆明池織女石

一片昆明石，千秋織女名。見人虛脈脈，臨水更盈盈。

苔作輕衣色，波為促杼聲。岸雲連鬢濕，沙月對眉生。

有臉蓮同笑，無心鳥不驚。還如朝鏡裏，形影兩分明。

*絕句

大樸逐物盡，哀我天地功。爭得榮辱心，灑然歸西風。

