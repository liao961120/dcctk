龍：〔古文〕竜𦱉𢅛𠊋㰍𥫈龒䰱《唐韻》《集韻》力鍾切《韻會》《正韻》盧容切，𠀤音籠。《說文》龍，鱗蟲之長，能幽能明，能細能巨，能短能長，春分而登天，秋分而潛淵。《廣雅》有鱗曰蛟龍，有翼曰應龍，有角曰虯龍，無角曰螭龍，未升天曰蟠龍。《本草註》龍耳虧聰，故謂之龍。《易·乾卦》時乗六龍以御天。又星名。《左傳·僖五年》龍尾伏辰。《疏》角亢氐房心尾箕爲蒼龍之宿。又《襄二十八年》龍，宋鄭之星也。又山名。龍門，在河東，見《禹貢》。龍山，見《山海經》。封龍，見《括地志》。又邑名。《左傳·成二年》齊侯伐我北鄙，三日取龍。《註》龍，魯邑。在泰山博縣西南。又《前漢·地理志》燉煌郡有龍勒縣。又官名。《左傳·昭十七年》太皡氏以龍紀，故爲龍師，而龍名。又句龍。《左傳·昭二十九年》共工氏有子曰句龍。又馬名。《周禮·廋人》馬八尺以上爲龍。《禮·月令》駕蒼龍。又龍輔，玉名。《左傳·昭二十九年》公賜公衍羔裘，使獻龍輔於齊侯。又草名。《詩·鄭風》隰有游龍。《陸璣·草木疏》一名馬蓼，生水澤中，今人謂之小葒草。又神名。《山海經》有神名燭龍。《屈原·離騷》日安不到，燭龍何照。又姓。漢有龍且。又複姓。夏關龍逢，卽豢龍氏後。漢御史擾龍羣，卽劉累之後。又人名。奢龍，黃帝臣。《管子·五行篇》奢龍辨乎東方，故使爲土師。又舜臣名。《書·舜典》帝曰：龍命汝作納言，夙夜出納朕命。又《廣雅》龍，君也。又《廣韻》通也。又《玉篇》竉也。《詩·商頌》何天之龍。我龍受之。《毛傳》讀如字。《朱傳》寵也。又《玉篇》和也，萌也。又《正韻》與寵同。《詩·商頌·何天之龍釋文》鄭讀作寵，榮名之謂也。○按朱傳作叶音。又《正韻》音曨。《孟子》有私龍斷焉。又《集韻》《韻會》𠀤莫江切，音厖。《集韻》黑白雜色也。《周禮·冬官考工記》玉人上公用龍。《註》謂雜色，非純玉也。又叶蒲光切，音龐。《易·坤卦》故稱龍焉。叶上嫌於無陽。《揚雄·解嘲》以鴟梟而笑鳳凰，執蝘蜒而嘲龜龍。《說文》从肉飛之形，童省聲。《徐鉉曰》象宛轉飛動之貌。考證：〔《爾雅·釋畜》馬高八尺爲龍。〕謹按爾雅作駥不作龍。今改周禮廋人馬八尺以上爲龍。

𪚑：《篇海》音胷。蒙龍也。

𪚒：《正字通》俗龏字。

𪚓：《集韻》盧東切，音籠。獸名。

龏：《唐韻》紀庸切《集韻》居容切，𠀤音恭。《說文》慤也。又《字彙》升也。又《廣韻》居用切《集韻》欺用切，𠀤音供。義同。又《廣韻》於角切《集韻》乙角切，𠀤音渥。燭蔽也。《六書正譌》从共省。會意。龍聲。俗作龔，非。

龐：《廣韻》薄江切《集韻》《韻會》皮江切，𠀤音胮。《說文》高屋也。又雜亂貌。《書·周官》不和政龐。又姓。周畢公高後，封於龐，因氏焉。又《集韻》《韻會》𠀤盧東切，音籠。《集韻》充實也。《詩·小雅》四牡龐龐。《前漢·司馬相如傳》湛恩龐洪。又地名。《前漢·地理志》九眞郡都龐。又《集韻》力鍾切《韻會》《正韻》盧容切，𠀤音龍。義同。又《集韻》蒲蒙切，音蓬。充牣也。

𪚕：《正字通》俗龕字。

𪚖：《正字通》俗籠。

龑：《篇海》於檢切，音掩。高明之貌。又《南唐書》南漢劉巖攺名龔，復攺名龑。古無龑，巖取飛龍在天之義創此名。龑音儼。

𪚗：《廣韻》盧紅切，音籠。與䆍同。禾病也。

𪚘：《字彙補》盧東切，音龍。赤色。

龒：《字彙補》古文龍字。《前漢·南粵王傳》漢封摎樂子廣德爲龒侯。

𪚙：《集韻》靇，古作𪚙。註詳十七畫。

龓：《唐韻》盧紅切《集韻》盧東切，𠀤音籠。《說文》兼有也。《正字通》漢書。龓貨物。今本作籠。又《玉篇》馬龓頭。《字彙》馬鞁也。又《廣韻》力孔切《集韻》魯孔切，𠀤音曨。《廣韻》乗馬也。一曰牽也。又《集韻》云九切，音有。義同。

䶬：《唐韻》古賢切《集韻》經天切，𠀤音堅。《說文》龍耆脊上䶬䶬。又《集韻》隳緣切，音翾。龍背堅骨。又《廣韻》丁篋切。龍鬐也。又《集韻》倪結切，音齧。又《廣韻》《集韻》𠀤魚列切，音孽。義𠀤同。

𪚜：《正字通》同䶬。

龔：《唐韻》俱容切《集韻》居容切，𠀤音恭。《說文》給也。《玉篇》奉也。亦作供。又慤也。與恭同。《梁元帝·告四方檄》中權後勁，龔行天罰。又《集韻》州名。又姓，晉大夫龔堅。又前漢龔勝，龔善，𠀤著名節，世謂之楚兩龔。

𪚝：《廣韻》《集韻》力鍾切《正韻》盧容切，𠀤音龍。《說文》禱旱玉龍。或从玉。《玉篇》圭爲龍文。

龕：《唐韻》口含切《集韻》枯含切《正韻》苦含切，𠀤音堪。《說文》龍貌。又《爾雅·釋言》洵龕也。《註》未詳。又《玉篇》受也，盛也。《揚子·方言》龕，受也。齊楚曰鋡，揚越曰龕。受盛也，猶秦晉言容盛也。《郭註》今言龕囊，由此名也。又《廣雅》龕，取也。《揚子·法言》劉龕南陽。《註》取也。同戡。又《玉篇》聲也。《揚子·方言》龕，喊㖪唏聲。又勝也。《謝靈運詩》龕暴資神理。又浮圖塔。一曰塔下室。《唐褚遂良書》久棄塵世，與彌勒同龕。又《杜甫詩》禪龕只晏如。考證：〔《揚子·方言》劉龕南陽。〕謹照原書方言改法言。

𪚞：《說文長箋》與龓同。

𪚠：《五音集韻》力鍾切，音龍。《廣雅》巫也。又《江暉亶爰集》召𪚠咸而聘之。○按此則竟讀作巫矣。

龖：《唐韻》徒合切《集韻》達合切，𠀤音沓。《說文》飛龍也。又《六書·精薀》震怖也。二龍𠀤飛，威靈盛赫，見者氣奪，故讋从此省。《元包經》震龖之赫霆之砉。傳曰：二龍怒也。又《集韻》悉合切，音趿。飛龍也。

龗：〔古文〕𩆇𪚙𩆈《唐韻》《集韻》𠀤郞丁切，音靈。《說文》龍也。又《玉篇》或作靇。又作靈。神也，善也。

龘：《玉篇》音沓。龍行龘龘也。

