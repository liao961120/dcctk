寸：《唐韻》《集韻》倉困切《韻會》《正韻》村困切，𠀤村去聲。《說文》十分也，人手卻一寸，動𧖴謂之寸口。从又从一。《徐曰》一者，記手腕下一寸。此指事也。《家語》布指知寸。《前漢·律歷志》度量衡皆起於黃鐘之律，一黍爲分，十分爲寸，十寸爲一尺。又寸者，忖也，有法度可忖也。凡法度字皆从寸。又姓。《正字通》明嘉靖中梓潼令寸居敬。又叶徒玩切，音叚。《庾信·喜晴應詔詩》伏泉遠習坎，隂風已回巽。桐枝長舊圍，蒲節抽新寸。叶上建傳堰獻。楊愼曰：巽音蒜，寸音斷，或曰建傳堰獻在今霰韻，古音霰翰諫三韻通。備考：《篇海類編》俗等字。

寺：《廣韻》《集韻》《韻會》𠀤祥吏切，音嗣。《說文》廷也，有法度者也。从寸㞢聲。《徐曰》寸，法度也，守也。《釋名》寺，嗣也，官治事者相嗣續於其內也。《唐書·百官表》漢以太常，光祿，勳衛尉，太僕，廷尉，大鴻臚，宗正，司農，少府爲九卿。後魏以來，卿名雖仍舊，而所蒞之局謂之寺，因名九寺。又《漢書註》凡府廷所在，皆謂之寺。又漢明帝時，攝摩騰自西域白馬駝經來，初止鴻臚寺，遂取寺名，爲創立白馬寺。後名浮屠所居皆曰寺。又宦寺。《詩·秦風》寺人之令。《傳》內小臣也。令，使也。又《周禮·天官》掌王之內人及女宮之戒今。鄭註寺之言侍也。○按註疏蓋以侍釋寺義，非。轉音時吏切，讀若侍，《正譌》合寺、侍爲一，非。《集韻》或作䦙。考證：〔《周禮·天官》寺人，掌王之內人。《註》寺之言侍也，取親近侍御之義。〕謹按此所引文義未全，謹照原增改爲：掌王之內人及女宮之戒今。鄭註寺之言侍也。

寽：《廣韻》呂卹切《集韻》劣戌切，𠀤音律。《說文》五指捋也。从爪从又从一。一者，物也。《正字通》一手持物，一手取之也。餘詳捋字註。

㝴：《字彙》同刓，圓削也。

𡬟：《字彙》古叔字。註見又部六畫。◎按《說文》叔或从寸从尗作𡬧。非从禾。本部後六畫有𡬧字，註同叔。疑卽𡬧字之譌。

㝵：《廣韻》五嘅切《集韻》午代切。𠀤與礙同。《說文》止也。本作礙。或作硋。南史引浮屠書作㝵，註：與礙同。

尀：《字彙》普火切，音頗。與叵同。《正字通》俗字。

𡬠：《字彙補》漢隸釋與爵同。亦作①𤔴。

封：〔古文〕𡉘𡊽《唐韻》府容切《集韻》《韻會》方容切，𠀤音崶。《說文》爵諸侯之土也。从之从土从寸。《徐曰》各之其土也，寸守其法度也。本作封，隸作封，从圭所執也。《周禮·春官·大宗伯》王大封，則告后土。《註》封，土地之事也。又《大戴禮》五十里而封。又《前漢·𠛬法志》同十爲封，封十爲畿，畿方千里。又封疆之官曰封人。《周禮·地官》封人掌設王之社壝，爲畿封而樹之。又《大司徒之職》凡造都鄙，制其地域，而溝封之。《註》封，起土界也。土在溝上謂之封，封上樹木以爲固也。又大也。《詩·商頌》封建厥福。《書·舜典》封十有二山。《孔傳》封，大也。每州之名山殊大者，以爲其州之鎮。又封禪，祭名。積土增山曰封，爲墠祭地曰禪。《孝經緯》封於泰山，禪於梁甫。《白虎通》王者封禪以告太平。金泥銀繩，封以印璽。孔子登泰山，觀易姓而王可得而數者，七十餘封是也。又聚土曰封。《周禮·地官·冢人》以爵等爲丘封之度與樹數。又培也。《吳語》封殖越國。《註》壅本曰封。又富厚也。《史記·貨殖傳》無秩祿之奉，爵邑之入，而樂與之比者，命曰素封。又凡專利自私曰封。《詩·周頌》無封靡于爾邦。《禮·王制》名山大澤不以封。《鄭註》與民同財，不得障管也。又緘也。漢制，奏事皁囊封板，以防宣泄，謂之封事。又《前漢·平帝紀》諸乗傳者，持尺五木傳信，封以御史大夫印。又國名。《禮·明堂位》封父龜。《註》封父，國也。又州名。蒼梧郡地，隋爲封州。又姓。黃帝時有封鉅。又賁氏改封氏。又穿封，複姓。又土精。《白澤圖》物如小兒手，無指，名封。食之多力。又封豕，大豕名。又去聲。《廣韻》芳用切，音葑《書·蔡仲之命》往卽乃封。徐邈讀。又叶府良切，音方。《韓愈·李道古銘》本支于今，其尚有封。叶下亡。封字从𡉚从寸作。考證：〔《禮·王制》五十里爲封。〕謹按王制無此文，查係大戴禮王言篇。謹據改爲大戴禮五十里而封。

𡬧：《集韻》式竹切。同叔。《說文》拾也。汝南名收芋爲叔。或从寸。

𡬨：《字彙補》卽契字。見漢史晨祀孔廟奏銘。

尃：《唐韻》《集韻》《韻會》芳蕪切《正韻》芳無切。𠀤與敷同。《說文》尃，布也。从寸甫聲。《徐曰》布以法度也。《玉篇》徧也。《易·說卦》震爲尃。《石經》作旉。又《史記·封禪書》雲旉霧散。又《集韻》或作溥。《禮·祭義》溥之橫乎四海。《註》讀如尃。又《集韻》本作佈，佈散也。博古切。或作尃。《正字通》尃有布義，不必改音布也。通作敷。

射：《唐韻》神柘切《集韻》食夜切《韻會》《正韻》神夜切，𠀤蛇去聲。《說文》弓弩發於身，而中於遠也。《禮·射義》古者，天子以射選諸侯卿大夫士。射者，男子之事也，因而飾之以禮樂也。又射之爲言繹也。繹者各繹己之志也。故心平體正，持弓矢審固，則中矣。又射義有大射，賔射，燕射。《周禮·地官·保氏》五射，曰白矢，曰參連，曰剡註，曰襄尺，曰井儀。詳《鄭司農註》。又《廣韻》羊謝切《集韻》《韻會》《正韻》夤謝切，𠀤音夜。僕射，秦官名。《漢官儀註》僕，主也。古者重武事，每官必有主射督課之，故名。師古曰：射本如字讀，今音夜，蓋關屮語轉爲此音也。朱子曰：禮僕人師扶左，射人師扶右。周官大僕之職，僕射之名，蓋起於此。漢獻帝始分置左右僕射，唐改左右匡政，又改左右相。又《廣韻》《集韻》𠀤食亦切，音實。《增韻》以弓弩失射物也。又指物而取曰射。《論語》弋不射宿。又《蜀志》孟光曰：吾好直言，每彈射利病，爲世所嫌。歐陽氏曰：泛而言射，則在去聲，以射其物而言，則在入聲。《正字通》以爲曲說，非。又《廣韻》羊益切《集韻》《韻會》《正韻》夷益切，𠀤音睪。《詩·大雅》無射亦保。《周頌》無射于人斯。《註》射，厭也。又無射，九月律名。《前漢·律歷志》無射，言陽氣上升，隂氣收藏，終而復始，無厭已也。又叶當故切，音妒。《詩·小雅》式燕且譽，好爾無射。又叶於略切，音約。《詩·大雅》不可度思，矧可射思。《楚辭·天問》封豨是射。叶下若。《說文》本作䠶。从身从矢。或从寸。寸，法度也。亦手也。考證：〔《禮·射義》射之爲言繹也。各繹己之志也，故射者心平體正，持弓矢審固。持弓矢審固，然後中。〕謹照原文改：繹者各繹己之志也。故心平體正，持弓矢審固，則中矣。

尅：《正字通》同剋。

㝶：《玉篇》古文得字。〇按得字，古文本作䙷。

將：〔古文〕𢪇《廣韻》卽良切《集韻》《韻會》《正韻》資良切，𠀤音漿。《說文》本將帥字。一曰有漸之辭。《蘇林曰》將，甫始之辭。《易·繫辭》是以君子將有爲也，將有行也。又《公羊傳·莊三十二年》君親無將，將而誅焉。《師古註》將有其意也。又抑然之辭。《楚辭·卜居》寧誅鋤草茆以力耕乎，將遊大人以成名乎。又且也。《詩·小雅》將安將樂。又《廣韻》養也。《詩·小雅》不遑將父。又助也。《史記·司馬相如傳》補過將美。又送也。《詩·召南》百兩將之。《邶風》之子于歸，遠于將之。又大也。《詩·小雅》亦孔之將。《商頌》我受命溥將。又承也，奉也，行也。《詩·商頌》湯孫之將。《書·胤征》今予以爾有衆，奉將天罰。《註》將，行也。又《增韻》賚也，持也，與偕也。《正韻》扶持也。《詩·小雅》無將大車。《左傳·莊二十一年》鄭伯將王，自圉門入。又進也。《詩·周頌》日就月將。又從也，隨也。《前漢·郊祀歌》九夷賔將。又《詩·小雅》鮮我方將。《註》壯也。又《楚辭·九辯》恐余壽之弗將。《註》長也。又《詩·大雅》在渭之將。《註》側也。又去也。《荀子·賦論篇》時幾將矣。《註》言時事已去，不可復也。又姓。後趙常山太守將容。又干將，古劒工。《張揖曰》韓王劒師名，今名劒曰干將。又《集韻》《正韻》千羊切《韻會》七羊切，𠀤音鏘。請也，幾願辭也。《詩·衛風》將子無怒。《小雅》將伯助予。又聲也。《詩·鄭風》佩玉將將。又嚴正貌。《詩·大雅》應門將將。又集也。《詩·周頌》磬筦將將。又《唐韻》卽諒切《韻會》《正韻》子諒切，𠀤音醬。《廣韻》將帥也。《增韻》將之也。《禮·記註》方氏曰：才足以將物而勝之之謂將，智足以帥物而先之之謂帥。又叶卽兩切，音獎。《詩·大雅》天不我將。叶下往。

專：〔古文〕𠧡𠧢𡴁《唐韻》職緣切《集韻》朱遄切《正韻》朱緣切，𠀤音磚。《說文》六寸簿也。从寸叀聲。《徐曰》簿，文簿也。《廣韻》壹也，誠也。《增韻》純篤也。《易·繫辭》夫乾，其靜也專。《孟子》不專心致志，則不得也。又獨也。《書·說命》罔俾阿衡，專美有商。又《左傳·昭十二年》子革對曰是四國者，專足畏也。又擅也，自是也。《中庸》賤而好自專。《禮·坊記》父母在，饋獻不及車馬，示不敢專也。又《左傳·桓十五年》祭仲專，鄭伯患之。又姓。吳人專諸。又《集韻》徒官切，音團。聚也。《周禮·地官·大司徒》其民專而長。又叶陟鄰切，音珍。《古詩爲焦仲卿妻作》奉事循公姥，進止敢自專。晝夜勤作息，伶俜縈苦辛。《韻會》通作顓剸。《正字通》專叀通。考證：〔《左傳·昭三年》是四國者，專足畏也。况加之以楚。〕謹按况加之以楚文義未了，年分亦誤。謹改昭十二年子革對曰是四國者，專足畏也。

尉：〔古文〕㷉《廣韻》於胃切《集韻》《韻會》《正韻》紆胃切，𠀤音畏。《說文》从上按其下也。从𡰥从火，从又持火，所以㷉繒也。隸作尉。《廣韻》𠋫也，安也。又官名。《黃震曰》尉，古司𡨥官，至秦漢改今名。義取除姦，安良民也。《後漢·光武紀》廷尉，秦官，聽獄必質於朝廷，故曰廷尉。尉，平也。《史記·張釋之傳》今旣下廷尉，廷尉，天下之平也。又《百官志》太尉，秦官，掌軍事。《應劭曰》自上按下曰尉，武官悉以爲稱。又縣尉。《漢官儀》大縣兩尉，長安四尉，分左右部。五代時，尉皆軍校爲之，建隆閒詔諸縣，置尉一員，在主簿下。又姓。鄭大夫尉止。又尉遲，複姓。又《集韻》於勿切，音鬱。《風俗通》火斗曰㷉。《韻會》說文，持火所以申繒，音畏。今俗又加火作熨，音鬱。《正字通》尉本作𤈫，或書作㷉。俗从小作尉。慰安之慰亦借㷉。申繒用火，从小者，从火之譌。㷉斗作熨，非。

𡬮：《正字通》古文守字。註詳宀部三畫。又姓。

𡬯：《集韻》悲檢切。與貶同。《說文》傾覆也。本作𦥘，从寸从臼。杜林說，以爲貶損之貶。《史記·司馬相如傳》此不足以揚名發譽，而適足以𦥘君自損也。《字彙補》古文貶字。註詳貝部五畫。《唐韻》貶本字。《說文》傾覆也。从寸，臼覆之。寸，人手也，从巢省。杜林說：以爲貶損之貶。《史記·司馬相如傳》𡬯君自損。《韻會》譌作𦥘。

𡬰：《字彙補》同尋。詳後尋字註。

尊：《唐韻》《韻會》祖昆切《集韻》《正韻》租昆切，𠀤音遵。《說文》高稱也。《廣韻》重也，貴也，君父之稱也。《易·繫辭》天尊地𤰞，乾坤定矣。《孟子》天下有達尊三：爵一，齒一，德一。《禮·表記》使民有父之尊，有母之親，而後可以爲民父母。又敬也。《禮·曲禮》禮者，自𤰞而尊人。雖負販者，必有尊也。又《說文》註酒器。《周禮·春官》司尊彝，掌六尊六彝之位。六尊，謂犧尊，象尊，著尊，壺尊，太尊，山尊，以待祭祀賔客。又姓。《風俗通》尊盧氏之後。與宗通。又叶將鄰切，音津。《前漢·班固敘傳》大祖元勳，啓立輔臣。支庶藩屛，侯王𠀤尊。又叶此緣切，音銓。《前漢·班固敘傳》割制廬幷，定爾土田。什一供貢，下富上尊。《說文》尊本酒器，字从酋，廾以奉之。或从寸。或从缶作罇。《集韻》亦作㽀墫。《正字通》今俗以尊作尊𤰞之尊，酒器之尊別作樽，非。樽，林木茂盛也。𢍜。考證：〔《禮·表記》使民有父之尊，有母之親，然後可以爲民父母。〕謹照原文然後改而後。〔《周禮·春官》司尊彝，掌六彝六尊之位。〕謹照原文改六尊六彝。

𡬳：《玉篇》須全切《集韻》荀緣切，𠀤音宣。《玉篇》修也。《集韻》引博雅，表也。一曰以手循。又《字彙》舊註，古受字，引秦惠文王詛楚文，亦應𡬳皇天上帝，及不顯大神巫咸之德賜。《正字通》受作𡬳，無義。

尋：〔古文〕𡬻《唐韻》徐林切《集韻》《韻會》《正韻》徐心切，𠀤音潯。《說文》繹理也，本作𢒫，从工口，从又寸。工口，亂也。又寸，分理之也。彡聲。《增韻》求也。《前漢·黃霸傳》語次尋繹。《註》抽引而出也。又度名。《周禮·地官·媒氏註》八尺曰尋，倍尋曰常。《小爾雅》四尺謂之仞，倍仞謂之尋。《孟子》枉尺而直尋，宜若可爲也。又仍也，繼也。《左傳·昭元年》日尋干戈，以相征討。《古語》毫末不扎，將尋斧柯。又俄也。《晉羊祜讓開府表》以身誤陛下辱高位，傾覆亦尋而至。又用也。《左傳·僖五年》將尋師焉。《註》尋，用也。又侵尋，猶浸淫也。《前漢·武帝紀》巡郡縣，侵尋太山矣。又借作溫燖。《左傳·哀十二年》吳使人請尋盟。子貢曰：若可尋也，亦可寒也。《註》尋，重也，溫也，前盟巳寒，更溫之使熱。與燖義同。又長也。《揚子·方言》自關以西，秦晉梁益閒，凡物長謂之尋。又俗謂庸常爲尋常。又姓。晉尋會，唐劉黑闥將尋相。《韻會》毛氏曰：从口。俗从几作𡬶，非。𠙛。

尌：《唐韻》常具切《集韻》殊遇切，𠀤音澍。《說文》立也。从壴，从寸持之也。《乾坤鑿度》定風尌信。《註》聖人尌立卦也，卦信風以能相應也。又童僕曰尌子。《後漢·𨻰寔傳》耘夫牧尌。又姓。《左傳》鄭大夫尌拊。又《集韻》㕑遇切，音住。義同。《集韻》或作侸𠊪。《總要》从寸，諧豈聲。《小篆》作豎，楷作竪。亦通作樹。徐鍇曰：樹之言豎也。《正字通》按樹立，樹藝皆借樹。會植立意，義通。非樹專指木類，樹立樹藝必用尌也。

𡬴：《字彙補》古文守字。見古老子。註詳宀部三畫。

𡬹：《集韻》道古作𡬹。註見辵部九畫。

𡬺：《正字通》㓻字之譌。《史記·樂書》㓻氣不怒，从刂。今通作剛。

𡬻：《字彙補》古文尋字。見字義總略。註詳九畫。

𡬽：《正字通》俗剽字。

𡬾：籀文樹字。《字彙補》古文樹字。見《韻會》。註詳十二畫。

對：《唐韻》都隊切《集韻》《韻會》《正韻》都內切，𠀤音碓。《說文》應無方也。本作𡭊。《爾雅·釋言》對，遂也。《疏》遂者，因事之辭。《廣韻》答也。《增韻》揚也。《詩·大雅》以對于天下。《註》答天下仰望之心也。《書·說命》敢對揚天子之休命。又《禮·曲禮》侍坐於先生，先生問焉，終，則對。《又》君子問更端，則起而對。《註》離席對也。又次對，轉對。《王球貽謀錄》唐百官入閤，有待制次對官。後唐天成中，廢待制次對官，五日一次，內殿百官轉對。又當也，配也。《詩·大雅》帝作邦作對。《註》言擇其可當此國者而君之也。又對簿。《史記·李將軍傳》廣年六十餘矣，終不能復對刀筆之吏。又敵也。《吳陸遜曰》劉備今在境界，此疆對也。又凡物𠀤峙曰對。《杜甫·萬丈潭詩》山危一徑盡，岸絕兩壁對。考證：〔《禮·曲禮》侍於先生，先生問焉，終，則對。〕謹照原文侍下增坐字。

𡭂：《五音集韻》多則切，音得。弱貌。

𡭊：《韻會》同對。《說文》从丵，从口，言無方也。从寸，有法度也。漢文帝以責對而爲言多非誠，故去口，从士。《徐曰》士，事也，取事實也。

導：〔古文〕𡭎《集韻》《韻會》大到切《正韻》杜到切，𠀤音盜。《說文》導，引也。从寸道聲。《徐曰》以寸引之也。《周語》𠋫人爲導。《註》謂敵國賔至爲先導也。《孟子》君使人導之出疆。又治也。《書·禹貢》導岍及岐，至于荆山。《註》言治山通水也。又通也。《周語》太子晉曰：川氣之導也，疏爲川谷，以導其氣。又《增韻》啓迪也。通作道。《論語》道之以德。又《前漢·文帝紀》道民之路在務本。又簪導。《釋名》簪，兓也，以兓連冠於髮也。導，所以導櫟鬢髮，使入巾幘之裏也。南齊高祖性儉約，見主衣中有玉導，曰：留此是興長敝源。命擊碎之。

𡭍：《正字通》𡭐字譌省。

𡭎：《字彙補》古文導字。註詳十三畫。

𡭐：《廣韻》市兗切《集韻》豎兗切，𠀤音剸。《說文》小巵有耳蓋者。專聲。又《廣韻》之累切《集韻》主繠切，𠀤音捶。義同。《正字通》與𦓝通。

𡭑：《字彙》《石鼓文》導字。

𡭒：《字彙》𡭒，《石鼓文》治字。施云：古文孝經治作𡭒，與此寫法小異。𡭒字下从寸作。

𡭓：《字彙補》與剽同。

