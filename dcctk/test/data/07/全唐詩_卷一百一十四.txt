*登翅頭山題儼公石壁

晨登翅頭山，山曛黃霧起。卻瞻迷向背，直下失城市。

暾日銜東郊，朝光生邑裏。掃除諸煙氛，照出眾樓雉。

青為洞庭山，白是太湖水。蒼茫遠郊樹，倏忽不相似。

萬象以區別，森然共盈幾。坐令開心胸，漸覺落塵滓。

北岩千餘仞，結廬誰家子。願陪中峰遊，朝暮白雲裏。

*阮公嘯台

荒台森荊杞，蒙籠無上路。傳是古人跡，阮公長嘯處。

至今清風來，時時動林樹。逝者共已遠，升攀想遺趣。

靜然荒榛門，久之若有悟。靈光未歇滅，千載知仰慕。

*酬忠公林亭

江外有真隱，寂居歲已侵。結廬近西術，種樹久成陰。

人跡乍及戶，車聲遙隔林。自言解塵事，咫尺能輜塵。

為道豈廬霍，會靜由吾心。方秋院木落，仰望日蕭森。

持我興來趣，采菊行相尋。塵念到門盡，遠情對君深。

一談入理窟，再索破幽襟。安得山中信，致書移尚禽。

*送國子張主簿

湖岸纜初解，鶯啼別離處。遙見舟中人，時時一回顧。

坐悲芳歲晚，花落青軒樹。春夢隨我心，悠揚逐君去。

*和陳校書省中玩雪

芸閣朝來雪，飄颻正滿空。褰開明月下，校理落花中。

色向懷鉛白，光因翰簡融。能令草玄者，回思入流風。

*和崔會稽詠王兵曹廳前湧泉勢城中字

茂德來征應，流泉入詠歌。含靈符上善，作字表中和。

有草恒垂露，無風欲偃波。為看人共水，清白定誰多。

*賦得岸花臨水發

笑笑傍溪花，叢叢逐岸斜。朝開川上日，夜發浦中霞。

照灼如臨鏡，zv茸勝浣紗。春來武陵道，幾樹落仙家。

*武陵桃源送人

武陵川徑入幽遐，中有雞犬秦人家。

先時見者為誰耶，源水今流桃複花。

*和薦福寺英公新構禪堂

上人久棄世，中道自忘筌。寂照出群有，了心清眾緣。

所以於此地，築館開青蓮。果藥羅砌下，煙虹垂戶前。

咒中灑甘露，指處流香泉。禪遠目無事，體清宵不眠。

枳聞廬山法，松入漢陽禪。一枕西山外，虛舟常浩然。

*贈朱中書

十年種田濱五湖，十年遭澇盡為蕪。頻年井稅常不足，今年緡錢誰為輸。東鄰轉穀五之利，西鄰販繒日已貴。

而我守道不遷業，誰能肯敢效此事。紫微侍郎白虎殿，出入通籍回天眷。晨趨彩筆柏梁篇，晝出雕盤大官膳。

會應憐爾居素約，可即長年守貧賤。

*戲贈姚侍禦

繁霜曉幕鳴柏烏，待子獸炭然金爐。重門啟鎖紫髯胡。

新披驄馬隴西駒，頭戴獬豸急晨趨。明光殿前見天子，今日應彈佞幸夫。

*餘杭醉歌贈吳山人

曉幕紅襟燕，春城白項烏。只來梁上語，不向府中趨。

城頭坎坎鼓聲曙，滿庭新種櫻桃樹。桃花昨夜撩亂開，當軒發色映樓臺。十千兌得餘杭酒，二月春城長命杯。

酒後留君待明月，還將明月送君回。

*京中守歲

守歲多然燭，通宵莫掩扉。客愁當暗滿，春色向明歸。

玉鬥巡初匝，銀河落漸微。開正獻歲酒，千里間庭闈。

*渡揚子江

桂楫中流望，空波兩畔明。林開揚子驛，山出潤州城。

海盡邊陰靜，江寒朔吹生。更聞風葉下，淅瀝度秋聲。

*長寧公主舊山池

平陽舊池館，寂寞使人愁。座卷流黃簟，簾垂白玉鉤。

庭閑花自落，門閉水空流。追想吹簫處，應隨仙鶴遊。

*剡溪館聞笛

夜久聞羌笛，寥寥虛客堂。山空響不散，溪靜曲宜長。

草木生邊氣，城池泛夕涼。虛然異風出，仿佛宿平陽。

*越裳貢白雉

聖哲承休運，伊夔列上臺。覃恩丹徼遠，入貢素翬來。

北闕欣初見，南枝顧未回。斂容殘雪淨，矯翼片雲開。

馴擾將無懼，翻飛幸不猜。甘從上林裏，飲啄自徘徊。

*江南曲五首

長幹斜路北，近浦是兒家。有意來相訪，明朝出浣紗。

發向橫塘口，船開值急流。知郎舊時意，且請攏船頭。

昨暝逗南陵，風聲波浪阻。入浦不逢人，歸家誰信汝。

未曉已成妝，乘潮去茫茫。因從京口渡，使報邵陵王。

始下芙蓉樓，言發琅琊岸。急為打船開，惡許傍人見。

*句

窮花常閉戶，秋城聞擣衣。

樹回早秋色，川長遲落暉。

*石橋琪樹

山上天將近，人間路漸遙。誰當雲裏見，知欲渡仙橋。

*句

整巾千嶂聳，曳履百泉鳴。

*奉和扈從溫泉宮承恩賜浴

天行雲從指驪宮，浴日餘波錫詔同。彩殿氤氳擁香溜，紗窗宛轉閉和風。來將蘭氣沖皇澤，去引星文捧碧空。

自憐遇坎便能止，願托仙槎路未通。

*同家兄題渭南王公別業

好閑知在家，退跡何必深。不出人境外，蕭條江海心。

軒車自來往，空名對清陰。川涘將釣玉，鄉亭期散金。

素暉射流瀨，翠色綿森林。曾為詩書癖，寧惟耕稼任。

吾兄許微尚，枉道來相尋。朝慶老萊服，夕閑安道琴。

文章遙頌美，寤寐增所欽。既鬱蒼生望，明時豈陸沉。

*登福先寺上方然公禪室

名都標佛刹，梵構臨河幹。舉目上方峻，森森青翠攢。

步登諸劫盡，忽造浮雲端。當暑敞扃闥，卻嫌絺綌寒。

禪房最高頂，靜者殊閑安。疏雨向空城，數峰簾外盤。

午鐘振衣坐，招我同一餐。真味雜飴露，眾香唯茝蘭。

晚來恣偃俯，茶果仍留歡。

*陝中作

西別秦關近，東行陝服長。川原餘讓畔，歌吹憶遺棠。

河水流城下，山雲起路傍。更憐棲泊處，池館繞林篁。

*洛陽客舍逢祖詠留宴

綿綿鐘漏洛陽城，客舍貧居絕送迎。

逢君貰酒因成醉，醉後焉知世上情。

*贈張敬微

大河東北望桃林，雜樹冥冥結翠陰。

不知君作神仙尉，特訝行來雲霧深。

*江風行

婿貧如珠玉，婿富如埃塵。貧時不忘舊，富日多寵新。

妾本富家女，與君為偶匹。惠好一何深，中門不曾出。

妾有繡衣裳，葳蕤金縷光。念君貧且賤，易此從遠方。

遠方三千里，思君心未已。日暮情更來，空望去時水。

孟夏麥始秀，江上多南風。商賈歸欲盡，君今尚巴東。

巴東有巫山，窈窕神女顏。常恐游此方，果然不知還。

*襄陽行

玉盤轉明珠，君心無定準。昨見襄陽客，剩說襄陽好無盡。

襄漢水，峴山垂，漢水東流風北吹。只言一世長嬌寵，那悟今朝見別離。君渡清羌渚，知人獨不語，妾見鳥棲林，憶君相思深。莫作雲間鴻，離聲顧儔侶。

尚如匣中劍，分形會同處。是君婦，識君情，怨君恨君為此行。下床一宿不可保，況乃萬里襄陽城。

襄陽傳近大堤北，君到襄陽莫回惑。大堤諸女兒，憐錢不憐德。

*採蓮詞

朝出沙頭日正紅，晚來雲起半江中。

賴逢鄰女曾相識，並著蓮舟不畏風。

*江南行

茨菰葉爛別西灣，蓮子花開猶未還。

妾夢不離江水上，人傳郎在鳳凰山。

*長幹行

憶昔深閨裏，煙塵不曾識。嫁與長幹人，沙頭候風色。

五月南風興，思君下巴陵。八月西風起，想君發揚子。

去來悲如何，見少離別多。湘潭幾日到，妾夢越風波。

昨夜狂風度，吹折江頭樹。淼淼暗無邊，行人在何處。

北客真三公，朱衣滿江中。薄暮來投宿，數朝不肯東。

好乘浮雲驄，佳期蘭渚東。鴛鴦綠浦上，翡翠錦屏中。

自憐十五餘，顏色桃花紅。那作商人婦，愁水複愁風。

*句

寒林苞晚橘，風絮露垂楊。

*遊棲霞寺

躋險入幽林，翠微含竹殿。泉聲無休歇，山色時隱見。

潮來雜風雨，梅落成霜霰。一從方外遊，頓覺塵心變。

*絕句

茫茫煙水上，日暮陰雲飛。孤坐正愁緒，湖南誰擣衣。

*潘司馬別業

門對青山近，汀牽綠草長。寒深包晚橘，風緊落垂楊。

湖畔聞漁唱，天邊數雁行。蕭然有高士，清思滿書堂。

*送潘三入京

故人嗟此別，相送出煙坰。柳色分官路，荷香入水亭。

離歌未盡曲，酌酒共忘形。把手河橋上，孤山日暮青。

*臨川山行

朝見青山雪，暮見青山雲。雲山無斷絕，秋思日紛紛。

*清溪館作

指途清溪裏，左右唯深林。雲蔽望鄉處，雨愁為客心。

遇人多物役，聽鳥時幽音。何必滄浪水，庶茲浣塵襟。

*句

清清江潭樹，日夕增所思。

*塞上

萬里隤城在，三邊虜氣衰。沙填孤嶂角，燒斷故關碑。

馬色經寒慘，雕聲帶晚悲。將軍正閒暇，留客換歌辭。

*送友人下第歸省

君此蔔行日，高堂應夢歸。莫將和氏淚，滴著老萊衣。

岳雨連河細，田禽出麥飛。到家調膳後，吟好送斜暉。

*送杜士瞻楚州覲省

風流與才思，俱似晉時人。淮月歸心促，江花入興新。

雲深滄海暮，柳暗白門春。共道官猶小，憐君孝養親。

*友人山亭

故人雖薄宦，往往涉清溪。鑿牖對山月，褰裳拂澗霓。

遊魚逆水上，宿鳥向風棲。一見桃花發，能令秦漢迷。

*春晚山行

寂曆青山晚，山行趣不稀。野花成子落，江燕引雛飛。

暗草熏苔徑，晴楊掃石磯。俗人猶語此，餘亦轉忘歸。

*寄張征古

寂曆遠山意，微冥半空碧。綠蘿無冬春，彩雲竟朝夕。

張子海內奇，久為岩中客。聖君當夢想，安得老松石。

*閨怨二首

雁盡書難寄，愁多夢不成。願隨孤月影，流照伏波營。

隴底嗟長別，流襟一動君。何言幽咽所，更作死生分。

*寄天臺司馬道士

河洲花豔爚，庭樹光彩蒨。白雲天臺山，可思不可見。

*句

思酸寒雁斷，淅瀝秋樹空。

漁陽燕舊都，美女花不如。

*詠黃鶯

欲囀聲猶澀，將飛羽未調。高風不借便，何處得遷喬。

*失題

漢家輕壯士，無狀殺彭王。一遇風塵起，令誰守四方。

*句

殘花與露落，墜葉隨風翻。

日側南澗幽，風凝北林暮。

*折楊柳

大道連國門，東西種楊柳。葳蕤君不見，嫋娜垂來久。

緣枝棲暝禽，雄去雌獨吟。餘花怨春盡，微月起秋陰。

坐望窗中蝶，起攀枝上葉。好風吹長條，婀娜何如妾。

妾見柳園新，高樓四五春。莫吹胡塞曲，愁殺隴頭人。

*南州行

搖艇至南國，國門連大江。中洲西邊岸，數步一垂楊。

金釧越溪女，羅衣胡粉香。織縑春捲幔，采蕨暝提筐。

弄瑟嬌垂幌，迎人笑下堂。河頭浣衣處，無數紫鴛鴦。

*人日剪綵

閨婦持刀坐，自憐裁剪新。葉催情綴色，花寄手成春。

帖燕留妝戶，黏雞待餉人。擎來問夫婿，何處不如真。

*南中感懷

南路蹉跎客未回，常嗟物候暗相催。

四時不變江頭草，十月先開嶺上梅。

*句

巧裁蟬鬢畏風吹，盡作蛾眉恐人妒。

