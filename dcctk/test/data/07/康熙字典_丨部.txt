丨：《集韻》古本切，讀若袞。象數之縱也。《說文》上下通也。引而上行讀若囟，引而下行讀若𨓆。

丩：《集韻》居尤切，音鳩。延蔓也。瓜藤之屬，遇他物縈繞之，乃得上引。象牽連交繚形。叫收糾等字皆从此。又居虯切，音樛。義同。又巨夭切，音撟。與糺糾通。或作𢒥。

𠁡：《玉篇》古文卜字。註詳部首。

个：《廣韻》《正韻》古賀切《集韻》居賀切，𠀤歌去聲。枚也。《儀禮·大射儀》司射入于次搢三挾一个。又一人曰一个。《左傳·昭三年》齊公孫竈卒。晏子曰：又弱一个焉。又物數。《周禮·冬官考工記·匠人》廟門容大扃七个。《註》每个長三尺。又四面偏室。《禮·月令》孟春，天子居靑陽左个。季春居右个。《註》明堂旁舍也。又《禮·檀弓》有若曰：國君七个，遣車七乗。大夫五个，遣車五乗。《註》个謂所包遣奠牲體臂臑也。折爲七段五段，以七乗五乗遣車載之。又通作介。獨也，偏也。《莊子·養生主》是何人惡乎介也。天之生是使獨也。《註》介謂刖一足者。《史記·張耳𨻰餘傳》獨介居河北。《註》介，特也。𠀤與个通。《書·秦誓》若有一介臣。《大學》作一个臣。《左傳·襄八年》一介行李，卽一个。又《昭二十八年》君亦不使一个，辱在寡人。卽一介，互通。又《集韻》古案切。與幹同。射侯舌也。《周禮·冬官考工記》梓人爲侯，上兩个與其身三，下兩个半之。《註》上个，最上幅也。射侯之制，上廣下陿，自棲鵠而上，以侯爲三分，身居中，兩个爲兩邊，其大小皆同。自鵠而下，則其身與上身同，而兩邊惟得其半，蓋下陿也。又《六書本義》个，竹一枝也。《史記·貨殖傳》竹竿萬个。从竹省半爲意。《韓愈·合江亭詩》栽竹逾萬个。𠀤與箇同。考證：〔《儀禮·大射儀》司射入於次搢三个挾一个。〕謹照原文搢三下省个字

丫：《廣韻》《集韻》《正韻》𠀤於加切，音鴉。物之岐頭。《六書統》丫岐，物之耑。象其耑叉分形。《同文備考》草木之枝，岐而上徹。

㐄：《唐韻》《集韻》𠀤苦瓦切。𡕒字之譌。《說文》跨步也。从反夊，中直畫，不上出，而左拽，𡕒載丑集夊部。《字彙》譌作㐄，附丨部，非。

中：〔古文〕𠁧𠁩《唐韻》陟弓切《集韻》《韻會》《正韻》陟隆切，𠀤音忠。《書·大禹謨》允執厥中。《周禮·地官·大司徒》以五禮防民僞，而敎之中。《左傳·成十三年》劉子曰：民受天地之中以生。又《左傳·文元年》舉正於中，民則不惑。《註》舉中氣也。又司中，星名。在太微垣。《周禮·春官·大宗伯》以槱燎祀司中司命飌師雨師。又《前漢·律歷志》春爲陽中，萬物以生。秋爲隂中，萬物以成。又中央，四方之中也。《書·召誥》王來紹上帝，自服于土中。《註》洛爲天地之中。《張衡·東京賦》宅中圓大。又正也。《禮·儒行》儒有衣冠中。《周禮·秋官·司刺》以此三法者求民情，斷民中，施上服下服之罪。《註》斷民罪，使輕重得中也。又心也。《史記·韓安國傳》深中寬厚。又內也。《易·坤卦》黃裳元吉，文在中也。又《老子·道德經》多言數窮，不如守中。又半也。《列子·力命篇》得亦中，亡亦中。《魏志·管輅傳》鼓一中。《註》猶言鼓一半也。又成也。《禮·禮器》因名山升中于天。《註》中，猶成也。燔柴祭天，告以諸侯之成功也。又滿也。《前漢·百官表》制中二千石。《註》謂滿二千石也。《索隱》漢制，九卿已上，秩一歲，滿二千石。又穿也。《周禮·冬官考工記》中其莖。《註》謂穿之也。又盛算器。《禮·投壺》主人奉矢，司射奉中。《註》士鹿中，大夫兕中，刻木如兕鹿而伏，背上立圓圈，以盛算也。又《禮·深衣註》衣有表者，謂之中衣。與衷通。又俚語。以不可爲不中。《蕭參希通錄》引左傳成公二年，無能爲役。杜預註：不中爲之役使。又《禮·鄕飲酒義》冬之爲言中也。中者，藏也。又姓。漢少府卿中京。又中行，中英，中梁，中壘，中野，皆複姓。又《廣韻》《集韻》《韻會》𠀤陟仲切，音妕。矢至的曰中。《史記·周本紀》養由基去柳葉百步，射之，百發百中。又著其中曰中。《莊子·達生篇》中身當心則爲病，猶醫書中風，中暑是也。又要也。《周禮·春官》凡官府鄕州及都鄙之治中，受而藏之。《註》謂治職簿書之要也。又應也。《禮·月令》律中大簇。《註》中猶應也。又合也。《左傳·定元年》季孫曰：子家子亟言於我，未嘗不中吾志也。又《類篇》《正韻》𠀤直衆切。與仲通。《禮·月令》中呂，卽仲呂，又讀作得。《周禮·地官》師氏掌國中失之事。《註》故書中爲得。陸德明云：中，杜音得。又《韻補》叶陟良切，音章。師古曰：古讀中爲章。《吳志·胡綜傳·黃龍大牙賦》四靈旣布，黃龍處中。周制日月，是曰太常。又叶諸仍切，音征。《劉貢父·詩話》關中讀中爲𤇏。《詩·大雅》泉之竭兮，不云自中。叶上頻。《班固·高祖泗水亭𥓓》天期乗祚受爵漢中。叶下秦。古東韻與庚陽通。俗讀中酒之中爲去聲。中與之中爲平聲。◎按《魏志·徐邈傳》：邈爲尚書郞，時禁酒。邈私飮沈醉，趙達問以曹事，曰中聖人。時謂酒淸爲聖人，濁者爲賢人。蘇軾詩：公特未知其趣耳，臣今時復一中之。則中酒之中，亦可讀平聲。《通鑑》：周宣王成中與之名，註：當也。杜詩：今朝漢社稷，新數中與年。則中與之中亦可讀去聲。考證：〔《班固·東都賦》宅中圓大。〕謹照原書改張衡東京賦。〔《周禮·春官·司刺》以刺宥三法，求民情，斷民中。〕謹照原文春官改秋官。以刺宥三法求民情，改以此三法者求民情。〔《易·坤卦》黃裳元吉，美在中也。〕謹照原文美在中也改文在中也。〔《左傳·定元年》季孫曰：子家亟言於我，未嘗不中吾志也。〕謹照原文子家下增子字。〔《周禮·天官》凡官府鄕州及都鄙之治中，受而藏之。〕謹照原書天官改春官。

丮：《唐韻》几劇切《集韻》訖逆切，𠀤音戟。《說文》丮，持也，象手有所丮據也。讀若戟。《元包經》丮之摭。《傳》手之掇也。◎按《說文》《玉篇》丮𡙕音義小別。𡙕，捕罪人也。从丮从㚔。之入切。

丯：《廣韻》古拜切《集韻》居拜切，𠀤音介。《說文》艸蔡也。象艸生散亂。凡丯之屬皆从丯。◎按《說文》丯與夆別。夆，相遮要害也，讀若害。《字彙》誤以丯爲夆，移《說文》夆訓入丯註，非。

丰：〔古文〕〈𡴀𡴀〉《集韻》符風切，音馮。丰茸，草盛貌。《說文》从生，上下達也。《徐曰》艸之生，上盛者，其下必深根也。毛氏曰：凡邦夆峰豐等字从此。又容色美好貌。《詩·鄭風》子之丰兮。《六書正譌》俗作丰，上畫从丿者，非。

丱：《廣韻》《集韻》《韻會》《正韻》𠀤古患切，音慣。同卝。《詩·齊風》總角丱兮。《毛傳》總角，聚兩髦也。丱，幼穉也。《朱傳》丱，兩角貌。又《廣韻》呼䁝切《韻會》合猛切《正韻》胡猛切。𠀤同礦。互詳蔔部卝字，石部礦字註。◎按《正韻》上聲梗韻，礦，亦作卝。去聲諫韻，卝，亦作丱。《字彙》丱爲總角之丱，卝爲銅錫礦之卝。丱卝分而爲二，非。考證：〔《詩·齊風》總角丱兮。《鄭傳》總角，聚兩髦也。〕謹照原書鄭傳改毛傳。

𠁦：《字彙補》籀文中字。

串：《廣韻》《集韻》《正韻》𠀤古患切，與慣通。狎習也。《詩·大雅》串夷載路。《毛傳》串習。夷，常也。《箋》串夷卽混夷。西戎國名。《荀子·大略篇》國法禁拾遺，惡民之串，以無分得也。《梁𥳑文帝詩》長顰串翠眉。《謝惠連·秋懷詩》聊用布親串。《註》言賦詩布與親狎之人也。又《正韻》樞絹切，音釧。物相連貫也。與穿讀去聲通。穿，亦作串。《前漢·司馬遷傳》貫穿經傳，卽貫串，言博通經傳大義也。又與𠢏通，別作賗。《文字指歸》支取貨物之契曰賗，今官司倉庫收帖曰串子。又《正韻》五換切，音玩。義同。

𠁧：《玉篇》古文中字。註詳三畫。

丳：《廣韻》《集韻》《韻會》楚限切《正韻》楚𥳑切，𠀤音鏟。燔肉器。《韓愈·贈張籍詩》試將詩義授，如以肉貫丳。《註》言愈兒子侍籍，籍授兒詩，義有條貫也。

𠁩：《玉篇》古文中字。註詳三畫。

𠁭：《廣韻》巨支切，音岐。參差也。

𠁮：《集韻》叔古作𠁮。註詳又部六畫。

丵：《集韻》仕角切，音浞。艸木叢生。象根株附麗𠀤出形。樸業僕叢字从此，借爲叢雜煩凟。或作𢄁。又《廣韻》蒲木切《集韻》步木切，𠀤音僕。又《集韻》方六切，音福。義𠀤同。上从四直，俗作业、㐀，非。㐀字原作丱下一。

𠁰：《字彙補》古文乖字。見急就章。

𠁱：《字彙補》與事同。《道藏·洞靈經》人舍本而𠁱末。

𠁴：《說文》古文龜字。註詳部首。◎按《玉篇》書作𠃾，《集韻》書作𤕣，今分見。

