高：《廣韻》古勞切《集韻》《韻會》居勞切，𠀤音羔。《說文》崇也。象臺觀高之形。从冂口。與倉舍同意。《易·繫辭》𤰞高以𨻰，貴賤位矣。《註》高謂天體也。《又》崇高莫大乎富貴。又《史記·高祖紀註》張晏曰：禮諡法，無高以爲功，最高而爲漢帝之太祖，故特起名焉。又地名。《前漢·地理志》沛郡高縣。又姓。《史記·仲尼弟子傳》高柴。又《集韻》《韻會》𠀤居号切，音誥。度高曰高。《左傳·隱元年·都城過百雉註》一雉之牆，長三丈，高一丈。《釋文》高，古報反。又如字。又叶居侯切，音鉤。《柳宗元·柳評事墓銘》柳侯之分，在北爲高，充于史氏，世相重侯。又叶居何切。《蘇黃門·嚴顏𥓓》相傳昔者嚴太守，刻石千歲字已譌。嚴顏生平吾不記，獨憶城破節最高。《韻會》俗作髙。

䯧：《集韻》犬穎切，音頃。《說文》小堂也。或作廎。《類篇》瓜屋也。又《集韻》棄挺切，音謦。又傾夐切，傾去聲。義𠀤同。

𩪿：《字彙》同孰。○按孰譌作𠅩，復譌作𩪿。舊註以爲亢倉子所製，今《亢倉子》無此字。

䯨：《玉篇》古文敲字。註詳攴部十畫。又《集韻》《類篇》𠀤黑各切，音壑。大也。

𩫀：《字彙補》苦蓋切，音愾。引廣韻擊也。○按《廣韻》無此字，疑卽䯨字之譌。

𩫁：《玉篇》莫告切，音冒。氉𩫁也。

髚：《篇海》苦弔切，音竅。高也。

𩫂：《集韻》虛交切，音虓。《類篇》讙也。

𩫃：《字彙補》古文墉字。註詳土部十一畫。

髛：《五音集韻》苦刀切，音尻。明也。

𩫊：《字彙》與塔同。

𩫎：《說文長箋》與𩫕同。

𩫏：《字彙補》郭本字。

𩫕：《集韻》乎刀切，音濠。《說文》𩫚豕鬣如筆管者，出南郡，从㣇高聲。籀文从豕，作𩫕。《註》今俗別作毫，非是。《玉篇》亦作豪。詳豕部豪字註。

𩫖：《唐韻》古博切《集韻》光鑊切，𠀤音郭。《說文》度也，民所度居也。从回，象城𩫖之重，兩亭相對也。《玉篇》今作郭。

髜：《集韻》輕皎切，音磽。《類篇》高也。

𩫚：《說文》𩫕本字。

䯪：《廣韻》《集韻》𠀤苦浩切，音考。䯪𩑤，大頭。又《集韻》苦到切，音犒。義同。

𩫞：𩫚字之譌。○按《說文》㣇从彑，下象毛足，讀若弟。彖在彑部，从彑从豕，通貫切。𩫚从㣇，不从彖。《正字通》以𩫞爲同𩫕，𩫚爲𩫞字之譌，𠀤非。

𩫠：《集韻》傾雪切，音闕。《說文》缺也。古者城闕其南方，謂之𩫠。又《集韻》一決切，音抉。義同。

𩫥：《集韻》鋤交切，音䜈。《玉篇》高足也。《類篇》高貌。

𩫦：《篇海》與髞同。

髝：《廣韻》《集韻》𠀤郞到切，音澇。髝髞，麤急貌。《玉篇》髝髞，高貌。又《廣韻》魯刀切《集韻》郞刀切，𠀤音勞。義同。

𩫧：《廣韻》《集韻》𠀤古文垣字。註詳土部六畫。

䯫：《集韻》下老切，音昊。與顥同。《類篇》白貌。《正字通》字彙作古文顥字，失考證。

𩫨：《說文》籀文城字。

髞：《廣韻》蘇到切《集韻》先到切，𠀤音噪。《玉篇》髝髞。互詳髝字註。

𩫩：《集韻》與𨟍同。註詳邑部八畫。

𩫫：《廣韻》符支切《集韻》頻彌切，𠀤與陴同。《玉篇》籀文陴字。女垣也。

𩫭：《廣韻》當五切《集韻》董五切，𠀤音堵。《說文》本作堵。垣也。籀文作𩫭。《類篇》或作𡦡。

𩫯：《集韻》補各切。同博。

𩫰：《集韻》樓，或作𩫰。註詳木部十一畫。

𩫱：《玉篇》古文墉字。註詳土部十一畫。

䯬：《廣韻》丁可切《集韻》典可切，𠀤多上聲。《玉篇》廣也。又垂下貌。今作嚲。

𩫳：《篇韻》音嚻。喧也。

