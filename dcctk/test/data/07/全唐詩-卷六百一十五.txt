*傷小女

一歲猶未滿，九泉何太深。唯餘卷書草，相對共傷心。

*秋江曉望

萬頃湖天碧，一星飛鷺白。此時放懷望，不厭為浮客。

*閑夜酒醒

醒來山月高，孤枕群書裏。酒渴漫思茶，山童呼不起。

*和魯望風人詩三首

刻石書離恨，因成別後悲。莫言春繭薄，猶有萬重思。

鏤出容刀飾，親逢巧笑難。日中騷客佩，爭奈即闌幹。

江上秋聲起，從來浪得名。逆風猶掛席，若不會凡情。

*古函關

破落古關城，猶能扼帝京。今朝行客過，不待曉雞鳴。

*聰明泉

一勺如瓊液，將愚擬望賢。欲知心不變，還似飲貪泉。

*史處士

山期須早赴，世累莫遲留。忽遇狂風起，閒心不自由。

*芳草渡

溪南越鄉音，古柳渡江深。日晚無來客，閑船系綠陰。

*古宮詞三首

樓殿倚明月，參差如亂峰。宮花半夜發，不待景陽鐘。

閑騎小步馬，獨繞萬年枝。盡日看花足，君王自不知。

玉枕寐不足，宮花空觸簷。梁間燕不睡，應怪夜明簾。

*春日陪崔諫議櫻桃園宴

萬樹香飄水麝風，蠟熏花雪盡成紅。

夜深歡態狀不得，醉客圖開明月中。

*松江早春

松陵清淨雪消初，見底新安恐未如。

穩憑船舷無一事，分明數得鱠殘魚。

*女墳湖

萬貴千奢已寂寥，可憐幽憤為誰嬌。

須知韓重相思骨，直在芙蓉向下消。

*泰伯廟

一廟爭祠兩讓君，幾千年後轉清芬。

當時盡解稱高義，誰敢教他莽卓聞。

*宿木蘭院

木蘭院裏雙棲鶴，長被金鉦聒不眠。

今夜宿來還似爾，到明無計夢雲泉。

*重題薔薇

濃似猩猩初染素，輕如燕燕欲淩空。

可憐細麗難勝日，照得深紅作淺紅。

*春夕酒醒

四弦才罷醉蠻奴，醽醁餘香在翠爐。

夜半醒來紅蠟短，一枝寒淚作珊瑚。

*青門閑泛

青翰虛徐夏思清，愁煙漠漠荇花平。

醉來欲把田田葉，盡裹當時醒酒鯖。

*木蘭後池三詠：重台蓮花

欹紅婑媠力難任，每葉頭邊半米金。

可得教他水妃見，兩重元是一重心。

*木蘭後池三詠：浮萍

嫩似金脂颺似煙，多情渾欲擁紅蓮。

明朝擬附南風信，寄與湘妃作翠鈿。

*木蘭後池三詠：白蓮

但恐醍醐難並潔，只應薝卜可齊香。

半垂金粉知何似，靜婉臨溪照額黃。

*重題後池

細雨闌珊眠鷺覺，鈿波悠漾並鴛嬌。

適來會得荊王意，只為蓮莖重細腰。

*庭中初植松桂，魯望偶題，奉和次韻

毿毿綠發垂輕露，獵獵丹華動細風。

恰似青童君欲會，儼然相向立庭中。

*魯望戲題書印囊奉和次韻

金篆方圓一寸餘，可憐銀艾未思渠。

不知夫子將心印，印破人間萬卷書。

*館娃宮懷古五絕

綺合飄香下太湖，亂兵侵曉上姑蘇。

越王大有堪羞處，只把西施賺得吳。

鄭妲無言下玉墀，夜來飛箭滿罘罳。越王定指高臺笑，卻見當時金鏤楣。

半夜娃宮作戰場，血腥猶雜宴時香。

西施不及燒殘蠟，猶為君王泣數行。

素襪雖遮未掩羞，越兵猶怕伍員頭。

吳王恨魄今如在，只合西施瀨上游。

響屟廊中金玉步，采蘋山上綺羅身。

不知水葬今何處，溪月彎彎欲效顰。

*虎丘寺西小溪閑泛三絕

鼓子花明白石岸，桃枝竹覆翠嵐溪。

分明似對天臺洞，應厭頑仙不肯迷。

絕壑只憐白羽傲，窮溪唯覺錦鱗癡。

更深尚有通樵處，或是秦人未可知。

高下不驚紅翡翠，淺深還礙白薔薇。

船頭系個松根上，欲待逢仙不擬歸。

*天竺寺八月十五日夜桂子

玉顆珊珊下月輪，殿前拾得露華新。

至今不會天中事，應是嫦娥擲與人。

*釣侶二章

趁眠無事避風濤，一鬥霜鱗換濁醪。

驚怪兒童呼不得，盡沖煙雨漉車螯。

嚴陵灘勢似雲崩，釣具歸來放石層。

煙浪濺篷寒不睡，更將枯蚌點漁燈。

*寄同年韋校書

二年疏放飽江潭，水物山容盡足耽。

唯有故人憐未替，欲封幹鱠寄終南。

*初冬偶作

豹皮茵下百餘錢，劉墮閑沽盡醉眠。

酒病校來無一事，鶴亡松老似經年。

*醉中寄魯望一壺並一絕

門巷寥寥空紫苔，先生應渴解酲杯。

醉中不得親相倚，故遣青州從事來。

*更次來韻寄魯望

蕭蕭紅葉擲蒼苔，玄晏先生欠一杯。

從此問君還酒債，顏延之送幾錢來。

*重玄寺雙矮檜

撲地枝回是翠鈿，碧絲籠細不成煙。

應如天竺難陀寺，一對狻猊相枕眠。

*奉酬魯望醉中戲贈

秦吳風俗昔難同，唯有才情事事通。

剛戀水雲歸不得，前身應是太湖公。

*皋橋

皋橋依舊綠楊中，閭裏猶生隱士風。

唯我到來居上館，不知何道勝梁鴻。

*軍事院霜菊盛開，因書一絕寄上諫議

金華千點曉霜凝，獨對壺觴又不能。

已過重陽三十日，至今猶自待王弘。

*悼鶴

莫怪朝來淚滿衣，墜毛猶傍水花飛。

遼東舊事今千古，卻向人間葬令威。

*醉中先起李縠戲贈走筆奉酬

麝煙苒苒生銀兔，蠟淚漣漣滴繡閨。

舞袖莫欺先醉去，醒來還解驗金泥。

*奉和魯望招潤卿博士辭以道侶將至之作

癭木樽前地胏圖，為君偏輟俗功夫。

靈真散盡光來此，莫戀安妃在後無。

*奉和再招

飆禦已應歸杳眇，博山猶自對氛氳。

不知入夜能來否，紅蠟先教刻五分。

*酒病偶作

郁林步障晝遮明，一炷濃香養病酲。

何事晚來還欲飲，隔牆聞賣蛤蜊聲。

*潤卿魯望寒夜見訪，各惜其志，遂成一絕

世外為交不是親，醉吟俱岸白綸巾。

清風月白更三點，未放華陽鶴上人。

*奉和魯望玩金鸂鶒戲贈

鏤羽雕毛迥出群，溫黁飄出麝臍熏。

夜來曾吐紅茵畔，猶似溪邊睡不聞。

*友人許惠酒以詩征之

野客蕭然訪我家，霜威白菊兩三花。

子山病起無餘事，只望蒲台酒一車。

*寒夜文宴潤卿有期不至

草堂虛灑待高真，不意清齋避世塵。

料得焚香無別事，存心應降月夫人。

*汴河懷古二首

萬艘龍舸綠絲間，載到揚州盡不還。

應是天教開汴水，一千餘裏地無山。

盡道隋亡為此河，至今千里賴通波。

若無水殿龍舟事，共禹論功不較多。

*寄題天臺國清寺齊梁體

十裏松門國清路，飯猿臺上菩提樹。

怪來煙雨落晴天，元是海風吹瀑布。

*詠蟹

未游滄海早知名，有骨還從肉上生。

莫道無心畏雷電，海龍王處也橫行。

*金錢花

陰陽為炭地為爐，鑄出金錢不用模。

莫向人間逞顏色，不知還解濟貧無。

*惠山聽松庵

千葉蓮花舊有香，半山金刹照方塘。

殿前日暮高風起，松子聲聲打石床。

