雨：〔古文〕𠕒𠕘𠕲𩁼㲾《唐韻》《集韻》《韻會》𠀤王矩切，音羽。《說文》水从雲下也。一象天，冂象雲，水霝其閒也。《玉篇》雲雨也。《元命包》隂陽和爲雨。《大戴禮》天地之氣和則雨。《釋名》輔也。言輔時生養。《易·乾卦》雲行雨施，品物流行。《書·洪範》八庶徵，曰雨，曰暘。又《爾雅·釋天》暴雨謂之涷，小雨謂之霡霂，久雨謂之淫。陸佃云：疾雨曰驟，徐雨曰零，久雨曰苦，時雨曰澍。又穀雨，二十四氣之一。見《後漢·律曆志》。又《正字通》雨虎，蟲名。遁甲開天圖曰：霍山有雨虎，狀如蠶，長七八寸，在石內，雲雨則出，可炙食。或曰石蠶之類。詳見《本草綱目》。又《集韻》歐許切，音𢮁。義同。又《廣韻》《集韻》《韻會》𠀤王遇切，音芋。《集韻》自上而下曰雨。《韻會》風雨之雨上聲，雨下之雨去聲。《詩·邶風》雨雪其雱。又《小雅》雨我公田。《釋文》雨，于付反。《禮·月令》仲春始雨水。《註》漢始以雨水爲二月節。又叶羽軌切，音以。《易林》隂積不已，雲作淫雨。考證：〔《說文》水从雲下也。一象天，門象雲，水霝其閒也。〕謹照原文門改冂。

𩁷：《玉篇》敕庚切，音瞠。雨也。

雩：《唐韻》羽俱切《集韻》《韻會》雲俱切，𠀤音于。《說文》夏祭，樂於赤帝，以祈甘雨也。从雨于聲。《玉篇》請雨祭也。《爾雅·釋訓》舞號雩也。《註》雩之祭，舞者吁嗟而求雨。《禮·月令》仲夏大雩。《註》。雩，吁嗟求雨之祭也。《左傳·桓五年》龍見而雩。《註》遠爲百穀祈膏雨也。《疏》雩之言遠也。遠者豫爲秋收，言意深遠也。又雩婁。地名。《左傳·襄二十六年》楚子秦人侵吳及雩婁。《釋文》雩，音于。又《前漢·地理志》豫章郡雩都，琅邪郡雩叚。又《廣韻》况于切《集韻》匈于切，𠀤音訏。《廣韻》雩婁，古縣名。在廬江。《左傳·雩婁釋文》徐邈讀。又《集韻》休居切，音虛。《左傳·雩婁釋文》韋昭讀。又《集韻》汪胡切，音烏。《左傳·雩婁釋文》或讀一呼反。又《集韻》《類篇》𠀤王遇切，音芋。《爾雅·釋天》螮蝀謂之雩。螮蝀，虹也。《註》俗名美人虹。江東呼雩。《釋文》雩，于句切。《說文》或作𦏻。

𩁹：《正韻》同雩。

𩁺：《五音集韻》桑感切，音縿。《玉篇》小雨也。又《廣韻》所咸切《集韻》師咸切，𠀤音攕。又《集韻》師銜切，音衫。義𠀤同。或作𩃢。

𩁻：《篇海》力丁切，音零。女字。

雪：《唐韻》《集韻》相絕切《韻會》《正韻》蘇絕切，𠀤音㡜。《說文》本作䨮。凝雨。《元命包》隂凝爲雪。《釋名》雪，綏也。水下遇寒氣而凝，綏綏然下也。《埤雅》雪六出而成華，言凡草木華五出，雪華獨六出，隂之成數也。《詩·邶風》雨雪其雱。又《廣韻》除也。《韻會》洗也。《莊子·知北遊》澡雪而精神。《戰國策》得賢士與共國，以雪先王之恥，孤之願也。又《廣韻》拭也。《家語》以黍雪桃。《史記·酈食其傳》沛公遽雪足杖矛，曰：延客入。又小雪、大雪，𠀤節𠋫名。見《後漢·律曆志》。又山名。《後漢·明帝紀註》天山卽祈連山。一名雪山。又陽春白雪，古曲名。又姓。《正字通》明洪武中巡𥳑雪霽。

𩁼：《字義總略》古文雨字。註詳部首。

雬：《篇海》芳否切，音㤱。霧雬也。○按卽𩂆字之譌。

𩂂：《篇海》音忽。雷也。

𩂃：《集韻》所介切，音鎩。雨疾也。

䨌：《篇海》蒲角切。同雹。雨冰也。○按卽雹字之譌。

雭：《廣韻》色立切《集韻》色入切，𠀤音歰。《玉篇》雭雭，雨聲。《廣韻》小雨聲也。又《集韻》息入切，音靸。同霫。

𩂄：《集韻》徒渾切，音屯。《玉篇》大雨也。

𩂅：《篇海》音尖。小雨貌。又音衫。義同。

雮：《集韻》莫卜切，音木。鳥羽澤也。

𩂆：《集韻》匹九切，音𢜳。霧也。又房尤切，音浮。義同。又《玉篇》芳賦切，音赴。雨不止也。

𩂇：《集韻》與𩃬同。

雯：《廣韻》《集韻》《韻會》《正韻》𠀤無分切，音文。《廣韻》雲文。《集韻》雲成章曰雯。《古三墳》日雲赤曇，月雲素雯。

雰：《集韻》《韻會》《正韻》𠀤敷文切，音芬。《玉篇》霧氣也。又《韻會》雰雰，雪貌。《詩·小雅》雨雪雰雰。又《釋名》潤氣，著草木，遇寒凍色白曰雰。又《唐韻》《集韻》𠀤符分切，音汾。《說文》本作氛。祥氣也。《集韻》或作𣱦。考證：〔《釋名》澗氣，著草木，遇寒凍色白曰雰。〕謹照原文澗氣改潤氣。

䨍：《篇海》烏迥切，音濙。《字彙》深池也。又《篇海》音營。義同。〇按卽𤌌字之譌。

雱：《唐韻》《正韻》普郞切《集韻》《韻會》鋪郞切，𠀤音磅。《玉篇》雪盛貌。《詩·邶風》雨雪其雱。又《集韻》《類篇》𠀤敷方切，音芳。雰雱，雪貌。《集韻》本作滂，沛也。或作霶䨦。

𩂈：《玉篇》七鴆切，侵去聲。雲行也。

雲：《唐韻》《集韻》王分切《韻會》《正韻》于分切，𠀤音云。《說文》山川气也。从雨云，象雲回轉形。《廣韻》河圖曰：雲者，天地之本。《元命包》隂陽聚爲雲。《易·乾卦》雲行雨施。又《詩·大雅》倬彼雲漢。《傳》雲漢，天河也。又《爾雅·釋親》仍孫之子爲雲孫。《註》言輕遠如浮雲。又《周禮·春官·大司樂》舞雲門大卷。《註》周所存六代之樂，黃帝曰雲門大卷。又《史記·黃帝紀》官名，皆以雲命爲雲師。又澤名。《書·禹貢》雲土夢作。又《左傳·定四年》楚子涉睢濟江，入于雲中。《爾雅·釋地》楚有雲夢。《疏》此澤跨江南北，亦得單稱雲，單稱夢。《司馬相如·子虛賦》雲夢者，方九百里。又《拾遺記》蓬萊山，亦名雲來。又郡縣名。《前漢·地理志》琅邪郡雲縣。又雲中郡。又姓。《正字通》縉雲氏之後。唐雲洪嗣。明雲衢，雲岫。又叶于員切。《𨻰琳·馬瑙勒賦》初傷勿用，俟慶雲兮。君子窮達，亦時然兮。《說文》通作云。

𩂉：《字彙補》古文需字。見《歸藏易》。李陽冰曰：雲上于天也。

䨎：《字彙》同霐。

雴：《廣韻》丑入切《集韻》敕立切，𠀤音湁。《玉篇》雴霫。《廣韻》大雨。《博雅》雨也。又《集韻》力入切，音立。義同。

雵：《集韻》倚朗切，音坱。《玉篇》雵雵，白雲貌。又《集韻》《韻會》𠀤於良切，音央。義同。

零：〔古文〕𡈍《唐韻》《集韻》《韻會》𠀤郞丁切，音靈。《說文》餘雨也。从雨令聲。又《玉篇》徐雨也。又《廣韻》落也。《詩·鄘風》靈雨旣零。《傳》零，落也。又《字彙》畸零，凡數之零餘也。又《後漢·高句驪傳》好祠鬼神，社稷零星。《註》風俗通曰：辰之神爲零星。又水名。《前漢·匈奴傳》零吾水上。又《前漢·司馬相如傳》通零關道。《註》徐廣曰：越嶲有零關縣。又《前漢·地理志》武陵郡零陽，零陵郡零陵。又《韻會》丁零，亦地名。通作靈令。又姓。《正字通》明成化舉人零混。又與苓通。《莊子·徐無鬼》豕零也。《註》進學解所謂豨苓也。又《廣韻》落賢切《集韻》《韻會》《正韻》靈年切，𠀤音蓮。《廣韻》先零，西羌也。《前漢·趙充國傳》先零豪言，願時渡湟水北。《註》零，音憐。又《廣韻》《集韻》𠀤郞定切，音令。《廣韻》零落。《集韻》或作𩆖。亦作𩆼。

𩂒：《玉篇》於罽切，音意。大露也。又《集韻》烏懈切，音隘。亦霧也。

𩂓：《廣韻》《集韻》《韻會》𠀤都宗切，音冬。《廣韻》雨貌。

雷：〔古文〕𤴐𩂩𩇓𤳳䨓𩄣靁㗊𤴑《唐韻》魯回切《集韻》《韻會》《正韻》盧回切，𠀤音罍。《說文》本作靁。隂陽薄動靁雨生物者也。从雨畾聲。象回轉形。《易·說卦》震爲雷。《禮·月令》仲春，雷乃發聲。又《禮·曲禮》毋雷同。《註》雷之發聲，物無不同時應者。人之言當各由已，不當然也。又《司馬相如·大人賦》左𤣥冥而右黔雷。《註》黔雷，黔嬴也。天上造化神名。又《周禮·地官·鼓人》以雷鼓鼓神祀。《註》雷鼓，八面鼓也。又《韻會》雷門，會稽城門，有大鼓，聲聞百里。《前漢·王尊傳》毋持布鼓過雷門。又《南部新書》胡琴，大曰大忽雷，小曰小忽雷。又山名。《書·禹貢》壷口雷首。《疏》雷首，在河東蒲坂縣南。又澤名。《書·禹貢》雷夏旣澤。《傳》雷夏，澤名。又漢侯國名。在東海。見《史記·建元以來王子侯者年表》。又外國名。《前漢·西域傳》無雷國王冶盧城。又州名。《韻會》在廣西，其山爲雷所震，水流爲江。唐置雷州。又姓也。《前漢·淮南王安傳》郞中雷被。又音纍。《楚辭·九歌》駕龍輈兮乗雷，載雲旗兮委蛇。《晉語》靑陽。方雷氏之甥也。《註》方雷，西陵氏之姓。黃帝娶於西陵氏之子，曰纍祖，實生靑陽。雷纍同。○按晉語註，雷有纍音，非止叶音也。又《集韻》魯水切，音壘。推石下也。又《集韻》盧對切，音類。本作礧。或作壘礌檑。《埤蒼》推石自高而下也。《周禮·秋官·職金註》槍雷，椎椁之屬。《釋文》劉音誄。沈云：當爲礌，郞對反。《前漢·鼂錯傳·具藺石註》如淳曰：藺石，城上雷石。師古曰：雷，來內反。又《正字通》擊鼓曰雷。《古樂府》官家出遊雷大鼓。考證：〔又姓。《前漢·淮南衡山王傳》郞中雷被。〕謹按漢書淮南衡山濟北王傳合爲一卷，郑此引係淮南王傳中語，應省衡山字。改又姓也前漢淮南王安傳。

雸：《集韻》五甘切，音玵。霜也。

𩂔：《集韻》分物切，音弗。雨貌。

雹：〔古文〕𩅟𩆗𩇌《唐韻》蒲角切《集韻》《韻會》《正韻》弼角切，𠀤音㩧。《說文》雨冰也。《大戴禮》陽之專氣爲霰，隂之專氣爲雹。霰雹者，一氣之化也。《註》陽氣在雨，溫暖如陽。隂氣薄之，不相入，搏而爲雹。故春秋榖梁說曰：雹者，隂脅陽之象也。《埤雅》隂包陽爲雹。申豐以爲古者藏冰固隂，沍寒而無雹，蓋陽無所洩，雹之所以生也。雹形似今半珠，其粒皆三出。雪六出成華，雹三出成實，雹冰之餘，造化權輿。曰：雹者，雨之冰也。又曰：北方之氣，雲雨雹霰雪。《禮·月令》仲夏行冬令，則雹凍傷穀。《註》子之氣乗之也。陽爲雨，隂起脅之，凝爲雹。《左傳·昭四年》聖人在上，無雹。雖有，不爲災。《韻會補》洮岷閒，雨雹曰白雨。又曰硬頭雨。宋紹興十七年，臨安雨雹，太學屋瓦皆碎。學宮諱言雹，遂稱硬雨。又《集韻》蒲沃切，音僕。義同。考證：〔《埤雅》雹形今似半珠〕謹照原文今似改似今。

𩂕：《集韻》敷勿切，音拂。雲貌。

雺：《廣韻》《集韻》莫紅切《集韻》《韻會》謨蓬切，𠀤音蒙。《爾雅·釋天》天氣下，地不應曰雺。《註》言蒙昧。《疏》書洪範曰雺，註，雺聲近蒙，詩零雨其蒙，則雺是天氣下降，地氣不應，蒙闇也。《玉篇》本作霚。《廣韻》同霿。《集韻》或作霧。又《廣韻》莫浮切《集韻》《韻會》迷浮切《正韻》莫侯切，𠀤音謀。義同。《集韻》或作霿蒙。又《廣韻》《韻會》莫綜切《集韻》莫宋切。𠀤同霿。《廣韻》地氣上，天不應。《韻會補》古文尙書，雨霽雺圛克。《註》雺，地氣上。天氣不下也。又《廣韻》莫𠋫切，音茂。義同。又《玉篇》武賦切《集韻》亡遇切，𠀤音務。《集韻》本作霚。或作霧。詳後霧霚二字註。

𩂖：《集韻》側格切，音窄。雨貌。

𩂗：《集韻》普沒切，音䪬。雲貌。

電：〔古文〕𩃿《唐韻》《集韻》《韻會》堂練切《正韻》蕩練切，𠀤音殿。《說文》隂陽激燿。从雨从申。《埤雅》電與雷同氣。雷从回，電从申，隂陽以回薄而成雷，以申洩而爲電。或曰雷出天氣，電出地氣，故電从坤省。說卦：離爲電。電，火屬也。蓋隂陽暴格，分爭激射，有火生焉，其光爲電，其聲爲雷。今鐵石相擊則生火，燒石投井則起雷。又况天地大爐之所薄動，眞火之所激射乎。董子曰：太平之世，雷不驚人，號令啓發而已。電不炫目，宣示光耀而已。《釋名》電，殄也。乍見則殄滅也。《易·噬嗑》雷電合而章。《註》雷電𠀤合，不亂乃章。又《豐卦》雷電皆至。《疏》雷者，天之威動。電者，天之光耀。雷電俱至，則威明備足以爲豐也。《詩·小雅》㷸㷸震電。《禮·月令》仲春，雷乃發聲，始電。《疏》電是陽光，陽微則光不見，此月陽氣漸盛，以擊於隂，其光乃見，故云始電。《春秋·隱九年》大雨震電。《疏》河圖云：隂激陽爲電，電是雷光。《穀梁傳》震，雷也。電，霆也。《淮南子·原道訓》電以爲鞭策。

𩂘：《字彙補》古文陝字。見同文鐸。

𩂙：《字彙補》關名。音未詳。《李尤·函谷關賦》其南則有蒼梧、荔浦、離水、謝沐、涯浦、𩂙中。《註》蒼梧以下六關在南。

雼：《字彙補》徒浪切，音宕。洞屋。

𩂢：《唐韻》鉏箴切《集韻》鉏簪切，𠀤音岑。《說文》霖雨也。南陽謂霖雨爲𩂢。从雨乑聲。又《廣韻》擬皆切《集韻》宜皆切，𠀤音娾。又《集韻》魚音切，音吟。義𠀤同。又《廣韻》五佳切《集韻》宜佳切，𠀤音崖。《廣韻》雨聲。

䨏：《集韻》才資切，音茨。《玉篇》大雨。又《集韻》雨聲。或作𩆂，亦書作𩆃。

䨐：《廣韻》侯夾切《集韻》轄夾切，𠀤音狹。《玉篇》與洽同。詳水部洽字註。又《集韻》澈濕也。

𩂣：《唐韻》盧各切《集韻》《韻會》《正韻》歷各切，𠀤音洛。《說文》雨零也。从雨各聲。《玉篇》或作落。

𩂤：《玉篇》胡卦切，音話。海船也。

䨑：《廣韻》杜奚切《集韻》《韻會》田黎切《正韻》杜兮切，𠀤音啼。《玉篇》霽雲。《集韻》一曰雨止。

𩂥：《廣韻》於刃切《集韻》伊刃切，𠀤音印。《玉篇》氣也。《廣韻》氣行。《集韻》氣流行謂之𩂥。

䨒：《唐韻》《集韻》𠀤王矩切，音羽。《說文》水音也。从雨羽聲。又《廣韻》《集韻》𠀤王遇切，音芋。義𠀤同。《集韻》通作羽。

𩂦：《集韻》北諍切，音迸。雷聲。

䨓：《集韻》雷古作䨓。註詳五畫。《韻會》通志曰：回，古䨓字，後人加雨作䨓。回象雷形，古尊罍多作雲回。

𩂧：《廣韻》憶俱切《集韻》邕俱切，𠀤音紆。《玉篇》雨貌。《廣韻》䨕，注雨貌。《集韻》𩅄䨕，暴雨。《廣韻》書作䨕。

𩂨：《集韻》色責切，音栜。霰也。

𩂩：《玉篇》古文雷宇。註詳五畫。

雿：《字彙》徒弔切，音棹。𣆺雿，幽冥也。《王逸·九思》閴𣆺雿兮靡睹。又《字彙補》直格切，音宅。與翟氏之翟同。高峻貌。《淮南子·原道訓》上遊於霄雿之野。又《俶眞訓》蕭條霄雿，無有彷彿。《又》橫局天地之閒，而不雿不通。《篇海》本作窕。

需：〔古文〕𩂉《唐韻》相兪切《集韻》《韻會》詢趨切，𠀤音須。《說文》𩓣也。遇雨不進，止𩓣也。从雨而聲。易曰：雲上于天需。《註》徐鉉曰：李陽冰據易雲，上于天云：當从天。然諸本皆从而，無从天者。《玉篇》卦名。《易·需彖》需，須也。險在前也。《周禮·冬官考工記》輈人，行數千里，馬不契需。《疏》從易需卦之需。《釋文》音須。《莊子·徐無鬼》濡需者，豕蝨是也。《註》濡則不去，需則有待。又《集韻》一曰疑也。《韻會》遲疑需待也。《左傳·哀十四年》需事之賊也。又《韻會》索也。又《字彙》姓也。又《集韻》汝朱切，音儒。韋柔滑貌。《戰國策》其需弱者來使，則王必聽之。《註》需，音儒。《集韻》或作𠟺。又《集韻》《正韻》𠀤乳兗切，音耎。《集韻》本作𨋚，柔也。或作輭。軟濡，通作耎。《韻會》本作㓴。或作𠟺。《周禮·冬官考工記》鮑人，欲其柔滑，而腛脂之，則需。《註》故書需作𠟺。𠟺，讀爲柔需之需。《釋文》需，人兗反。又《周禮·冬官考工記·弓人》薄其帤則需。《註》需，謂不充滿。《疏》需襦不進，故爲不充滿。陸云：罷需。又《集韻》奴亂切，音糯。弱也。《周禮·冬官考工記》馬不契需。《註》需，讀爲畏需之需。《釋文》又乃亂反。《集韻》本作偄。或作愞懦燸耎。又《韻會補》鄭𤣥周易註，需，讀爲秀。陽氣秀而不直前者，畏上坎也。

𩂪：《字義總略》音屑。雪也。《楊愼·轉注古音》說文雨䨘爲𩂪，从雨䏌聲。䨘卽古文霰字。䏌音佾，𩂪亦當音佾。徐鉉以相邀切音之，蓋誤以䏌爲肖耳。○按說文本作霄。升庵以爲𩂪字，不知何據。《正字通》仍字義總略，作先結切，音屑。而歷引爾雅釋天，謝莊雪賦，駁相邀切之非。今按諸書本俱作霄。𠀤無作𩂪者。姑誌以備參考。

䨔：《字彙補》䨌字之譌。

𩂫：《字彙補》與處同。《漢楚相孫君𥓓》𩂫幽㬆而照明。

𩂬：《字彙補》與電同。見漢𥓓。

䨕：《廣韻》𩂧書作䨕。

霂：《唐韻》《集韻》《韻會》《正韻》𠀤莫卜切，音木。《說文》霢霂也，从雨沐聲。《爾雅·釋天》小雨謂之霡霂。《詩·小雅》益之以霡霂。互詳後霡字註。

䨗：《廣韻》縛謀切《集韻》房尤切，𠀤音浮。《玉篇》䨗䨗，雨雪貌。通作浮。

霃：《廣韻》直深切《集韻》《韻會》《正韻》持林切，𠀤音沈。《說文》久隂也。从雨沈聲。《集韻》通作沈。

𩂷：《正字通》霃字之譌。

𩂸：《正字通》俗霃字。

𩂹：《廣韻》《集韻》𠀤營隻切，音役。《玉篇》大雨也。《廣韻》𩂹䨥，大雨。

𩂺：《集韻》色責切，音栜。本作涑。小雨零貌。或作𣽤。

䨘：《唐韻》蘇甸切《集韻》《正韻》先見切，𠀤先去聲。《爾雅·釋天》雨䨘爲霄雪。《疏》䨘與霰音義同。《埤雅》䨘从睍省，霄从消省。詩曰：見睍曰消。蓋雪以微溫搏之，故散而成䨘。郭璞所謂冰雪雜下謂之消雪，是也。《說文》本作霰。《玉篇》亦作𩆵。《集韻》或作𩃝。互詳後霰字註。

霄：《廣韻》相邀切《集韻》《韻會》思邀切《正韻》先彫切，𠀤音宵。《說文》雨䨘爲霄雪。从雨肖聲。齊語也。《爾雅·釋天》雨䨘爲霄。《註》詩曰：如彼雨雪，先集維霰。霰，冰雪雜下者，謂之霄雪。《疏》霄，卽消也。《韻會》霄雪，今人所謂濕雪也。著物則消。又《玉篇》雲氣也。《廣韻》近天氣也。《揚雄·甘泉賦》騰淸霄而軼浮景。《註》師古曰：霄，日旁氣也。又陵霄，花名。《爾雅翼》苕，陵苕，今陵霄。又奔霄，𥡆王八駿之一。見《拾遺記》。又地名。《左傳·定十四年》城莒父及霄。又國名。《拾遺記》西方有因霄之國，人皆善嘯。又姓。《正字通》韓非子有霄略。又人名。《春秋·襄十一年》楚人執鄭行人良霄。《史記·楚世家》是謂霄敖。又《集韻》仙妙切，音笑。與肖同。又《陸雲·陸丞相誄》窮化幾神，探賾衆妙。駭塵氛埃，澄響淸霄。霄，叶音笑。又叶桑何切，音莎。《道藏歌》彈璈北寒臺，七靈曜紫霄。濟濟羣仙舉，紛紛塵中羅。又叶思留切，音搜。《陸機詩》恢恢天網，飛沈是收。受兹下臣，騰光淸霄。《集韻》或作䨭㲵。考證：〔《爾雅·釋天》雨䨘爲霄。〕謹照原文爲霄下增雪字。

𩂻：《廣韻》丑輒切《集韻》敕涉切，𠀤音鍤。《玉篇》𩂻霎，小雨。

𩂼：《集韻》古杏切，音梗。雲貌。

𩂽：《玉篇》盧冬切，音龍。雨聲。

䨙：《字彙》余林切，音淫。久雨也。《正字通》霪字譌省。

𩂾：《集韻》滂丁切，音竮。𩂾𩂾，雨貌。

霅：《唐韻》丈甲切《集韻》《韻會》《正韻》直甲切，𠀤音喋。《說文》霅霅，震電貌。又《說文》一曰衆言也。从雨，譶省聲。《韻會》衆聲。又《後漢·馬融·廣成頌》霅爾雹落。《註》霅，素洽反。廣雅曰：雨也。又《左思·吳都賦》靸霅驚捷。《註》靸霅，走捷貌。又《廣韻》霅陽，縣名。又《廣韻》水名，在吳興。《集韻》通作𤁳。又姓。《字彙補》博物志，孟舒，國名，人首鳥身，其先主爲霅氏。又《廣韻》胡甲切《集韻》轄甲切，𠀤音狎。《玉篇》衆言也。又《班固·答賔戲》煜霅其閒。《註》霅，下甲反。煜霅，光貌。又《集韻》域及切，音煜。霅霵，雨聲。又《廣韻》蘇合切《集韻》《韻會》《正韻》悉合切，𠀤音趿。《廣韻》雨霅霅。又《廣韻》之涉切《集韻》《韻會》《正韻》質涉切，𠀤音讋。《廣韻》霅霅，震電貌。又《集韻》色甲切，音啑。散也。《揚雄·甘泉賦》霅然陽開。《註》晉灼曰：散也。師古曰：霅，音所甲反。又《集韻》斬狎切，音眨。地名。霅陽障，在樂浪。

𩂿：《集韻》牛尹切，音輑。《玉篇》雨也。

𩃀：《集韻》延面切，音衍。𩃀𩃀，雲貌。

霆：《唐韻》特丁切《集韻》《韻會》《正韻》唐丁切，𠀤音庭。《說文》雷餘聲也。鈴鈴所以挺出萬物。从雨廷聲。《玉篇》霹靂也。《爾雅·釋天》疾雷爲霆霓。《易·繫辭》鼓之以雷霆。《詩·小雅》如霆如雷。《禮·孔子閒居》神氣風霆，風霆流形。又《玉篇》電也。《穀梁傳·隱九年》電霆也。○按𡌨雅云：當音挺。又《字彙補》借作庭。《漢楚相孫君𥓓》庭堅，作霆堅。又《集韻》他頂切，音珽。迅雷。又《廣韻》《正韻》徒鼎切《集韻》待頂切《韻會》待鼎切，𠀤音挺。《廣韻》疾雷。《詩·小雅·如霆釋文》霆，又音挺。《左思·吳都賦》鉤爪鋸牙，自成鋒穎。精若曜星，聲若雷霆。《埤雅》霆，或謂之電。蓋音庭則爲雷，音蜓則爲電。《淮南子·天文訓》隂陽相薄，感而爲雷，激而爲霆。又曰：疾雷不及掩耳，疾霆不及掩目。皆宜音蜓。又《集韻》《韻會》《正韻》𠀤徒徑切，音定。《集韻》雷也。《詩·小雅·如霆釋文》霆，又音定。《集韻》或作𩆹。

震：〔古文〕𩆉《唐韻》章刃切《集韻》《韻會》《正韻》之刃切，𠀤音振。《說文》劈歷振物者。从雨辰聲。《註》徐鉉曰：今俗別作霹靂，非是。《易·說卦》震爲雷。《詩·小雅》㷸㷸震電。《傳》震，雷也。《春秋·僖十五年》震夷伯之廟。《疏》雷之甚者爲震。《釋名》震，戰也。所擊輒破，若攻戰也。又卦名。《易·說卦》萬物出乎震。震，東方也。又《易·說卦》震，動也。《書·舜典》震驚朕師。《盤庚》爾謂朕，曷震動萬民以遷。《詩·周頌》薄言震之。莫不震𤴁。《春秋·文九年》地震。《疏》公羊傳曰：震者何，動地也。《周語》伯陽父曰陽伏而不能出，隂迫而不能𤇏，於是有地震。又《爾雅·釋詁》震，懼也。《易·震卦》洊雷震，君子以恐懼修省。又《廣韻》威也。《易·未濟》震用伐鬼方。《詩·大雅》王奮厥武，如震如怒。又《廣韻》起也。《易·雜卦傳》震，起也。又《公羊傳·僖九年》葵丘之會，桓公震而驚之，叛者九國。震之者何，猶曰振振然。又《爾雅·釋詁》娠，震動也。《註》娠，猶震也。《疏》大雅生民云：載震載夙。昭元年左傳曰：邑姜方震大叔。哀元年左傳曰：后緡方震。皆謂有身爲震，故云娠猶震也。又《書·禹貢》震澤底定。《傳》震澤，吳南太湖名。又《集韻》升人切，音申。與娠同。女姙身動也。《左傳·震動釋文》震又音申，懷姙也。《集韻》通作㑗。又《集韻》一曰官婢女隷謂之娠。又《韻會》《正韻》𠀤之人切，音眞。怒也。《班固·東都賦》赫然發憤，應者雲興。霆擊昆陽，憑怒雷震。《前漢·敘傳》票騎冠軍，猋勇紛紜。長驅六舉，電擊雷震。《註》師古曰：震音之人反。又《字彙補》震旦，中國也。《梁書》盤盤國稱梁主爲震旦天子。从之人切。

霈：《廣韻》《集韻》《韻會》𠀤普蓋切，音沛。《玉篇》大雨。《廣韻》霶霈，雨多貌。又《正韻》水流貌。《說文》作沛。又《集韻》多澤也。又《宋玉·高唐賦》興雲聲之霈霈。《註》興聲霈霈然。霈，浦大切。

霉：《正字通》莫裴切，音枚。項甌東曰：江南以三月爲迎梅雨，五月爲送梅雨。或言古語：黃梅時節家家雨。張蒙溪謂：梅當作霉，雨中暑氣也。霉雨善汙衣服，故又云霉涴，言其爲霉所壞也。按𡌨雅風土記皆作梅雨。霉，義與黴通。

𩃁：《字彙補》名勃切，音沒。雨下。

𩃂：《韻會小補》與霰同。

𩃃：《集韻》宣隹切，音綏。《玉篇》小雨貌。《集韻》與浽同。浽微，小雨。

𩃒：《集韻》都果切，音朶。雲不族也。

𩃓：《說文》電本字。

𩃔：《廣韻》所咸切《集韻》師咸切，𠀤音攕。《說文》微雨也。从雨㦰聲。《廣韻》雨貌。《集韻》本作𩆷。或作𩁺。詳後𩆷字註。又《唐韻》子廉切《集韻》將廉切，𠀤音尖。《玉篇》漬也。或作𩆷。又《集韻》師銜切，音衫。與𩁺同。細雨謂之𩁺。《說文》𩃔，讀若芟。又《集韻》思廉切，音銛。義同。本作𩆷。

霋：《唐韻》七稽切《集韻》《韻會》《正韻》千西切，𠀤音妻。《說文》霽謂之霋。从雨妻聲。又《玉篇》雲行貌。

䨚：《玉篇》呼骨切，音忽。雨下也。《類篇》雨貌。

𩃕：《集韻》仕莊切，音牀。急雨。或作漴。

𩃖：《集韻》息葉切，音徢。雨雪貌。

䨛：《廣韻》山責切《集韻》色窄切，𠀤音索。雨也。又《廣韻》霰也。又《集韻》先的切，音錫。䨛䨛，小雨。又《集韻》一曰霰貌。《玉篇》或作𩄜。

𩃗：《集韻》烏感切，音黤。雲氣。《類篇》雲氣盛也。又《廣韻》《集韻》𠀤衣檢切，音奄。《廣韻》雲狀。

霌：《玉篇》職由切，音周。《篇海》雲雨貌。

𩃘：《集韻》徒官切，音團。𩃘𩃘，露多也。本作漙。或作𩅂𣶣。

霍：《廣韻》虛郭切《集韻》《韻會》《正韻》忽郭切，𠀤音霩。《玉篇》揮霍。《集韻》揮霍，猝遽也。《陸機·文賦》紛紜揮霍。《註》揮霍，疾貌。《馬融·廣成頌》徽嫿霍奕。又《荀子·議兵篇》霍焉離耳。《註》霍焉，猶渙焉也。《司馬相如·大人賦》霍然雲消。又《揚雄·甘泉賦》翕赫曶霍。《註》師古曰：開合之貌。《文選註》曶霍，疾貌。又《前漢·嚴助傳》夏月暑時，歐泄霍亂之疾。又《爾雅·釋山》大山宮，小山霍。《註》宮謂圍繞之。《疏》小山在中，大山在外，圍繞之。山形若此者名霍，非謂大山名宮，小山名霍也。又山名。《爾雅·釋山》江南衡。《註》衡山，南嶽。《又》霍山爲南嶽。《註》卽天柱山。《疏》衡之與霍，一山而有二名也。本衡山，一名霍山。漢武帝移嶽神於天柱，又名天柱，亦爲霍，故漢已來衡霍別矣。《註》卽天柱山。此據作註時霍山爲言也。其經之霍山，卽江南衡是也。○按據此註，霍山有二，南嶽衡山及天柱山，皆名霍山。白虎通：南方爲霍，霍之爲言護也。言太陽用事，護養萬物也。風俗通義，衡山，一名霍山者，萬物盛長，垂枝布葉，霍然而大。又周禮夏官職方氏：河內曰冀州，其山鎭曰霍山。爾雅釋地：西方之美者，有霍山之多珠玉焉。晉語：景霍以爲城。註：景，大也。大霍，晉山名。又國名。《書·蔡仲之命傳》武王克商，封弟叔處于霍。《左傳·閔元年》滅霍。《註》永安縣有霍大山。霍國，姬姓。又邑名。《左傳·哀四年》襲梁及霍。《註》梁南有霍陽山，蠻子之邑也。《公羊傳·僖二十一年》會于霍。又姓。《廣韻》武王弟霍叔之後也。又與藿通。《前漢·鮑宣傳》漿酒霍肉。《註》劉德曰：視肉如藿也。師古曰：霍，豆菜，貧人茹之。又《玉篇》鳥飛急疾貌。又《集韻》歷各切，音洛。艸名。《爾雅·釋草》枹霍首。又《集韻》曷各切，音鶴。義同。或作藿。通作隺。又上聲，音瑣。霍人，地名。《史記·周勃世家》降下霍人。《註》正義曰：霍，音瑣，又蘇寡反。師古曰：山寡反。

霎：《唐韻》山洽切《集韻》色甲切《韻會》《正韻》色洽切，𠀤音箑。《說文》小雨也。从雨妾聲。《玉篇》𩂻霎。《集韻》雨聲。又《玉篇》子葉切，音接。義同。又《集韻》悉合切，音趿。與霅同。詳前霅字註。

霏：〔古文〕䬠《唐韻》芳非切《集韻》《韻會》《正韻》芳微切，𠀤音菲。《說文》雨雪貌。从雨非聲。《集韻》雰也。《詩·邶風》雨雪其霏。《傳》霏，甚貌。又《小雅》雨雪霏霏。

𩃙：《廣韻》古橫切《集韻》姑橫切，𠀤音觥。《廣韻》吳王孫休子名。詳後𩅦字註。

䨜：《玉篇》北朋切，音鵬。大雨。又《字彙補》懜也。《乾坤鑿度》氣分萬䨜。

䨝：《集韻》親盈切，音淸。《玉篇》女神。《集韻》䨝，女神名。

𩃚：《集韻》瑚畎切，音泫。露貌。

霐：《五音集韻》烏宏切，音泓。水名。出靈寶經。又幽深貌。《王延壽·魯靈光殿賦》霐寥窲以崢嶸。《註》霐，幽深之貌。《釋文》霐，烏宏切。《字彙》亦作䨎。

霑：《唐韻》張廉切《集韻》《韻會》知廉切，𠀤音沾。《說文》雨𩃵也，从雨沾聲。《廣韻》霑，濕也。又濡也，漬也。《詩·小雅》旣霑旣足。《疏》言霑潤。《禮·曾子問》雨霑服。《齊語》霑體塗足。《前漢·𨻰遵傳》𠋫遵霑醉時。《註》師古曰：霑，濕。《揚雄·長楊賦》仁霑而恩洽。《揚子·方言》瀧涿謂之霑𣿙。《集韻》通作沾。

霒：《玉篇》古文隂字。《說文》雲覆日也。从雲今聲。註詳阜部八畫。《集韻》書作𩃬。或作𩃛𩂇。《廣韻》書作霠。

𩃛：《集韻》同霒。

霓：《唐韻》五雞切《集韻》《韻會》《正韻》硏奚切，𠀤音倪。《說文》屈虹靑赤。或白色隂气也。从雨兒聲。《玉篇》雲色似龍也。《埤雅》雄曰虹，雌曰霓。舊說，虹常雙見，鮮盛者雄，其闇者雌也。一曰赤白色謂之虹，靑白色謂之霓。爾雅釋天曰：霓爲挈貳，貳蓋言二。淮南子說山訓曰：天二氣則成虹是也。《孟子》若大旱之望雲霓也。《集韻》通作蜺。又《爾雅·釋天》疾雷爲霆霓。《註》雷之急擊者謂霹靂。又《廣韻》五計切《集韻》硏計切，𠀤音詣。義同。《張衡·東京賦》龍輅充廷，雲旗沸霓。夏正三朝，庭燎晢晢。又《廣韻》五結切《集韻》倪結切，𠀤音齧。義同。《釋名》霓，齧也。其體斷絕，見於非時，此灾氣也。傷害於物，如有所食齧也。《南史·王筠傳》沈約製郊居賦，示筠草，筠讀至雌霓連蜷，約撫掌欣忭曰：僕常恐人呼爲霓。○按雌霓之霓，五的反。雲霓之霓，五兮反。學林曰：范蜀公召試學士院，用彩霓作平聲。考試者以范爲失韻，當時學士爲之憤鬱。司馬光曰：約賦但取聲律便美，非霓不可讀爲平聲也。又《張衡·西京賦》直墆霓以高居。《註》墆霓，高貌。又《集韻》《韻會》𠀤倪歷切，音鶂。《集韻》雌霓。《集韻》本作蜺。或作蛪。

霔：《廣韻》之戍切《集韻》朱戍切，𠀤音注。《玉篇》霔霖。《廣韻》霖霔。《集韻》本作澍，時雨，澍生萬物。

霕：《篇海》徒昆切，音屯。雲大貌。

霖：《唐韻》力尋切《集韻》《韻會》犂針切《正韻》犂沉切，𠀤音林。《說文》雨三日已往。从雨林聲。《玉篇》雨不止也。《爾雅·釋天》久雨謂之淫，淫謂之霖。《書·說命》用汝作霖雨。《傳》霖以救旱。《左傳·隱九年》春王正月，大雨霖以震，書始也。凡雨自三日以往爲霖。

𩃜：《集韻》落合切，音拉。雨聲也。

𩃝：《集韻》同霰。《韻會補》作𩃂。《字彙補》作𩄧。

𩃞：《字彙補》同零。

𩃟：《字彙補》與霽同。《說文先訓》从雨而見大昕，是霽也。《歸藏易》旣濟作岑𩃟。

𩃠：《字彙補》徒奈切，音代。雲狀也。

𩃡：《字彙補》士甲切，音箑。雨大下也。○接卽𩃹字之譌。

䨞：《唐韻》《集韻》《韻會》𠀤王矩切，音羽。《說文》雨貌。方語也。从雨禹聲。又《集韻》火五切，音虎。北方謂雨曰䨞。呂靜說。又《集韻》吁句切，音煦。義同。又王遇切，音芋。《博雅》舒也。又一曰雨貌。

𩃵：《唐韻》《集韻》𠀤而琰切，音冉。《說文》濡也。从雨染聲。又《集韻》而豔切，音染。沾也。

䨟：《集韻》烏瓜切，音窊。蹄涔也。

𩃶：《集韻》蒲撥切，音跋。雲貌。

𩃷：《篇海》音代。雲貌。

霘：《五音集韻》徒弄切，音洞。出徐寅黃河賦。

霙：《廣韻》《集韻》《韻會》於驚切《正韻》於京切，𠀤音英。《玉篇》雨雪雜下。《集韻》霰也。《埤雅》雪寒甚則爲粒，淺則成華，華謂之霙。《韓詩外傳》雪華曰霙。《集韻》通作英。又《廣韻》《正韻》𠀤於良切，音央。《廣韻》霙霙，白雪貌。

霚：《唐韻》《集韻》𠀤亡遇切，音務。《說文》地气發，天不應。从雨敄聲。籀文省作雺。《註》徐鉉曰：今俗从務。《玉篇》天氣下，地氣不應也。又《廣韻》莫紅切《集韻》謨蓬切，𠀤音蒙。義同。《玉篇》亦作雺。《廣韻》亦作霿。《集韻》與霧同。

霛：《玉篇》古文靈字。註詳十六畫。

䨠：《集韻》《正韻》𠀤於蓋切，音藹。與靄同。《謝惠連·雪賦》連氛累䨠。《註》䨠，一大切。餘詳靄字註。

䨡：《玉篇》與𩄙同。

𩃸：《集韻》與靅同。

𩃹：《集韻》側洽切，音眨。《玉篇》大雨。《集韻》雨聲。又《集韻》竹洽切，音劄。義同。

𩃺：《玉篇》胡溝切，音侯。《篇海》雨也。

䨢：《廣韻》《集韻》𠀤徒感切，音禫。《廣韻》䨢䨴，雲貌。《集韻》與霮同。或作𩅾。

𩃻：《字彙》見《石鼓文》第九鼓。郭云：恐是籀文霾字。鄭云：卽沴字。《正字通》焦竑載《石鼓》作𩆲，音黎。

䨣：《唐韻》《集韻》𠀤匹各切，音粕。《說文》雨需革也。从雨从革。讀若膊。又《玉篇》雨也。又《廣韻》古核切《集韻》各核切，𠀤音隔。義同。

𩃼：《字彙》芳文切，音芬。霧也。又雪貌。又與氛同。

𩃽：《字彙》音預。揚雄蜀都賦，𩃽𪋮，獸名，似鹿而大，宜从鹿。古文苑作𩃽，恐傳寫之譌。𪋉。

霜：《唐韻》所莊切《集韻》《韻會》《正韻》師莊切，𠀤音驦。《玉篇》露凝也。《釋名》其氣慘毒，物皆喪也。《大戴禮》陽氣勝，則散爲雨露。隂氣勝，則凝爲霜雪。《易·坤卦》履霜堅冰至。《詩·秦風》白露爲霜。又《字彙補》國名。《西域記》屈霜國。又姓。見《姓苑》。又《正字通》歷年曰霜。《李白詩》陛下之壽三千霜。又《集韻》《類篇》𠀤色壯切，音孀。隕霜，殺物也。或作灀。《潘岳·馬汧督誄》馬生爰發，在險彌亮。精貫白日，猛烈秋霜。

霝：《唐韻》《集韻》𠀤郞丁切，音舲。《說文》雨零也。从雨𠱠，象𩂣形。詩曰：霝雨其濛。○按詩豳風今本作零。《玉篇》落也。《廣韻》墮也。又與靈通。《石鼓文》霝雨奔𣹳。《詩·衞風》靈雨旣零。作靈。《註》靈，善也。

霞：《唐韻》胡加切《集韻》《韻會》《正韻》何加切，𠀤音霞。《說文》赤雲氣也。从雨叚聲。《玉篇》東方赤。《廣韻》赤氣騰爲雲。《集韻》雲日氣相薄。《增韻》日旁彤雲。通作赮。又《字彙補》漢複姓有霞露氏。又與遐通。《楚辭·遠遊》載營魄而登霞。《朱註》古與遐借用。又《增韻》通作蝦。《吳越春秋·烏鳶歌》啄霞矯翮兮雲閒。《字彙補》霞卽蝦也。又叶音胡。《楚辭·遠遊》餐六氣而飮沆瀣兮，漱正陽而含朝霞。保神明之淸澄兮，精氣入而麤穢除。又叶音何。《曹植·洛神賦》遠而望之，皎若太陽升朝霞。迫而察之，灼若芙渠出綠波。

霟：《五音集韻》戸工切，音洪。出徐寅黃河賦。

𩃾：《集韻》詡鬼切，音虺。《廣韻》震雷也。《集韻》雷聲也。

霠：《廣韻》於金切，音音。雲覆日。《古三墳》雲日蔽霠。《宋玉·九辯》霠曀而莫達。又姓。《廣韻》出纂文。《急就篇》洗濯霠冷參辛臾。○按卽𩃛字之譌。

䨤：《廣韻》徒歷切《集韻》亭歷切，𠀤音荻。《廣韻》䨤䨤，雨也。《玉篇》作䨤。又《集韻》徒沃切，音毒。雨貌。

𩃿：《玉篇》古文電字。註詳五畫。

𩄀：《字彙補》古文靈字。註詳十六畫。

𩄘：《集韻》鄔孔切，音翁。𩄘𩄘，雲貌。

𩄙：《唐韻》《集韻》𠀤胡男切，音含。《說文》久雨也。从雨圅聲。《玉篇》多雨也。或作䨡。

𩄚：《唐韻》卽夷切《集韻》津私切，𠀤音咨。《說文》雨聲。又《玉篇》才私切，音慈。義同。《玉篇》或作𩆂。亦作澬。

𩄛：《玉篇》直吝切，音陣。雲也。

霡：《集韻》莫獲切《韻會》《正韻》莫白切，𠀤音麥。《釋名》霡霂，小雨也。言裁霡歷霑漬，如人沐頭，惟及其上枝，而根不濡也。《爾雅·釋天》小雨謂之霡霂。《詩·小雅》益之以霡霂。《左思·吳都賦》流汗霡霂，而中逵泥濘。《說文》本作霢。《集韻》或作䨫。

霢：《說文》霡本字。霢霂，小雨也。从雨脈聲。《集韻》或作䨫。又《集韻》莫狄切，音覓。義同。

𩄜：《玉篇》同䨛。

䨥：《廣韻》胡郭切《集韻》黃郭切，𠀤音穫。《玉篇》𩂹䨥，大雨。《篇海》本作𩆀。又《廣韻》《集韻》𠀤之石切，音隻。義同。又《字彙補》與雙同。見復古編。

𩄝：《集韻》才何切，音醝。雨聲。

䨦：《廣韻》同雱。

𩄞：《篇海》狼狄切，音歷。𩄞𩄞，雨不止也。○按卽𩅩字譌省。

𩄟：《集韻》魚開切，音䔇。本作皚。詳白部皚字註。

䨧：《玉篇》於今切，音隂。沉雲貌。《正字通》𩃬字之譌。

霣：〔古文〕𩆆𩆹《唐韻》《韻會》《正韻》于敏切《集韻》羽敏切，𠀤音殞。《說文》雨也。齊人謂雷爲霣。从雨員聲。《玉篇》雷起出雨也。又《說文》一曰雲轉起也。又墮也。與隕同。《公羊傳·莊七年》夜中星霣如雨。又《集韻》公渾切，音昆。齊人謂雷曰霣。又《集韻》王問切，音運。義同。

䨨：《廣韻》陟誰切《集韻》《韻會》中葵切，𠀤音追。隱也。又《玉篇》雷也。又《禮·玉藻》端行頤霤如矢。《註》頤或爲䨨。《釋文》䨨，徐音追。又《集韻》延知切，音夷。義同。《禮·玉藻·釋文》䨨，亦音夷。又《集韻》《類篇》𠀤徒回切，音穨。義同。

𩄠：《集韻》多年切，音顚。雨聲。一曰雨甚。

霤：《唐韻》《集韻》《韻會》《正韻》𠀤力救切，音溜。《說文》屋水流也。从雨留聲。《禮·玉藻》端行，頤霤如矢。《註》行旣疾，身乃小折，而頭直俯臨前，頤如屋霤之垂也。《儀禮·鄕飮酒禮》磬，階閒縮霤，北面𡔷之。《禮·雜記》檖者降受爵，弁服於門內霤。《左思·吳都賦》玉堂對霤。《註》禮記註曰：堂前有承霤。又《禮·月令》其祀中霤。《註》中霤，猶中室也。土主中央，而神在室，古者複穴，是以名室爲霤。《疏》土，五行之主，故其神在室之中央。中霤，所祭土神也。杜註：春秋，在家則祀中霤，在野則爲社。又郊特牲云：家主中霤，而國主社。社神亦中霤神也。古者複穴，皆開其上取明，故雨霤之，後因名室爲中霤。又《禮·祭法》中霤。《註》中霤，主堂室居處。又《韻會》與溜通。《前漢·枚乗傳》泰山之霤穿石。又叶音留。《何晏·瑞頌》交交黃鳥，信我中霤。儵儵嘉苗，吐穎田疇。

𩄡：《唐韻》力鹽切《集韻》離鹽切，𠀤音廉。《說文》久雨也。从雨兼聲。又《集韻》盧含切，音婪。或作䨬，義同。

𩄢：《集韻》居𠋫切，音冓。《玉篇》大雨。

霥：《集韻》蒙弄切，音𢄐。靁聲。

𩄣：《集韻》雷古作𩄣。註詳五畫。

𩄤：《五音集韻》同霸。

𩄥：《字彙補》疑卽䨡字。《騈雅》𩄥，大雨也。

䨩：《字彙補》道藏靈字。

䨪：《集韻》同霾。

𩄦：《字彙補》竝馮切，音蓬。雨聲。

𩄧：《字彙補》同霰。

霦：《廣韻》府巾切《韻會》悲巾切，𠀤音彬。《玉篇》玉光色。《廣韻》璘霦，玉光色也。

𩄻：《集韻》末各切，音莫。雨貌。

䨫：《集韻》同霢。

霧：《廣韻》《韻會》𠀤亡遇切，音務。《爾雅·釋天》地氣發，天不應，曰霧。霧謂之晦。《註》言晦冥。《釋名》霧，冒也，氣蒙亂覆冒物也。《廣韻》元命包曰：隂陽亂爲霧。《禮·月令》氛霧冥冥。《玉篇》本作霿。《廣韻》同霚。《集韻》同雺。又《集韻》謨蓬切，音蒙。又蒙弄切，音幪。又莫鳳切，音夢。義𠀤同。

霨：《集韻》紆胃切，音尉。雲起貌。

霩：《唐韻》苦郭切《集韻》《韻會》闊鑊切，𠀤音廓。《說文》雨止雲罷貌。从雨郭聲。《廣韻》雲消貌。又《韻會》雪消謂之霩。又《淮南子·天文訓》道始於虛霩，虛霩生宇宙。《韻會》廫廓，開朗貌。通作寥廓。又《集韻》《正韻》𠀤忽郭切，音霍。義同。

𩄼：《玉篇》非尾切，音菲。雲貌。

𩄽：《集韻》隴主切，音縷。雨貌。

𩄾：《集韻》側革切，音責。雨貌。

𩄿：《集韻》薄沒切，音孛。雲貌。

䨬：《集韻》盧含切，音婪。詳前𩄡字註。

𩅀：《唐韻》《集韻》𠀤都念切，音店。《說文》寒也。从雨執聲。又《說文》或曰早霜。讀若墊。《集韻》或作𩆔。又《集韻》的協切，音聑。義同。又《廣韻》《集韻》𠀤陟立切，音縶。小濕也。

䨭：《集韻》同霄。

䨮：《說文》雪本字。《埤雅》雪从彗，蓋雨雪之可埽者也，亦能淨坋穢若彗。

𩅁：《集韻》母朗切，音莽。𩅁𩅁，雲色。

霪：《廣韻》餘針切《集韻》《韻會》《正韻》夷針切，𠀤音淫。《玉篇》久雨也。《韻會》雨過十日以往。又《淮南子·修務訓》禹沐浴霪雨。《集韻》或作湛。通作淫。

𩅂：《廣韻》度官切《集韻》徒官切，𠀤音團。《廣韻》露貌。《集韻》本作漙。或作𩃘𣶣。又《集韻》豎兗切，音腨。義同。本作漙。

𩅃：《集韻》仕巷切，音潨。雨貌。

𩅄：《廣韻》《集韻》𠀤盧谷切，音祿。《玉篇》大雨也。《集韻》暴雨謂之𩅄。

霫：《廣韻》先立切《集韻》《正韻》息入切，𠀤音𩎕。《玉篇》雴霫，大雨也。《廣韻》字林云：雨貌。《廣雅》霫霫，雨也。又《廣韻》奚霫，東北夷名。《集韻》或作雭。又《廣韻》似入切《集韻》席入切，𠀤音習。雴霫，大雨也。又《集韻》白霫，北狄國。《唐書·回鶻傳》白霫，居鮮𤰞故地，其部有三：曰居延，曰無若沒，曰潢水。

𩅅：《字彙補》普郞切，音滂。𩅅霈，大雨也。

𩅆：《集韻》同䨴。

𩅇：《字彙補》與蔀同。《乾坤鑿度》一炁之𩅇，名混沌。

𩅈：音未詳。《古三墳》川雲流𩅈。《註》聖人以防備水患也。

𩅝：《正字通》與黤通。詳黑部黤字註。

𩅞：《篇海》音中。出素問。《字彙》素問隂陽離合論：隂陽𩅞𩅞，積傳爲一周。註：𩅞𩅞，言氣之往來也。別本作衝衝。《字彙補》按熊宗立《內經音釋》：𩅞音中。素問註云：一本作衝衝，非以𩅞音衝也。梅註似未詳。

𩅟：《玉篇》古文雹字。註詳五畫。

𩅠：《集韻》尼賺切，音諵。《玉篇》泥也。《集韻》雨淖也。

霮：《集韻》《韻會》𠀤徒感切，音禫。《集韻》霮䨴，繁雲。又《左思·吳都賦》宵露霮䨴。《註》霮䨴，露垂貌。《集韻》或作䨢𩅾。又《集韻》《韻會》𠀤徒濫切，音憺。《集韻》雲貌也。靉謂之霮䨴。或作𩅾。

霯：《集韻》台隥切《正韻》台鄧切，𠀤音𨎤。《玉篇》大雨也。

𩅡：《集韻》吐臥切，音唾。雨下貌。

䨰：《集韻》匹各切，音粕。《玉篇》雨也。又《集韻》陂澤也。本作濼。或作㴖。

𩅢：《集韻》下革切。與覈同。詳襾部覈字註。

𩅣：《篇海》音兌。雲貌。

𩅤：《字彙》霰本字。

霰：〔古文〕𩂪《唐韻》蘇甸切《集韻》《韻會》《正韻》先見切，𠀤先去聲。《說文》稷雪也。从雨散聲。《詩·小雅》如彼雨雪，先集維霰。《箋》將大雨雪，始必微溫，雪自上下，遇溫氣而搏，謂之霰。《大戴禮》陽之專氣爲霰。《註》隂氣在雨水，凝滯爲雪。陽氣薄之，不相入，散而爲霰。故春秋榖梁說曰：霰者，陽脅隂之符也。《釋名》霰，星也。水雪相搏，如星而散也。《埤雅》閩俗謂之米雪，言其霰粒如米，所謂稷雪，義蓋如此。今名濇雪，亦名濕雪。又《字彙補》佛之外道曰霰尼。見楞嚴經。《說文》或作䨘。《玉篇》亦作𩆵。《集韻》或作霚。考證：〔《詩·小雅》如彼雨雪，先集維霰。《箋》將大雨雪，始必微溫，雪自上下，遇縕氣而搏，謂之霰。〕謹照原文縕氣改溫氣。

𩅥：《集韻》同䨴。

𩅦：《廣韻》《集韻》𠀤烏關切，音彎。《廣韻》吳王孫休長子名。《吳錄》孫休詔曰：禮，名子欲令難犯易避，今爲四男作名字。長子名𩅦字莔，次子名𩃙字𧟨。次子名壾字昷，次子名𠅬字㷏。此都不與世所用者同，故鈔舊文會合作之。𩅦音彎，莔音迄，𩃙音觥，𧟨音賢，壾音莽，昷音舉，𠅬音褒，㷏音擁。取其易避也。

𩅧：《唐韻》職戎切《集韻》《韻會》之戎切，𠀤音終。《說文》小雨也。从雨衆聲。明堂月令曰：𩅧雨。又《集韻》之仲切，音衆。義同。

霱：《廣韻》餘律切《集韻》允律切《韻會》《正韻》以律切，𠀤音聿。《廣韻》霱雲，瑞雲。本亦作矞。又《集韻》卿雲謂之霱。《西京雜記》雲三色爲霱。

露：《唐韻》洛故切《集韻》《韻會》《正韻》魯故切，𠀤音路。《說文》潤澤也。从雨路聲。《玉篇》天之津液，下所潤萬物也。《釋名》露，慮也。覆慮物也。《大戴禮》陽氣勝，則散爲雨露。《五經通義》和氣津凝爲露。《蔡邕·月令》露者，隂之液也。《白虎通》露者，霜之始。《禮·月令》孟秋，白露降。《詩·召南》厭浥行露。《箋》厭浥然濕，道中始有露，謂二月中嫁娶時也。又《小雅》英英白雲，露彼菅茅。《屈原·離騷》朝飮木蘭之墜露。《前漢·鼂錯傳》覆露萬民。《註》如淳曰：覆，䕃也。露，膏澤也。《春秋緯》武露布，文露沉。《註》甘露降其國，布散者，人尙武，沉重者，人尙文。又《玉篇》露，見也。《集韻》彰也。《禮·孔子閒居》風霆流形，庶物露生。《疏》露見而生。《左傳·襄三十一年》其暴露之。《戰國策》諸侯見齊之罷露。《註》在野曰露。又《左傳·昭元年》勿使有所壅閼湫底，以露其體。《註》露，羸也。《疏》肌膚瘦，則骸骨露也。又《正字通》軍中捷書曰露布。《後漢·禮儀志》請驛馬露布。《文心雕龍》露布者，露版不封，布諸視聽。又臺名。《史記·孝文紀》常欲作露臺。又《史記·楚世家》蓽露藍縷。《註》服虔曰：蓽露，柴車素大輅也。《後漢·靈帝紀》得民家露車共乗之。又《揚子·方言》覆結或謂之承露。又《正字通》庫露，器名。《皮日休詩》襄陽作髹器，中有庫露眞。《註》玲瓏空虛，故曰庫露。今諺呼書格曰庫露格。又《前漢·董仲舒傳》玉杯蕃露。《註》皆其所著書名也。《字彙補》繁露，冕之繅旒也。董仲舒春秋繁露，程大昌演繁露，皆取此義。又𠂹露，書法也。《王愔·文字志》其阿那若濃露之𠂹。又《爾雅·釋草》蔠葵，繁露。《註》承露也，大莖小葉，華紫黃色。又《汲冢周書》渠叟以䶂犬。䶂犬者，露犬也。能飛，食虎豹。又白露、寒露，𠀤節𠋫名。見《後漢·律曆志》。又《詩·邶風》胡爲乎中露。《傳》中露，衞邑也。又姓。《廣韻》史記三皇紀，其後有州甫甘、許戲露、齊紀怡、向申呂，皆姜姓之後，𠀤爲諸侯。《魯語》以露堵父爲客。《風俗通》漢有上黨都尉露平。

霳：《廣韻》力中切《集韻》《韻會》《正韻》良中切，𠀤音隆。《玉篇》豐隆，雷師。俗从雨。《韻會》雲師。《屈原·離騷》《淮南子·天文訓》《司馬相如·上林賦》皆作豐隆。《水經》作封隆。

𩅨：《廣韻》鋤針切《集韻》鋤簪切，𠀤音岑。《廣韻》雨聲。《廣雅》𩅨𩅨，雨也。又《廣雅》𩄙𩅨，霖也。又《集韻》時鴆切，音甚。雨貌。

霴：《字彙補》同靆。○按字从雲，《正字通》誤入隶部，今攺正。

䨱：《集韻》芳福切，音腹。覆水也。

𩅩：《集韻》同靋。

𩅪：《集韻》色壯切，音孀。霣𩅪殺物。《字彙補》同霜。又灀。考證：〔《集韻》色壯切，音孀。𩅪殺物也。〕謹照原文改霣𩅪殺物。〔《字彙補》同灀。〕謹按同𩅪應作同霜，謂𩅪字與霜同也。集韻亦云霜或作𩅪。今照改同霜。

霵：《廣韻》阻立切，音戢。《玉篇》本作𩆭。《類篇》本作𩇋。詳後𩆭字註。又《王褒·洞簫賦》㘊霵曄踕。《註》衆聲疾貌。《釋文》霵，助急切。又《集韻》七入切，音緝。本作𩆭。詳後𩆭字註。又《廣韻》仕戢切，音䯂。暴雨貌。

𩅼：《廣韻》子廉切《集韻》將廉切，𠀤音尖。《說文》小雨也。从雨僉聲。《集韻》或作𩆯。又《廣韻》《集韻》𠀤力驗切，音斂。又《集韻》子豔切，音漸。又章豔切，音𢓕。又莊陷切，音蘸。義𠀤同。又《廣韻》《集韻》𠀤子鑑切，音覱。《廣韻》以物內水中。出音譜。

𩅽：《廣韻》《集韻》奴冬切《正韻》奴宗切，𠀤音農。《廣韻》露多。《廣雅》書作𩇀。𩅽𩅽，露也。《集韻》或作濃。又《集韻》《類篇》𠀤尼容切，音醲。詩：零露濃濃。或从雨。《集韻》本作濃。

𩅾：《集韻》同霮。

𩅿：《集韻》匹各切，音粕。《玉篇》大雨也。又《廣韻》孚縛切《集韻》拂縛切，𠀤音𣄎。義同。

𩆀：《篇海》䨥本字。《字彙》義取大雨，宜加水。

𩆁：《集韻》黃外切，音會。《玉篇》雨也。又《集韻》烏外切，音薈。小雲謂之𩆁。

𩆂：《廣韻》卽夷切《集韻》津私切，𠀤音咨。《玉篇》雨聲。本作𩄚。或作澬。詳前𩄚字註。又《廣韻》疾資切《集韻》《韻會》才資切，𠀤音茨。義同。《集韻》本作䨏，亦書作𩆃。詳前䨏字註。又《廣韻》涔𩆂，久雨。

𩆃：《集韻》同𩆂。

𩆄：《集韻》委勇切，音𢹬。雲氣。

霶：《集韻》同滂。

𩆅：《集韻》悉盍切，音𠎷。《玉篇》雨下也。

霷：《集韻》《韻會》余章切《正韻》移章切，𠀤音羊。《集韻》十月爲霷。通作陽。

霸：〔古文〕𣍸《唐韻》《廣韻》《正韻》普伯切《集韻》《類篇》《韻會》匹陌切，𠀤音拍。《說文》月始生霸然也。承大月二日，承小月三日。从月䨣聲。《增韻》月體黑者謂之霸。《玉篇》今作魄。《書·武成·旁死魄釋文》魄，普白反。《說文》作霸，匹革反。《前漢·律歷志》四月已丑朔死霸。死霸，朔也。生霸，望也。是月甲辰望，乙巳旁之，故武成篇曰：惟四月旣旁生霸。《師古曰》霸，古與魄同。《韻會補》歐陽曰：俗从西作覇，非。又《廣韻》《集韻》《韻會》《正韻》𠀤必駕切，音灞。《玉篇》霸王也。《孟子》以力假人者霸。《禮·祭法》共工氏之霸九州也。《註》共工氏無錄而王，謂之霸。《左傳·成二年》五伯之霸也。《註》夏伯昆吾，商伯大彭、豕韋，周伯齊桓、晉文。或曰齊桓、晉文、宋襄、秦𥡆、楚莊。《疏》伯者，長也。言爲諸侯之長也。鄭康成云：霸，把也，言把持王者之政敎，故其字或作伯，或作霸也。《史記·項羽紀》項羽自立爲西楚霸王。○按毛氏曰：五伯之伯讀曰霸。伯者，取牧伯長諸侯之義，後人恐與侯伯字相溷，故借用霸字以別之。又周伯琦曰：今俗以爲王霸字，而月霸乃用𩲸字，非本義。王霸當借用伯字，月魄當用霸字，其義始正。又《集韻》一曰月始生也。又州名。《韻會》秦上谷郡地，唐置霸州，五代周攺莫州。又霸陵，漢縣名，屬京兆尹，故芷陽，文帝更名，見《前漢·地理志》。又水名。《前漢·地理志註》霸水，出藍田谷，北入渭。師古曰：兹水秦𥡆公更名，以章霸功視子孫。《史記·項羽紀》沛公軍霸上。又姓。《韻會》益州耆壽傳有霸栩。又叶搏故切，音布。《劉歆·列女贊》非刺虞丘，蔽賢之路。楚莊用焉，功業遂霸。又叶補過切，音播。《韋孟·諷諫詩》興國救顚，孰違悔過。追思黃髮，秦繆以霸。

霹：《廣韻》普擊切《集韻》《韻會》匹歷切，𠀤音澼。《玉篇》霹靂。《爾雅·釋天·疾雷爲霆霓註》雷之急擊者爲霹靂。《疏》《說文》云震，劈歷振物者。疾雷一名霆霓，一名震。春秋震夷伯之廟，謂劈歷破之是也。霹靂，俗字也。《埤雅》震又曰辟歷。辟，折也。所歷皆破折也。《集韻》或作礔。又《集韻》匹辟切，音闢。義同。《韻會補》一曰雷神名。

霺：《集韻》無非切，音微。小雨也。本作溦。或作㵟。

𩆆：《玉篇》古文霣字。註詳十畫。又《集韻》唐丁切，音庭。本作霆。詳霆字註。

𩆇：《集韻》靇古作𩆇。註詳龍部靇字。

𩆈：《集韻》靇古作𩆈。註詳龍部靇字。

𩆉：《字彙補》古文震字。註詳七畫。

霼：《廣韻》虛豈切《韻會》許豈切，𠀤音豨。《玉篇》靉霼，雲貌。又《廣韻》《集韻》𠀤許旣切，音欷。義同。又《木華·海賦》彷像其色，靉霼其形。《註》靉霼，不審貌。《釋文》霼，虛氣反。

霽：《唐韻》《集韻》《韻會》《正韻》𠀤子計切，音擠。《說文》雨止也。从雨齊聲。《爾雅·釋天》濟謂之霽。《註》今南陽人呼雨止爲霽。《疏》濟，止也。《書·洪範》曰雨曰霽。《傳》龜兆形有似雨者，有似雨止者。《前漢·魏相傳》爲霽威嚴。《註》霽，止也。又《集韻》才詣切，音嚌。晴也。《埤雅》雨晴曰霽。又《集韻》在禮切，音薺。又子禮切，音泲。義𠀤同。

𩆑：《唐韻》素官切《集韻》《韻會》《正韻》蘇官切，𠀤音酸。《說文》小雨也。从雨酸聲。

𩆒：《篇海》力丁切，音靈。天𩆒，人頂骨。

䨲：《廣韻》奴鉤切《集韻》《韻會》《正韻》奴侯切，𠀤音羺。《玉篇》娩也。《廣韻》兔子。《集韻》江東呼兔子爲䨲。或作㝹，亦書作𩆟。《韓愈·毛穎傳》明眎八世孫䨲。《註》爾雅釋獸，兔子嬎。郭註云：俗呼曰𩆟䨲，與𩆟同。又《廣韻》《集韻》𠀤無販切，音萬。《廣韻》姓也。《集韻》䨲𤇍，梁四公子名。

䨳：《唐韻》《集韻》𠀤虛器切，音齂。《說文》見雨而止息。从雨从覞。讀若欷。又《集韻》丘閑切，音掔。義同。又香依切，音希。雨止貌。

䨴：《唐韻》《集韻》《韻會》徒對切《正韻》杜對切，𠀤音隊。《說文》黮䨴，雲黑貌。从雨對聲。《玉篇》䨢䨴。《廣韻》黮䨴，雲狀。《集韻》或作𩅥𩅆。

𩆓：《集韻》謾官切《韻會》《正韻》謀官切，𠀤音瞞。《集韻》雨露濃貌。又《類篇》莫半切，瞞去聲。雲貌。

𩆔：《集韻》與𩅀同。

霾：《唐韻》莫皆切《集韻》《韻會》《正韻》謨皆切，𠀤音埋。《說文》風雨土也。从雨貍聲。《釋名》霾，晦也。言如物塵晦之色也。《埤雅》霾下也。《爾雅·釋天》風而雨土爲霾。《疏》孫炎曰：大風揚塵，土從上下也。《詩·邶風》終風且霾。《傳》霾，雨土也。《集韻》或作䨪。又《正韻》左傳，叔豹季霾。◎按左傳文十八年，今本作季貍。又《集韻》《韻會》𠀤暮拜切，音韎。義同。

霿：《唐韻》莫弄切《集韻》《韻會》《正韻》蒙弄切，𠀤幪去聲。《說文》天氣下，地不應，曰霿。霿，晦也。从雨瞀聲。《集韻》或作霧。又《集韻》莫鳳切，音夢。義同。又《集韻》莫宋切。與雺同。又《集韻》《韻會》《正韻》𠀤莫𠋫切，音茂。《集韻》瞉霿，鄙吝也。《前漢·五行志》霿恆風若。《註》師古曰：霿，莫豆反。應劭曰：瞉霿，鄙吝則風不順之也。又《五行志》貌言視聽，以心爲主。四者皆失，則區霿無識，故其咎霿也。《集韻》或作愗𠊮𢝽𠍢。又《玉篇》武賦切，音附。地氣發，天不應也。亦作霧。又《廣韻》《正韻》莫紅切《集韻》謨蓬切，𠀤音蒙。《廣韻》本作雺霚。詳雺字註。

靀：《廣韻》莫紅切《集韻》謨蓬切，𠀤音蒙。《廣雅》靀靀，雨也。《集韻》微雨也。《玉篇》亦作濛。

𩆕：《字彙補》力丁切，音靈。玉名。

𩆖：《集韻》與零同。

𩆗：《字彙補》古文雹字。註詳五畫。

𩆘：《集韻》普袍切，音𣬢。雪貌。

𩆙：《五音集韻》力協切，音聗。小雨。

𩆚：《唐韻》力丁切，音零。《說文》空也。

䨵：《集韻》徒紺切，音醰。《玉篇》久雨也。

𩆤：《玉篇》所板切，音潸。《集韻》雨貌。

靁：《玉篇》與雷同。《詩·召南》殷其靁。《釋文》靁，亦作雷。《楚辭·九歌》靁塡塡兮雨冥冥。《前漢·中山靖王傳》聚蟁成靁。《註》師古曰：靁，古雷宇。言衆蚊飛聲有若雷也。又《周禮·春官·大司樂》靁鼓靁鼗。又地名。《史記·匈奴傳》北益廣田，至胘靁爲塞。《註》胘靁，地名，在烏孫北。又《周禮·春官·龜人》掌六龜之屬，西龜曰靁屬。《釋文》力胃反，又如字。《爾雅·釋魚》龜左倪不類。《疏》倪，庳也，不發聲也，謂行時頭左邊向下者名類，周禮西龜曰靁屬是也。又《集韻》力救切，音溜。龜名也。

𩆥：《字彙補》與霰同。

𩆦：《字彙補》芳味切，音費。雲貌。◎按卽靅字之譌。

𩆭：《集韻》側立切，音戢。《玉篇》雨下也。《集韻》雨聲。又《集韻》七入切，音緝。義同。《玉篇》或作霵。

靂：《廣韻》郞擊切《集韻》《韻會》《正韻》郞狄切，𠀤音歷。《玉篇》霹靂。詳前霹字註。

𩆮：《集韻》靈古作𩆮。註詳本畫。又《廣韻》器名。又人名。

靃：《唐韻》呼郭切《集韻》《韻會》《正韻》忽郭切，𠀤音霍。《說文》飛聲也。雨而雙飛者，其聲霍然。又《廣韻》《韻會》《正韻》息委切《集韻》選委切，𠀤音髓。《玉篇》露也。又《廣韻》靃靡，草弱貌。《楚辭·招隱士》薠草靃靡。又《集韻》靃靃，細貌。又《玉篇》綏彼切，音髓。靃靡，草隨風貌。亦作霍。

靄：《唐韻》《集韻》《韻會》《正韻》𠀤於蓋切，音藹。《說文》雲貌。从雨，謁省聲。《集韻》或作䨠。又《韻會》雲集貌。又《韻會》《正韻》𠀤依亥切，音欸。義同。又《韻會》氛也。又《廣韻》於葛切《集韻》《韻會》《正韻》阿葛切，𠀤音遏。義同。

靅：《廣韻》《集韻》𠀤芳味切，音費。《玉篇》雲貌。《廣韻》靉靅，雲布。《集韻》或作𩃸。又《集韻》滂佩切，音配。靉靅，雲盛。

𩆯：《玉篇》阻懺切，音僭。水也。又《集韻》將廉切，音尖。本作𩅼。詳前𩅼字註。

𩆰：《正字通》俗𩅥字。

靆：《廣韻》徒耐切《集韻》《韻會》徒戴切《正韻》度耐切，𠀤音代。《玉篇》不明貌。又《廣韻》靉靆，雲狀。《集韻》靉靆，雲盛貌。《韻會》通俗文：雲覆日爲靉靆。或作霴。又《集韻》《韻會》《正韻》𠀤蕩亥切，音駘。義同。

靇：《玉篇》同龗。又《集韻》盧東切，音籠。靇靇，雷聲。《集韻》盧東切，音籠。靇靇，雷聲。又《玉篇》與靇同。註詳下。

靈：〔古文〕霛𩆮𧨈𩄀𢩙《唐韻》《集韻》《韻會》𠀤郞丁切，音鈴。《玉篇》神靈也。《大戴禮》陽之精氣曰神，隂之精氣曰靈。《書·泰誓》惟人萬物之靈。《傳》靈，神也。《詩·大雅》以赫厥靈。又《大雅·靈臺傳》神之精明者稱靈。又《詩·鄘風》靈雨旣零。《箋》靈，善也。又《廣韻》福也。又《廣韻》巫也。《楚辭·九歌》思靈保兮賢姱。又靈氛，古之善占者。《屈原·離騷》欲從靈氛之吉占兮。又《周禮·地官·鼓人》以靈鼓鼓社祭。《註》靈鼓，六面鼓也。又《禮·檀弓》塗車芻靈。《註》芻靈，束茅爲人。又《左傳·定九年》載蔥靈。《註》蔥靈，輺車名。又《楚辭·天問》曜靈安臧。《註》曜靈，日也。又《揚雄·羽獵賦》上獵三靈之旒。《註》如淳曰：三靈，日月星垂象之應也。又《廣韻》寵也。又《禮·禮運》何謂四靈，麟鳳龜龍。《爾雅·釋魚》二曰靈龜。《註》卽今觜蠵龜。一名靈蠵，能鳴。《史記·龜筴傳》下有伏靈，上有兔絲。又《諡法》亂而不損曰靈，不勤成名曰靈，死而志成曰靈，死見神能曰靈，好祭鬼怪曰靈，極知鬼神曰靈。又州名。《史記·匈奴傳》丁靈。《註》魏略云：丁靈，在康居北。《後漢·西羌傳》擊零昌於靈州。《韻會》魏武置靈州，取靈武縣名。又姓。《廣韻》風俗通云：齊靈公之後。或云宋公子靈圉龜之後。又叶靈年切，音連。《道藏歌》冥化自有數，我眞法自然。妙曲發空洞，宮商結仙靈。《說文》本作𤫊。

𩆱：《五音集韻》與虨同。

𩆲：《正字通》音黎。見《石鼓文》。詳前𩃻字註。

𩆵：《唐韻》息移切《集韻》相支切《韻會》相咨切，𠀤音斯。《說文》小雨財𩂣也。从雨鮮聲。讀若斯。《玉篇》小雨也。又《集韻》蘇禾切，音蓑。義同。又《廣韻》《集韻》𠀤先見切，先去聲。與霰同。《集韻》或作䨘𩃝。詳霰字註。

𩆶：《廣韻》汝陽切《集韻》如陽切，𠀤音穰。《玉篇》露盛貌。亦作瀼。又《集韻》奴當切，音囊。義同。

𩆷：《廣韻》所咸切《集韻》師咸切，𠀤音攕。《玉篇》微雨也。《集韻》細雨謂之𩆷。《廣韻》雨貌。又《廣韻》子廉切《集韻》將廉切，𠀤音尖。漬也。又《集韻》《韻會》《正韻》𠀤思廉切，音銛。微雨也。《玉篇》或作𩃔。《集韻》或作𩁺。

䨸：《集韻》倚謹切，音隱。䨸䨸，雲貌。

靉：《廣韻》烏代切《集韻》《韻會》於代切，𠀤音愛。《玉篇》靉靆，雲貌。又《正字通》靉靆，眼鏡也。《洞天淸錄》靉靆，老人不辨細書，以此掩目則明。元人小說言靉靆出西域。譌作〈雲逹〉，非。又《方輿勝略》滿剌加國出靉靆。又《字彙補》寬靉，地名。又《集韻》於旣切，衣去聲。靉靆，雲貌。又《廣韻》於豈切《集韻》隱豈切，𠀤衣上聲。《廣韻》靉霼，不明貌。《木華·海賦》氣似天宵，靉靅雲布。又《集韻》《韻會》倚亥切《正韻》依亥切，𠀤愛上聲。雲盛貌。

𩆸：《廣韻》《集韻》𠀤直角切，音濁。《玉篇》大雨。《廣韻》大雨𩆸𩆸。

𩆹：《集韻》霣古作𩆹。註詳十畫。

𩆺：《字彙補》俗羈字。

𩆿：《集韻》疎江切，音雙。《玉篇》雨貌。

靊：《集韻》敷馮切，音灃。靊霳。詳前霳字註。

𩇀：《字彙補》與𩅽同。《廣雅》𩇀𩇀，露也。

𩇁：《字彙補》明排切，音埋。風而雨土也。

䨹：《集韻》式竹切，音叔。人名。晉庾䨹，字𤣥默。又《木華·海賦》䨹昱絕電。《註》䨹昱，疾貌。

靋：《集韻》郞狄切，音歷。霖靋，雨不止貌。或省作𩅩。

𩇊：《說文長箋》霩本字。

𩇋：《類篇》七入切，音戢。雨下貌。或作霵。◎按集韻作𩆭。

𩇌：《字彙補》古文雹字。註詳五畫。

䨺：《玉篇》徒罪切，音憝。雲貌。

靐：《廣韻》皮證切《集韻》蒲應切，𠀤音凭。靐靐，雷聲。

𩇓：《集韻》雷古作𩇓。註詳五畫。

䨻：《廣韻》《集韻》𠀤蒲逬切，音𠊧。《廣韻》雷聲。又《字彙補》郞仁寶曰：山谷集中有銃䨻等字，蜀語也。

