*獻歲書情

白髮添雙鬢，空宮又一年。音書鴻不到，夢寐兔空懸。

地遠星辰側，天高雨露偏。聖期知有感，雲海漫相連。

*奉和大樑相公重九日軍中宴會之什

今古同嘉節，歡娛但異名。陶公緣綠醑，謝傅為蒼生。

酒泛金英麗，詩通玉律清。何言辭物累，方系萬人情。

*奉和大樑相公同張員外重九日宴集

重九思嘉節，追歡從謝公。酒清欺玉露，菊盛愧金風。

不待秋蟾白，須沈落照紅。更將門下客，酬和管弦中。

*同樂天中秋夜洛河玩月二首

清洛半秋懸璧月，彩船當夕泛銀河。蒼龍頷底珠皆沒，白帝心邊鏡乍磨。海上幾時霜雪積，人間此夜管弦多。

須知天地為爐意，盡取黃金鑄作波。

不熱不寒三五夕，晴川明月正相臨。千珠競沒蒼龍頷，一鏡高懸白帝心。幾處淒涼緣地遠，有時惆悵值雲陰。

如何清洛如清晝，共見初升又見沈。

*和邢郎中病中重陽強遊樂游原

嘉晨令節共陶陶，風景牽情並不勞。曉日整冠蘭室靜，秋原騎馬菊花高。晴光一一呈金刹，詩思浸浸逼水曹。

何必銷憂憑外物，只將清韻敵春醪。

*觀淬龍泉劍

歐冶將成器，風胡幸見逢。發硎思剸玉，投水化為龍。

詎肯藏深匣，終朝用刜鐘。蓮花生寶鍔，秋日勵霜鋒。

煉質才三尺，吹毛過百重。擊磨如不倦，提握願長從。

*春色滿皇州

寒銷山水地，春遍帝王州。北闕晴光動，南山喜氣浮。

夭紅妝暖樹，急綠走陰溝。思婦開香閣，王孫上玉樓。

氛氳直城北，駘蕩曲江頭。今日靈台下，翻然卻是愁。

*亞夫碎玉鬥

雄謀竟不決，寶玉終不愛。倏爾霜刃揮，颯然春冰碎。

飛光動旗幟，散響驚環佩。霜灑繡障前，星流錦筵內。

圖王業已失，為虜言空悔。獨有青史中，英風觀千載。

*水亭

歲律行將變，君恩竟未回。門前即潮水，朝去暮常來。

*揚州寄諸子

千里隔煙波，孤舟宿何處。遙思耿不眠，淮南夜風雨。

*酬盧郎中游寺見招不遇

偶出送山客，不知游梵宮。秋光古松下，誰伴一仙翁。

*寓言

秋樹卻逢暖，未凋能幾時。何須尚松桂，搖動暫青枝。

*唁人喪侍兒

夜情河耿耿，春恨草綿綿。唯有嫦娥月，從今照墓田。

*席上夜別張主簿

紅燭剪還明，綠尊添又滿。不愁前路長，只畏今宵短。

*方丈泉

循涯不知淺，見底似非深。永日無波浪，澄澄照我心。

*晚望

日下夕陰長，前山凝積翠。白鳥一行飛，聯聯粉書字。

*前山

只謂一蒼翠，不知猶數重。晚來雲映處，更見兩三峰。

*發交州日留題解煉師房

久喜房廊接，今成道路賒。明朝回首處，此地是天涯。

*令和州買松

好覓淩霜質，仍須帶雨栽。須知剖竹日，便是看松來。

*題斷金集後

一覽斷金集，再悲埋玉人。牙弦千古絕，珠淚萬行新。

*晚涼

簷前蔽日多高樹，竹下添池有小渠。

山客野僧歸去後，晚涼移案獨臨書。

*和周侍禦洛城雪

天街飛轡踏瓊英，四顧全疑在玉京。

一種相如抽秘思，兔園那比鳳凰城。

*奉和大樑相公送人二首

謝公日日傷離別，又向西堂送阿連。

想到越中秋已盡，鏡河應羨月團圓。

北津楊柳迎煙綠，南岸闌幹映水紅。

君到襄陽渡江處，始應回首憶羊公。

*酬唐仁烈相別後喜阻風未發見寄

離心一起淚雙流，春浪無情也白頭。

風若有知須放去，莫教重別又重愁。

*秦中臥病思歸

索索涼風滿樹頭，破窗殘月五更秋。

病身歸處吳江上，一寸心中萬里愁。

*送王繢

翠羽長將玉樹期，偶然飛下肯多時。

翩翩一路嵐陰晚，卻入青蔥宿舊枝。

*贈美人琴弦

應從玉指到金徽，萬態千情料可知。

今夜燈前湘水怨，殷勤封在七條絲。

*病中知皇子陂荷花盛發寄王繢

十裏蓮塘路不賒，病來簾外是天涯。

煩君四句遙相寄，應得詩中便看花。

*戲唐仁烈

自知年幾偏應少，先把屠蘇不讓春。

倘更數年逢此日，還應惆悵羨他人。

*上下七盤二首

鬥回山路掩皇州，二載歡娛一望休。

從此萬重青嶂合，無因更得重回頭。

商山半月雨漫漫，偶值新晴下七盤。

山似換來天似洗，可憐風日到長安。

*八月十五日夜

去年今夜在商州，還為清光上驛樓。

宛是依依舊顏色，自憐人換幾般愁。

*南詔朱藤杖

六節南藤色似朱，拄行階砌勝人扶。

會須將入深山去，倚看雲泉作老夫。

*夜意

蕭疏盡地林無影，浩蕩連天月有波。

獨立空亭人睡後，洛橋風便水聲多。

*漫作

月色莫來孤寢處，春風又向別人家。

梁園桃李雖無數，斷定今年不看花。

*訪劉君

擾擾馳蹄又走輪，五更飛盡九衢塵。

靈芝破觀深松院，還有齋時未起人。

*楊柳枝詞

已作綠絲籠曉日，又成飛絮撲晴波。

隋家不合栽楊柳，長遣行人春恨多。

*寄杭州崔使君

朝下歸來只閉關，羨君高步出人寰。

三年不見塵中事，滿眼江濤送雪山。

*窮冬曲江閒步

雪盡南坡雁北飛，草根春意勝春暉。

曲江永日無人到，獨繞寒池又獨歸。

*省中題新植雙松

端坐高宮起遠心，雲高水闊共幽沈。

更堂寓直將誰語，自種雙松伴夜吟。

*崇山郡

地盡炎荒瘴海頭，聖朝今又放驩兜。

交州已在南天外，更過交州四五州。

*臨水

一見心原斷百憂，益知身世兩悠悠。

江亭獨倚闌幹處，人亦無言水自流。

*題江上柳寄李使君

桂江南渡無楊柳，見此令人眼暫明。

應學郡中賢太守，依依相向許多情。

*江上見月懷古

月上江平夜不風，伏波遺跡半成空。

今宵倍欲悲陵穀，銅柱分明在水中。

*鸚鵡

勸爾莫移禽鳥性，翠毛紅觜任天真。

如今漫學人言巧，解語終須累爾身。

*寄婺州李給事二首

心盡玉皇恩已遠，跡留江郡宦應孤。

不知壯氣今何似，猶得淩雲貫日無。

瘴鬼翻能念直心，五年相遇不相侵。

目前唯有思君病，無底滄溟未是深。

*秋日

六眸龜北涼應早，三足烏南日正長。

常記京關怨搖落，如今目斷滿林霜。

*遣意

梧桐墜露悲先朽，松桂淩霜倚後枯。

不是世間長在物，暫分貞脆竟何殊。

*戲酬惟賞上人

師是浮雲無著身，我居塵網敢相親。

應從海上秋風便，偶自飛來不為人。

*寓言

流水頹陽不暫停，東流西落兩無情。

不是世間人自老，古來華髮此中生。

*憶家

天海相連無盡處，夢魂來往尚應難。

誰言南海無霜雪，試向愁人兩鬢看。

*留客

青梅欲熟筍初長，嫩綠新陰繞砌涼。

湖館翛然無俗客，白衣居士且匡床。

*別蘄春王判官

四十年來真久故，三千裏外暫相逢。

今日一杯成遠別，煙波眇眇恨重重。

*將發循州社日于所居館宴送

浪花如雪疊江風，社過高秋萬恨中。

明日便隨江燕去，依依俱是故巢空。

