*送馬向入蜀

遊子出咸京，巴山萬里程。白雲連鳥道，青壁遰猿聲。

雨雪經泥阪，煙花望錦城。工文人共許，應紀蜀中行。

*送李補闕歸朝

駟馬歸咸秦，雙鳧出海門。還從清切禁，再沐聖明恩。

禮樂中朝貴，文章大雅存。江湖多放逸，獻替欲誰論。

*送日本使還

絕國將無外，扶桑更有東。來朝逢聖日，歸去及秋風。

夜泛潮回際，晨征蒼莽中。鯨波騰水府，蜃氣壯仙宮。

天眷何期遠，王文久已同。相望杳不見，離恨托飛鴻。

*題開元寺牡丹

此花南地知難種，慚愧僧閑用意栽。海燕解憐頻睥睨，胡蜂未識更徘徊。虛生芍藥徒勞妒，羞殺玫瑰不敢開。

惟有數苞紅萼在，含芳只待舍人來。

*香爐峰

香爐一峰絕，頂在寺門前。儘是玲瓏石，時生旦暮煙。

*白銅鞮

騕褭錦障泥，樓頭日又西。留歡住不住，素齒白銅鞮。

*楊叛兒

哀怨楊叛兒，駘蕩郎知否。香死博山爐，煙生白門柳。

*春寒

亂雪從教舞，回風任聽吹。春寒能作底，已被柳條欺。

*廬山獨夜

寒空五老雪，斜月九江雲。鐘聲知何處，蒼蒼樹裏聞。

*天臺獨夜

銀地秋月色，石樑夜溪聲。誰知屐齒盡，為破煙苔行。

*送寒岩歸士

不掛絲纊衣，歸向寒岩棲。寒岩風雪夜，又過岩前溪。

*送陳司馬

家寄茅洞中，身遊越城下。甯知許長史，不憶陳司馬。

*武夷山仙城

武夷無上路，毛徑不通風。欲共麻姑住，仙城半在空。

*避暑二首

一株金染密，數畝碧鮮疏。避暑臨溪坐，何妨直釣魚。

斑多筒簟冷，發少角冠清。避暑長林下，寒蟬又有聲。

*浙西李尚書奏毀淫昏廟

傳聞廢淫祀，萬里靜山陂。欲慰靈均恨，先燒靳尚祠。

*酬相公再游雲門寺

遠羨五雲路，逶迤千騎回。遺簪唯一去，貴賞不重來。

*杭州祝濤頭二首

不道沙堤盡，猶欺石棧頑。寄言飛白雪，休去打青山。

倒打錢塘郭，長驅白浪花。吞吳休得也，輸卻五千家。

*問漁叟

生事同漂梗，機心在野船。如何臨逝水，白髮未忘筌。

*雲封庵

登岩背山河，立石秋風裏。隱見浙江濤，一尺東溝水。

*漢宮曲

水色簾前流玉霜，趙家飛燕侍昭陽。

掌中舞罷簫聲絕，三十六宮秋夜長。

*和嵩陽客月夜憶上清人

獨夜嵩陽憶上仙，月明三十六峰前。

瑤池月勝嵩陽月，人在玉清眠不眠。

*八月望夕雨

今年八月十五夜，寒雨蕭蕭不可聞。

如練如霜在何處，吳山越水萬重雲。

*觀浙江濤

浙江悠悠海西綠，驚濤日夜兩翻覆。

錢塘郭裏看潮人，直至白頭看不足。

*廬山瀑布

虛空落泉千仞直，雷奔入江不暫息。

今古長如白練飛，一條界破青山色。

*嘉興寒食

嘉興郭裏逢寒食，落日家家拜掃回。

唯有縣前蘇小小，無人送與紙錢來。

*憶揚州

蕭娘臉下難勝淚，桃葉眉頭易得愁。

天下三分明月夜，二分無賴是揚州。

*八月燈夕寄游越施秀才

四天淨色寒如水，八月清輝冷似霜。

想得越人今夜見，孟家珠在鏡中央。

*八月十五夜

皎皎秋空八月圓，常娥端正桂枝鮮。

一年無似如今夜，十二峰前看不眠。

*題伍員廟

千載空祠雲海頭，夫差亡國已千秋。

浙波只有靈濤在，拜奠青山人不休。

*員嶠先生

員嶠先生無白髮，海煙深處采青芝。

逢人借問陶唐主，欲進冰蠶五色絲。

*莫愁曲

玳瑁床頭刺戰袍，碧紗窗外葉騷騷。

若為教作遼西夢，月冷如丁風似刀。

*寄白司馬

三條九陌花時節，萬戶千車看牡丹。

爭遣江州白司馬，五年風景憶長安。

*相思林

遊客遠遊新過嶺，每逢芳樹問芳名。

長林遍是相思樹，爭遣愁人獨自行。

*寄海嶠丈人

萬丈只愁滄海淺，一身誰測歲華遙。

自言來此雲邊住，曾看秦王樹石橋。

*寄潘先生

至人知姓不知名，聞道黃金骨節輕。

世上仙方無覓處，欲來西嶽事先生。

*宮中曲二首

披香侍宴插山花，厭著龍綃著越紗。

恃賴傾城人不及，檀妝唯約數條霞。

身輕入寵盡恩私，腰細偏能舞柘枝。

一日新妝拋舊樣，六宮爭畫黑煙眉。

*七夕

一道鵲橋橫渺渺，千聲玉佩過玲玲。

別離還有經年客，悵望不如河鼓星。

*八月九月望夕雨

八月繁雲連九月，兩回三五晦漫漫。

一年悵望秋將盡，不得常娥正面看。

*喜雪

長愛謝家能詠雪，今朝見雪亦狂歌。

楊花道即偷人句，不那楊花似雪何。

*春飲

烏家若下蟻還浮，白玉尊前倒即休。

不是春來偏愛酒，應須得酒遣春愁。

*二月望日

長短一年相似夜，中秋未必勝中春。

不寒不暖看明月，況是從來少睡人。

*讀遠書

兩轉三回讀遠書，畫簷愁見燕歸初。

百花時節教人懶，雲髻朝來不欲梳。

*古樹

古樹欹斜臨古道，枝不生花腹生草。

行人不見樹少時，樹見行人幾番老。

*獨住僧

百補袈裟一比丘，數莖長睫覆青眸。

多應獨住山林慣，唯照寒泉自剃頭。

*傷畫松道芬上人

百法驅馳百年壽，五勞消瘦五株松。

昨來聞道嚴陵死，畫到青山第幾重。

*觀釣台畫圖

一水寂寥青靄合，兩崖崔崒白雲殘。

畫人心到啼猿破，欲作三聲出樹難。

*荊巫夢思

楚水白波風嫋嫋，荊門暮色雨蕭蕭。

相思合眼夢何處，十二峰高巴字遙。

*浙東故孟尚書種柳

孟家種柳東城去，臨水逶迤思故人。

不似當時大司馬，重來得見漢南春。

*長洲覽古

吳王上國長洲奢，翠黛寒江一道斜。

傷見摧殘舊宮樹，美人曾插九枝花。

*卻歸舊山望月有寄

年年明月總相似，大抵人情自不同。

今夜故山依舊見，班家扇樣碧峰東。

*再歸松溪舊居宿西林

五粒松深溪水清，眾山搖落月偏明。

西林靜夜重來宿，暗記人家犬吠聲。

*玩花五首

一樹梨花春向暮，雪枝殘處怨風來。

明朝漸校無多去，看到黃昏不欲回。

麹塵溪上素紅枝，影在溪流半落時。

時人自惜花腸斷，春風卻是等閒吹。

朱霞焰焰山枝動，綠野聲聲杜宇來。

誰為蜀王身作鳥，自啼還自有花開。

誰家躑躅青林裏，半見殷花焰焰枝。

憶得倡樓人送客，深紅衫子影門時。

花到薔薇明豔絕，燕支顆破麥風秋。

一番弄色一番退，小婦輕妝大婦愁。

*長慶春

山頭水色薄籠煙，久客新愁長慶年。

身上五勞仍病酒，夭桃窗下背花眠。

*山鷓鴣詞

南越嶺頭山鷓鴣，傳是當時守貞女。

化為飛鳥怨何人，猶有啼聲帶蠻語。

*鄭女出參丈人詞

鳳釵翠翹雙宛轉，出見丈人梳洗晚。

掣曳羅綃跪拜時，柳條無力花枝軟。

*春雨

花時悶見聯綿雨，雲入人家水毀堤。

昨日春風源上路，可憐紅錦枉拋泥。

*和白使君木蘭花

枝枝轉勢雕弓動，片片搖光玉劍斜。

見說木蘭征戍女，不知那作酒邊花。

*正月十五夜呈幕中諸公

宵游二萬七千人，獨坐重城圈一身。

步月遊山俱不得，可憐辜負白頭春。

*樂府新詩

一聲盧女十三弦，早嫁城西好少年。

不羨越溪歌者苦，採蓮歸去綠窗眠。

*春陪相公看花宴會二首

丞相邀歡事事同，玉簫金管咽東風。

百分春酒莫辭醉，明日的無今日紅。

木蘭花謝可憐條，遠道音書轉寂寥。

春去一年春又盡，幾回空上望江橋。

*牡丹

何人不愛牡丹花，占斷城中好物華。

疑是洛川神女作，千嬌萬態破朝霞。

*過馬當

風波隱隱石蒼蒼，送客靈鴉拂去檣。

三月盡頭雲葉秀，小姑新著好衣裳。

*金谷覽古

金穀園中數尺土，問人知是綠珠台。

綠珠歌舞天下絕，唯與石家生禍胎。

*上陽紅葉

洛下三分紅葉秋，二分翻作上陽愁。

千聲萬片禦溝上，一片出宮何處流。

*洛城秋砧

三川水上秋砧發，五鳳樓前明月新。

誰為秋砧明月夜，洛陽城裏更愁人。

*和川守侍郎緱山題仙廟

王子緱山石殿明，白家詩句詠吹笙。

安知散席人間曲，不是寥天鶴上聲。

*和夜題玉泉寺

歲歲雲山玉泉寺，年年車馬洛陽塵。

風清月冷水邊宿，詩好官高能幾人。

*和秋游洛陽

洛陽自古多才子，唯愛春風爛漫遊。

今到白家詩句出，無人不詠洛陽秋。

*和嘲春風

源上拂桃燒水發，江邊吹杏暗園開。

可憐半死龍門樹，懊惱春風作底來。

*侍郎宅泛池

蓮子花邊回竹岸，雞頭葉上蕩蘭舟。

誰知洛北朱門裏，便到江南綠水遊。

*和侍郎邀宿不至

蟾蜍有色門應鎖，街鼓無聲夜自深。

料得白家詩思苦，一篇詩了一彈琴。

*自鄂渚至河南將歸江外留辭侍郎

一生所遇唯元白，天下無人重布衣。

欲別朱門淚先盡，白頭遊子白身歸。

*蠻入西川後

守隘一夫何處在，長橋萬里只堪傷。

紛紛塞外烏蠻賊，驅盡江頭濯錦娘。

*憶紫溪

長憶紫溪春欲盡，千岩交映水回斜。

岩空水滿溪自紫，水態更籠南燭花。

*誇紅槿

誰道槿花生感促，可憐相計半年紅。

何如桃李無多少，並打千枝一夜風。

*題縉雲山鼎池二首

黃帝旌旗去不回，空餘片石碧崔嵬。

有時風卷鼎湖浪，散作晴天雨點來。

天地茫茫成古今，仙都凡有幾人尋。

到來唯見山高下，只是不知湖淺深。

*宿冽上人房

浮生不定若蓬飄，林下真僧偶見招。

覺後始知身是夢，更聞寒雨滴芭蕉。

*汴河覽古

煬帝龍舟向此行，三千宮女采橈輕。

渡河不似如今唱，為是楊家怨思聲。

*柬白丈人

昔時丈人鬢髮白，千年松下鋤茯苓。

今來見此松樹死，丈人斬新鬢髮青。

*覽鏡詞

寶鏡磨來寒水清，青衣把就綠窗明。

潘郎懊惱新秋發，拔卻一莖生兩莖。

*寄玄陽先生

不能相見見人傳，rv岸山中岱岸邊。

顏貌只如三二十，道年三百亦藏年。

*白人

暖風入煙花漠漠，白人梳洗尋常薄。

泥郎為插瓏璁釵，爭教一朵牙雲落。

*奉酬元相公上元

出擁樓船千萬人，入為台輔九霄身。

如何更羨看燈夜，曾見宮花拂面春。

*奉和鸚鵡

毛羽曾經翦處殘，學人言語道暄寒。

任饒長被金籠闔，也免棲飛雨雪難。

*將至妙喜寺

清風嫋嫋越水陂，遠樹蒼蒼妙喜寺。

自有車輪與馬蹄，未曾到此波心地。

*紅蕉

紅蕉曾到嶺南看，校小芭蕉幾一般。

差是斜刀剪紅絹，卷來開去葉中安。

*見少室

適我一簞孤客性，問人三十六峰名。

青雲無忘白雲在，便可嵩陽老此生。

*語兒見新月

幾處天邊見新月，經過草市憶西施。

娟娟水宿初三夜，曾伴愁蛾到語兒。

*回施先輩見寄新詩二首

九幽仙子西山卷，讀了絛繩系又開。

此卷玉清宮裏少，曾尋真誥讀詩來。

紫河車裏丹成也，皂莢枝頭早晚飛。

料得仙宮列仙籍，如君進士出身稀。

*送沈亞之赴郢掾

千萬乘驄沈司戶，不須惆悵郢中游。

幾年白雪無人唱，今日唯君上雪樓。

*答白公

高景爭來草木頭，一生心事酒前休。

山公自是仙人侶，攜手醉登城上樓。

*句

青山舊路在，白首醉還鄉。

試到第三橋，便入千頃花。

亂後見淮水，歸心忽迢遙。

乍疑鯨噴浪，忽似鷁淩風。呀呷汀洲動，喧闐裏巷空。

