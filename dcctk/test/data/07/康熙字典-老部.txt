老：〔古文〕𠄰《廣韻》盧皓切《集韻》《韻會》《正韻》魯皓切，𠀤音栳。《說文》考也。七十曰老。从人毛匕，言須髮變白也。《禮·曲禮》七十曰老而傳。《公羊傳·宣十一年》使帥一二耋老而綏焉。《註》六十稱耋，七十稱老。又《詩·鄭風》與子偕老。《疏》沒身不衰也。《禮·祭義》貴老。爲其近于親也。又《周禮·地官·鄕老註》老，尊稱也。又《儀禮·聘禮》授老幣。《註》老賔之臣。《疏》大夫家臣稱老。又《禮·曲禮》國君不名卿老。《註》卿老亦卿也。又《禮·王制》天子之老。《註》老謂上公。又《禮·禮運》三老在學。《註》乞言，則受之三老。《左傳·昭三年》三老凍餒。《註》三老，謂上壽、中壽、下壽，皆八十已上。又《左傳·隱三年》桓公立，乃老。《註》老，致仕也。又《列子·天瑞篇》老，耄也。又姓。《廣韻》宋有老佐。又《韻補》叶朗口切。《釋名》老，朽也。《史記·律書》酉者，萬物之老也。又《韻補》叶滿補切，姥當以此得聲。《班固·西都賦》若臣者，徒觀迹於舊墟，聞之乎故老。十分未得其一端，故不能徧舉也。

考：〔古文〕攷《唐韻》《廣韻》《集韻》《類篇》《韻會》《正韻》𠀤苦浩切，音栲。《說文》老也。从老省，丂聲。《說文·序》轉注者，建類一首，同意相受，考老是也。《佩觿》考从丂。丂，苦杲反。老从匕。匕，火霸反。裴務齊切韻序云：左回右轉，非也。《毛晃增韻》老字下从匕，考字下从丂，各自成文，非反匕爲丂也。《書·洪範》五曰考終命。《詩·大雅》周王壽考。又《爾雅·釋親》父爲考。《釋名》父死曰考。考，成也。亦言槁也，槁于義爲成，凡五材，膠漆陶冶皮革，乾槁乃成也。《易·蠱卦》有子考無咎。《禮·曲禮》死曰考。又《廣雅》考，問也。《易·復卦》敦復無悔，中以自考也。《詩·大雅》考卜維王。《傳》考，猶稽也。又《書·周官》考制度于四岳。《註》考正制度。又《詩·衞風》考槃在㵎。《傳》考，成也。《左傳·隱五年》考仲子之宮。《註》成仲子之宮。又《詩·唐風》子有鐘鼓，弗鼓弗考。《傳》考，擊也。又《淮南子·汜論訓》夏后氏之璜，不能無考。《註》考，瑕釁。又《楚辭·九歎》身憔悴而考旦兮。《註》考，猶終也。又姓。《廣韻》出何氏姓苑。又《韻補》叶去九切。《邊讓·章華賦》衆變已盡，羣樂旣考。攜西子之弱腕兮，援毛嬙之素肘。又《韻補》叶口舉切。《易林》周旋歩驟，行中規矩。正恩有節，延命壽考。考證：〔《佩觿》考从丂。丂，苦果反。〕謹照原文苦果反改苦杲反。

𦒱：《字彙補》俗考字。

𦒲：《篇海類編》殊遇切《篇韻》音樹。與𦒶同。詳𦒶字註。

𦒶：《廣韻》常句切《集韻》《類篇》《韻會》殊遇切，𠀤音樹。《說文》老人行才相逮。从老省，易省，行象也。

耄：〔古文〕𧂕《廣韻》《集韻》《韻會》𠀤莫報切，音帽。《說文》作𦽡。年九十曰𦽡。《玉篇》耄同𦽡。《書·大禹謨》耄期倦于勤。《禮·曲禮》八十九十曰耄。《註》耄，惛忘也。又《釋名》七十曰耄。頭髮白，耄耄然也。又《韻補》叶莫故切。《楚辭·九歎》顏黴黧以沮敗兮，精越裂而哀耄。裳幨幨而含風兮，衣納納而掩露。又《集韻》通作旄。《孟子》反其旄倪。《類篇》亦作𧂕。又《集韻》武道切，音茆。義同。

者：《廣韻》章也切《集韻》《韻會》《正韻》止野切，𠀤音赭。《說文》別事詞也。从白𣥐聲。𣥐，古文旅字。《韻會》今作者。《玉篇》語助也。《增韻》又卽物之辭，如彼者，如此者。《易·乾卦》元者，善之長也。又《增韻》又此也。凡稱此箇爲者箇是也。今俗多用這字，這乃魚戰切，迎也。又《韻補》叶掌與切。《史記·秦始皇紀》人迹所至，無不臣者。《註》索隱曰：者，協音渚。《楚辭·九歌》搴芳洲兮杜若，將以遺乎遠者。時不可以驟得，聊逍遙兮容與。《韻會》者，古文渚字，故从旅聲。後人以者添水作渚，以別者也之者，故者但爲語助。又叶阻可切。《繆襲·挽歌》形容稍銷歇，齒髮行當墮。自古皆有然，誰能離此者。又叶之戈切。《韓愈·盧氏墓銘》命不侔身，兹其奈何。刻名墓石，以告觀者。又《韻會》說文从白，當作者，今作者。◎按說文在白部，今从正字通倂入。者或从白𣏔聲。𣏔，古文困字。

耆：《廣韻》渠脂切《集韻》《韻會》渠伊切《正韻》渠宜切，𠀤音祁。《說文》老也。《爾雅·釋詁》耆，長也。《禮·曲禮》六十曰耆指使。《疏》耆，至也，至老之境也。《釋名》六十曰耆。耆，指也，不從力役，指事使人也。又《周語》耆艾修之。《註》耆艾，師傅也。又《左傳·昭二十三年》不懦不耆。《註》耆，彊也。又官名。《周禮·秋官》伊耆氏。《註》伊耆，古王者號，始爲蜡，以息老物，此主王者之齒杖，後王識伊耆氏之舊德，而以名官與。今姓有伊耆氏。又國名。《史記·周本紀》明年，敗耆國。《註》卽黎國也。又《史記·匈奴傳》匈奴謂賢曰屠耆。又《前漢·揚雄傳》兗鋋瘢耆，金鏃淫夷者數十萬人。《註》瘢耆，馬脊創瘢處也。又《集韻》軫視切，音旨。致也。通作厎。《詩·周頌》耆定爾功。《傳》耆，致也。《左傳·宣十二年》耆，昧也。《註》耆，致也。致討於昧。又《集韻》時利切，音視。嗜亦作耆。《禮·月令》節耆欲定心氣。

𦒷：《玉篇》耄，亦作𦒷。

𦒸：同𦒶。

𦒺：《廣韻》徒到切《集韻》大到切，𠀤音導。《玉篇》七十曰𦒺。今爲悼。《類篇》或作𡄒。

𦒻：《廣韻》《集韻》𠀤多忝切，音點。《說文》老人面如點也。《廣雅》𦒻，老也。又《廣韻》《集韻》𠀤多念切，音店。義同。

耇：《廣韻》古厚切《集韻》《韻會》《正韻》舉厚切，𠀤音苟。《說文》老人面凍黎若垢。《釋名》耇，垢也。皮色驪悴，恆如有垢者也。或曰胡耇。《書·微子》咈其耇長。《傳》耇老之長。《詩·小雅》遐不黃耇。《傳》老也。《釋文》壽也。《左傳·僖二十二年》雖及胡耇，獲則取之。又《韻補》叶果許切。《崔駰·慰志賦》闢四門以博延兮，彼幽牧之我舉。畫定而計決兮，豈云賁乎鄙耇。

耈：《類篇》耈或作耈。

䎜：《篇海》呼昆切，音昏。耄也。

耊：《廣韻》《集韻》《韻會》徒結切《正韻》杜結切，𠀤音絰。《說文》年八十曰耊。《爾雅·釋言》耊，老也。《疏》耊，鐵也，老人面如鐵色。耊有七十八十，無正文也。《易·離卦》則大耊之嗟。《釋文》馬云：七十曰耊。《詩·秦風》逝者其耊。《傳》耊，老也。八十曰耊。《左傳·僖九年》以伯舅耊老。《註》七十曰耊。又《集韻》他結切，音鐵。義同。《類篇》亦作臷。

耋：《集韻》耊，或作耋。

䎝：《篇韻》與翥同。

𦓀：《字彙補》同耆。

𦓂：《篇韻》古文壽字。◎按古文無此字。乃譌字也。

𦓃：《五經文字》𦓃，經典相承，隷省作壽。《玉篇》古文壽字。註詳土部十一畫。

𦓄：《字彙補》與耄同。

