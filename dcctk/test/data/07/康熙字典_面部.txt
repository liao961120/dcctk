面：《唐韻》《集韻》《韻會》𠀤彌箭切，音偭。《說文》本作𠚑，顏前也。从𦣻，象人面形。《書·益稷》汝無面從，退有後言。又見也。《禮·曲禮》夫爲人子者，出必告，反必面。《註》反言面者，從外來，宜知親之顏色安否。《儀禮·聘禮》𢷤者出請事，賔面如覿幣。《註》面，亦見也。《周禮·秋官·司儀》私面。《註》私覿也。又向也。《書·周官》不學牆面。《疏》人而不學，如面向牆。《禮·曲禮》天子當依而立，諸侯北面而見天子，曰覲。又《玉藻》唯君面尊。《註》面，猶鄕也。《周禮·冬官考工記·匠人》面朝後市。又《廣韻》前也。《儀禮·士冠禮》覆之面葉。《註》面，前也。又《韻會》方面，當四方之一面也。《書·顧命》大輅在賔階面，綴輅在阼階面。《周禮·冬官考工記》或審曲面勢。《註》審察五材曲直方面形勢之宜。《史記·留侯世家》獨韓信可屬大事，當一面。又《韻會》相背曰面。《史記·項羽紀》馬童面之。《註》如淳曰：面，不正視也。《前漢·項羽傳註》師古曰：如淳說非也。面謂背之，不面向也。面縛亦謂反背而縛之，杜元凱以爲但見其面，非也。又《前漢·張敞傳》自以便面拊馬。《註》師古曰：便面，扇之類也。亦曰屛面。考證：〔《說文》本作𠚑，顏前也。从自〕謹照原文自改𦣻。

𩈃：《字彙》耐字之譌。

𩈄：《篇海》同𩈇。

𩈅：《集韻》古旱切，音笴。本作皯。面黑气也。或作䵟。又居案切，音榦。義同。

𩈆：《集韻》披巴切，音葩。面黃。

䩂：《廣韻》許咸切《集韻》虛咸切，𠀤音㰹。《廣韻》䩇䩂，出頭貌。《集韻》小頭。又《集韻》乎監切，音銜。義同。

𩈇：《篇海》女六切，音恧。慙也。◎按廣韻、集韻，忸字音義與此同。當卽忸字之譌。

𩈈：《集韻》匹降切，音胮。面腫。

𩈉：《廣韻》《集韻》𠀤丁紺切，音馾。《廣韻》頑劣貌。

䩃：《廣韻》《集韻》𠀤是義切，音豉。《廣韻》䩃𩈭，面貌。出新字林。

𩈍：《唐韻》《集韻》𠀤他典切，音腆。《說文》本作靦。詳後靦字註。

𩈎：《集韻》楚絞切，音炒。𩈏𩈎，面曲。

𩈏：《集韻》於絞切，音窅。𩈏𩈎，註見𩈎字。又《集韻》於九切，音懮。𩈏𩈸，面醜。

䩅：《篇海》音輾。寬也。

𩈐：《玉篇》音妹。《字彙》面貌。

𩈑：《集韻》同𩈶。《類篇》書作𩈑。

靤：《廣韻》防敎切《集韻》皮敎切，𠀤音骲。《玉篇》面瘡也。又《集韻》本作皰。面生气也。亦作䶌疱。◎按廣韻靤訓面瘡，皰訓面生气，二字分見。集韻合靤皰爲一，專訓面生气，非。

䩆：《廣韻》側板切《集韻》阻板切，𠀤音拃。《玉篇》䩆𩈶，老也。《廣韻》䩆𩈶，面皺。又《集韻》一曰色慙。

䩇：《廣韻》竹咸切《集韻》知咸切，𠀤站平聲。《玉篇》䩇䩂，小頭也。《廣韻》䩇䩂，出頭貌。又《集韻》丁兼切，音𩬑。䩇𩈜，面陋。

𩈙：《集韻》戸括切，音活。《玉篇》面小。《集韻》本作𩑾。短面也。

𩈚：《等韻》必郢切，音倂。《篇海》面色黃貌。又疋丁切，音俜。義同。

𩈛：《字彙》乙六切，音郁。血面。◎按篇海止有𩈕字，音䤋，血面。不書作𩈛。《正字通》云：譌字。

𩈜：《廣韻》《集韻》𠀤都回切，音磓。《廣韻》䩇𩈜，醜面。

𩈝：《類篇》同𩈶。

䩈：《集韻》呼內切，音誨。本作𩔁。面多肉也。

𩈡：《廣韻》許令切《集韻》馨正切，𠀤音𣢝。《廣韻》面𩈉𩈡也。《集韻》𩈉𩈡，頑劣貌。

𩈢：《玉篇》音溺。愁面。◎按集韻有𧖷字，同愵，憂貌。疑卽此字。

𩈣：《廣韻》火含切《集韻》呼含切，𠀤音㟏。《廣韻》面紅。《集韻》面赭色。或作䣻。

𩈤：《篇海》初六切，音促。齊也。

𩈥：《集韻》數瓦切，音葰。面醜。或作𩓀。

䩉：《廣韻》扶雨切《集韻》奉甫切，𠀤音腐。《說文》頰也。从面，甫聲。《玉篇》左傳僖二年，䩉車相依。今作輔。《廣韻》頰骨也。同𩒺。《楚辭·大招》靨輔奇牙。《朱註》輔，一作䩉。頰車也。《淮南子·說林訓》𩉇䩉在頰則好，在顙則醜。《集韻》本作輔。或作𩒺𨊽。又《唐韻》《集韻》𠀤符遇切，音附。義同。考證：〔《集韻》本作輔。或作𩒷𨊽。〕謹照原文𩒷改爲𩒺。

靦：《唐韻》《集韻》《韻會》《正韻》𠀤他典切，音腆。《說文》面見也。从面見，見亦聲。《詩·小雅》有靦面目。《爾雅·釋言》靦，姡也。《註》面姡然。《越語》余雖靦然而人面哉。《註》靦，面目之貌。又《玉篇》慙貌。《廣韻》面慙。《說文》或作𩈍。《玉篇》同𡆎𩉊。

𩈦：《集韻》母伴切，音滿。塗面也。又謨官切，音瞞。義同。

𩈫：《篇海》女盞切，䩆𩈫，面破也。◎按卽𩈶字之譌。

𩈬：《廣韻》《集韻》𠀤烏患切，綰去聲。《廣韻》面曲貌。又《集韻》鄔版切，音綰。義同。

䩊：《集韻》委遠切，音宛。《玉篇》眉目之閒美貌。詩：靑陽䩊兮。今作婉。《集韻》面柔也。又《廣韻》《集韻》𠀤烏括切，音斡。《廣韻》目開之貌。

𩈭：《廣韻》《集韻》𠀤宜寄切，音議。䩃𩈭。見前䩃字註。

𩈮：《玉篇》徒弔切，音調。𩈮習也。

𩈯：《篇海》烏咸切，音𤟟。面黑子。

𩈲：《篇海》音算。面慱也。

𩈳：《篇海》音湎。𩈉𩈳也。

𩈴：《集韻》烏感切，音晻。《玉篇》面𩈴𩈼色也。《集韻》𩈴𩈼，慼容。又《集韻》乙減切，音黯。義同。

𩈵：《廣韻》魯甘切《集韻》盧甘切，𠀤音藍。《玉篇》𩈵𩈻，面長貌。

𩈶：《廣韻》奴板切《集韻》乃板切，𠀤音赧。《玉篇》䩆𩈶。《集韻》䩆𩈶，色慙。《玉篇》或作赧。《集韻》或作𩈑。《篇海》譌作𩈫。

𩈸：《集韻》去久切，音糗。面醜。

𩈹：《廣韻》莫甸切《集韻》䁕見切，𠀤音麫。《廣韻》𩈹炫，汗血。

𩈻：《廣韻》《集韻》𠀤昨三切，音蠶。𩈵𩈻，面長貌。又《集韻》鋤銜切，音嶃。又《廣韻》《集韻》𠀤子鑒切，音覱。義𠀤同。

䩋：《集韻》母果切，音麽。《玉篇》面靑貌。《集韻》本作懡。懡㦬，慙也。或作𩉌𩉚。

𩈼：《集韻》七感切，音慘。𩈴𩈼。見前𩈴字註。

𩈽：《集韻》竹律切，音㤕。面短。本作䆯。或作𡢑。

𩉁：《篇海》他典切，音腆。面黃色。

𩉂：《集韻》同靨。

䩌：《唐韻》卽消切《集韻》兹消切，𠀤音焦。《說文》面焦枯小也。从面焦。《玉篇》楚辭云：顏色䩌顇。又《廣韻》昨焦切《集韻》慈焦切，𠀤音樵。義同。又《廣韻》《集韻》𠀤子肖切，音醮。《廣韻》面不光。《集韻》面不澤。

䩍：《廣韻》力小切《集韻》朗鳥切，𠀤音繚。《玉篇》面白䩍䩍也。

𩉃：《集韻》荀緣切，音宣。本作𩕖，圓面也。或作𡈣。又《集韻》徒玩切，音段。又《類篇》從緣切，音全。義𠀤同。

靧：《廣韻》荒內切《集韻》《韻會》呼內切，𠀤音悔。《玉篇》洗面也。與頮同。《集韻》本作沬。洒面也。《禮·內則》面垢燂潘淸靧。又《玉藻》沐稷而靧梁。

𩉄：《集韻》乃殄切，音撚。靦𩉄，少色。

𩉊：《玉篇》同靦。

𩉌：《集韻》同䩋。

𩉍：《集韻》子冉切，音䭕。色弱。

靨：《唐韻》於協切《集韻》《韻會》益涉切，𠀤音魘。《說文》姿也。从面，厭聲。《玉篇》淮南子說林訓，靨輔在頰前則好。◎按淮南子今本作𩉇䩉。詳䩉字註。《廣韻》面上靨子。《集韻》頰輔也。《楚辭·大招》靨輔奇牙，宜笑嘕只。《集韻》或省作𩉂。又《集韻》於琰切，厭上聲。面黑子。又一曰䩉也。

䩏：《廣韻》《集韻》𠀤莫結切，音蔑。《玉篇》面小也。《廣韻》䩏尐，小也。

𩉑：《篇海》同䩋。

𩉔：《集韻》子豔切，音𡄑。面包。

𩉖：《篇海》與𩔁同。

𩉙：《集韻》朗可切，音砢。《玉篇》䩋𩉙。《集韻》本作㦬。懡㦬，慙也。

𩉚：《集韻》同䩋。

