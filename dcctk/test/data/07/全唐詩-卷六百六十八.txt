*途中除夜

南北浮萍跡，年華又暗催。殘燈和臘盡，曉角帶春來。

鬢欲漸侵雪，心仍未肯灰。金門舊知己，誰為脫塵埃。

*長門怨

天上何勞萬古春，君前誰是百年人。魂銷尚愧金爐燼，思起猶慚玉輦塵。煙翠薄情攀不得，星茫浮豔采無因。

可憐明鏡來相向，何似恩光朝夕新。

*秋日寄華陽山人

雲木送秋何草草，風波凝冷太星星。銀鞍公子魂俱斷，玉弩將軍涕自零。茅洞白龍和雨看，荊溪黃鵠帶霜聽。

人間不見清涼事，猶向溪翁乞畫屏。

*感事

濁河從北下，清洛向東流。清濁皆如此，何人不白頭。

*楚思

疊浪與雲急，翠蘭和意香。風流化為雨，日暮下巫陽。

*雪中

金閣倚雲開，朱軒犯雪來。三冬辛苦樣，天意似難栽。

*道中有感

一醉六十日，一裘三十年。年華經幾日，日日掉征鞭。

*宋汴道中

平野有千里，居人無一家。甲兵年正少，日久戍天涯。

*秋思

天地太蕭索，山川何渺茫。不堪星斗柄，猶把歲寒量。

*即事

三年離水石，一旦隱樵漁。為問青雲上，何人識卷舒。

*漁家

野水千年在，閑花一夕空。近來浮世狹，何似釣船中。

*關中

風雨去愁晚，關河歸思涼。西遊無紫氣，一夕九回腸。

*歸思

紫府歸期斷，芳洲別思迢。黃金作人世，只被歲寒消。

*下第出春明門

曾和秋雨驅愁入，卻向春風領恨回。

深謝灞陵堤畔柳，與人頭上拂塵埃。

*華清宮

何事金輿不再遊，翠鬟丹臉豈勝愁。

重門深鎖禁鐘後，月滿驪山宮樹秋。

*秋日北固晚望二首

風含遠思翛翛晚，日照高情的的秋。

何事滿江惆悵水，年年無語向東流。

澤國路岐當面苦，江城砧杵入心寒。

不知白髮誰醫得，為問無情歲月看。

*送張道士

因將歲月離三島，閑貯風煙在一壺。

為問金烏頭白後，人間流水卻回無。

*吳門春雨

吳甸落花春漫漫，吳宮芳樹晚沉沉。

王孫不耐如絲雨，罥斷春風一寸心。

*旅夕

風散古陂驚宿雁，月臨荒戍起啼鴉。

不堪吟斷無人見，時複寒燈落一花。

*瓜洲夜泊

偶為芳草無情客，況是青山有事身。

一夕瓜洲渡頭宿，天風吹盡廣陵塵。

*金陵晚望

曾伴浮雲歸晚翠，猶陪落日泛秋聲。

世間無限丹青手，一片傷心畫不成。

*晚思

虞泉冬恨由來短，楊葉春期分外長。

惆悵浮生不知處，明朝依舊出滄浪。

*長信宮二首

天上夢魂何杳杳，日宮消息太沉沉。

君恩不似黃金井，一處團圓萬丈深。

天上鳳凰休寄夢，人間鸚鵡舊堪悲。

平生心緒無人識，一隻金梭萬丈絲。

*長安旅懷

馬嘶九陌年年苦，人語千門日日新。

唯有終南寂無事，寒光不入帝鄉塵。

*春

天柱幾條支白日，天門幾扇鎖明時。

陽春發處無根蒂，憑仗東風分外吹。

明月斷魂清靄靄，平蕪歸思綠迢迢。

人生莫遣頭如雪，縱得春風亦不消。

*秋

陽羨溪聲冷駭人，洞庭山翠晚凝神。

天將金玉為風露，曾為高秋幾度貧。

*灞陵亭

一條歸夢朱弦直，一片離心白羽輕。

明日灞陵新霽後，馬頭煙樹綠相迎。

*偶作二首

丁當玉佩三更雨，平帖金閨一覺雲。

明日薄情何處去，風流春水不知君。

霞衣重疊紅蟬暖，雲髻蔥籠紫鳳寒。

天上少年分散後，一條煙水若為看。

*永夕

雲鴻宿處江村冷，獨狖啼時海國陰。

不會殘燈無一事，覺來猶有向隅心。

*落花

一葉落時空下淚，三春歸盡複何情。

無人共得東風語，半日尊前計不成。

*下第後上永崇高侍郎

天上碧桃和露種，日邊紅杏倚雲栽。

芙蓉生在秋江上，不向東風怨未開。

*句

君恩秋後葉，日日向人疏。

知古齋主精校2000。01。22。

j

