瓜：《唐韻》《正韻》古華切《集韻》《韻會》姑華切，𠀤音騧。《說文》㼌也。象形。《詩·豳風》七月食瓜。《禮·曲禮》爲天子削瓜者副之。又《月令》孟夏之月，王瓜生。《註》王瓜，萆挈也。《前漢·食貨志》菜茹有畦瓜瓠果蓏。《齊民要術》二月辰日宜種瓜。《廣雅》龍蹄獸掌，羊骹兔頭，桂支蜜筩，𤬒蛌貍頭，皆瓜屬也。又木瓜。《詩·衞風》投我以木瓜，報之以瓊琚。《傳》木瓜。楙木也。可食之木。《周禮·冬官考工記·弓人》凡取幹之道七，柘爲上，檍次之，檿桑次之，橘次之，木瓜次之，荆次之，竹爲下。又天瓜，栝樓別名。見《本草綱目》。又昆侖瓜，茄子別名。見《酉陽雜俎》。又匏瓜，星名。《史記·天官書》匏瓜有靑黑星守之，魚鹽貴。《註》匏瓜，一名天雞。在河鼓東。匏瓜明，則歲大熟也。又守瓜，蟲名。《爾雅·釋蟲》蠸輿父，守瓜。《註》今瓜中黃甲小蟲，喜食瓜葉。故曰守瓜也。又地名。《左傳·宣十五年》晉侯賞桓子狄臣千室，亦賞士伯以瓜衍之縣。又《襄十四年》昔秦人迫逐，乃祖吾離于瓜州。《註》瓜州，地在今燉煌。《正字通》今鎭江有瓜州，異地同名。又國名。《正字通》柯枝國別種曰木瓜。穴居，男女裸體，紉結草木葉蔽前後。見星槎勝覽。又瓜田，複姓。《前漢·王莽傳》有瓜田儀。又《韻補》叶攻乎切，音孤。《左傳·哀十七年》衞侯夢于北宮，見人登昆吾之觀，被髮北面而譟，曰：登此昆吾之墟，緜緜生之瓜。余爲渾良夫，叫天無辜。又叶古禾切，音戈。《道藏歌》仙童掇朱實，神女獻玉瓜。浴身丹液池，濯髮甘泉波。《集韻》俗作苽，非。考證：〔《廣雅》龍蹄獸掌，羊駁兔頭，桂髓蜜筩，小靑大班，皆瓜名也。〕謹照原文駁改骹。髓改支。小靑大班改𤬒蛌貍頭。瓜名改瓜屬。

瓝：《廣韻》蒲角切《集韻》《韻會》《正韻》弼角切，𠀤音雹。小瓜。《爾雅·釋草》瓞瓝，其紹瓞。《註》俗呼瓝瓜爲瓞，紹者瓜蔓緒。亦著子，但小如瓝。又草名。《爾雅·釋草》瓝九葉。《疏》此草九葉叢生一莖。又《集韻》匹角切，音璞。義同。

𤫪：《字彙補》徒昆切，音屯。瓜屬也。今或作㼊。

㼉：《廣韻》《集韻》𠀤直禁切，音鴆。《廣韻》靑皮，瓜名。

𤫫：《集韻》逋還切，音班。瑞瓜。

㼊：《玉篇》徒門切，音屯。《博雅》𤬒㼊，瓜屬也。《類篇》作𤫭。

𤫬：《集韻》《韻會》𠀤補孔切，音琫。瓜多實貌。通作唪。《詩·大雅》瓜瓞唪唪。

𤫭：《類篇》與㼊同。

瓞：《唐韻》《集韻》《韻會》𠀤徒結切，音絰。《說文》㼎也。《詩·大雅》緜緜瓜瓞。《傳》瓞瓝也。《疏》瓜之族類有二種，大者瓜，小者瓞。瓜蔓近本之瓜，必小于先歲之大瓜，以其小如瓞，故謂之瓞。瓞是瓝之別名。《潘岳·在懷縣作詩》瓜瓞蔓長苞。《集韻》或作𤫰。亦作𤫼𤬎。

𤫰：《集韻》同瓞。

𤫱：《唐韻》古侯切《集韻》居侯切，𠀤音鉤。《博雅》𤫱𤬏，王瓜也。又《集韻》胡溝切，音侯。又居𠋫切，音構。義𠀤同。

瓟：《廣韻》蒲角切《集韻》《韻會》《正韻》弼角切，𠀤音雹。與瓝同。《楚辭·九懷》援瓟瓜兮接糧。又醬名。《宋孝武帝四時詩》瓟醬調秋菜，白醝解冬寒。又《廣韻》薄交切《集韻》《韻會》蒲交切，𠀤音袍。《廣韻》瓟瓠可爲飮器。《類篇》匏也。从包，取其可包藏物也。

㼋：《廣韻》古胡切《集韻》攻乎切，𠀤音孤。王瓜也。或作菇。又《廣韻》人渚切，音汝，乾菜。

𤫲：《廣韻》《集韻》𠀤郞丁切，音靈。小瓜名。出南海。

㼌：《唐韻》以主切《集韻》勇主切，𠀤音庾。《說文》本不勝末，微弱也。《六書故》㼌，瓜實繁也。故引之有本不勝末之義。又《玉篇》勞病也。

𤫳：《五音集韻》俗𦰯字。

㼍：《集韻》魯猥切，音磥。㼍㼏，瓜中。又《正字通》一曰傷熟瓜。

㼎：《廣韻》《集韻》𠀤蒲角切，音雹。《說文》小瓜也。

𤫵：《廣韻》苦栝切《集韻》苦活切，𠀤音闊。瓜𤫵。又《集韻》古活切，音括。與䒷同。䒷婁，果蓏也。《集韻》亦作𦧔。

瓠：《廣韻》戸吳切《集韻》《韻會》《正韻》洪孤切，𠀤音胡。《廣韻》瓠𤬜，瓢也。《詩·小雅》幡幡瓠葉，采之亨之。《前漢·食貨志》菜茹有畦，瓜瓠果蓏。《正字通》瓜類分甘苦二種，甘者大，苦者小。陶弘景曰：瓠或有苦者，味如膽，不可食，非別生一種也。又陸佃𡌨雅，長而瘦上曰匏，短頸大腹曰瓠。瓠性甘。匏性苦。故詩曰匏有苦葉。左傳叔向曰：苦匏不材于人，共濟而已。後人皆合匏瓠爲一。據此說，說文瓠，匏也。陸璣詩疏：匏，瓠也。𠀤非。《正韻》亦作葫。又《爾雅·釋宮》康瓠謂之甈。《註》瓠壷也。《疏》說文云：破罌也。《前漢·賈誼傳》斡棄周鼎兮而寶康瓠。又《廣韻》胡誤切《集韻》《韻會》《正韻》胡故切，𠀤音護。義同。《禮·月令》仲冬之月行秋令，則天時雨汁，瓜瓠不成。《釋文》瓠，戸故反。《莊子·逍遙遊》惠子謂莊子曰：魏王貽我大瓠之種。《註》瓠，徐音護。《正字通》瓠有平去二音。孫愐唐韻，一音壷，一音護，義同。非康瓠必讀若湖，瓜瓠必讀若互。字彙音湖，器也，音互，匏也。非。又《集韻》瓠子，隄名。《前漢·武帝紀》夏四月，還祠泰山，至瓠子臨決河。《註》服䖍曰：瓠子，隄名也。在東郡白馬。蘇林曰：在鄄城以南，濮陽以北。又《集韻》亦姓。《列子·湯問篇》瓠巴鼓琴而鳥舞魚躍。又《集韻》攻乎切，音孤。瓠讘，漢侯國名，在河東。《正字通》按漢地理志有瓡讘，無瓠讘。又《集韻》黃郭切，音雘。《莊子·逍遙遊》剖之以爲瓢，則瓠落無所容。《註》瓠落，猶廓落。梁𥳑文帝讀。考證：〔《列子·殷湯篇》〕謹照原書改湯問篇。

𤫶：《廣韻》恪八切《集韻》丘八切，𠀤音擖。勁也。

𤫷：《字彙》古孝切，音敎。瓜名。

𤫺：《字彙》弋昭切，音遙。瓜名。

㼏：《廣韻》奴罪切《集韻》弩罪切，𠀤音餧。《玉篇》傷熟瓜也。又《集韻》㼍㼏，瓜中。

𤫻：《字彙》丁木切，音督。器以盛醋。

𤫼：《集韻》與瓞同。

𤬁：《字彙》胡果切，音裸。瓜也。

𤬂：《集韻》都毒切，音篤。瓠名。

𤬃：《集韻》鋪枚切，音胚。瓜𤬃也。

瓡：《集韻》質入切，音執。縣名。在北海。《前漢·地理志》瓡縣。《註》師古曰：瓡，卽執字。又《前漢·王子侯表》瓡節侯息。《註》師古曰：瓡，卽瓠字也。又《史記·建元以來侯者年表》瓡讘侯扜者。《註》徐廣曰：瓡，音胡。索隱曰：縣名。按表在河東，志亦同。卽狐字。○按三說不同，未知孰是，存以備考。

㼐：《廣韻》部田切《集韻》蒲眠切，𠀤音蹁。《廣韻》黃瓜名。《博雅》白㼐，瓜屬。

𤬈：《五音集韻》戸鉤切，音侯，王瓜也。

㼑：《廣韻》《集韻》𠀤郞甸切，音練。瓜中瓤。

㼒：《廣韻》他朗切《集韻》坦朗切，𠀤音倘。大瓜名。又㼒㼒，瓜長貌。

𤬉：《廣韻》古攜切《集韻》涓畦切，𠀤同藈。詳艸部藈字註。

𤬍：《集韻》餘招切，音遙。瓜也。

㼓：《唐韻》力忝切《集韻》盧忝切，𠀤音稴。瓜名也。又《集韻》離鹽切，音廉。瓜子也。《博雅》冬瓜，𦶍也。水芝，瓜也。其子謂之㼓。《釋文》𤬓，力占切。又《集韻》歷店切，稴去聲。義同。

𤬎：《集韻》同瓞。

𤬏：《集韻》郞豆切，音屚。《爾雅·釋草鉤藈姑註》鉤𤬏也。一名王瓜，實如瓝瓜，正赤味苦。《博雅》𤫱𤬏，王瓜也。又《正字通》瓠𤬏與瓠類相似，而形實別。蘇恭曰：瓠形似越瓜，長尺許，夏中熟，秋末枯。瓠𤬏狀大小非一，夏末始實，秋中方熟，霜後堪爲器。又《本草》李時珍曰：栝樓作𦸈𧁾，轉爲瓜蔞。亦名天樓，地樓，其根卽天花粉。今俗作瓜𤬏。與𤬏名同實異。又《類篇》郞侯切，音婁。義同。

㼔：《集韻》烏昆切，音溫。《博雅》㼔𤫭，瓜屬。

𤬐：《唐韻》戸扃切，音熒。《說文》小瓜也。又《廣韻》戸經切，音𠛬。又《韻會》維傾切，音營。義𠀤同。◎按《正字通》入十一畫，非。今攺正。

瓢：〔古文〕𤬣《廣韻》符霄切《集韻》《韻會》毗霄切《正韻》毗招切，𠀤音飄。《玉篇》瓠瓜也。《廣韻》瓠也。《正字通》匏瓢，剖開可爲酒尊，爲要舟浮水。《周禮·春官·鬯人》禜門用瓢齎。《註》瓢，謂瓢蠡也。《莊子·逍遙遊》剖之以爲瓢，則瓠落無所容。《前漢·東方朔傳》以瓢測海。《揚子·方言》蠡或謂之瓢。《古今注》瓢亦瓠也。瓠其總，瓢其別也。

𤬖：《唐韻》《集韻》𠀤余昭切，音遙。《說文》瓜也。又《廣韻》式昭切，音燒。瓜名。

𤬗：《字彙》同瓠。

㼕：《廣韻》《集韻》𠀤都郞切，音當。《玉篇》瓜中實。《廣韻》㼕瓤，瓜中也。《正字通》瓜底曰㼕。

𤬘：《集韻》虛宜切，音犧。瓠瓢也。

瓣：《唐韻》蒲莧切《韻會》皮莧切《正韻》備莧切，𠀤音辦。《說文》瓜中實。《徐曰》瓜也。一名瓠犀也。《廣韻》瓜瓠瓣也。《增韻》瓜之觚𤗷也。《爾雅·釋草》瓠棲瓣。《註》瓠中瓣也。《疏》瓣，瓠中瓣也。一名瓠棲，人之齒美者似之。《謝惠連·祭古冢文》及梅李核瓜瓣。又果瓣。《仙傳拾遺》羅公遠取柑嗅之，後明皇取食，千餘枚皆缺一瓣。又《集韻》《韻會》薄閑切《正韻》蒲閑切，𠀤辦平聲。又《集韻》匹見切，音片。義𠀤同。

𤬛：《韻會》籠都切《正韻》龍都切，𠀤音盧。《玉篇》瓠𤬛也。《正字通》瓠𤬛，匏而圜者。又水名。《五代史·四夷附錄》牛蹄突厥，其水曰瓠𤬛河。通作胡盧。《王綸詩》胡盧河上淚沾巾。《正字通》瓠，一名壺。盧本作盧，俗作𤬗𤬛。壺，酒器。盧，飯器。瓠各象其形，又可爲酒飯器，因以爲名。壺盧卽瓠也，俗譌爲葫蘆，非。葫，蒜名，蘆葦屬也。

𤬜：《字彙》同𤬛。

𤬝：《廣韻》語堰切《集韻》牛堰切，𠀤音甗。《博雅》瓢也。又《集韻》語偃切，言上聲。又魚戰切，音彥。又魚蹇切，音齴。義𠀤同。

瓤：《廣韻》汝陽切《集韻》如陽切，𠀤音穰。《廣韻》瓜實。《集韻》㼕瓤，瓜中。《正字通》按瓤爲瓜中實，與犀相包連，白虛如絮，有汁。本草謂之瓜練，字彙訓瓜中犀，非。又《廣韻》女良切，音孃。又《集韻》奴當切，音囊。義𠀤同。

𤬠：《類篇》逵員切，音權。瓜轉也。

𤬢：《正字通》同瓢。◎按《集韻》古文瓢字書作𤬢。

瓥：《字彙補》與㼖同。此字諸本不同，展轉淆誤。字彙作㼖，奇字韻韻會補作〈㼌下䖵〉，劉子政集作瓥，王逸楚辭章句作瓥。任臣按：字書蟸爲蠡字之省。又篇海有𤬤㼖二字，同義。是瓥爲㼖之省文也。瓥字从斤作，不从瓜。

㼖：《集韻》郞計切，音利。瓠子。又瓠杓。《揚子·方言》㼖，瓠瓢也。《楚辭·九歎》瓟㼖蠹于筐簏。《丹鉛錄》今閩廣之地以鱟魚䐨爲瓢，江淮閒或用螺之大者爲瓢，是以蟲殻代瓜匏用也。故㼖字取義兼之。古音叢目作〈㼌下䖵〉。又瓥。

𤬣：《集韻》瓢古作𤬣。註詳十一畫。

