木：《唐韻》《集韻》《韻會》《正韻》𠀤莫卜切，音沐。《說文》冒也。冒地而生，東方之行。从屮，下象其根。《徐鍇曰》屮者，木始申坼也，萬物皆始於微，故木从屮。《白虎通》木之爲言觸也。《玉篇》燧人氏鑽出火也。《書·洪範》五行：一曰水、二曰火、三曰木、四曰金、五曰土。《易·說卦傳》𢁉爲木。《疏》木可以揉曲直，卽𢁉順之謂也。《禮·月令》某日立春，盛德在木。《疏》春則爲生，天之生育，盛德在於木位。又八音之一。《周禮·春官·太師》金石土革絲木匏竹。《註》木，柷敔也。又質樸。《論語》剛毅木訥近仁。又木彊，不和柔貌。《前漢·周勃傳》勃爲人木彊敦厚。又析木，星次。《爾雅·釋天》析木謂之津。又姓。《統譜》漢木仁，晉木華。又百濟八姓，一曰木氏。又複姓，端木。又叶末各切，音莫。《馬融·廣成頌》隂慝害作，百卉畢落。林衡戒田，焚林柞木。《韻會》从丨。丨，古本切。非从亅。亅，其月切。

𣎳：《唐韻》撫刃切《集韻》匹刃切，𠀤音汖。《說文》分枲莖皮也。从屮八，象枲之莖皮也。《玉篇》𣎵，今作𣎳。《廣韻》麻片也。○按《說文》𣎳自爲部，今倂入。

𣎴：《唐韻》五葛切《集韻》《韻會》牙葛切，𠀤岸入聲。《說文》古文𣡌。从木無頭。《玉篇》𣡌、𣎴、𣖂、枿𠀤同櫱。《吳棫·韻補》𣎴，木餘也。又《集韻》牛代切，音礙。木曲頭不出也。

𣎵：《廣韻》普活切，音潑。《說文》草木盛𣎵𣎵然也。象形。八聲。又《說文》讀若輩，凡𣎵之屬皆从𣎵。又《集韻》普卦切，音派。義同。○按《說文》𣎵自爲部，南、𤱿、索、孛等字从之，今誤入。考證：〔《說文》補昧切。〕謹照原文補昧切改讀若輩。

未：《唐韻》《集韻》《類篇》《韻會》《正韻》𠀤無沸切，音味。《說文》未，味也。六月，百果滋味已具，五行木老於未，象木重枝葉之形。《爾雅·釋天》太歲在未曰協洽。《禮·月令註》季夏者，斗建未之辰也。又《前漢·律歷志》昧薆於未。《釋名》未，昧也。日中則昃，向幽昧也。又《玉篇》未猶不也，未有不，卽有也。又未央，複姓。見《李淳風·乙巳占》。

末：《唐韻》《集韻》莫撥切《韻會》莫曷切《正韻》莫葛切，𠀤瞞入聲。《說文》木上曰末。从木，一在其上，謂木杪也。《禮·曲禮》獻杖者執。末《玉篇》端也，顚也，盡也。《廣韻》無也，弱也，遠也。又終也。《書·立政》我則末惟成德之彥。又勿也。《禮·文王世子》命膳宰曰：末有原。又薄也。《左傳·昭十四年》三數叔魚之惡，不爲末減。又四肢曰末。《左傳·昭元年》風淫末疾。又商賈曰末。《史記·秦琅邪頌》上農除末，黔首是富。又太末，縣名。《前漢·地理志》屬會稽郡。又且末，國名。見《前漢·西域傳》。又山名。《山海經》末山多赤金。又姓。《統譜》秣陵之後改爲末氏。又《集韻》《正韻》莫狄切，音覓。《荀子·禮論篇》絲末。《註》與幦同。又叶莫結切，音蔑。《屈原·九歌》桂櫂兮蘭枻，𣂪冰兮積雪。采薛荔兮水中，搴芙蓉兮木末。又叶沒各切，音莫。《蘇轍·偶作詩》重門閉不開，鳴鳥相呼樂。晨暉轉簾影，微風響秋末。考證：〔且末，國名。見《前漢·西域傳》。〕謹照原文且改且。

本：〔古文〕楍㮺𡴡《唐韻》《正韻》布忖切《集韻》《韻會》補衮切，𠀤奔上聲。《說文》木下曰本。从木，一在其下，草木之根柢也。《左傳·昭元年》木水之有本原。《班固·西都賦》元元本本，殫見洽聞。又《玉篇》始也。又《廣韻》舊也，下也。《禮·禮器》反本修古，不忘其初。《爾雅·釋器疏》柢本也，凡物之本，必在底下。又《左傳註》豫爲後地曰張本。又《曲禮》韭曰豐本，菖蒲根曰昌本。又《集韻》《類篇》𠀤逋昆切。同奔。喻德宣譽曰本走。又叶方典切，音匾。《班婕妤·擣素賦》調非常律，聲無定本。或連躍而更投，或暫舒而常斂。考證：〔《曲禮註》韭曰豐本。〕謹按韭曰豐本係經文，非註文，謹省註字。

札：《唐韻》《集韻》《韻會》《正韻》𠀤側八切，音紮。《說文》牒也。《徐曰》牒亦木牘也。《爾雅·釋器疏》古未有紙，載文於𥳑，謂之𥳑札。《中庸·方策註》𥳑、札、牒、畢，同物而異名。札，木𥳑之薄小者也。《釋名》札，櫛也。編之如櫛齒相比也。《前漢·司馬相如傳》請爲天子遊獵之賦，上令尚書給筆札。又甲葉也。《左傳·成十六年》養由基蹲甲而射之，徹七札焉。又夭死爲札。《左傳·昭四年》民不夭札。又《釋名》撥水之櫂曰札，形似札也。又《集韻》一黠切，音軋。報也。又叶側瑟切，音櫛。《古詩十九首》客從遠方來，遺我一書札。上言長相思，下言久離別。《正譌》俗作扎，非。考證：〔《左傳·成十六年》養由基蹲甲而射之，穿七札焉。〕謹照原文穿改徹。〔《左傳·昭二年》民不夭札。〕謹照原文二年改四年。

朮：《唐韻》食聿切《集韻》《韻會》《正韻》食律切，𠀤音術。《說文》秫或省禾，稷之黏者。又《唐韻》《集韻》《韻會》𠀤直律切，讀若秩。《說文》𦬸或省草，山薊。《爾雅·釋草》朮，山薊。楊，枹薊。《疏》生平地者名薊，生山中者名朮。《本草·陶弘景·別錄》朮有兩種，白朮甜而少膏，赤朮苦而多膏。《爾雅》楊，枹薊，卽白朮也。○按《說文》分收禾、草二部，今誤入。《說文》秫，朮，秫或省禾。

朱：《唐韻》章俱切《集韻》《韻會》鐘輸切《正韻》專於切，𠀤音珠。《說文》赤心木，松柏之屬。从木，一在其中。一者記其心。徐曰：木之爲物，含陽於內，南方之火所自藏也。又《山海·西荒經》蓋山之國有樹，赤皮，名朱木。又朱赤，深纁也。《詩·豳風》我朱孔陽。《註》謂朱色光明也，寄位於南方。又朱儒，短小之稱。《左傳·襄四年》臧武仲敗於邾。國人誦之曰：朱儒，朱儒，使我敗於邾。或作侏儒。又姓。《統譜》顓頊之後封邾，後爲楚滅，子孫去邑爲朱。又望出吳郡。又《集韻》慵朱切，音殊。朱提，縣名。《前漢·地理志》屬犍爲郡。

朲：《唐韻》如鄰切《集韻》《韻會》而鄰切，𠀤音人。《玉篇》屋上閒也。《字林》屋閒木。

𣎸：《篇海》盧皎切，音了。次第也。

朳：《唐韻》《集韻》《韻會》𠀤博拔切，音八。《玉篇》無齒杷也。《類篇》𡊅具。又《集韻》必列切，音鼈。義同。

朴：《唐韻》《集韻》《韻會》𠀤匹角切，音璞。《說文》木皮也。《徐曰》藥有厚朴，一名厚皮，木皮也。《本草別錄》其樹名榛，其子名逐折。又與樸同。《史記·文帝紀》示敦朴爲天下先。又《戰國策》范雎曰：鄭人謂玉未理者樸，周人謂䑕未腊者朴。又《博雅》朴，大也，猝也，離也。又《正韻》匹各切。又《集韻》匹𠋫切，音踣。義𠀤同。又《玉篇》普木切，音扑。本也。又《集韻》披尤切，音䬌。夷姓。《魏志》建安二十年，巴夷王朴胡舉巴夷來附。又叶蒲沃切，音僕。《陳琳·瑪瑙勒賦》太上去華尚素朴兮，所貴在人匪金玉兮。考證：〔《本草·別錄》一名逐折。又名樹名榛。〕謹照原文改其樹名榛，其子名逐折。

朵：〔古文〕㙐《唐韻》丁果切《集韻》都果切，𠀤音埵。《說文》樹木垂朵朵也。《集韻》本作朶。亦作䒳。又動也。《易·頤卦》觀我朶頤。又花朶也。《杜甫·趨新津北橋樓詩》白花檐外朵，靑柳檻前梢。又《宋儀衞志》殿之東西曰朵殿。又鹵簿用骨朵，以骨飾之，或範金爲之。《輟耕錄》骨朵，讀若脈都。又《雞肋編》以手捉物謂之朵，以手引小兒亦謂之朵。

朶：同朵。

㭁：《唐韻》如乗切《集韻》如蒸切，𠀤音仍。木名也。又《集韻》如證切《韻會》《正韻》而證切，𠀤音認。上車也。《類篇》止車木。又《集韻》《類篇》𠀤人之切，音而。亦木名。

朷：《唐韻》《集韻》𠀤都勞切，音刀。木心也。《玉篇》木名。又《集韻》田聊切，音迢。枝落也。又《廣韻》《類篇》𠀤莫卜切，音木。《廣韻》朷桑。《類篇》治桑刀。

朸：《唐韻》林直切，音力。《說文》木之理也。又《類篇》屋隅也。《詩·大雅》如矢斯棘。《韓詩》作斯朸。又縣名。《前漢·地理志》屬平原郡。又《說文》盧則切《集韻》《韻會》歷德切，𠀤音勒。義同。又《集韻》竭憶切，音殛。又渠巾切，音勤。又《漢書音義》渠力切，音極。𠀤漢侯國名。

朹：《說文》古簋字。註詳竹部十一畫。又《唐韻》巨鳩切《集韻》《韻會》渠尤切，𠀤音求。木名。《爾雅·釋木》朹檕梅。《註》朹樹狀似梅，子如指頭，色赤似小柰，可食。《本草補遺》朹子、山樝一物也。又《方言》朹，仇也。謂怨仇也。《註》巨救切，音舊。考證：〔《爾雅·釋木》朹檕梅。《註》朹樹狀似梅，子大如指。〕謹照原文大如指改如指頭。

机：《唐韻》《集韻》《韻會》居履切《正韻》居里切，𠀤音几。《說文》木名。《山海經》單狐之山多机木。《郭註》狀如楡，可燒以糞田。又與几通。《易·渙卦》渙奔其机。《註》承物者也。《家語》仰視榱桷，俯察机筵。《註》机作几。又《集韻》居狋切《韻會》居宜切，𠀤音饑。亦木名也。又《類篇》牛吠切，音刵。椹也。

朻：《唐韻》渠幽切《集韻》《韻會》渠尤切，𠀤音虯。《說文》木下曲。《爾雅·釋木》木下句曰朻，上句曰喬。又《集韻》居虬切《正韻》居尤切，𠀤音糾。《說文》高木也。下句曰樛，高木曰朻。又《集韻》《韻會》𠀤吉酉切，音九。義同。又《集韻》吉了切，音皎。木也。《爾雅·釋木》朻者聊。《正字通》與樛同。

𣎹：俗朻字。

朼：《唐韻》𤰞履切《集韻》《韻會》補履切，𠀤音比。匕也。本作匕，或作枇。《禮·雜記註》喪祭用桑，吉祭用棘，所以出牲體而載之俎者。《儀禮·士喪禮》乃朼載。《註》朼以出牲體，載而受於俎也。又《正韻》補委切，音彼。義同。

朽：《唐韻》《集韻》《韻會》《正韻》𠀤許久切，休上聲。木腐也。《詩·周頌》荼蓼朽止。《左傳·襄三十一年》恐燥濕之不時而朽蠹，以重敝邑之罪。又與殠同。臭也。《列子·周𥡆王篇》饗香以爲朽。《仲尼篇》鼻將塞者，先覺焦朽。又叶喜語切，音許。《陳琳·大荒賦》廓寥寂而無人兮，雖獨存兮何補。追邃古之遐跡兮，惟德音兮爲不朽。又叶許救切，音齅。《李賀·感諷詩》淒涼梔子落，山舋泣淸漏。下有張仲蔚，披書案將朽。考證：〔《左傳·僖三十三年》恐燥濕之不時而朽蠹，以重敝邑之罪。〕謹照原文改襄三十一年。

朾：《唐韻》宅耕切《集韻》《類篇》《正韻》除耕切，𠀤音橙。《說文》橦也。《類篇》楔也。又《爾雅·釋蟲》蠪朾螘。《郭註》赤駁蚍蜉。又《集韻》唐丁切，音庭。又當經切，音丁。又除更切，橙去聲。義𠀤同。又《集韻》《韻會》𠀤湯丁切，音汀。虛朾，宋地。《左傳·成十八年》孟獻子會於虛朾。《釋文》他丁反。又《集韻》癡貞切，音檉。義同。又《唐韻》中莖切，讀若爭。與丁同。伐木聲。又《五音集韻》都冷切。擊也。又《類篇》都挺切，音頂。棓也。考證：〔《左傳·成十八年》孟獻子會於虛朾。《杜註》朾，音汀。〕謹照原文改釋文他丁反。

朿：《唐韻》《集韻》《韻會》𠀤七賜切，音刺。《說文》木芒也。徐鍇曰：草木之朿。茦、莿二文，音義𠀤同。○按《說文》朿自爲部，棗、棘字从之，今誤入。

杄：《集韻》親然切，音遷。或作𣘝、櫏。桾櫏木也。

杅：《唐韻》羽俱切《集韻》《韻會》《正韻》雲俱切，𠀤音于。《公羊傳·宣十二年》杅不穿，皮不蠹，則不出於四方。《何休註》杅，飮水器。又《類篇》浴器。《禮·玉藻·正義》浴時入杅，浴竟出杅。又《儀禮·旣夕註》杅亦作桙，盛湯漿盤也。《荀子·君道篇》槃圓而水圓，杅方而水方。又杅杅猶于于，自足貌。《荀子·儒效篇》杅杅富人，豈不貧而富哉。又大杅，山名。《山海經》崑崙之丘，黑水出焉，西流於大杅。又地名。《前漢·武帝紀》遣因杅將軍公孫敖，築受降城。《註》因杅，匈奴地名。又《集韻》王遇切，音芋。義同。又《史記·秦本紀》秦得燒掇焚杅君之國。《註》一孤切，音烏。○按古文杅同杇，今分。考證：〔《禮·旣夕註》杅亦作桙，盛湯漿器也。〕謹照原文禮上增儀字。器也改盤也。

杆：《唐韻》古按切《集韻》《韻會》居案切，𠀤音幹。木名。《玉篇》檀木也。《類篇》柘也。又《集韻》《韻會》居安切《正韻》居寒切，𠀤音干。僵木也。又木梃也。《前漢·尹賞傳》被鎧杆。《劉敞曰》杆，盾也。俗作欄杆杆字。

杇：《唐韻》哀都切《集韻》《韻會》《正韻》汪胡切，𠀤音烏。《說文》所以塗也。秦謂之杇，關東謂之槾。《爾雅·釋宮》鏝謂之杇。註泥鏝。《增韻》塗鏝器。或作圬。亦作釫。又《集韻》洪孤切，音乎。又《五音集韻》烏故切，音汙。義𠀤同。考證：〔《說文》所以塗也。《爾雅·釋宮》杇鏝謂之杇。《方言》秦謂之杇，關東謂之槾。〕謹按秦謂之杇二語出說文不出方言。謹改爲：說文所以塗也。秦謂之杇，關東謂之槾。爾雅釋宮鏝謂之杇。註泥鏝。

杈：《唐韻》初牙切《集韻》《韻會》《正韻》初加切，𠀤音叉。《說文》杈枝也。徐曰：岐枝木也。《杜甫·雕賦》突杈枒而皆折。又捕魚具。《周禮·天官·鼈人》以時簎魚鼈龜蜃。《註》謂以权刺泥中搏取之也。又《集韻》《類篇》𠀤初佳切，音釵。杈杷，農器。又枝也。又《集韻》楚懈切，音瘥。義同。又《集韻》楚嫁切，音汊。木枝衢也。《東京夢華錄》御廊立朱桼杈子，路心立黑桼杈子，卽行馬也。又《類篇》收草具。考證：〔《周禮·天官·鼈人》以時〈艸下措〉魚鼈龜蜃。〕謹照原文〈艸下措〉改簎。

杉：《唐韻》所銜切《廣韻》《集韻》《韻會》《正韻》師銜切，𠀤音衫。《說文》作檆。《爾雅·釋木》作煔。《郭註》煔似松，生江南，可以爲船。

㭂：《廣韻》《集韻》𠀤子了切，音劋。木相高也。又《說文》私兆切。音小。《集韻》七小切，音悄。又子小切。義𠀤同。考證：〔《唐韻》《集韻》𠀤子了切，音劋。〕謹按子了切見廣韻，非說文所載唐韻也。唐韻改廣韻。〔《說文》私兆切，《集韻》七小切，𠀤音悄。〕謹按私兆切非悄字之音。謹據廣韻私兆切下增音小二字。七小切下省𠀤字。

㭃：《說文》古文綱字。註見糸部八畫。

杊：《集韻》《類篇》𠀤松倫切，音荀。木可爲鉏柄。又《玉篇》詞倫切，音旬。義同。

杋：《集韻》《類篇》符咸切《玉篇》扶嚴切，𠀤音凡。木名。俗呼此木皮曰水桴木。又《類篇》甫凡切。義同。

杌：《唐韻》《集韻》《韻會》《正韻》𠀤五忽切，音兀。《玉篇》木無枝也。《集韻》木短出貌。又檮杌，人名。亦獸名。見檮字註。又不安貌。《書·秦誓》邦之杌隉。又《類篇》魚屈切，音崛。𠛬餘木。又《集韻》魚厥切。義同。

杍：《玉篇》古文李字。詳下（李字）註。又《集韻》《韻會》𠀤同梓。治木器。又木工也。《書·梓材》《釋文》梓亦作杍。詳梓字註。考證：〔《書·梓材》疏梓亦作杍。〕謹照原文疏改釋文。

李：〔古文〕杍《唐韻》《正韻》良以切《集韻》兩耳切《韻會》良士切，𠀤音里。《說文》果名。《素問》東方木也。《爾雅翼》李，木之多子者。《埤雅》李性難老，雖枝枯，子亦不細，其品處桃上。《詩·小雅》投我以桃，報之以李。又《韻會》世薦士謂之桃李。《劉向·說苑》樹桃李者，夏得休息，秋得其實焉。樹蒺藜者，夏不得休息，秋得其莿焉。世謂狄仁傑，桃李皆在公門，正用此事。又《博雅》行李，關驛也。又與理通。《左傳·僖十三年》行李之往來。《周語》行李以節逆之。《泊宅編》李理義通，人將有行，必先治𧚌，如孟子之言治任。理亦治也。又星名。《史記·天官書》熒惑爲李。《徐廣註》內則理兵，外則理政。又司理，𠛬官，亦稱司李。《前漢·胡建傳》黃帝李法。《管子·法法篇》臯陶爲李。又檇李，春秋吳地。又姓。《風俗通》伯陽之後。考證：〔《前漢·胡建傳》黃帝李治。〕謹照原文治改法。

㭄：《集韻》惻人切，音瞋。木名。又《集韻》鉏臻切，音蓁。《玉篇》息晉切，音信。義𠀤同。

杏：《唐韻》《正韻》何梗切《集韻》《韻會》下梗切，𠀤音荇。《說文》果名。《格物叢話》杏實，味香於梅，而酸不及，核與肉自相離。《盧諶·祭法》夏祀用杏。《管子·地員篇》五沃之土，其木宜杏。《文獻通考》杏多實不蟲，來年秋禾善。又《周禮·司爟註》夏取棗杏之火。又《左思·吳都賦·李善註》平仲果，其實如銀。一名銀杏。又北杏，地名。《春秋·莊十三年》齊侯會於北杏。又《神仙傳》廬山有杏林，董奉故里。考證：〔《禮·祭法》夏祠用杏。〕謹按禮祭法無此語。太平御覽引盧諶祭法曰夏祠用杏。謹將禮字改爲盧諶。祠字改爲祀字。

𣏁：《類篇》同槑省。或作某，通作梅。《本草》梅，杏類，倒杏爲呆。俗以爲癡獃之獃，誤。《說文》从𠙵不从口。𣏁，本字。

材：《唐韻》昨哉切《集韻》《韻會》《正韻》牆來切，𠀤音才。《說文》木梃也。徐曰：木勁直堪入於用者。《孟子》材木不可勝用。又《周禮·地官》委人掌斂疏材。《疏》材是木實，榛栗之屬。又《周禮·冬官考工記》五材：金、木、水、火、土也。又六材：木工、金工、皮工、設色之工、刮磨之工、搏埴之工也。又《太宰之職》百工飭化八材：珠、象、玉、石、土、金、革、羽也。又與才同。《書·咸有一德》任官惟賢材。又與財通。《孟子》有達財者。又質性也。《中庸》必因其材而篤焉。又《集韻》昨代切，音在。材具也。又叶前西切，音齊。《劉向·列女傳》妻往說公，陳其幹材，列言勞苦。公遂釋之。考證：〔搏植之工也。〕謹照周禮原文搏植改搏埴。〔百工，飭庀八材。〕謹照周禮原文飭庀改飭化。

村：《唐韻》此尊切《集韻》麤尊切《正韻》倉尊切，𠀤寸平聲。《廣韻》墅也。《增韻》聚落也。字从邑从屯。經史無村字，俗通用。《晉·陶潛·歸田園詩》曖曖遠人村。《桃花源記》村中聞有此人，咸來問訊。

杒：《唐韻》而震切《集韻》《韻會》而振切，𠀤音刃。《說文》桎杒也。《玉篇》木名。或作梕。又《集韻》《類篇》𠀤人之切，音而。小車楘。

杓：《唐韻》《正韻》甫遙切《集韻》《韻會》𤰞遙切，𠀤音標。《說文》斗柄也。《前漢·天文志》一至四爲魁，五至七爲杓。《律志》玉衡杓建天之綱也。又引也。《淮南子·道應訓》孔子勁杓國門之關而不以力聞。又繫也。《淮南子·兵略訓》凌人者勝，待人者敗，爲人杓者死。又《集韻》丁歷切，音嫡。標的也。《莊子·庚桑楚》我其杓之人耶。又《集韻》多嘯切，音弔。義同。又《集韻》皮招切，音漂。亦斗柄也。又《說文》《唐韻》《集韻》市若切《韻會》是若切，𠀤音勺。《徐鉉曰》以爲桮杓之杓，所以抒挹也。《史記·項羽紀》沛公不勝桮杓。《正韻》作裳灼切，誤。又《唐韻》丁了切，貂上聲。《史記·天官書》杓雲如繩。《索隱》時酌切。又《篇海》職略切，音勺。橫木橋。考證：〔《史記·項羽傳》沛公不勝桮杓。〕謹照原文傳改紀。

杔：《集韻》《類篇》《韻會》𠀤闥各切，音託。杔櫨，木名。又《集韻》陟格切，音磔。杔櫨，𥂖酒具。一曰柱上枅。又《玉篇》丁格切。義同。

杕：《唐韻》特計切《集韻》《韻會》《正韻》大計切，𠀤音第。《說文》樹貌。《詩·唐風》有杕之杜。《毛傳》杕，特也。《集韻》木獨生也。《玉篇》木盛也。又《集韻》《類篇》𠀤唐左切，音舵。船尾小梢也。《淮南子·說林訓》心所說，毀舟爲杕。心所欲，毀鐘爲鐸。字从木从大。俗从犬，非。枤。

杖：《唐韻》直兩切《集韻》《韻會》雉兩切《正韻》呈兩切，𠀤音杖。《說文》所以扶行也。《禮·曲禮》大夫七十而致仕，若不得謝則必賜之几杖。又《王制》五十杖於家，六十杖於鄕，七十杖於國，八十杖於朝。又《禮·喪服小記》父喪苴杖竹也，母喪削杖桐也。又木梃也。《家語》舜事瞽瞍，小棰則待過，大杖則逃走。又《方言》矜謂之杖，謂戈戟柄也。《呂覽·貴已篇》操杖以戰。又《爾雅·釋草》蒤，虎杖。又《唐韻》《集韻》《韻會》《正韻》𠀤直亮切，丈去聲。持也。與仗同。《書·牧誓》王左杖黃鉞。又憑倚也。《左傳·襄八年》杖信以待晉。考證：〔《禮·曲禮》大夫七十而致仕，賜之几杖。〕謹照原文，賜之上增若不得謝則必六字。〔《爾雅·釋草》虎杖，荼也。〕謹照原文改蒤虎杖。

杗：《唐韻》《集韻》《韻會》武方切《正韻》無方切，𠀤音亡。《說文》杗，棟也。《爾雅·釋宮》杗廇謂之梁。又《唐韻》《集韻》《正韻》𠀤謨郞切，音茫。大梁也。《韓愈·進學解》大木爲杗。又《韻會》眉甍切《正韻》眉庚切，𠀤音盲。義同。

𣏂：《集韻》初轄切，音刹。徐鉉曰：未知所出。《正字通》與殺同。《說文》殺，从𣏂聲。又《舉要》作杀，謂手持木擊人也。杀字原作又下木。

杘：《唐韻》丑利切《集韻》丑二切，𠀤音呬。篗柄也，收絲具。又《韻會》女履切，尼上聲。又《集韻》女利切，音膩。義𠀤同。又《方言》小兒多詐而獪謂之嚜杘。《列子·力命篇》墨杘、單至、嘽咺、𢢌懯四人相與遊於世。《韻會》墨杘，人名。寓言也。《皮日休·反招魂》上暖昧而下墨杘。又《集韻》抽遲切，音絺。義同。

杙：《唐韻》與職切《集韻》《韻會》逸職切《正韻》夷益切，𠀤音弋。《說文》果名。《爾雅·釋木》劉，劉杙。《註》劉子生山中，實如棃，酢甜，核堅。出交趾。又《爾雅·釋宮》樴謂之杙，橜也。《左傳·襄十七年》臧堅以杙抉其傷而死。又所以格獸也。《莊子·人閒世》拱把而上，求狙猴之杙者斬之。《韻會》《說文》橜杙字本作弋，果名作杙，今橜弋字作杙，而弋但爲弋獵字矣。

杚：《唐韻》古忽切，音骨。《說文》平也。从木从气，俗省从乞。《廣韻》摩也。又《玉篇》柯愛切，音漑。與槪同。又《類篇》古對切，音憒。義同。

杛：《集韻》《類篇》𠀤居雄切，音弓。木名。

𣏃：《集韻》支古作𣏃。○按《說文》支，古文作𢺶。《玉篇》書作𠦙。《集韻》復書作𣏃，疑誤。

杜：《唐韻》《集韻》《韻會》《正韻》𠀤動五切，音𢾖。《說文》甘棠也。牡曰棠，牝曰杜。樊光曰：赤者爲杜，白者爲棠。《陸璣·草木疏》赤棠，子澀而酢，無味。木理韌，可作弓幹。與《說文》不同。又塞也。《書·費誓》杜乃擭。《周禮·夏官·大司馬》犯令凌政則杜之。又《爾雅·釋草》杜榮。《註》似茅，皮可爲索。又香草名。《屈原·九歌》采芳洲兮杜若。又繚之兮杜蘅。又《方言》東齊謂根爲杜。又澀也。又《本草》杜仲，藥名。又《博雅·釋蟲》杜伯，蠍也。又姓。《廣韻》本帝堯劉累之後。出京兆、濮陽、襄陽三望。又《集韻》董五切，音睹。姓也。楚有杜敖。又《類篇》同都切，音徒。亦姓也。晉有杜蒯。考證：〔《爾雅·釋蟲》杜伯，蝎也。〕謹按所引出博雅非爾雅，爾改博。幷照原文蝎改蠍。

杝：《唐韻》《集韻》《韻會》𠀤池爾切，音豸。《說文》落也。《廣韻》析薪也。又《正韻》尺里切，音侈。《集韻》陳知切，音馳。義𠀤同。又《集韻》鄰知切，同離。又《唐韻》弋之切，音移。木名。《爾雅·釋木》椵，杝。《註》白椵也。《孝經註》杝棺四寸謂之裨。又《韻會》吐邏切，音扡。車名。又叶託何切，音佗。《詩·小雅》伐木掎矣，析薪杝矣。《註》杝，隨其理也。《詩緝》以手離之也。亦作柂。考證：〔《正韻》尺里切，音移。〕謹按尺里切不得音移，謹改音侈。

杞：《唐韻》《韻會》《正韻》墟里切《集韻》口已切，𠀤音起。《說文》枸杞也。《爾雅·釋木》杞，枸檵。《廣韻》枸杞，春名天精子，夏名枸杞葉，秋名却老枝，冬名地骨根。《本草》一名仙人杖，根名地骨皮。又《嚴粲·詩緝》《詩》有三杞：《鄭風》無折我樹杞，柳屬也。《小雅》南山有杞，在彼杞棘，山木也。集于苞杞，言采其杞，隰有杞桋，枸杞也。○按嚴說，則《易·姤卦》以杞包瓜，《孟子》杞柳，此是柳屬。《左傳·襄二十七年》杞梓皮革，自楚往也，《類篇》似豫章，此是山木。《陸璣·草木疏》苦杞，秋熟，正赤，服之輕身益氣，此是枸杞。《本草》沈存中云：陝西枸杞最大，高丈餘，可作柱。又枸杞之別種也。又國名。夏之後。《論語》杞不足徵。又姓。以國爲氏。《姓譜》望出齊郡。又《集韻》象齒切。同㭒，田器。一曰徙土轝也。又《類篇》下楷切，音駭。臿也。考證：〔秋名卻老枝，冬名地骨皮。〕謹照廣韻原文皮改根。

束：《唐韻》書玉切《集韻》《韻會》輸玉切《正韻》式竹切，𠀤音㑛。《說文》縛也。徐曰：束薪也。《詩·周南》白茅純束。又五疋爲束。《禮·雜記》納幣一束。又五十矢爲束。《詩·周頌》束矢其搜。又脯十脡曰束。《穀梁傳·隱元年》束脩之肉，不行境中。又地名。《前漢·地理志》束州，趙地。又姓。《統譜》望出南陽，漢疏廣後，避難改爲束。又《韻會》春遇切《周禮·註疏》詩注切，𠀤音戍。約也。《周禮·司約註》言語之約束。約音要。《史記·漢高紀》待諸侯至，定要束耳。又叶所律切，音率。《蔡邕·筆賦》削文竹以爲管，如桼絲之纏束。形條搏以直端，染元黃以定色。从木从口，與朿別。

杠：《唐韻》《集韻》《韻會》古雙切《正韻》居郞切，𠀤音江。《說文》牀前橫木也。《徐曰》今人謂之牀桯。《急就篇》妻婦聘嫁齎媵僮，奴婢私隷枕牀杠。《方言》秦晉之閒謂之杠。又旌旗竿。《爾雅·釋天》素錦綢杠。《註》謂以白地錦韜旗之竿。《廣雅》天子杠高九仞，諸侯七，大夫五。又銘橦也。《儀禮·士喪禮》竹杠長三尺。又小橋謂之杠。《孟子》徒杠成。又《博雅》杠，舉也。又星名。《晉書·天文志》大帝上九星曰華蓋，下九星曰杠，華蓋之柄也。又《集韻》《類篇》𠀤沽紅切，音公。地名。《前漢·曹參傳》攻杠里，大破之。○按《唐韻》杠音工，古音也。《字彙》作叶音，非。考證：〔《急就篇》妻婦聘嫁齎媵僮，奴僕私隷枕牀杠。〕謹照原文僕改婢。〔《爾雅·講武》素綿綢杠。〕謹按所引係爾雅釋天，謹照原文講武改天。綿改錦。

𣏄：同根。《六書統》木託於地以自固者，从木中隔於地。二，地形也，半在地上，支幹也，半在地下，根也。

杪：《唐韻》亡沼切《集韻》《韻會》彌沼切，𠀤音藐。《說文》木標末也。《方言》杪，小也。木細枝謂之杪。又歲末亦曰杪。《禮·王制》冢宰制國用，必于歲之杪。又秋杪。《宋玉·九辨》靚杪秋之遙夜兮。又林杪。《柳宗元·登西山詩》縈迴出林杪。又《集韻》楚敎切，音鈔。義同。

杫：《唐韻》《集韻》《韻會》𠀤斯義切，音賜。《廣韻》肉机。《方言》俎几也，蜀漢之閒曰杫。又《正韻》初寺切，音廁。義同。又《集韻》《類篇》𠀤想氏切，音徙。同𣘩。木名，可以爲器。又《集韻》渚市切，音止。板施於礎上柱下者。考證：〔《方言》俎几，蜀漢之閒曰杫。〕謹照原文几下增也字。

𣏔：《玉篇》古困字。註見囗部五畫。又《說文》故廬也。又《集韻》苦本切，音閫。門橜也。《博雅》闑也。機也。

杬：《唐韻》愚袁切《集韻》遇袁切，𠀤音元。《玉篇》木名。《左思·吳都賦》綿杬杶櫨。《李善註》杬，大樹也，皮厚，味近苦澀，剝乾之，皮正赤，煎汁以藏衆果，使不敗壞，豫章有之。又《爾雅·釋木》杬，魚毒。《註》本作杭。《郭疏》與李註同。《正字通》引《容齋隨筆》改入杬字，今從之。又五患切，音玩。《史記·扁鵲傳》鑱石撟引，案杬毒熨。《索隱》杬謂按摩而玩弄身體使調也。又《集韻》虞怨切，音願。椹也。又《集韻》吾官切，音岏。義同。

杭：《集韻》寒剛切《韻會》《正韻》胡剛切，𠀤音航。《玉篇》州名，《禹貢》揚州之域。宋鼂無咎曰：左浙江，右具區，北大海，南天目。又《唐韻》與航同。《說文》方舟也。《詩·衞風》誰謂河廣，一葦杭之。又天杭，天漢也。《揚雄·太𤣥經》漢水羣飛，蔽於天杭。又姓。《姓苑》望出丹陽，漢有長沙太守杭徐。又《韻會》居郞切，音剛。《禮記·註引·士喪禮·下篇》陳器曰杭木。葬者，杭木在上，茵在下。

𣏕：《唐韻》芳吠切《集韻》《韻會》芳廢切，𠀤音肺。《說文》削木札樸也。从木朮聲。陳楚謂櫝爲𣏕。《徐鍇曰》卽木櫝也。又削下木片也。《後漢·楊由傳》風吹削𣏕。《顏氏家訓》削𣏕，削札櫝之𣏕，古者書誤則削之。《左傳》云削而投之，是也。《晉書·王濬傳》濬伐吳，造船，木𣏕蔽江而下。《後魏·太祖紀》營梓宫，木𣏕盡生成林。又《正韻》無未切，音費。又《玉篇》蒲會切。義𠀤同。又《集韻》普蓋切，音沛。木盛貌。又《集韻》蒲蓋切，音斾。木生柯葉貌。

杮：《正字通》同𣏕。○按世俗作果名，音士者，非。

杯：〔古文〕𠤯《唐韻》布回切《集韻》《韻會》晡枚切《正韻》晡回切，𠀤背平聲。《說文》作桮。俗作㮎，通作杯。飮酒器。唐孔穎達曰：《周禮》有王敦，今之杯盂也。《禮·玉藻》母沒而杯棬不能飮焉，口澤之氣存焉爾。又盛羹器。《前漢·項羽傳》幸分我一杯羹。《師古註》今之側杯有兩耳者。又叶博孤切，音餔。《曹植·隴西行》卻略再拜跪，然後持一杯。談笑未及竟，左顧敕中廚。又叶薄侯切，音裒。《鮑照·合歡詩》飮共連理杯，寢共無縫裯。考證：〔《史記·項羽傳》一杯羹。《師古註》今之側杯有兩耳者。〕謹按師古註係前漢書，謹將史記改爲前漢。幷照原文增幸分我三字。

杰：《唐韻》《集韻》《韻會》𠀤渠列切，音桀。《玉篇》人名。梁四公子，其一䨲杰。《五代史》周世宗鎭澶淵，辟魏杰爲司法㕘軍。俗借作豪傑傑字。

東：《唐韻》《正韻》德紅切《集韻》《韻會》都籠切，𠀤音蝀。《說文》動也。陽氣動，于時爲春。《書·堯典》平秩東作。《孔傳》歲起於東，而始就耕也。《淮南子·天文訓》東方木也，其帝太皡。又《史記·曆書》日起於東，月起於西。《鄭樵·通志》日在木中曰東，在木上曰杲，在木下曰杳。木，若木也，日所升降。又《詩·大雅》東有啓明。又《爾雅·釋地》東至于泰遠。又姓。《聖賢羣輔錄》舜友東不訾。又叶當經切，音丁。《詩·小雅》念我土宇，我生不辰。逢天僤怒，自西徂東。又叶都郞切，音當。《楊泉·蠶賦》粵召僕夫，築室于旁。于旁伊何，在庭之東。○按《說文》東自爲部，今倂入。

杲：《唐韻》《集韻》《韻會》《正韻》𠀤古老切，音縞。《說文》明也。《詩·衞風》杲杲出日。《淮南子·天文訓》日登於扶桑，是謂朏明，故杲字日在木上。又《玉篇》高也。《管子·內業篇》杲乎如登乎天。又《集韻》下老切，音皓。義同。

杳：《唐韻》烏皎切《集韻》《韻會》《正韻》伊鳥切，𠀤音窅。《說文》冥也。《張衡·思𤣥賦》日杳杳而西匿。《淮南子·天文訓》日晡則反景上照於桑楡，故杳字日在木下。又《玉篇》深廣貌。《管子·內業篇》杳乎如入於淵。又叶委羽切，迂上聲。《王逸·九思》意逍遙兮欲歸，衆穢盛兮杳杳。思哽饐兮詰詘，涕流瀾兮如雨。考證：〔《集韻》《韻會》《正韻》伊烏切，𠀤音窅。〕謹照原文烏改鳥。

杴：〔古文〕𣞘《廣韻》《集韻》𠀤虛嚴切，音薟。《玉篇》鍬屬。《溪蠻藂笑》骨浪猺狫有舞杴，以長柄木杴跳舞，亦有音節。又《方言》靑、齊呼意所好爲杴。又《本草》稀蘞草，一名火杴。又《集韻》丘廉切，音謙。泄水器。

杵：《唐韻》《韻會》昌與切《集韻》《正韻》敞呂切，𠀤音處。《說文》舂杵也。《易·繫辭》斷木爲杵，掘地爲臼。杵臼之利，萬民以濟。《禮·雜記》杵以梧。《註》所以擣也。又砧杵，槌衣具。《儲光羲·田家雜興詩》秋山響砧杵。又《前漢·天文志》彗星曰天杵。

杶：《唐韻》丑倫切《集韻》《韻會》敕倫切《正韻》樞倫切，𠀤音椿。《說文》木也。《書·禹貢》杶幹栝柏。《孔傳》木似㯉漆。或作橁。《左傳·襄十八年》孟莊子斬其橁，以爲公琴。《註》橁，杶也，琴材。《類篇》𣠍櫄橁𠀤同杶。又槆。考證：〔《左傳·襄十七年》孟莊子斬其橁，以爲公琴。〕謹照原文十七年改十八年。

杷：《唐韻》《集韻》《韻會》《正韻》𠀤蒲巴切，音爬。《說文》收麥器。一曰平田器。《戰國策》秦頓弱曰：商人無杷銚柱耨之勢，而有積粟之實。又枇杷，果名。《司馬相如·上林賦》枇杷橪𣐈。《張揖註》枇杷似槲樹而葉長，子似杏。又樂器。《釋名》枇杷，馬上所鼓。俗作琵琶。○按《風俗通》从手，不从木。又《集韻》傍卦切，音𥟑。田器也。又薄邁切，音敗。義同。又《韻會》與欛同。柄也。《晉書·王濛傳》濛卒，劉惔以犀杷麈尾置棺中。

㭇：《集韻》兪絹切，音院。木名。又兪芮切，音睿。《博雅》動也。

杸：《唐韻》市朱切《集韻》慵朱切，𠀤音殊。《司馬法》執羽從杸。《說文》杸，軍士所執殳也。《急就篇註》積竹八棱爲杸，建於兵車。殳、杸音義同。一曰古今字。又《韻會》都外切，音𧘣。木名。

㭈：《唐韻》《集韻》𠀤古穴切，音玦。椀也。亦小盂也。又《類篇》扁縣切。義同。

𣏖：《集韻》同栚。

杹：《唐韻》呼霸切《集韻》火跨切，𠀤音化。木名。《本草綱目》木芙蓉，一名杹木。皮可爲索。

杺：《唐韻》息林切《集韻》思林切，𠀤音心。木名，其心黃。又車鉤心木。

杻：《唐韻》《集韻》敕九切《正韻》齒九切，𠀤音丑。械也。本作抙。又《唐韻》《韻會》𠀤女久切，音紐。《詩·唐風》隰有杻。《陸璣疏》檍也。葉似杏而尖，白色，皮正赤。多曲少直枝，葉茂好，二月開花如練而細蘂蓋樹，名萬歲枝。或謂之牛筋，材可爲弓幹。又《集韻》忍九切，音蹂。義同。

杼：《唐韻》《韻會》《正韻》直呂切《集韻》丈呂切，𠀤除上聲。《說文》機之持緯者。《詩·小雅》小東大東，杼柚其空。又《揚子·方言》杼、柚，作也。東齊土作謂之杼，木作謂之柚。又薄也。《周禮·冬官考工記·輪人》凡爲輪，行澤者欲杼，故泥不附。《註》謂削薄其踐地者。又閷也。《周禮·冬官考工記·玉人》大圭長三尺，杼上終葵首，天子服之。又長也。《揚子·方言》豐人杼首。又或作芋，栗屬。《莊子·山木篇》衣裘褐，食杼栗。又《集韻》常恕切，音署。泄水槽也。《管子·禁藏篇》鑽燧易火，杼井易水。又莫𠋫切，音茂。果名。又《廣韻》羌舉切，橡也。又《廣韻》神與切《集韻》上與切，𠀤音墅。木名。栩也。《爾雅·釋木》栩杼。《疏》栩一名杼，柞樹也。《山海經》景山，其木多杼、檀。○按《說文》栩也，係𣏗字之訓，杼訓機之持緯，二字音同義別。今韻書于直呂切下依《說文》杼、𣏗分列，而於神與切下，去𣏗存杼，且以栩也爲杼字之訓，似應从《說文》分列爲是。然《爾雅》諸書，𣏗栩之𣏗俱書作杼，而《玉篇》𣏗註云今作杼，則竟合爲一字矣，存以俟考。考證：〔《詩·小雅》大東小東，杼柚其空。〕謹照原文改小東大東。

𣏗：《唐韻》《廣韻》𠀤直呂切，讀若杼。《說文》栩也。詳上（杼字）註。又《玉篇》時渚切。義同。今作杼。

杽：《韻會》杻，本作杽。从木在手，指事。《正字通》杻檍之杻，不作杽。

松：〔古文〕㮤梥庺《唐韻》詳容切《集韻》思恭切《正韻》息中切，𠀤音淞。木也。《字說》松，百木之長，猶公，故字从公。《禮·禮器》如松柏之有心也，故貫四時而不改柯易葉。《史記·龜筴傳》千歲之松，上有兔絲，下有茯苓。《摭遺》吳鄧夫人傷臉，以琥珀屑滅痕。《註》琥珀，松脂入地千年所化。又甘松，香草名。《廣志》細葉，蔓生，可合諸香。又長松。《本草》一名仙茆，能治風。又州名。《韻會》本河關之西南羌也，唐置松州。又江名。松江，《禹貢》三江之一。或作淞。考證：〔《禮·禮器》松柏之有心也，貫四時而不改柯易葉。〕謹照原文松上增如字。貫上增故字。

板：《唐韻》布綰切《集韻》《韻會》補綰切，𠀤同版。《說文》判也。又籍也。《莊子·徐無鬼篇》金板六弢。或作鈑。又《玉篇》片木也。《急就篇》木瓦也。《詩·秦風》在其板屋。《正義》西戎之俗，民以板爲屋。又詔板。《後漢·竇武傳》曹節召尚書官屬，使作詔板。又《松窗小牘》鐵券謂之金板。又板官、假板，官品之𤰞者。《隋書·官志》有板咨議叅軍，板長史等名。《宋書·百官志》除拜，則爲叅軍事。府板，則爲行叅軍。又手板，笏也。《文獻通考》晉宋以來，謂之手板。又《宋國史補》爲尹者，例置板記事。又《詩·小雅·鴻雁篇》毛傳：一丈爲板，五板爲堵。又箕屬也。《管子·弟子職》坐板排之，以葉適巳。又板板，反側也。《詩·大雅》上帝板板。又負板，悲哀貌。《儀禮·喪服·鄭註》孝子前有衰，後負板。《疏》謂負其悲哀於背也。又《集韻》蒲限切，音阪。籍也。又叶𤰞免切，音匾。《韓愈·祭張徹文》乃遷殿中，朱衣象板。惟義之趨，豈利之踐。《自註》踐，上聲讀。考證：〔《毛萇百堵傳》築牆者。〕謹按原文無築牆者三字。謹照原書改詩小雅鴻雁篇毛傳。

枀：同松。

极：《唐韻》其輒切《集韻》極葉切，𠀤音笈。《說文》驢上負也。《篇海》爲木版跨驢背以負物者。又《廣韻》巨業切，音跲。极插也。

㭉：《集韻》胡瓜切，音華。《說文》兩刃臿也。从木、𦫳，象形。鏵本字，宋魏曰㭉。或作鋘，或作釫，𠀤同。

枂：《唐韻》《集韻》𠀤五活切，玩入聲。去樹皮也。《類篇》木隂橉曰枂。又《廣韻》柮枂，柱頭木。又《集韻》《類篇》魚厥切，音月。鞍瓦。

枃：《唐韻》《集韻》𠀤卽刃切，音進。凡織，先經，以枃梳絲使不亂。出《埤蒼》。又《集韻》子忍切，音濜。又羽粉切，音抎。又羊進切，音𦙍。又筠均切，音韻。又壬問切，音運。義𠀤同。

构：《篇海》同構。楮木也。詳楮字註。又曲也。《荀子·性惡篇》櫽栝之生爲构木也。

𣏘：《說文》同柎。凡篆文寸皆作又。

枅：枅省文。枅字从幵作。《唐韻》古兮切《集韻》《韻會》堅奚切，𠀤音雞。《說文》屋櫨也。《徐曰》柱上橫木承棟者，橫之似筓也。《爾雅·釋宮註》柱上欂，亦名枅。又曰㭼柱，上方木是也。又《集韻》《韻會》《正韻》𠀤經天切，音堅。或作𣓖。又《五音集韻》輕煙切，音牽。義𠀤同。

枆：《唐韻》《集韻》莫袍切《韻會》謨袍切《正韻》謨交切，𠀤音毛。《玉篇》桃之冬熟者。亦作旄。《爾雅·釋木》旄冬桃。《郭註》子冬熟。《廣韻》枆同㮘。考證：〔《爾雅·釋木》旄桃。〕謹照原文桃上增冬字。

𣏙：杚本字。《正字通》杚𣏙槩槪𠀤同。

枇：《唐韻》房脂切《集韻》《韻會》頻脂切，𠀤音皮。詳杷字註。又《白居易·山枇杷詩》深山老去惜年華，況對東溪野枇杷。作入聲讀，薄密切，音弼。又《廣韻》𤰞履切，音匕。與朼同。所以載牲體也。《孔穎達·雜記疏》從鑊以枇升入於鼎，從鼎以枇載之於俎也。又《廣韻》毗至切，音俾。細櫛。《釋名》枇，言細相比也。又《集韻》次也。又《集韻》駢迷切，音鼙。楖木。又《集韻》篇迷切，音批。義同。或作枈。考證：《釋名》枇，其細相比也。〕謹照原文其改言。

枈：《集韻》兵媚切，音祕。地名。亦同枇。

枉：〔古文〕𣒈《唐韻》《廣韻》迂往切《集韻》《類篇》《韻會》嫗往切，𠀤汪上聲。《說文》衺曲也。《淮南子·時則訓》木煕者舉梧檟，據句枉。又人之不直者，亦謂之枉。《論語》舉直錯諸枉。又屈也。《禮·月令》仲秋，命有司申嚴百𠛬，毋或枉橈。又冤也。《唐書·高仙芝傳》軍中皆呼枉。又枉駕。《戰國策》聶政曰：仲子不遠千里枉車騎而交臣。又枉矢，有三義：一《周禮·夏官·司弓矢》枉矢利火射。註今之飛矛是也。或謂之兵矢。一《禮·投壺》主人謂曰：某有枉矢哨壺，請以樂賓。《註》謙言不直之矢也。一星名。《考異郵》枉矢，狀如流星，蛇行有尾。又《類篇》巨王切。汲具。考證：〔《周禮·秋官·司𡨥》救日以枉矢。《註》漢時名飛矛，用以守城利火射。〕謹按秋官司𡨥無救日以枉矢之文，註亦無漢時名飛矛之語。今照周禮改夏官司弓矢枉矢利火射。註今之飛矛是也。或謂之兵矢。〔《投壺禮》主人謂曰某有枉矢哨壺，以樂嘉賓。〕謹按禮字應移於投壺之上。照原文謂字改請字。以樂嘉賓改請以樂賓。

枊：《唐韻》五浪切《集韻》《韻會》《正韻》魚浪切，𠀤卬去聲。《說文》繫馬柱。《蜀志》先主解綬繫督郵，著馬枊。又《類篇》堅也。又《集韻》魚剛切《韻會》疑剛切，𠀤音昂。義同。卬从匕，从亡者誤。𠨐、𠨑。

枋：《唐韻》甫良切《集韻》《韻會》分房切《正韻》敷房切，𠀤音方。《說文》木可作車。《管子·地員篇》其杞其枋。又《南方草木狀》蘇枋木出九眞，南人以之染絳，漬以大庾之水，則色愈深。又《集韻》蜀人以木偃魚曰枋。又《集韻》甫妄切，妨去聲。舟師也。又《集韻》《韻會》𠀤陂病切。與柄同。《周禮·春官》內史掌王八枋之法，以詔王治，謂爵、祿、予、奪、生、殺、廢、置也。又《儀禮·士昏禮》酌醴加柶面葉，受醴面枋。《疏》柶，朼類。枋，柶柄也。又《正韻》舫，亦作枋。考證：〔《揚子·方言》蜀人以木偃魚曰枋。〕謹按方言無以木偃魚曰枋之文，查係集韻。謹改揚子方言爲集韻。

𣏚：《唐韻》是支切，音時。碓衡也。

枌：《唐韻》《集韻》《韻會》《正韻》𠀤符分切，音焚。《說文》木名。《爾雅·釋木》楡，白枌。《郭註》枌楡先生葉却著莢，皮色白。又《詩·陳風》東門之枌，婆娑其下。《陸佃·𡌨雅》楡性扇地，其隂下五穀不植，人就以息焉。又枌楡，社名。見楡字註。又通棼。複屋棟也。《左思·魏都賦》枌橑複結。《班固·西都賦》作棼橑。考證：〔《爾雅·釋木》楡，白枌。《郭註》楡之先生，葉卻著莢，皮包白。〕謹照原文楡之改枌楡。

枍：《唐韻》於計切《集韻》壹計切，𠀤音翳。《玉篇》枍栺，宮名。《類篇》木名。楊愼曰：如五柞長陽之類，用木爲宮名也。《關中記》建章宮有枍栺殿。《班固·西都賦》洞枍栺與天梁。○按韻書皆音於計切，《正字通》作希字讀，非。考證：〔《唐韻》於計切，《集韻》壹計切，𠀤音意。〕謹按枍在霽韻，意在寘韻，枍意不同音。今据廣韻集韻意改翳。

枎：《唐韻》防無切《集韻》馮無切，𠀤音夫。《說文》枎疎，四布也。又木名。《管子·地員篇》五沃之土，桐柞枎欓。又《集韻》與柎同。芳無切，音敷。華萼也。

枏：《集韻》《韻會》《正韻》𠀤那含切，音南。《說文》木名。梅也。《史記·貨殖傳》江南出枏梓。《山海經》虖勺之山，其木多梓枏。《任昉·述異記》黃金山有枏木，一年東榮西枯，一年西榮東枯，張華謂之交讓木。又《爾雅·釋木》梅，枏。《郭註》似杏而酢。《陸疏廣要》《爾雅》之梅枏，乃似豫章者，古稱楩楠豫章，景純不得以似杏實酢解之。又《廣韻》汝鹽切《集韻》《韻會》如占切《正韻》而占切，𠀤冉平聲。又《廣韻》而琰切，音冉。義𠀤同。或作柟。俗作楠，非。

析：〔古文〕𣂔《唐韻》先擊切《集韻》《韻會》先的切《正韻》思積切，𠀤音錫。《說文》破木也。《詩·齊風》析薪如之何，非斧不克。一曰折也。又分也。《書·堯典》厥民析。《孔安國傳》丁壯就功，老弱分析也。又剖析。《晉·陶潛·移居詩》疑義相與析。又《史記·律書》寅曰析木。又國名。《書·禹貢》崐崘析支渠搜。又地名。析城，屬冀州。又邑名。《左傳·僖二十五年》秦取析矣。又《尸子》虹蜺爲析翳。又《類篇》相支切，音斯。《周禮·天官·醢人》饋食之豆𦜉析。又草名。張揖曰：析似燕麥。又平聲。《唐韻》息黎切。《史記·五帝紀》析支、渠廀。《索隱》作鮮支、渠搜。鮮析音相近，古讀鮮爲斯。又息例切，音近賜。《後漢·西羌傳》濵于賜支。《註》賜支者，禹貢所謂析支者也。考證：〔《書·禹貢》析支渠搜西戎。〕謹照原文改崐崘析支渠搜。

枑：《唐韻》胡誤切《集韻》《韻會》《正韻》胡故切，𠀤音護。《說文》行馬也。《周禮·天官·掌舍》設梐枑再重。《註》梐枑謂行馬。再重者，以周衞有內外列。《漢制考》按《六韜》治營壘則有天羅、武落、行馬、蒺藜之具。《周禮》梐枑卽行馬，以木爲螳螂，槧築籓落，用以遮陣者也。又《韻會》枑者，交互其木，以爲遮闌也。漢魏三公門視行馬，又名杈子。詳杈字註。考證：〔祥杈字註。〕謹按文義祥改詳。

𣏛：同枑。《劉貢父·詩話》今人謂駔𩦱爲牙。本謂之互，卽主互市事也。唐人書互作㸦。

枒：《唐韻》五加切《集韻》《韻會》《正韻》牛加切，𠀤音牙。本作㭨。亦作椰。《說文》木名。《玉篇》出交阯，高數十丈，葉在其末。《左思·吳都賦》椰葉無隂。《蜀都賦》椶枒。《註》皮可爲繩履。又楈枒。詳楈字註。又車輪外輞謂之枒。《周禮·冬官考工記》作牙，輪人斬三材以爲轂輻牙。又《類篇》迦枒，木相拒也。又《類篇》余遮切，音耶。亦木名。又《廣韻》《集韻》𠀤吾駕切，音迓。又《集韻》魚駕切義𠀤同。考證：〔《周禮·冬官考工記》作牙，輿人斬三材，以爲轂輪牙。〕謹照原文輿改輪。輪改輻。

枓：《廣韻》《集韻》《韻會》《正韻》𠀤之庾切，音主。《說文》勺也。徐曰：有柄，形如北斗，用以斟酌也。《少牢·饋食禮》司宮設罍水于洗東，有枓。《註》設水用罍，沃盥用枓，𣂏水器也。又《禮·喪大記》浴水用盆，沃水用枓。《註》以枓酌盆水沃尸也。《史記·索隱》凡方者爲斗，若安長柄，則名爲枓，音主。又《唐韻》《集韻》《韻會》《正韻》𠀤當口切，音斗。栱枓，柱上方木也。考證：〔《儀禮·饋食禮》司官設罍水于洗東，有枓。〕謹按無少牢二字則與特牲饋食禮無别。今照原文儀禮改少牢。官改宮。

𣏜：《唐韻》武延切《集韻》彌延切《正韻》莫堅切，𠀤音綿。《玉篇》𣏜，木名。同棉。《類篇》出交阯，可爲布。

枔：《唐韻》徐林切《集韻》《類篇》徐心切，𠀤音尋。木葉也。又《集韻》才淫切，音鬵。義同。

枕：《唐韻》《集韻》《韻會》《正韻》𠀤章荏切，斟上聲。《說文》臥薦首者。《釋名》枕，檢也，所以檢項也。《詩·唐風》角枕粲兮。《禮·內則》斂枕簟。又《唐韻》之賃切《集韻》《韻會》《正韻》職任切。義同。又車後橫木也。《小爾雅》軫謂之枕。又魚腦中骨曰枕。《爾雅·釋蟲》魚枕謂之丁。又姓。《姓苑》出下邳。又《廣韻》直深切《集韻》持林切，𠀤音沈。繫牛杙也。又木名。《釋名》烏梓一名枕，一名豫。又《本草綱目》枕木卽釣樟。又叶知險切，音展。《詩·陳風》有美一人，碩大且儼。寤寐無爲，輾轉伏枕。

𣏝：俗枕字。

𣏞：《唐韻》羽求切《集韻》《類篇》余求切，𠀤音尤。《玉篇》木名。《篇海》梓屬。一曰與桙同。又春𣏞。見挑字註。考證：〔春𣏞。見桃字註。〕謹照本書桃改挑。

枖：《唐韻》《集韻》《韻會》於喬切《正韻》伊堯切，𠀤音妖。《說文》枖，木少盛貌。《詩·周南》桃之枖枖。《詩》本作夭。徐曰：謂草木始生，未幾得地力而先長也。《書·禹貢》厥草惟夭。《註》物越衆而速大，故亦謂短折者爲夭也。又《集韻》於兆切，音夭。木名。又《類篇》於兆切。木華茂也。《集韻》通作夭。或作𣓎。

𣏟：《唐韻》《廣韻》匹卦切《集韻》《類篇》《韻會》普卦切，𠀤音派。《說文》葩之總名也。𣏟之爲言微也，微纖爲功。象形。又《廣韻》麻紵也。又《集韻》普拜切，音湃。義同。○按《說文》𣏟自爲部，檾、𢽳二文从之，今誤入。又𣏕fèi，卽杮字。

林：《唐韻》力尋切《集韻》《韻會》犂針切《正韻》犂沈切，𠀤音臨。《說文》平土有叢木曰林。徐曰：叢木，故从二木。平土，故二木齊。《詩·小雅》依彼平林。又野外謂之林。《詩·周南》施于中林。又山木曰林。《穀梁傳·僖十四年》林屬于山爲麓。又《周禮·地官·林衡註》竹木曰林，水衡曰衡。又《爾雅·釋詁》林，君也。又盛貌。《詩·小雅》有壬有林。又林鐘，律名。《禮·月令》季夏之月律中林鐘。《周禮》作函鐘。又羽林，星名。應劭曰：天有羽林，大將軍之星也。林喩若林木，羽翼，鷙擊之意，故以名武官。《前漢·宣帝紀》取從軍死事者之子，養爲羽林軍，號羽林孤兒。又綠林，荆州山名。《後漢·劉元傳》諸亡命集于綠林。又姓。《姓譜》殷比干後，避難長林山，因氏。又平王世子林開之後，望出南安。○按《說文》林自爲部，棼、楚等字从之，今倂入。考證：〔《左傳·莊二十年》歌林鐘，舞大夏，以祭山川。〕謹按此係左傳疏所引大司樂文，非係左傳原文。且周禮作函鐘不作林鐘，今謹改禮月令季夏之月律中林鐘。周禮作函鐘。

枘：《唐韻》而銳切《集韻》《韻會》《正韻》儒稅切，𠀤音芮。《玉篇》柄枘。《類篇》刻木耑所以入鑿。《莊子·天下篇》鑿不圍枘。《循本註》鑿非圍枘，而枘自入之。《宋玉·九辨》圜鑿而方枘兮，吾固知其鉏鋙而難入。又《韻會》通作內。《周禮·冬官考工記註》調其鑿內而合之。又《博雅》枘，柱也。又《集韻》奴困切，音嫩。草始生貌也。考證：〔《宋玉·九辨》圜枘而方鑿兮，吾固知鉏鋙而難入。〕謹照原文枘改鑿。鑿改枘。知下增其字。

枙：《集韻》吾禾切，音訛。木節也。本作厄。又《海篇》於革切。義同。○按《說文》無枙字。卪部厄，木節也，五果切，讀若火。从卪厂聲。賈逵以爲厄裹也。《廣韻》平聲从𠂘，上聲从𠂬皆訓木節。《正字通》枙，俗厄字。考證：〔賈逵以爲厄裹也。〕謹照說文裹改裹。

枚：《廣韻》莫杯切《集韻》《韻會》《正韻》謨杯切，𠀤音梅。《說文》幹也，可爲杖。从木从攴。《詩·大雅》施于條枚。《徐曰》自條而出也，枝曰條，幹曰枚。又个也。《書·大禹謨》枚卜功臣。《註》一一卜之也。《前漢·食貨志》二枚爲一朋。《五行志》拔宮中樹，七圍以上十六枚。又枚筮，不指其事，汎卜吉凶也。《左傳·昭十二年》南蒯枚筮之。又馬箠曰枚。《左傳·襄十八年》以枚數闔。又銜枚，枚狀如箸，口橫銜之，繣結於項也。《周禮·秋官》銜枚氏掌司囂。又鐘乳也。《周禮·冬官考工記》鐘帶謂之篆，篆閒謂之枚。又枚枚，礱密也。《詩·魯頌》閟宮有侐，實實枚枚。又屋內重檐曰雙枚。《何晏·景福殿賦》雙枚旣修。又姓。《統譜》周枚被，漢枚乗。考證：〔《左傳·襄十一年》〕謹照原文十一年改十八年。

枛：《集韻》阻敎切，音醮。《玉篇》木刺也。

㭊：與析同。《論衡·量知篇》斷木爲槧，㭊木爲板。《福虛篇》㭊骸而炊。

果：《唐韻》《集韻》《韻會》《正韻》𠀤古火切，音裹。《說文》木實也。从木，象果形在木之上。《易·說卦》乾爲天，爲木果。《註》果實著木，有似星之著天也。《周禮·地官》甸師共野果蓏之屬。《應劭曰》木曰果，草曰蓏。《張晏曰》有核曰果，無核曰蓏。又勝也，尅也。《左傳·宣二年》殺敵爲果，致果爲毅。又決也。《禮·內則》將爲善思，貽父母令名必果。又驗也。《宋書·后妃傳》今果然矣。又釋氏因果。《隋書·經籍志》釋迦敎化弟子多有正果者。又果然，獸名。《宋國史補》揚州取一果然，數十果然可得。又《爾雅·釋蟲》果蠃，蒲盧。《疏》細腰蠭也。又與惈通。《左思·吳都賦》風俗以韰果爲嫿。《方言》惈，勇也，古字通。又《集韻》《韻會》𠀤苦果切。音顆。果然。飽貌。《莊子·逍遙遊》三餐而反，腹猶果然。又《唐韻》《集韻》《韻會》𠀤同婐。女侍也。《孟子》二女果。又通裸。《廣韻》赤體也。又《集韻》《韻會》𠀤與祼通。《周禮·春官·大宗伯》大賔客則攝而載果。《小宗伯》辨六彝之名物，以待果將。又魯火切，音臝。《周禮·春官·宗伯》龜人掌六龜之屬，東龜曰果屬。字从田从木，今趨便作果，俗作菓，非。考證：〔《易·下繫》乾爲天，爲木果。〕謹照原文下繫二字改爲說卦。〔《左傳·宣元年》〕謹照原文元改二年。〔又與蜾通。《左思·吳都賦》風俗以韰果爲嫿。〕謹照原文蜾改惈。〔《小宗伯》辨六彝之名物，以待祼將。〕謹照原文祼改果。

枝：《唐韻》《集韻》《韻會》章移切《正韻》旨而切，𠀤音支。《說文》木別生條也。《徐曰》自本而分，故曰別生。《廣韻》枝柯也。《左傳·隱八年》疏枝布葉分。又散也。《易·下繫》中心疑者其辭枝。又與支通。《詩·大雅》本支百世。左傳作本枝。又支持也。《史記·項羽紀》諸將懾服，莫敢枝梧。《瓚曰》小柱爲枝，斜柱爲梧。又干支亦作幹枝。《博雅》甲乙爲幹。幹者，日之神也。寅卯爲枝。枝者，月之靈也。又手節曰枝。《孟子》爲長者折枝。《趙岐註》折枝，按摩手節也。又《管子·度地篇》水別于他水，入于大水及海者，命曰枝水。又枝江，縣名。《前漢·地理志》屬南郡。又姓。《姓苑》楚大夫枝如，子躬之後爲枝氏。又《集韻》翹移切，音祇。枝指，多指也。《莊子·駢拇篇》駢拇枝指。又《集韻》渠羈切，音奇。《字林》橫首枝也。又《集韻》居僞切，音攱。祭山名。又與校通。《儀禮·士昏禮》主人拂几授校。《註》校，几足，古文爲枝。與𣏽異。𣏽卽枚也。考證：〔本作支。故曰別生，會意。〕謹照原文改自本而分故曰別生。〔《左傳·隱八年》枝布葉分。〕謹按所引乃隱八年疏，非正文。謹照原書八年下增疏字。

枞：《六書故》同樅。

㭋：《集韻》部項切，音棒。《玉篇》木杖也。𣘙、棒𠀤同。

㭌：《集韻》《類篇》𠀤迷浮切，音矛。器名。

𣏠：《集韻》《類篇》𠀤何交切，音爻。桷也。《集韻》何交切，音爻。桷也。《正字通》俗字。

𣏡：《篇海》子息切，音積。𣏡橘也。

枮：《唐韻》息廉切《集韻》思廉切，𠀤音孅。木也。又《集韻》詩廉切，音苫。義同。又《集韻》《類篇》𠀤知林切，音碪。與椹同。斫木櫍也。《正字通》同檆省。○按《說文》檆，所銜切，枮，息廉切，音形俱別，《正字通》非。

枯：《唐韻》苦胡切《集韻》《韻會》《正韻》空胡切，𠀤音刳。《說文》槀木也。《史記·諸侯表》摧枯朽者易爲力。又《周禮·天官·鄭註》童枯不稅。《疏》山林不茂爲童，山澤無水爲枯。又《集韻》後五切，音戸。竹名。通作楛。詳楛字註。又叶苦禾切，音科。《黃庭經》金鈴朱帶坐婆娑，調血理命身不枯。

枰：《唐韻》符兵切《集韻》《韻會》蒲兵切《正韻》蒲明切，𠀤音平。《說文》平也。《釋名》枰，平也。以板作其體平正也。又博局。《揚子·方言》所以投博謂之枰。《韋曜·博奕論》所志不過一枰之上。又枰仲，木名。或作檘。《司馬相如·上林賦》華楓枰櫨。又《集韻》《韻會》《正韻》𠀤皮命切，音病。《說文》作枰。枰字从𠀒作。考證：〔《逸雅釋牀》枰，平也。以板作其體平正也。〕謹按枰平也二語出釋名。今照原書將逸雅釋牀四字改爲釋名。〔《揚子·方言》投博謂之枰。〕謹照原文投博上增所以二字。

枱：《廣韻》弋之切《集韻》盈之切，𠀤音移。《說文》耒端木也。《博雅》柄也。《類篇》柌、𣙼𠀤同枱。又《集韻》詳兹切，音詞。又《五音集韻》象齒切，音似。義𠀤同。《正字通》或作鈶。木柄，金首。从木从金，義通。

枲：《唐韻》《韻會》胥里切《集韻》想止切《正韻》想里切，𠀤音葸。《說文》麻也。《書·禹貢》岱畎絲枲。《廣韻》無子曰苴，有子曰枲。《爾雅翼》有實爲苴，無實爲枲。二說相反。○按《周禮·典枲》疏：牡麻者，枲麻也。《爾雅·釋草》：莩，麻母。郭註：苴麻盛子者，麻母有子，牡麻無子。《翼》說爲是。又枲耳，草名。《詩·周南》采采卷耳。《註》枲耳也。○又按《說文》枲从𣎳不从木，今誤入。

枳：《唐韻》《廣韻》《類篇》《韻會》《正韻》𠀤諸氏切，音紙。木名。枳也。《說文》木似橘。《徐曰》卽藥家枳殼也。《周禮·冬官考工記》橘踰淮而北爲枳。又木高多刺，可爲籬落。《張衡·西京賦》楷枳落突棘藩。又《博雅》枳，股也。又《小爾雅》枳，害也。《孔叢子·𠛬論》率過以小罪謂之枳。又與軹通。地名。一在巴郡，一在魏地。又《集韻》頸爾切《韻會》居紙切，𠀤音𣲵。義同。又《集韻》舉綺切《韻會》居矣切，𠀤音已。枳椇。又一名白石李。又《集韻》章移切，音支。《爾雅·釋蟲》枳首蛇，歧蛇也。又翹移切，音岐。義同。考證：〔《周禮·冬官考工記》橘踰淮而化爲枳。〕謹照原文化改北。

枴：《集韻》《正韻》𠀤古買切，音𦫳。《類篇》與𣐷同。亦作𣐶。老人杖也。《五代史》後漢遣王峻奉表契丹耶律，賜一木枴，峻持歸，鹵望見避道。又《集韻》直駭切，音徥。又古瓦切，音寡。義𠀤同。

枵：《唐韻》《集韻》《韻會》𠀤虛嬌切，音囂。《說文》木根空也。又虛也。《左傳·襄二十八年》歲在星紀，而淫于元枵。《杜註》元枵卽虛也。徐按《爾雅》虛星子位之次，枵，虛耗之名，北方樹木皆虛，从木色黑，故曰元。杜預曰：元枵三宿，虛在其中。又《周禮·地官》保章氏以星土辨九州之地。《鄭註》元枵，齊也，靑州分野。又《正字通》凡物饑耗曰枵，人饑曰枵腹。

架：《唐韻》古訝切《集韻》《正韻》居迓切《韻會》居訝切，𠀤音駕。《類篇》與榢同。亦作枷。杙也，所以舉物。又衣架也。《爾雅·釋器疏》凡以竿爲衣架者名箷。又《正韻》屋架也。《儀禮·少宰饋食註》大夫士廟皆兩下五架。又《廣韻》舉閣也。又《韻會》棚也。又以架架物。《詩·周南·鄭箋》鵲作巢，冬至架之，至春乃成。考證：〔《爾雅·釋器疏》凡以竿爲衣架者多箷。〕謹照原文多改名。〔《儀禮·少宰饋食註》〕謹照原文少宰改少牢。

枷：《唐韻》古牙切《集韻》《韻會》《正韻》居牙切，𠀤音加。《說文》柫也。《淮南》謂之柍。《玉篇》連枷，打穀具。《釋名》枷，加也。加杖于柄頭，以撾穗而出其穀也。又《廣韻》項械也。《馬融·廣成頌》枷天狗，紲墳羊。又《廣韻》求迦切《集韻》永迦切，𠀤音伽。義同。又與架通。𢇮物之器。《禮·曲禮》男女不同椸枷。

枸：《唐韻》《韻會》俱羽切《集韻》果羽切《正韻》居許切，𠀤音矩。《說文》木名。《詩·小雅》南山有枸。《陸璣·草木疏》枸樹高大如白楊，子長數寸，噉之甘美如飴，蜀以爲醬。亦書作蒟。又《正韻》忌遇切。義同。又《唐韻》《集韻》古后切《韻會》《正韻》舉后切，𠀤音苟。《爾雅·釋木》枸檵。《註》今枸𣏌也。《疏》一名苦𣏌，一名地骨，服之輕身益氣。又《集韻》《類篇》《韻會》𠀤居侯切，音鉤。《宋玉·風賦》枳枸來巢。《李善註》枸，曲也，似橘屈曲也。《本草》枸橘一名𣖌𣕌，人家多種爲藩籬。又《集韻》恭于切《韻會》舉朱切，𠀤音拘。《揚子方言》車枸簍。自關而西謂之枸簍。又《韻會》權俱切，音劬。《山海經》下有九枸。《郭註》盤錯也。又斷木。見株字註。考證：〔《方言》枸簍，車弓也。〕謹照原文方言上增揚子二字。枸簍車弓也改車枸簍。

枹：《唐韻》防無切，音夫。《說文》擊鼓杖也。《左傳·成二年》左幷轡，右援枹而鼓，馬逸不能止。《管子·小匡篇》介冑執枹立于軍門。又《集韻》《韻會》《正韻》𠀤芳無切，音敷。又《集韻》《類篇》《韻會》房尤切《正韻》房鳩切，𠀤音浮。義𠀤同。又草名。《爾雅·釋草》楊，枹薊。《釋文》音孚。《集韻》敷、浮二音。又縣名。《前漢·武帝紀》枹䍐。註音鈇。金城之縣也。又《韻會》班交切，音包。《爾雅·釋木》樸，枹者。《註》樸屬，叢生爲枹。考證：〔《左傳·成二年》左執轡。〕謹照原文執改幷。〔《管子·大匡篇》介曹執枹立于軍門。〕謹照原文大匡改小匡。介曹改介冑。〔《爾雅·釋草》楊枹薊。《郭註》音孚。〕謹照原文郭註改釋文。〔又他結切，音鐵。《史記·武帝紀》枹䍐。《註》金城縣名。〕謹按玉篇廣韻集韻類篇韻會，枹字均無他結切之音。史記武帝紀亦無枹䍐之文。惟漢書有之。謹改：又縣名。前漢武帝紀枹䍐。註音鈇。金城之縣也。又按漢書註音鈇，與音敷相近。謹移於敷浮二音之下。

枺：《集韻》莫葛切《類篇》莫撥切，𠀤音末。木名。𣓌也。又檦枺，柱也。見檦字註。

㭑：《廣韻》莫貝切《集韻》無沸切，𠀤音未。木名。

枻：《廣韻》餘制切《集韻》《韻會》《正韻》以制切，𠀤音曳。《玉篇》楫也。《楚辭·漁父》莞爾而笑，鼓枻而去。《司馬相如·子虛賦》揚桂枻。《史記》作枻，《文選》作栧，古字通。又《韻會》《正韻》𠀤細列切，音屑。《荀子·非相篇》檠枻，正弓弩之器。《楊倞註》枻，先結切。

枼：《唐韻》與涉切《集韻》弋涉切，𠀤音葉。《說文》楄也。一曰薄也。鄭樵曰：卽葉字。又《說文》蘇合切。義同。又《玉篇》與涉切。與楪同。牖也。《篇海》一作枽。

枽：同枼。

枾：《唐韻》《韻會》鉏里切，音士。《說文》赤實果。《禮·內則》棗栗榛枾。《鄭註》人君燕食所加庶羞也。《爾雅翼》枾有七絕：一壽，二多隂，三無鳥巢，四無蟲蠹，五霜葉可玩，六佳實可啖，七落葉肥大可以臨書。又《集韻》上史切《正韻》上紙切，𠀤音氏。義同。又《左思·吳都賦》平仲君遷。《註》君遷，枾之小者。《司馬光·名苑》君遷子似馬奶，卽今牛奶枾也。又《正韻》去聲，時吏切，音侍。義同。《集韻》俗作杮，非。

𣐈：俗枾字。

枿：同櫱。又《爾雅·釋詁》枿，餘也。《郭註》陳、鄭之閒曰枿，晉、衞之閒曰烈，皆伐木餘也。又《張衡·東京賦》山無槎枿。《註》斜曰槎，斬而復生曰枿。

柀：《唐韻》《韻會》甫委切《集韻》補靡切，𠀤音彼。《說文》檆也。《爾雅·釋木》柀，煔。《疏》柀一名煔。又《集韻》普靡切，披上聲。義同。又《本草別錄》榧實一名柀子。詳榧字註。

柁：《唐韻》徒可切《集韻》《韻會》待可切，𠀤馱上聲。《玉篇》正船木也。設於船尾，與舵同。一作柂。《釋名》舟尾曰柂。柂，拖也，後見拖曳也，且弼正船使順流不他戾也。《郭璞·江賦》凌波縱柂。又《集韻》他可切，音袉。木堅貌。又《集韻》唐何切，音馱。木葉落也。

柂：《集韻》余知切，音移。《廣韻》作杝。《禮·檀弓》柂椵。《鄭註》所謂椑棺也。又《類篇》鄰知切，音離。柯柂，酒名。又同柁。

柃：《唐韻》《集韻》𠀤郞丁切，音零。《說文》木也。《玉篇》可染物。《松漠紀聞》有㮦柃癭盂椀之有文理可愛者。又《廣韻》郞郢切《集韻》里郢切，𠀤音領。義同。

𣐉：同杘。

柄：《唐韻》《集韻》《韻會》《正韻》𠀤陂病切，兵去聲。一作棅。《說文》柯也。《周禮·冬官考工記》秦無盧。《註》戈戟柄。又爵豆之屬亦有柄。《禮·祭統》尸酢夫人執柄。《管子·弟子職》進柄尺。又本也。《易·下繫》坤爲地爲柄。又權也。《左傳·襄二十三年》旣有利權，又執民柄。又《韓非子·二柄篇》二柄𠛬德也。又山名。《山海經》柄山，其上多玉。又通枋。詳枋字註。又通秉。斗柄。《史記·天官書》作斗秉。又《集韻》補永切，音丙。持也。又《唐韻》《古音》必漾切。義同。

𣐊：《說文》同栲。又《博雅》𣐊，茱萸也。又《集韻》拘玉切。同𣿢。山行所乗，以鐵椎施之屐下者。又《集韻》居六切，音匊。木名。

柅：《唐韻》《集韻》𠀤女履切，尼上聲。《說文》木名也。實如梨。又止車木。《易·姤卦》繫于金柅。《註》金者剛强之物，柅者制動之主。又柅柅，茂盛貌。《左思·吳都賦》總莖柅柅。又《廣韻》絡絲柎也。又察也。《唐書·王彥威傳》捷柅姦冒。又《說文》女氏切，音旎。又《五音集韻》《類篇》《正韻》𠀤乃里切。音禰。又《集韻》乃倚切，音你。義𠀤同。又《正韻》尼質切，音暱。止也。又《唐韻》《集韻》女夷切，音尼。木名。又《集韻》丑利切，音呬。篗柄也。

柆：《集韻》落合切，音拉。《說文》折木也。同拉。《史記》摧枯拉朽，《左思·吳都賦》拉𢮆摧藏。皆作拉。《正字通》从拉爲正。

柇：《集韻》《類篇》胡戈切，音和。棺頭也。《博雅》棺當謂之𤖱。𤖱或从木。

柈：《唐韻》薄官切《集韻》《正韻》蒲官切，𠀤音槃。《墨子·帝堯篇》書名竹帛琢戒杅柈。《杜甫·十月一日詩》焦糖幸一柈。又《類篇》普半切，音判。木名。

柉：《唐韻》《集韻》𠀤符咸切，音凡。《玉篇》木皮，可爲索。又《集韻》蒲瞻切，音然。義同。

柊：《唐韻》職戎切《集韻》之戎切，𠀤音終。木名也。又《博雅》柊楑，椎也。《周禮》終葵，从糸不从木。

𣐋：《唐韻》《類篇》王伐切《集韻》魚厥切，𠀤音鉞。木名也。

柋：《集韻》待戴切《類篇》徒耐切，𠀤音代。吳俗謂蠶槌曰柋。

柌：《唐韻》《集韻》《韻會》《正韻》𠀤詳兹切，音詞。《玉篇》鐮柄也。又《類篇》詳兹切。同枱。《集韻》亦同𣙼。

𣐌：《類篇》同梳。《集韻》梳或作𣐌、𤴜。

柍：《集韻》《韻會》《正韻》𠀤於驚切，音英。《說文》梅也。《爾雅·釋木》時英梅。《郭註》雀梅也。又《類篇》杏也。又《說文》江南橦村，其實謂之柍。又《韻會》於良切，音央。《揚雄·甘泉賦》日月𦆵經于柍桭。《李善註》柍，中央也。又《廣韻》於兩切，音鞅。義同。又木名。《張衡·南都賦》柍柘檍檀。又《類篇》於浪切。《馬融·長笛賦》瞋菌碨柍。《李善註》鬱積競出之貌。又《集韻》於朗切，音盎。義同。又《集韻》《類篇》於亮切，音怏。《博雅》杖也。一曰打穀具。《方言》齊楚江淮之閒謂之柍。考證：〔《說文》江南橦邨。〕謹照原文邨改村。

柎：《唐韻》甫無切《集韻》《韻會》風無切，𠀤音膚。《說文》闌足也。又《集韻》《正韻》芳無切，音敷。義同。又《說文》編木以渡曰泭。或作柎，通作桴。孫炎曰：方木置水曰柎栰。《管子·兵法篇》方舟投柎。又《玉篇》花萼足也。凡草木房謂之柎。《集韻》或作枎、𣘧。《山海經》崇丘之山有木。圓葉而白柎。《正韻》作防父切。又《集韻》《韻會》𠀤斐父切，音撫。與拊同。樂器也，以葦爲之。《禮·樂記》治亂以相。《註》相卽柎也。裝之以穅，形如鼓。又《集韻》符遇切，音附。楡柎，木名。又注也。《儀禮·士冠禮》素積白屨，以魁柎之。《疏》以魁蛤灰注其上，使色白也。又兪柎，良醫名。《前漢·藝文志》太古有岐伯、兪柎。又與弣同，弓弝也，刀弝也。《周禮·冬官考工記》弓人有柎焉，故剽。《禮·少儀》削授柎。又楄柎，詳楄註。又柎，猶倚也。《管子·輕重篇》父老柎枝而論，終日不歸。

柏：《唐韻》《集韻》《韻會》《正韻》𠀤博陌切，音百。《說文》椈也。《六書精蘊》柏，隂木也。木皆屬陽，而柏向隂指西，蓋木之有貞德者，故字从白。白，西方正色也。又《春秋緯》諸侯墓樹柏。《前漢·東方朔傳》柏者，鬼之廷也。又大也。與伯通。《釋名》柏車，大車也。又逼也。與廹同。《周禮·春官》其柏席用萑黼純。《鄭註》柏席，廹地之席。《史記·漢高紀》柏人者，廹于人也。《漢·武瓠子歌》魚弗鬰兮柏冬日。又國名。在河南西平縣。又山名。《書·禹貢》導淮自桐柏。又《前漢·武帝紀》起柏梁臺。又姓。《姓譜》戰國柏直，漢柏英。又叶卜各切，音搏。《楚辭·九歌》山中人兮芳杜若，飮石泉兮蔭松柏。又叶壁益切，音必。《陶潛·經錢溪詩》園田日夢想，安得久離析。終懷在歸舟，諒哉宜霜柏。从木白聲。俗作栢，非。

某：《玉篇》古梅字。《說文》酸果也。从口含一。註詳七畫。又《唐韻》《集韻》《韻會》《正韻》𠀤莫後切，謀上聲。《唐韻》詔前人之言也。《玉篇》不知名者曰某。《韻會》臣諱君曰某。《論語》某在斯。《左傳·宣十年》某氏之守臣某。又泛言事物亦曰某。《禮·少儀》問品味，子食于某乎。問道藝，子習于某乎，子善于某乎。又《正韻》莫補切，音姥。義同。甘本作𤮺。當爲某，俗作某，非。𣏁。

柑：《唐韻》《集韻》《韻會》《正韻》𠀤沽三切，音甘。果名。《南方草木狀》橘屬，滋味甘美特異者也。《唐書·蕭嵩傳》荆州進黃柑。《韓彥直·橘錄》柑別種有八，而乳柑推第一。又通甘。《司馬相如·上林賦》黃甘橙楱。又《集韻》《韻會》𠀤同鉗。以木銜馬口也。《公羊傳·宣十四年》柑馬而秣之。《前漢·五行志》畏𠛬柑口。

柒：《廣韻》俗漆字。《開山圖》長安西有渠，謂之柒渠。又木名。《山海經》剛山多柒木。又《集韻》戚悉切。義同。又俗爲數目字。

染：《唐韻》《集韻》《韻會》《正韻》𠀤而琰切，音冉。《說文》以繒彩爲色。从水杂聲。徐鍇引裴光遠云：从水，水者所以染。从木，木者桅茜之屬。从九，九者染之數也。《周禮·天官》染人掌染帛。《爾雅·釋器》一染謂之縓，再染謂之赬，三染謂之纁。又柔貌。《詩·小雅》荏染柔木。又《博雅》染耦，和諧也。又姓。《姓譜》晉染閔，五代染于。又《唐韻》《集韻》《韻會》《正韻》𠀤而豔切，冉去聲。汚也，漬也。《書·胤征》舊染汚俗，咸與維新。《韻會》《周禮》染人有上、去二音。从九會意。俗从丸，非。○按《說文》收水部，今誤入。考證：〔再染謂之赤。〕謹照爾雅原文赤改赬。

柔：《唐韻》耳由切《集韻》《韻會》《正韻》而由切，𠀤受平聲。《說文》木曲直也。又柔者剛之反。《易·說卦》立地之道，曰柔與剛。《書·洪範》沈潛剛克，高明柔克。《老子·道德經》豈非以其柔耶。又安也。《書·舜典》柔遠能邇。又服也。《左傳·僖二十八年》我得天，楚伏其罪，我且柔之矣。又草木新生曰柔。《詩·小雅》薇亦柔止。又國名。《前漢·地理志》屬琅邪郡。俗作𣐱，非。

柕：《類篇》楙省文。

柖：《廣韻》市昭切《集韻》時饒切，𠀤音韶。《說文》樹搖貌。又《廣韻》射的也。又《集韻》之搖切，音昭。義同。又《類篇》市沼切，音紹。《博雅》浴牀謂之柖。

柗：同松。《前漢·地理志》武威郡有蒼柗縣。

柘：《唐韻》《集韻》《韻會》《正韻》𠀤之夜切，音蔗。《說文》桑屬。《蠶書》柘葉飼蠶爲絲，中琴瑟絃，淸響勝凡絲。又《周禮·考工記》弓人取幹之道，柘爲上。又《禮·投壷》矢以柘若棘，毋去其皮。又《本草》其本染黃赤色，謂之柘黃，天子服。又《崔豹·古今註》桑實曰葚，柘實曰佳。又奴柘。《本草·陳藏器曰》似柘，節有刺，冬不彫。又《南方草木狀》諸柘，一曰甘蔗。《宋玉·招䰟》胹龞炮羔，有柘漿些。又縣名。《前漢·地理志》屬淮陽郡。又山名。《山海經》松山之北有柘山。又姓。《統譜》春秋柘稽，漢柘溫舒。又《唐韻古音》之怒切。《詩·大雅》攘之剔之，其檿其柘。帝遷明德，串夷載路。

柙：〔古文〕㘡《唐韻》胡甲切《集韻》《韻會》《正韻》轄甲切，𠀤音洽。《廣韻》檻也，以藏虎兕。《𥡆天子傳》七萃之士高奔戎捕虎，生獻之，天子命爲柙養之東虞。又《管子·中匡》生縛管仲，而柙以予齊。又《莊子·刻意篇》有干將之劒者，柙而藏之。或作𣘭。又木名。《左思·吳都賦》木則楓、柙、豫、章。《李善註》楓、柙皆香木名。又《說文》烏匣切。義同。

柚：《唐韻》《集韻》《韻會》余救切《正韻》爰救切，𠀤音右。《說文》與𣠡同，條也。《書·禹貢》厥包橘柚。《傳》小曰橘，大曰柚。《爾雅·釋木》柚條。《註》似橙而酢。《呂覽·本味篇》果之美者，有雲夢之柚。《埤雅》卽《詩·秦風》有條者是也。又《玉篇》羊宙切，音茂。義同。又《唐韻》《正韻》直六切《集韻》佇六切《韻會》仲六切，𠀤音逐。杼柚，織具也。杼受經，柚受緯。通作軸。又《集韻》夷周切，音由。橙屬。又柚梧，竹名。考證：〔《書·禹貢》厥包橘柚。《傳》大曰橘，小曰柚。〕謹照原文改小曰橘，大曰柚。

柛：《唐韻》失人切《集韻》《韻會》《正韻》升人切，𠀤音申。《爾雅·釋木》木自斃曰柛。《廣韻》柛謂弊踣也。《容齋隨筆》木絕于申，故申字之訓爲自斃。

柜：《唐韻》《正韻》居許切《集韻》俱禹切《韻會》句許切，𠀤音舉。《說文》木也。《徐曰》柜柳也，大葉木。《爾雅·釋木》柜柳。《註》似柳，皮可煑作飮。又《山海經》方山有靑樹，名曰柜格之松。又《周禮·天官·掌舍註》柜受，溜水器。又邑名。《前漢·地理志》屬琅邪郡。又《集韻》臼許切，音巨。又果羽切，音矩。義𠀤同。或作櫸。

㭒：《說文》詳里切。臿也。一曰徙土輂，齊人語也。《徐曰》今俗作耜。又《集韻》作𣐵。《博雅》盈之切。𣶉斗謂之㭒。《類篇》所以抒水也。

柝：《唐韻》《正韻》他各切《集韻》《韻會》闥各切，𠀤音託。《說文》作𣔳、𣟄，判也。夜行所擊者。《易·下繫》重門擊柝，以待暴客。《左傳·哀七年》魯擊柝，聞于邾。《徐鉉曰》謂判兩木夾于門爲機，相擊以警夜也。今荒城多叩鼓以持更，蓋其遺制。

㭓：《正韻》毗面切，音卞。《玉篇》柱上欂櫨也。亦作閞。○按《字彙》同抃，《正字通》抃訛字，皆非。

㭔：《唐韻》落胡切《集韻》龍都切，𠀤音盧。《說文》木名，出橐山。《唐韻》黃㭔木，可染也。又《集韻》《類篇》𠀤通都切，音㻌。又《集韻》荒胡切，音呼。又籠五切，音魯。義𠀤同。

柞：《唐韻》在各切《集韻》《韻會》《正韻》疾各切，𠀤音昨。《說文》木也。《詩·小雅》維柞之枝，其葉蓬蓬。《詩輯》柞，堅韌之木。新葉將生，故葉乃落，附著甚固。又《前漢·武帝紀》行幸𥂕厔五柞宮。《張宴曰》有五柞樹，因以名宮也。又《唐韻》則落切，音作。義同。又《集韻》《韻會》側格切，音窄。除草曰芟，除木曰柞。《詩·周頌》載芟載柞。又《周禮·夏官》柞氏掌攻草木。又窄陿也。《周禮·冬官考工記》轂小而長則柞。又大而外也。《考工記》鐘侈則柞。又《類篇》助伯切，音斮。捕獸檻中機曰柞鄂。《中庸·孔疏》擭謂柞㮙也。又《集韻》仕下切。同槎。衺斫也。又《集韻》實窄切。齧也。

柟：《廣韻》同枏。又而琰切，音冉。義同。

柠：《唐韻》《集韻》𠀤同楮。

柡：《唐韻》《集韻》𠀤於憬切，音永。柡木可用爲笏。○按韻書無菊音，《字彙》誤訓櫟實，《正字通》遂以爲樣字之訛，非。

柢：《唐韻》《韻會》都禮切《正韻》典禮切，𠀤音邸。《說文》根也。《徐鍇曰》華葉之根曰蒂，木之根曰柢。《老子·道德經》深根固柢。《何劭·遊仙詩》根柢無雕落。又與邸通。《爾雅·釋器》邸謂之柢。《郭註》根柢皆物之邸，邸卽底。又《唐韻》都計切《集韻》《韻會》《正韻》丁計切，𠀤音帝。又《唐韻》《廣韻》都奚切《集韻》《正韻》都黎切，𠀤音低。義𠀤同。

柣：《唐韻》直一切《集韻》《韻會》《正韻》直質切，𠀤音秩。門限也。《爾雅·釋宮》柣謂之閾。又《博雅》柣，砌也。又鐵也。又《廣韻》《集韻》𠀤千結切，音竊。義同。又《集韻》《韻會》徒結切《正韻》杜結切，音迭。桔柣，門名。《左傳·莊二十八年》楚子元伐鄭，入于桔柣之門。又柣𥮐，山名。《山海經》支離山之東有柣𥮐山。又《集韻》大一切。義同。

柤：《唐韻》側加切《集韻》《韻會》《正韻》莊加切，𠀤詐平聲。《說文》木閑也。《徐曰》柤之言阻也。《博雅》距也。又《廣韻》同𣙁。似梨而酸。《爾雅·釋木》柤梨曰鑽之。《山海經》洞庭之山，其木多柤。又地名。《春秋·襄十年》會吳于柤。又《集韻》鉏加切，音槎。《博雅》隁也。又《集韻》臻於切，音菹。以木爲闌。又壯所切。同俎。考證：〔《爾雅·釋木》柤梨曰攢之。〕謹照原文攢改鑽。

查：《唐韻》《正韻》鋤加切《集韻》莊加切，𠀤同槎。《廣韻》水中浮木。《博物志》仙查犯牛斗。《拾遺記》堯時巨查浮西海上，十二年一周天，名貫月查。又《正字通》考察也。又與柤同，註見柤。又查下，地名。又姓。《統譜》望出齊郡。又《廣韻》士佳切，音柴。查郞。

柦：《類篇》徒旱切，音但。木器，如㯳，無足。

柧：《唐韻》古胡切《集韻》《韻會》《正韻》攻乎切，𠀤音孤。《說文》柧，棱也。《徐鍇曰》字書三棱爲柧，與觚同。《史記·酷吏傳敘》漢興，破觚爲圜。又《班固·西都賦》上觚棱而棲金爵。《韻會》柧棱，堂上最高轉角處。又《類篇》鐮柧也。一曰鄕飮酒爵也。又《集韻》姑華切，音瓜。義同。

𣐍：《篇海》其月切。同橛。木入土也。

𣐎：《集韻》《類篇》𠀤五寡切，音瓦。《博雅》鼓𣞙謂之𣐎。

柨：《集韻》《類篇》𠀤滂模切，音鋪。蔽柨，木名。汁可食。又《集韻》《類篇》博故切，音布。義同。

𣐏：《集韻》女減切，喃上聲。木名。

柩：《唐韻》《集韻》《韻會》𠀤巨救切，音舊。同匶。《釋名》在牀曰尸，在棺曰柩。柩，究也，送終隨身之制皆究備也。《白虎通》柩，久也，久不復變也。《小爾雅》空棺謂之櫬，有尸謂之柩。又《禮·曾子問》柩不早出，不暮宿。又《周禮·春官·小祝·置銘疏》漢時謂銘爲柩。又《集韻》巨九切。義同。

柪：《集韻》《類篇》於交切，音坳。曲木也。又去聲。《集韻》於敎切。義同。

㭕：《廣韻》去魚切《集韻》丘於切，𠀤音祛。《說文》极也。《廣韻》板置驢上負物者。詳极註。

𣐐：《集韻》民𤰞切，音彌。與檷同。𣐐枸，山名。《山海經》勾檷之山，其上多玉。《郭註》檷，斤於切，音椐。

柫：《唐韻》分勿切《集韻》分物切《韻會》《正韻》敷勿切，𠀤音拂。《說文》擊禾連枷也。《方言》自關而西謂之柫。又《集韻》薄宓切，音弼。義同。

柬：《唐韻》古限切《集韻》《韻會》賈限切，𠀤音𥳑。《說文》分別𥳑之也。从束从八。八，分別也。又與𥳑同。擇也。《荀子·脩身篇》安燕而血理不惰柬理也。又《晉灼·史記·遴柬註》柬，古𥳑字。少也。又《類篇》亦與揀通。又《韻會》一曰縣名。在新寧。○按《說文》收束部，今誤入。

柭：《集韻》北末切，音撥。棓也，擊禾連枷。又《集韻》布拔切，音八。又《五音集韻》敷勿切，音拂。義𠀤同。又《集韻》蒲撥切，音跋。《玉篇》矢束也。又《韻會》蒲蓋切《篇海》蒲昧切，𠀤音佩。木生柯葉也。又《集韻》必列切，音鼈。梧也。

柮：《集韻》女滑切，音豽。《說文》斷也。又《集韻》女律切，音吶。義同。又《韻會》《正韻》當沒切，音咄。榾柮，木頭。又《廣韻》藏活切《集韻》攢活切，𠀤音椊。柱端木。又《類篇》五忽切，音兀。樹無枝也。考證：〔《廣韻》藏活切，《集韻》攢活切，𠀤音梓。〕謹按攢活切不得音梓，梓乃椊之譌。據類篇椊攢活切，正與柮同音。梓改椊。

柯：《唐韻》古俄切《集韻》《韻會》《正韻》居何切，𠀤音歌。《說文》斧柄也。《詩·豳風》伐柯伐柯，其則不遠。《周禮·冬官考工記》柯長三尺。又《倉頡篇》柯屬，槍梢也。又《爾雅·釋詁》柯，法也。又枝也。《謝靈運·鄴中集詩》傾柯引弱枝。又草莖也。《張衡·西京賦》濯靈芝以朱柯。又《方言》盂謂之柯。又木名。《廣志》柯木出廣南山谷閒，波斯家用爲船舫。又齊地名。《春秋·莊十三年》公會齊侯盟于柯。又姓。《韻會》吳公子柯隆之後。又叶于希切，音衣。《黃庭經》丹靑紫條翠靈柯，七蕤玉籥閑兩扉。蕤原字上从八作，不从艸。考證：〔《春秋·莊十三年》公會齊侯于柯。〕謹照原文于柯上增盟字。

柰：《唐韻》《集韻》乃帶切《韻會》乃代切《正韻》尼帶切，𠀤音𡞏。《說文》果名。《廣韻》柰有靑、白、赤三種。《潘岳·閒居賦》二柰曜丹白之色。又徐鉉曰：假借爲柰何字。《書·召誥》曷其柰何弗敬。又《廣韻》那也。柰、那通。《王維·酬郭給事詩》强欲從君無那老。那作柰。《韓愈·感春詩》已矣知何柰。柰作那。○按俗作㮈，以別于柰何之柰。又俗作奈，以別于柰果之柰。皆非。

柱：《唐韻》《韻會》《正韻》直主切《集韻》重主切，𠀤除上聲。《說文》楹也。《廣雅》楹謂之柱。《前漢·成帝紀》腐木不可以爲柱。又底柱，山名。《書·禹貢》東至于底柱。又上柱國、柱下史。皆官名。《戰國策》爵爲執珪，官爲柱國。《漢官儀》侍御史爲柱下史。又《前漢·禮樂志》柱工員二人。《註》柱工，主箏瑟之柱。又應劭曰：柱下史法冠，一曰柱後，以鐵爲柱也。《蔡邕·獨斷》柱後惠文冠。又《唐韻》知庾切《集韻》《正韻》冢庾切，𠀤音主。柱夫，草名。《爾雅·釋草》柱夫，搖車。又《集韻》《類篇》《韻會》𠀤株遇切，音駐。與拄通。掌也，刺也。《前漢·朱雲傳》連柱五鹿君。又枝柱曰柱。《韓愈·王適墓銘》鼎也不可以柱車，馬也不可以守閭。

柲：《唐韻》《韻會》𠀤兵媚切，音祕。柲攢也。《廣韻》戟柄。《周禮·冬官考工記》戈柲六尺有六寸。《左傳·昭七年》君王命剝圭以爲鏚柲。又檠也。《儀禮·旣夕記》有柲。註弓檠也。《詩·秦風》竹閉緄縢。作閉。又《廣雅》丘上有木曰柲丘。又《唐韻》𤰞吉切，音必。又《集韻》薄必切《正韻》薄密切，𠀤音弼。義𠀤同。或作鉍。又毗必切，音邲。偶也。又《廣韻》鄙密切，音筆。柄也。又《廣韻》蒲結切，音蹩。支柄。考證：〔《周禮·冬官考工記》弓檠曰柲。〕謹按考工記無弓檠曰柲之文，今改儀禮旣夕記有柲。註弓檠也。

柳：〔古文〕丣𣓠《唐韻》《集韻》《韻會》《正韻》𠀤力九切，留上聲。《說文》小楊也。本作桺。从木丣聲。《埤雅》柔脆易生，與楊同類。縱橫顚倒植之皆生。又柳谷，日入處。《書·堯典》宅西曰昧谷。徐廣云：柳谷。《宋祁筆記》古文卯本柳字，後借爲辰卯之卯。北本別字，後借爲西北之北。虞翻笑鄭元不識古文，以卯爲昧，訓北曰：北，猶別也。又星名。《爾雅·釋天》咮謂之柳。又車也。服虔曰：東郡謂廣轍車爲柳。李奇曰：大牛車爲柳。鄧展曰：喪車爲柳。又《爾雅·釋樂》宮謂之重，商謂之敏，角謂之經，徵謂之迭，羽謂之柳。又侯國名。《前漢·地理志》屬渤海郡。又姓。《姓譜》魯子展之後，食邑于柳，遂以爲氏。○按楊柳一物二種，《毛詩》分而言之者，《齊風》折柳樊圃，《陳風》東門之楊是也。合而言之者，《小雅》楊柳依依是也。《本草》云：楊枝硬而揚起，故謂之楊。柳枝弱而垂流，故謂之柳。《正字通》據古詩南楊北有柳分爲二，非。

𣐑：《唐韻》疾移切《集韻》才資切，𠀤音疵。《廣韻》無𣐑木，一名楡。《爾雅·釋木》棆無疵。《郭註》楩屬，似豫章。《郉疏》棆木無疵病，因名。《類篇》與𣓄、𣒽𠀤同。又《集韻》蔣氏切，音紫。木名。

柴：《唐韻》士佳切《集韻》《韻會》鉏佳切《正韻》牀皆切。音近豺。《說文》小木散材。《禮·月令》收秩薪柴。《註》大者可析謂之薪，小者合束謂之𡘌。又燔柴曰柴。《書·舜典》至于岱宗柴。《傳》祭天告至也，祭時積柴其上而燔之也。又《說文》徐鍇曰：師行野次，豎散材爲區落，名曰柴籬。後人語譌轉入去聲。又別作寨，非是。又塞也。《莊子·天地篇》趣舍聲色，以柴其內。又護也。《淮南子·道應訓》柴箕子之門。又邑名。《前漢·地理志》高柴屬泰山郡，柴桑屬豫章郡。又姓。《姓譜》望出平陽，齊文公子高之後。又《集韻》鋤加切，音查。小木也。又《類篇》杈宜切，音差。柴池，參差也。《張揖·上林賦》作柴虒。《註》不齊也。又《說文》作㧘。《集韻》子智切《正韻》資四切，音恣。積也，謂積禽也。《詩·小雅》助我舉柴。又《集韻》一曰搣，頰勞也。又仕懈切，音砦。柴藩落也。又士邁切，音寨。義同。又叶七何切，音蹉。《劉向·九歎》折芳枝與瓊華兮，樹枳棘與薪柴。掘荃蕙與射干兮，耘藜藿與蘘荷。

柵：《唐韻》楚革切《集韻》《韻會》測革切《正韻》恥革切，𠀤音策。《說文》作柵，編樹木也。《廣韻》豎木以立柵也。《魏書·廣陽王傳》連營立柵。《莊子·天地篇》內支盈于柴柵。又地名。《唐書·高崇文傳》戰于鹿頭柵。又韓愈與孟郊有《沙柵聯句》詩。又《博雅》柵，棧也。又《廣韻》測戟切，音踖。邨柵。又《廣韻》《集韻》所晏切，音訕。籬柵。又《集韻》數眷切，音𨏉。編竹木爲落也。又叶昌谷切，音尺。《歐陽脩·馴鹿詩》朝渴飮淸池，暮飽眠深柵。慙愧主人恩，殺身難報德。

柶：《唐韻》《集韻》《韻會》息利切《正韻》息漬切，𠀤音四。《說文》匕也。《禮·聘禮》宰夫實觶以醴，加柶于觶。《周禮·漿人註》飮醴用柶者，糟也。不用柶者，漿也。又角柶，喪禮所用。《禮·喪大記註》以角爲之，長六寸，兩頭屈曲。考證：〔《禮·聘禮》宰夫實觶于醴。〕謹照原文于改以。

柷：《唐韻》《集韻》《韻會》《正韻》𠀤昌六切，音俶。《說文》樂，木空也，所以止音爲節。《書·益稷謨》合止柷敔。《註》柷狀如桼桶，方二尺四寸，深一尺八寸。中有椎柄，連厎挏之，令左右擊。郭璞云：樂之初，擊柷以作之。樂之末，戛敔以止之。又《廣韻》之六切，音祝。義同。又《類篇》木名。《爾雅·釋木》柷，州木。髦，柔英。

𣐒：《集韻》《類篇》𣔲字省文。

柸：《集韻》拋裴切，音坯。《淮南子·道應訓》止駕柸治。《註》楚人謂恨不得曰柸治。

𣐓：《集韻》《類篇》𠀤延知切，音夷。船名。

栒：《廣韻》思尹切《正韻》聳允切，𠀤音筍。𥯗、𣕍𠀤同。《玉篇》栒虡，縣鐘磬。亦作簨。《爾雅·郉昺·釋器疏》縣鐘磬之木，直立者爲虡，橫牽者爲栒。又《集韻》須倫切，音荀。木名。《山海經》蛇山，其木多栒。又縣名。《前漢·地理志》栒邑，屬右扶風，古豳地。

栓：《唐韻》山員切《集韻》《類篇》所員切，讀若羶。《廣韻》木釘也。《類篇》貫物也。《博雅》栓櫭，木釘也。又《集韻》數還切。義同。又《博雅》七緣切，音筌。盂也。又《集韻》所眷切，𨏉去聲。槩也。

㭘：《說文》胡甲切，音柙。劒柙也。又《廣韻》古沓切，音閤。其輒切，音𥘜。又《玉篇》居業切，音跲。又《集韻》《類篇》𠀤訖業切，音劫。義𠀤同。又《集韻》曷閤切，音合。㭘棔，木名。《類篇》朝舒暮卷，亦名合歡。《嵇康·養生論》合歡蠲忿。

栔：《唐韻》苦計切《正韻》去計切，𠀤音契。或作鍥，亦作㓶，刻也。又《唐韻》苦結切《集韻》《韻會》《正韻》詰結切，𠀤音挈。本作契。《爾雅·釋詁》契滅，殄絕也。《左傳·定九年》陽貨借邑人之車，栔其軸。俗讀若屑。又《博雅》栔，缺也。栔栔，憂也。

栕：《韻會》桭或作栕。

栖：《唐韻》先稽切《集韻》《韻會》《正韻》先齊切，𠀤音西。西本古栖字。《說文》日在西方而鳥棲。故因以爲東西之西。《禽經》陸鳥曰栖，水鳥曰宿，獨鳥曰上，衆鳥曰集。《莊子·至樂篇》養馬者宜栖之深林。或作棲。又凡物止息皆曰栖。《魏書·顯祖記》栖心浩然。《陶潛·穫下潠詩》聊得從君栖。又栖遲，遊息也。《陶潛·與從弟詩》栖遲詎爲拙。又栖栖，猶皇皇也。《論語》何爲是栖栖者與。又《集韻》《韻會》《正韻》𠀤思計切。音細。雞所止。

𣐵：《唐韻》與之切《集韻》《類篇》盈之切，𠀤音怡。《廣韻》船欿水斗。又《玉篇》弋之切，音移。義同。或作㭒。

栗：〔古文〕㮚𣡼𣡷《唐韻》《集韻》《韻會》《正韻》𠀤力質切，音慄。《說文》作㮚，从木。其實下垂，故从𠧪。《周禮·天官·籩人》饋食之籩，其實栗。又堅木也。《公羊傳·文二年》虞主用桑，練主用栗。又謹敬也。《書·舜典》寬而栗。又堅也。《禮·聘儀》縝密以栗。又威嚴也。《司馬法》位欲嚴，政欲栗。又百穀實不秕謂之栗。《詩·大雅》實穎實栗。又栗烈，風寒也。《詩·豳風》二之日栗烈。又蹙也，謂越等。《儀禮·燕禮》栗階不過二等。又表道樹曰行栗。《左傳·襄九年》魏絳斬行栗。又觱栗。《明皇雜錄》本龜茲國樂，亦曰悲栗。又菱曰水栗。《武陵記》兩角曰菱，三角、四角曰芰，通謂之水栗。又《方言》秦俗以批髮爲栗。又縣名。《前漢·地理志》栗縣屬沛郡。又姓。《風俗通》燕將栗腹。又《集韻》《正韻》𠀤力蘖切，音裂。破裂之意。《周禮·冬官考工記》工人居幹之道，葘栗不迆，則弓不發。又叶力蘖切，音勒。《蘇軾·中秋月詩》喚酒與婦飮，念我問兒說。豈知衰病後，空盞對梨栗。○按《說文》收𠧪部，今倂入。

栘：《唐韻》弋之切《集韻》《韻會》余之切《正韻》延知切，𠀤音移。《說文》棠棣也。《爾雅·釋木》棠棣，栘。《註》樹似白楊，江東呼夫栘。《陸璣·唐棣疏》云：薁李也。一名爵梅。又栘楊，木名。《古今註》圓葉弱蒂，微風大搖。一名高飛。一名獨搖。又播栘，亦木名。《林邑記》柯葉發根下，虛中森羅，望之如懸鼓。又栘中監，官名。《前漢·蘇武傳》栘中監蘇武留單于庭十九年乃還。又《廣韻》成臡切，音匙。《集韻》𤣥圭切，音攜。又演爾切，音𧩹。義𠀤同。

栙：《唐韻》下江切《集韻》湖江切，音降。《說文》栙䉶也。《廣韻》帆未張。

栚：《說文》作𣒁。省作𣒁。通作栚。直荏切，音朕。槌之橫者。又《六書故》山樊也。染者用其葉燒灰，以藏所染之色。𣒁字所从的灷下从𠬞作。

𣐶：同𣐷。亦作枴。詳枴註。

𣐷：同枴。

㭙：《集韻》《類篇》𠀤陟革切，音摘。《說文》槌也。《玉篇》槌橫木也。《方言》自關而西謂之槌，其橫謂之㮳，齊部謂之㭙。《類篇》或作棏𣚅樀㰅。樀原誤作摘。

栛：《唐韻》《集韻》《類篇》𠀤郞計切，音戾。《玉篇》果似枇杷子。《廣韻》小槤也。《郭璞·江賦》栛槤森嶺而羅峯。

㭚：《唐韻》力舉切《集韻》兩舉切，𠀤音呂。《廣韻》木名。中箭笴。又㭚松，松別種。《南史·孝義傳》廋沙彌母亡，晝夜號痛，墓忽生㭚松百餘株，枝葉欝茂，有異常松。

㭛：《廣韻》匹卦切《集韻》卜卦切，𠀤音派。《埤蒼》藤屬。蜀人以織布。《類篇》木皮。又《集韻》普卦切，音𠂢。義同。又《集韻》必駕切，音霸。《廣雅》㭛謂之𣽨。

栜：《廣韻》山責切《集韻》色責切，𠀤音摵。《說文》桋也。《爾雅·釋木註》赤栜皮理錯戾，叢生山中，中車輞，白栜爲大木。又《集韻》蘇谷切，音𨒪。亦栜木。可爲車輞。又霜狄切，音息。義同。又七賜切，音刺。楣屬。

栝：《唐韻》他念切，𣸸去聲。與𣕊同。《說文》炊竈木也。或作𣐸。又《唐韻》《集韻》𠀤他點切，音沗。義同。又《類篇》木杖也。又《唐韻》《集韻》《正韻》𠀤古活切，音括。《廣韻》與檜同。柏葉松身。又《集韻》古外切，音檜。義同。《書·禹貢》杶幹栝柏。栝同桰。○按《今文尚書》皆作栝字，《說文》从𠯑。

𣐸：同栝。

栞：《唐韻》苦寒切《集韻》《韻會》丘寒切，𠀤音看。《說文》栞本作𣓁，槎識也。《書·禹貢》隨山栞木。《徐鉉曰》木識謂隨所行林中，斫其枝爲道記識也。〈天天〉蓋其斫木低折狀，指事。《史記·夏本紀》九山栞旅作栞，《今文尚書》作刋。又《集韻》稽延切，音甄。義同。

栟：俗栟字。《唐韻》府盈切《集韻》《韻會》𤰞盈切《正韻》補明切，𠀤音幷。《說文》栟櫚，椶也。《正字通》栟櫚木高一二丈，葉如蒲扇，葉下有毛如鬉，故謂之鬉櫚。亦作椶櫚。《張衡·南都賦》楈𣏛栟櫚。《李善註》皮可爲索。《唐書·南蠻傳》訶陵國雖大屋亦覆以栟櫚。又作幷。《史記·司馬相如傳》仁頻幷閭。卽栟櫚也。

栠：《廣韻》如甚切《集韻》《類篇》忍甚切，𠀤音荏。《說文》木弱貌。與荏通。《詩·小雅》荏染柔木。又《博雅》栠，欲也。

校：〔古文〕𨬛𤲽《唐韻》《正韻》古孝切《集韻》《韻會》居效切，𠀤音敎。《說文》木囚也。《徐曰》校者，連木也。《易·噬嗑》屨校滅趾。《疏》謂梏其行，卽械也。又角也，報也。《論語》犯而不校。又考校。《禮·學記》比年入學，中年考校。又比校。《周禮·天官》小宰比官府之具。《註》比校次之。《疏》使知善惡足否也。又檢校。《前漢·食貨志》貫朽而不可校。又遮木以闌禽獸曰校。《漢成帝紀》大校獵。又訂書曰校。《前漢·劉向傳》詔向校中五經秘書。又《小爾雅》戰交曰校。又《唐韻》《韻會》胡敎切《集韻》後敎切《正韻》胡孝切，𠀤音效。學宮名。夏曰校。校者，敎也，鄕學爲校。《左傳·襄三十一年》鄭人游于鄕校，以論執政。《前漢·平帝紀》郡國曰學，侯國曰校。又支木爲欄格以養馬曰校。《周禮·夏官·校人之職》六廏成校，校有左右，爲十二閑。又軍部有闌格者亦曰校。《前漢·百官表》司隷校尉，城門校尉。《𠛬法志》內增七校。《釋名》校，號也。將帥號令之所在也。又姓。《統譜》唐校傑，天寶中士曹。又《集韻》吉巧切《韻會》《正韻》古巧切，𠀤音絞。疾也。《周禮·冬官考工記》《弓人》：引之則縱，釋之則不校。又《集韻》《類篇》𠀤何交切，音肴。枋也。豆中央直者爲校。《禮·祭統》夫人薦豆執校。又《集韻》下巧切，音骹。几足也。俎几之下橫木爲足者。《禮·士昏禮》主人拂几授校。《註》胡飽切。又《集韻》丘交切，音敲。義同。

栢：俗柏字。

栣：同栠。

栤：《集韻》蒲應切，音近𤖳。栤，析木聲。

栥：《類篇》津之切，音兹。欂櫨也。

栦：《集韻》時流切，音讎。木名。

栧：《玉篇》與枻同。楫也。《司馬相如·子虛賦》浮文鷁，揚旌栧。張翠幃，建羽蓋。又《類篇》柁也。

㭜：《唐韻》如融切《集韻》而融切，𠀤音戎。木名，似櫰。

栨：《字彙》子結切，音節。橫榼也。○按《說文》本作㮞。又七賜切，音次。楣栨。

栩：《唐韻》況羽切《集韻》丑呂切《正韻》虛呂切，𠀤音詡。《說文》𣏗也。其實皁。一曰樣。《徐曰》皁斗謂之樣，亦栗屬也。《詩·唐風》集于苞栩。《草木疏》今柞櫟也。徐州人謂櫟爲栩，其子爲皁斗。又栩栩，喜貌。《莊子·齊物篇》夢爲蝴蝶，栩栩然蝶也。又《廣韻》王矩切，音羽。栩陽，地名。考證：〔𠀤音詡。《說文》柔也。〕謹照原文柔改𣏗。

𣐹：同椒，省。

株：《唐韻》陟輸切《集韻》《類篇》鐘輸切《韻會》追輸切，𠀤音邾。《說文》木根也。徐曰：在土曰根，在土上曰株。《易·困卦》困于株木。《王肅註》謂最處底下也。又株枸，斷木也。《莊子·達生篇》承蜩者處身若橛株枸。又幹也。《韓非子·五蠹篇》宋人守株，冀復得兔。又木身也。《蜀志·諸葛表》成都有桑八百株。又與誅通。《釋名》罪及餘人曰誅。誅，株也，如株木根枝葉盡落也。又《類篇》株儒，短柱也。又株離，亦作侏離，樂名。《史記·樂書》四夷之樂，東方曰𩎟，南方曰任，西方曰株離，北方曰禁。又株林，邑名。《詩·陳風》胡爲乎株林。又《正韻》專於切，音朱。義同。又《集韻》《類篇》𠀤鱅珠切，音殊。株楰，木名，可爲車輞。又同駐。《釋名》駐，株也。株木不動也。考證：〔《說文》木根也。徐曰，在土曰根，在土上曰邾。〕謹照原文邾改株。

栫：《唐韻》《集韻》《類篇》𠀤徂悶切，音鐏。《說文》以柴木壅水。亦木名。又《唐韻》《正韻》在甸切《集韻》《韻會》才殿切，𠀤音荐。捕魚具。《郭璞·江賦》栫澱爲涔。見橬註。又《博雅》地籬也。《廣韻》圍也。《左傳·哀八年》囚諸樓臺，栫之以棘。又司馬光曰：栫，徂門切，音存。今《集韻》不收。考證：〔《郭璞·江賦》洊澱爲涔。〕謹照原文洊改栫。〔《左傳·襄十年》囚諸樓臺，栫之以棘。〕謹照原文襄十年改哀八年。

㭝：《集韻》《類篇》𠀤渠尤切，音仇。《玉篇》荆楚亭名。《類篇》在新市。又《類篇》𠹝或省作㭝，亦从𣕽。烏侯切，音漚。地名，在竟陵郡。一曰荆也。

栬：《類篇》祖芮切。小杙也。

栭：《唐韻》《正韻》如支切《集韻》《韻會》人之切，𠀤音而。《說文》枅上標也。《爾雅·釋宮註》栭卽櫨也，謂斗栱也。《張衡·西京賦》繡栭雲楣。《晉書·大秦國傳》以珊瑚爲梲栭。又栗屬。《爾雅·釋木》栵，栭。《郭註》似槲𣙙，𤰞小，子如細栗，江東呼栭栗。又芝屬。《禮·內則》芝栭菱椇。《鄭註》人君燕食所加庶羞也。《疏》無華而實者名栭，芝屬也。芝栭一物。亦作檽。《本草別錄》木生者爲檽，地生者爲菌。《類篇》一作㮕。詳㮕註。

栮：《集韻》《類篇》𠀤忍止切，音耳。亦作㮕。木㮕。《字彙》生枯木上，形如耳，故以耳名。

栯：《唐韻》於六切《集韻》《類篇》乙六切，𠀤音郁。《廣韻》栯李也。《唐本草》栯李一名雀李，一名車下李，一名棣子。小如櫻桃，五月熟。《詩詁》卽赤棣。又《唐韻》禹九切《類篇》云九切，𠀤音有。《山海經》太室之山有木，狀如梨而赤理，名曰栯，服之不妒。又《集韻》尤救切，音宥。義同。

㭞：《篇海》力輟切，音劣。惡木也。

栰：《唐韻》房越切，音伐。與筏同。《爾雅·釋地疏》桴栰，編木爲之，大曰栰，小曰桴，乗之渡水。《類篇》海中大船。《魏書·李崇傳》有火栰。

栱：《唐韻》《正韻》居竦切《集韻》《韻會》古勇切，𠀤音拱。大杙也。《爾雅·釋宮》杙大者謂之栱，長者謂之閣。又栱斗，柱頭枓栱也。又《集韻》渠容切，音蛩。義同。考證：〔《爾雅·釋宮》杙大者爲栱，小者爲閤。〕謹照原文改杙大者謂之栱，長者謂之閣。

㭟：《唐韻》作拲。居竦切《集韻》《韻會》古勇切，𠀤音鞏。《說文》兩手同舉械也。《周禮·秋官·掌囚》上罪梏拲而桎。《鄭註》梏在脰，桎在足，拲在手。又《集韻》居六切，音匊。義同。又《博雅》古倦切，音眷。拘也。

栲：《唐韻》《集韻》《韻會》《正韻》𠀤苦浩切，音考。或作𣐊。山樗也。《爾雅·釋木》栲，山樗。《郭註》似樗，色小白，生山中，亦類漆。諺曰：櫄樗栲漆，相似如一。《陸璣·草木疏》山樗與下田樗無異，葉似差狹，吳人以其葉爲茗，方俗無名此爲栲者。今所謂栲，葉如櫟，皮厚數寸，可爲車輻。或謂之栲櫟，許愼以考讀爲糗，今人言考者，其聲耳。又《集韻》古老切，音杲。又《類篇》丘刀切，音尻。義𠀤同。

栳：《唐韻》盧皓切《集韻》魯皓切，𠀤音老。《廣韻》栲栳，柳器也。《元史·儀衞志》玉輅用栲栳輪，言其形曲也。亦作𥬯䇭。《正字通》栲栳，盛物器，卽古之簝，屈竹爲之。

栴：《集韻》《類篇》《正韻》𠀤諸延切，音旃。栴檀，香木。或作㮵。《古今註》栴檀木出扶南，色紫，亦謂之紫檀。

㭠：《唐韻》《集韻》𠀤蘇典切，音毨。《玉篇》㭠木，子赤如大豆，俗云雷鳴子也。

栵：《唐韻》《正韻》良辥切《集韻》《韻會》力孽切，𠀤音列。《說文》作𣖊，栝也。《廣韻》栵，栭。江東呼栭栗，楚呼茅栗。《爾雅·陸璣疏》葉如楡木，理堅韌而赤，可爲車轅。又歐陽脩曰：屋枅上栭。又《集韻》力制切《正韻》力地切，𠀤音例。《詩·大雅》其灌其栵。《傳》木行生者爲栵。

㭡：《集韻》《類篇》𠀤思計切，音細。㭡陽，山名。又《集韻》《類篇》息晉切，音信。𥲃也。經絲具。

栶：《集韻》伊眞切，音因。木名。

样：《廣韻》與章切《集韻》餘章切，𠀤音陽。《廣韻》槌也。《方言》懸蠶柱，自關而東謂之槌，齊謂之样。又《集韻》徐羊切，音詳。又兹郞切，音臧。義𠀤同。

核：〔古文〕𣝗《唐韻》《集韻》《韻會》𠀤下革切，音覈。果中核也。《爾雅·釋木》桃李醜核。《禮·曲禮》賜果于君前，其有核者懷其核。又《玉藻》食棗、桃、李，弗致于核。又籩實曰核，豆實曰殽。《詩·小雅》殽核維旅。傳核，加籩也。箋桃梅之屬。又通覈。《周禮·地官·大司徒》三曰丘陵，其植物宜覈物。《註》覈，李梅之屬。又剋核。《莊子·人閒世》剋核太甚，則必有不肖之心應之。又綜核。《前漢·宣帝紀》綜核名實。又肴覈，與殽核同。《班固·典引》斟酌道德之淵源，肴覈仁義之林藪。又《正韻》胡德切，音劾。義同。又《集韻》《正韻》𠀤胡骨切，䰟入聲。果核也。又《說文》古哀切《集韻》柯開切，𠀤音陔。《說文》蠻夷以木皮爲篋，狀如籢尊。又《集韻》《正韻》𠀤居諧切，音皆。義同。又根核也。又口漑切，音慨。檐也。又戸代切，音㤥。義同。考證：〔《詩·小雅》殽核維旅，《申傳》非穀實而食之曰殽核。〕謹按鄭箋非穀而食之曰殽，無核字。今改傳核，加籩也。箋桃梅之屬。

𣐺：《玉篇》胡感切《集韻》戸感切，𠀤音菡。《說文》木垂華實也。又《集韻》胡南切，音含。義同。○按《說文》从弓不从𡰲。弓，草木之華未發函然，象形。从𡰲者誤。《說文》从𢎘hàn不从𢎙xián。

根：《唐韻》《集韻》《韻會》《正韻》𠀤古痕切，音跟。《說文》木株也。《左傳·隱六年》農夫之去草，絕其本根，勿使能殖。又《廣韻》根，柢也。《老子·道德經》重爲輕根。《管子·地形篇》地者，萬物之本原，諸生之根菀。又《博雅》始也。又天根星也。《周語》天根見而水涸。註亢氐之間。又金根，車名。《後漢·輿服志》天子車金根。又門之鋪首銅鍰曰倉琅根。《前漢·五行志》木門倉琅根。又竹根，杯名。《晉庾信報惠酒詩》山杯捧竹根。又雲根，山名。《宋孝武登作樂山詩》積水溺雲根。又姓。《姓苑》周人根牟子，善著書。又叶經天切，音堅。《三略軍讖》侵侮下民，國內譁諠。臣蔽不言，是謂亂根。考證：〔勿使能植。〕謹照左傳原文植改殖。〔天根，氐星也。《左傳·桓十四年》天根見而水涸。〕謹左傳無天根見而水涸之語，查係周語。今據改天根星也。周語天根見而水涸。註亢氐之間。〔《前漢·五行志》木名倉琅根。〕謹照原文名改門。

𣐻：《集韻》《類篇》𠀤下閒切，音限。閾也。

栺：《唐韻》五計切《集韻》《韻會》硏計切《正韻》倪制切，𠀤音詣。《玉篇》木名。又《廣韻》殿名。漢有枍栺宮。《班固·西都賦》洞枍栺與天梁。又《集韻》軫視切，音旨。義同。又《唐韻》旨夷切，音脂。栺栭，亦木名。又《集韻》蒸夷切，音脂。栺栭謂之柱。

栻：《唐韻》恥力切《集韻》蓄力切，𠀤音敕。《廣韻》木名。又《博雅》梮也，梮有天地，所以推隂陽，占吉凶，以楓子棗心木爲之。《前漢·王莽傳》天文郞按栻于前。《周禮·春官·抱天時註》作式。《前漢·藝文志》有羨門式法。又《集韻》設職切，音式。義同。

格：《唐韻》古柏切《集韻》《韻會》《正韻》各額切，𠀤音隔。《說文》木長貌。《徐曰》樹高長枝爲格。又至也。《書·堯典》格于上下。又來也。《書·舜典》帝曰：格汝舜。又感通。《書·說命》格于皇天。又變革也。《書·益稷謨》格則承之庸之。又格，窮究也。窮之而得亦曰格。《大學》致知在格物。又物格而後知至。又法式。《禮·緇衣》言有物而行有格也。又正也。《書·冏命》繩愆糾謬，格其非心。又登也。《書·呂𠛬》皆聽朕言，庶有格命。《疏》格命，謂登壽考者。又牴牾曰格。《周語》穀洛鬭。韋昭云：二水格。又頑梗不服也。《荀子·議兵篇》服者不禽，格者不赦。又𣪩也。《詩·魯頌》在泮獻馘。《鄭箋》馘謂所格者之左耳。又舉持物也。《爾雅·釋訓》格格，舉也。又𢇮格也。凡書架、肉架皆曰格。《周禮·牛人註》挂肉格。又敵也。《史記·張儀傳》驅羣羊攻猛虎，不格明矣。又《爾雅·釋天》太歲在寅曰攝提格。又《爾雅·釋詁》格，陞也。《方言》齊、魯曰𨽥，梁、益曰格。又標準也。《後漢·博奕傳》朝廷重其方格。又格例。《唐書·裴光庭傳》吏部求人不以資考爲限，所獎拔惟其才，光庭懲之，乃爲循資格。又《廣韻》度也，量也。又姓。《統譜》漢格班。又《唐韻》古落切《集韻》《韻會》《正韻》葛鶴切，𠀤音各。樹枝也。又廢格，阻格也。《前漢·梁孝王傳》袁盎有所關說，大后議格。又格五，角戲也。《前漢·吾丘壽王傳》以善格五召待詔。又杙也。亦以杙格獸也。《莊子·胠篋篇》削格羅落𦊨罘之知多，則獸亂于澤。《左思·吳都賦》峭格周施。又扞格，不相入也。《禮·學記》發然後禁，則扞格而不勝。《註》格，胡客反。又《集韻》《韻會》歷各切，音洛。籬落也。《前漢·鼂錯傳》謂之虎落。《揚雄·羽獵賦》謂之虎路。通作格。又《類篇》曷各切，音鶴。格澤，妖星也。見《史記·天官書》。考證：〔《書·冋命》繩愆糾繆。〕謹照原文冋改冏。繆改謬。

栽：《唐韻》祖才切《集韻》《韻會》《正韻》將來切，𠀤音哉。《說文》作𣒭，草木之殖曰栽。《中庸》栽者培之。又穉曰栽，長曰樹。《廣韻》種也。又《博雅》栽閣也。又《唐韻》《集韻》《韻會》昨代切《正韻》作代切，𠀤音再。《說文》築牆長板。《左傳·桓五年》水昏正而栽。《註》設築板。俗作㘽，非。

栾：欒俗字。

栿：《唐韻》《集韻》《韻會》𠀤房六切，音伏。梁栿也。《正字通》以小木附大木上爲栿。

桀：〔古文〕㘶《唐韻》渠列切《集韻》巨列切，𠀤音傑。磔也。《周禮》謂磔爲疈辜。古人稱桀黠者，其凶暴若磔也。又《諡法》賊人多殺曰桀。又擔也。《左傳·成二年》齊高固桀石以投人。又借爲雋桀字。《辨名記》千人曰英，萬人曰桀。又桔桀，形貌。《張衡·西京賦》燾奡桔桀。又雞棲杙也。《詩·王風》雞棲于桀。古作㘶。俗作榤。又姓。《姓苑》漢桀龍，宋桀路分。又《集韻》其謁切，音竭。義同。又《韻會》巨列切《正韻》古屑切，𠀤音結。桀桀，秀貌。《詩·齊風》維莠桀桀。考證：〔《左傳·成二年》齊高國桀石以投人。〕謹照原文國改固。〔《張衡·西都賦》〕謹照原文都改京。

桁：《集韻》《類篇》《韻會》《正韻》𠀤何庚切，音衡。《玉篇》屋桁，屋橫木也。又葬具。《儀禮·旣夕》皆木桁久之。《註》久當爲灸，所以蓋也。苞筲甕甒之屬，以木桁塞其口也。又《唐韻》胡郞切《集韻》《韻會》寒剛切《正韻》胡剛切，𠀤音杭。械也。《類篇》木在足曰械，大械曰桁。《莊子·在宥篇》桁楊相推，𠛬獄相望。又與航同。浮橋也。《晉書·溫嶠傳》嶠討王敦，燒朱雀桁以挫其鋒。又《集韻》《正韻》下浪切《韻會》合浪切，𠀤航去聲。椸也。《古樂府·東門行》還視桁上無懸衣。考證：〔《儀禮·旣夕》皆木桁久之。《註》久當爲炙，所以蓋也。〕謹照原文炙改灸。

桂：《唐韻》古惠切《集韻》《韻會》涓惠切《正韻》居胃切，𠀤音昋。《說文》江南木，百藥之長。《禮·檀弓》草木之滋，薑桂之謂也。《本草圖經》桂有三種：菌桂生交趾山谷，牡桂生南海山谷，桂生桂陽。《爾雅·釋木》梫，木桂。《蘇恭云》牡桂卽木桂也。《離騷經》雜申椒與菌桂。又《陶弘景·別錄》單名桂者，恐或是牡桂，人多呼丹桂，正謂皮赤爾。《淮南·招隱士》桂樹叢生兮山之幽。又桂林，郡名。《史記·武帝紀》南取百越之地，以爲桂林、象郡。又姓。《姓苑》漢末，陽城炅橫四子避難，一居幽州，姓桂。

㭢：《篇海》虛𠛬切，音馨。机也。

桃：《唐韻》《集韻》《韻會》《正韻》𠀤徒刀切，音陶。《說文》果也。《爾雅·釋木》旄，冬桃。榹，山桃。《禮·月令》仲春桃始華。《內則》桃曰膽之。《疏》桃多毛，拭治令靑滑如膽。又桃諸。《王肅云》諸，菹也，今之藏桃也。又《典術》桃，五木之精，仙木也。《禮·檀弓》君臨臣喪，以巫祝桃茢執戈。《左傳·昭四年》桃弧棘矢，以除其災。《後漢·禮儀志》爲桃印，施門戸，以止惡氣。又含桃，櫻桃也。《爾雅》謂之楔。又桃氏，攻金之工也。《周禮·冬官考工記》桃氏爲刃。又胡桃。《名物志》謂之羌桃。又銚芅曰羊桃。《爾雅·釋草》萇楚，銚芅。又桃枝，竹名。《爾雅·釋草》桃枝四寸有節。又《本草》豬苓名地烏桃。又桃蟲，鷦也。一名巧婦。《詩·周頌》肇允彼桃蟲，拚飛維鳥。又桃林，地名，在華山東。《書·武成》放牛桃林之野。又老桃，宋地。《左傳·隱十年》公會齊侯、鄭伯于老桃。又水名。《山海經》樂遊之山，桃水出焉。又姓。《姓苑》戰國桃應，晉桃豹。又《集韻》他彫切，音祧。長枋，可以持物于器中者。又《集韻》上與切，音墅。抒物器也。又《集韻》直紹切，音趙。與㸠同。《博雅》板也。考證：〔《爾雅》作楔。〕謹按含桃又名楔，非字之通作也。謹改爾雅謂之楔。

桄：《唐韻》《集韻》古曠切，光去聲。《說文》充也。《廣韻》織機桄。又《唐韻》古黃切《集韻》姑黃切，𠀤音光。桄榔，木名。亦作桄桹。又《類篇》舟前木也。《博雅》䑳謂之桄。

桅：《廣韻》過委切，音詭。《說文》黃木可染者。又《廣韻》短矛也。或作𥍨。又《唐韻》五灰切《集韻》《類篇》《正韻》吾回切《韻會》魚回切，𠀤音嵬。《廣韻》小船檣也。舟上帆竿。

框：《唐韻》去王切《集韻》曲王切，𠀤音匡。《廣韻》棺門也。《類篇》𤖱門謂之框。𤖱，棺頭也。《正字通》門檔。古借用框。

桇：《集韻》人余切，音如。木名。

案：《唐韻》烏旰切《集韻》《韻會》於旰切《正韻》於幹切，𠀤音按。《說文》几屬。《徐曰》案，所凭也。《周禮·天官》王大旅上帝，則張氊案。朝日祀五帝，設重帟重案。又食器。《周禮·冬官考工記》夫人享諸侯，案十有二寸。《註》玉案十有二列也。又𠋫氣之法有木案。《後漢·歷志》爲室三重，密布緹縵，室中以木爲案。又界也。《齊語》參國起案。又次第也。《史記·高帝紀》吏民皆案堵如故。又作按，考也。《前漢·賈誼傳》案之當今之務。《丙吉傳》無所案驗。又撫也。《史記·孟嘗君傳》案劒以前。又《正字通》凡官府興除成例及獄訟論定者皆曰案。又著書起義亦曰案。又《集韻》一曰木名。又叶伊甸切，音宴。《歐陽脩·讀書詩》初如兩軍交，乗勝方酣戰。至哉天下樂，終日在書案。

桉：同案。又《宋曾鞏·耳目志》孟光舉桉齊眉。俗直謂几案耳。呂少衞云：桉乃古椀字，故舉與眉齊。《張衡·四愁詩》何以報之靑玉案，謂靑玉椀也。據此則《考工記》案十有二寸，亦作此解爲當。

桊：《唐韻》居倦切《集韻》古倦切，𠀤音眷。《說文》牛鼻上環。《廣韻》牛拘也。又《玉篇》居媛切。義同。又《集韻》驅圓切，音弮。屈木盂也。

桋：《唐韻》以脂切《集韻》《韻會》延知切，𠀤音夷。《說文》赤梀也。《詩·小雅》隰有杞桋。《草木疏》梀，葉如柞，皮厚而白，其木理赤者爲赤梀。一名桋木，堅韌，今人以爲車轂。又《集韻》《韻會》𠀤田黎切，音題。女桑也。樹小而條長。《爾雅·釋木》桋桑，女桑。

桌：《廣韻》與卓同。註見十部六畫。又《正字通》俗呼几案曰桌。

桍：《集韻》《類篇》《正韻》𠀤空胡切，音枯。木名。一曰空也。

桎：《唐韻》之日切《集韻》《韻會》職日切，𠀤音質。《說文》足械也。《徐曰》桎之言躓也。躓，礙之也。械在足曰桎，在手曰梏。《周禮·秋官·大司𡨥之職》萬民之有罪過害于州里者，桎梏而坐諸嘉石。又窒也。《莊子·達生篇》其靈臺一而不桎。又《博雅》桎，刺也。又桎鎋，所以制車者。《孝經·鉤命決》孝道者，萬世之桎鎋也。《詩·小雅》維周之氐。《鄭箋》氐當作桎，言尹氏作太師之官，爲周之桎鎋也。又《本草別錄》丹桎木皮，主癧瘍風。又《集韻》展几切，音薾。亦礙也。

桏：《唐韻》《集韻》𠀤渠容切，音蛩。《說文》椶椐木。《廣韻》柜柳也。《管子·地員篇》高陵土山，其木乃桏。

桐：《唐韻》《正韻》徒紅切《集韻》《韻會》徒東切，𠀤音同。《說文》桐，榮也。《爾雅·釋木》榮，桐木。《書·禹貢》嶧陽孤桐。《傳》嶧山特生之桐，中琴瑟。《詩·鄘風》椅桐梓漆，爰伐琴瑟。《草木疏》分靑、白、赤三種。《陳翥桐譜》列六種：紫桐、白桐、膏桐、刺桐、赬桐、梧桐。又《禮·月令》季春之月，桐始華。又《遁甲書》梧桐可知月正閏歲。生十二葉，每邊六，葉從下數，一葉爲一月，有閏則十三葉。視葉小處，則知閏何月。立秋之日至期，一葉先墜。又《博雅》桐，痛也。《儀禮·喪服志》母喪，削杖桐也。又空桐，北荒地名。《爾雅·釋地》南戴日爲丹穴，北戴斗極爲空桐。又桐過，邑名。《前漢·地理志》屬定襄郡。又姓。《姓苑》桐君著《藥錄》。又《集韻》《類篇》《韻會》他東切《正韻》佗紅切，𠀤音通。《類篇》輕脫貌。《前漢·武帝五子傳》無桐好逸。又《漢·安世房中歌》桐生茂豫。《顏師古曰》桐讀爲通，言草木通達而生也。又《類篇》杜孔切，音動。《莊子·讓王》自投桐水。桐一作椆，司馬本作洞。又叶徒黃切，音唐。《史記·龜筴傳》邦福重寶，聞於旁鄕。殺牛取革，被鄭之桐。考證：〔《禮·月令》仲春之月，桐始華。〕謹照原文仲改季。

桑：〔古文〕𣕐𠭌《唐韻》息郞切《集韻》《韻會》《正韻》蘇郞切，𠀤顙平聲。《說文》蠶食葉。《徐曰》叒音若。日初出東方湯谷所登搏桑叒木也。蠶所食神葉，故加木叒下以別之。《典術》桑箕，星之精。《詩·豳風·註疏》爰求柔桑，穉桑也。猗彼女桑，荑桑也。蠶月條桑，枝落采其葉也。《禮·月令》季春之月，命野虞毋伐桑柘。《註》愛蠶食也。《史記·貨殖傳》齊魯千畝桑麻，其人與千戸侯等。又《周禮·夏官·司爟》變國火以救時疾。《註》夏取桑柘之火。又檿桑，山桑也，絲中琴瑟絃。《書·禹貢》厥篚檿絲。又其材中弓榦。《周禮·冬官考工記》弓人：取榦之道，柘爲上，檿桑次之。又台桑，地名。啓所生處。《楚辭·天問》焉得嵞山氏女，而通之于台桑。又空桑，山名。《呂氏春秋》伊尹生于空桑。又桑林，樂名。《左傳·襄十年》宋公享魯侯于楚丘，請以桑林。又桑扈，鳥名。《左傳·昭十七年》九扈爲九農正。註：桑扈，竊脂。又姓。《姓苑》秦大夫子桑之後，漢桑弘羊、桑楚。又複姓。桑丘、庚桑。𠭨，籀文桑。考證：〔《禮·月令》季夏之月，命野虞毋伐桑柘。〕謹照原文夏改春。〔《書·禹貢》厥貢檿絲。〕謹照原文貢改篚。〔《周禮·冬官考工記》工人取榦之道。柘爲上，檿桑次之。〕謹照原文工人改弓人。〔《左傳·襄四年》桑扈，竊脂，爲蠶驅雀者也。〕謹按此係昭十七年傳註非襄四年傳文，今據改左傳昭十七年，九扈爲九農正。註桑扈竊脂。

桒：《正字通》俗桑字。

桓：《唐韻》《集韻》《韻會》《正韻》𠀤胡官切，音丸。《說文》郵亭表也。《徐曰》表雙立爲桓。漢法，亭表四角建大木，貫以方板，名曰桓表，縣所治兩邊各一。《前漢·尹賞傳》葬寺門桓東。又斲木如石𥓓四植謂之桓，以下棺也。《禮·檀弓》三家視桓楹。又《周禮·春官》公執桓圭。又桓桓，武貌。《書·牧誓》尚桓桓。《詩·魯頌》桓桓于征。又盤桓，難進貌。《易·屯卦》盤桓利居貞。又水名。《書·禹貢》西傾因桓是來。又《諡法》辟土服遠，克敬勤民，皆曰桓。又《方言》桓，憂也。又木名。《郭璞云》葉似柳，子似楝。《玉篇》皮黃白色。《山海經》袟周之山木多桓。又《酉陽雜俎》無患木，一名桓。又盤桓，髻名。《古今註》長安婦人好爲盤桓髻。又姓。《姓苑》望出譙郡，漢有桓榮。又叶敕倫切，音櫄。《漢高彪詩》古之君子，卽戎忘身。明其果毅，尚其桓桓。又叶王權切，音圓。《陶潛·歸去來辭》雲無心以出岫，鳥倦飛而知還。景翳翳以將入，撫孤松以盤桓。還音旋。考證：〔《禮·王制》三家視桓楹。〕謹照原書王制改檀弓。〔《書·武成》尚桓桓。〕謹照原書武成改牧誓。〔《方言》桓桓，憂也。〕謹照原文省一桓字。

𣐼：𣔳字之譌。

𣐽：《廣韻》《集韻》𠀤同榛。《類篇》樼、𣘘𠀤同。又《集韻》將先切，音箋。義同。又《集韻》阻引切，音𧤛。草木衆齊貌。

桔：《廣韻》古屑切《集韻》《類篇》《韻會》吉屑切，𠀤音結。《說文》桔梗，藥名。《戰國策》求柴胡、桔梗于沮澤，則累世不得一焉。又桔橰，井上轆轤也。《莊子·天運篇》桔橰者，引之則俯，舍之則仰。又《史記·信陵君傳》北境傳舉烽。《文穎註》作高木櫓，櫓上作桔橰，以薪置其中，有𡨥則燃之，謂之烽。又桔柣，鄭遠郊名。詳柣註。又《集韻》奚結切，音纈。義同。

桕：《正字通》巨九切，音舅。烏桕，木名。本作烏𣓌。《唐本草》作烏臼。陳藏器云：葉可染皁。子壓爲油，塗頭令白變黑。爲燈極明。又名鵶舅。《唐·陸龜蒙·掇野疏詩》行歇每依鵶舅影，挑頻時見鼠姑心。《廻瀾字義》𣓌，俗作桕。非。

桖：《集韻》《類篇》𠀤呼決切，音血。木名。赤若血。《字彙》誤入五畫。

桗：《廣韻》都唾切，音刴。木名。又《博雅》量也。又《玉篇》都和切。木抺也。

桘：《廣韻》與槌同。

𣐾：《廣韻》與薅同。

𣐿：《集韻》《類篇》𠀤於希切，音衣。樿𣐿，木名。可爲箭笴。一曰箭筩。

桙：《集韻》《類篇》𠀤同杅。

𣑀：《集韻》《類篇》𠀤汪胡切，音烏。所以塗也。𣏓或作𣑀。

𣑁：《集韻》《類篇》𠀤充仲切，音銃。木㮔也。

𣑂：《類篇》荒故切，呼去聲。栗莍拆也。

𣑃：《篇海》竹瓦切，撾上聲。手把物。

𣑄：《集韻》棺古作𣑄。註見八畫。

𣑅：《字彙補》古虐字。註見虍部三畫。

桫：《唐韻》素何切《集韻》《韻會》桑何切，𠀤音梭。《廣韻》桫欏，木名。出崑崙山，木似桄榔，出麪。又作娑。《益都方物記》娑羅生峨眉山中，類枇杷，數葩合房。春開，葉在表，花在中。或言根不可移，故俗人不得爲翫。

桬：《唐韻》所加切《集韻》師加切，𠀤音沙。《廣韻》桬棠，木名。出崑崙山。《玉篇》桬棠，花赤，實味如李，無核，食之使人不弱，可衞水。《司馬相如·上林賦》作沙棠。

桭：《廣韻》側鄰切《集韻》《韻會》《正韻》之人切，𠀤音眞。《廣韻》兩楹閒。《類篇》桭或从臣作栕。柍桭，屋端。詳柍字註。又《廣韻》植鄰切，音辰。義同。又《集韻》之刃切，音震。整也。

桮：《唐韻》《集韻》《韻會》《正韻》𠀤同杯。《說文》㔶也。本飮器。俗作盃，通作杯。《孟子》義猶桮棬也。《前漢·朱博傳》案上不過三桮。又桮𥯛，盛桮器籠也。《揚子·方言》陳、楚、宋、衞之閒謂之桮𥯛。

桯：《廣韻》他丁切《集韻》湯丁切，𠀤音汀。《說文》牀前几。《揚子·方言》江沔之閒曰桯。《博雅》桯𤖻，俎几也。又柱類。《周禮·冬官考工記》輪人爲蓋，達常圍三寸，桯圍倍之。《註》達常，斗柄下入杠中者。桯，蓋杠也，足以含達常。又夷牀橫木曰桯。《儀禮·旣夕》遷于祖用軸。《註》軸，輁軸。輁狀如長牀，穿桯前後而關軸焉。又《廣韻》碓桯。又《集韻》怡成切，音盈。與楹同。又《唐韻》戸經切《集韻》乎經切，𠀤音𠛬。牀前几。

㭨：《唐韻》以遮切《集韻》余遮切，𠀤音邪。《說文》作枒。或作椰。《廣韻》㭨子木出交州，其葉背面相似。郭璞云：似栟櫚。《張衡·南都賦》楈枒栟櫚。《類篇》木高數十丈，葉在其末，膚裏有漿甘如酒。宋李綱有《㭨子酒賦》。又《齊東野語》㭨子花亦可釀酒。《殷堯封·寄嶺南張明府詩》㭨花好爲酒，誰伴醉如泥。又《正字通》其殻有斑纈點文，橫破之爲酒器，遇毒則酒沸起。又《說文》一曰車輞會也。

桰：《廣韻》古活切，音栝。《說文》櫽也。一曰矢桰，築弦處。又同栝。木名。詳栝字註。

桱：《唐韻》《集韻》古定切《正韻》居慶切，𠀤音徑。《廣韻》桱木似杉而硬。又《類篇》經絲具。又《集韻》堅靈切，音經。《說文》桯也。東方謂之蕩。

桲：《唐韻》《韻會》《正韻》蒲沒切《集韻》薄沒切，𠀤音勃。《玉篇》今連枷，所以打穀也。《揚子·方言》齊、楚、江、淮閒謂之桲。《博雅》杖也。又《廣韻》榲桲，果名。似𣙁。《洛陽花木記》梨之別種二十七，榲桲其一也。

桳：《集韻》《類篇》𠀤部本切，音笨。舟篷也。《字彙》車弓。

桴：《唐韻》縛謀切《集韻》《韻會》《正韻》房尤切，𠀤音浮。《說文》棟名。《爾雅·釋宮》棟謂之桴。《註》謂屋脊也。《班固·西都賦》列棼橑以布翼，荷棟桴而高驤。又擊鼓杖。與枹同。《禮·禮運》蕢桴而土鼓。又聚土器也。《詩·大雅》捄之陾陾。《鄭箋》捄，桴也。築牆者桴聚壤土，盛之以虆，而投諸板中。又桴思，屛也。《禮·明堂位屛註》屛謂之樹，今桴思也。又《唐韻》引《逸周書·王會解》康民以桴苡。桴苡卽所謂芣苢也。其實如李，食之宜子。又《宋·陸游·老學庵筆記》浮炭者，謂投之水中而浮，今人謂之桴炭。《白居易詩》日暮半爐桴炭火，是也。又《唐韻》《集韻》《韻會》《正韻》𠀤芳無切，音敷。編竹木代舟也。大曰筏，小曰桴。《論語》乗桴浮于海。《管子·小匡篇》方舟投柎，乗桴濟河。又與附通。《詩·小雅》毋敎猱升木，如塗塗附。《鄭箋》附，木桴也。符遇切。又桴筏之桴亦叶音浮。《易林》水深無桴，蹇難何游。商伯失利，庶人愁憂。

㭩：《唐韻》力輟切《集韻》龍輟切，𠀤音劣。《說文》木也。《字彙》可染繒。又《類篇》一曰舟檣。又《廣韻》郞括切《集韻》《類篇》盧活切，𠀤音捋。義同。

𣑿：同枹。

桵：《唐韻》如錐切《集韻》《韻會》如追切，𠀤音蕤。《說文》白桵，棫也。或作㮃。《爾雅·郭註》白㮃，小木也。詳棫字註。

桶：《唐韻》他孔切《集韻》《韻會》吐孔切，𠀤通上聲。《說文》木方器，受六升。《博雅》桶，䇶也。方斛謂之桶。《通俗文》受桼者曰桶。又《廣韻》徒摠切《集韻》杜孔切，𠀤音動。義同。又《類篇》《正韻》𠀤尹竦切，音勇。《史記·商君傳》平斗桶。又作甬。《禮·月令》仲春角斗甬。

㭪：《篇海》芳無切，音敷。木欑也。

桷：《唐韻》古岳切《集韻》《韻會》《正韻》訖岳切，𠀤音角。《說文》榱也。椽方曰桷。《揚子·方言》周謂之榱，齊魯謂之桷。《釋名》桷，確堅而直也。《詩·魯頌》松桷有舄。《春秋·莊二十四年》刻桓宮桷。《穀梁傳》天子之桷，斲之礱之，加密石焉。諸侯之桷，斲之礱之，大夫斲之。又平柯也。《易·漸卦》鴻漸于木，或得其桷。又《博雅》槌也。又木名。《南州記》都桷子生廣南山谷，二月開花，實大如雞卵。又通嶽。《左傳·昭四年》四嶽三塗。《疏》引《風俗通》云：嶽桷也，桷考功德也。又叶盧谷切，音祿。《夏侯湛·元鳥賦》銜泥結巢，營居傳桷。積一喙而不已，終絫泥而成屋。考證：〔《左傳·莊二十四年》刻桓宮桷。〕謹照原文左傳改春秋。〔《穀梁傳》天子之桷，斲之襲之，加密石焉。諸侯之桷，斲之襲之。〕謹照原文兩襲之𠀤改爲礱之。〔《左傳·昭四年》太嶽三塗。〕謹照原文太嶽改四嶽。

桸：《唐韻》許羈切《集韻》《韻會》虛宜切，𠀤音犧。《說文》朽也。《類篇》勺也。通作𣟵。或作獻。《前漢·王莽傳》建華蓋，立斗獻。師古音犧。斗魁及杓末如勺之形。又《廣韻》香衣切，音希。木名，汁可食。

桹：《廣韻》魯當切《集韻》《韻會》盧當切《正韻》魯堂切，𠀤音郞。《說文》高木也。或作榔。《廣韻》桄桹，木名。屑之如麪，可食。《後漢·夜郞傳》牂柯句町縣有桄桹木，可爲麪。《註》木皮有毛如栟櫚，木剛如鐵，皮中有似擣稻米片。又如麥麪，中作餠餌。《任昉·述異記》出西蜀石門山。又枸桹木，出廣州。《左思·吳都賦》栟櫚枸桹。《註》其用與栟櫚同。又鳴桹，以敺魚。《潘岳·西征賦》鳴桹厲響。又蟲名。《爾雅·釋蟲》桑桹卽蜻蛉。考證：〔《後漢·夜郞傳》牂柯句叮縣。〕謹照原文叮改町。

桺：《說文》柳本字。从木丣聲。丣，古文酉。詳柳字註。

桻：《唐韻》《集韻》𠀤敷容切，音丰。《廣韻》木上。《博雅》木末也。《正韻》作方中切，非。

桼：〔古文〕𢒡《唐韻》親吉切《集韻》《韻會》《正韻》戚悉切，𠀤音七。《說文》木汁可以䰍物。从木氽，象形。桼如水滴而下也。《廣韻》膠桼。通作漆。又水名。

㭫：《廣韻》昨禾切《集韻》徂何切，𠀤音矬。《爾雅·釋木》座接，慮李。《註》今之麥李。《廣韻》座或从木。又《集韻》徂丸切，音欑。欑木以𣩵。

桽：《字彙》於本切，音穩。木也。

桾：《唐韻》舉雲切《集韻》《韻會》拘雲切，𠀤音君。《廣韻》桾櫏木。《玉篇》出交趾，子如雞子。《左思·吳都賦》平仲桾櫏。劉成曰：桾櫏之樹，子如瓠形。一作君遷，𣐈屬也。見𣐈字註。《正字通》桾櫏，卽梬。○按《張衡·南都賦》梬棗與若榴對舉，則梬棗一物也。又《子虛賦》六臣註，梬皆訓棗。又《李善于·子虛》梬註但云似𣐈，于《吳都》桾櫏註直云𣐈之小者，《正字通》誤。又《類篇》居運切，君去聲。義同。

㭬：《集韻》《類篇》𠀤張如切，音豬。木立死也。

桿：《篇海》侯幹切，音汗。木也。《正字通》俗杆字。

梀：《唐韻》《集韻》𠀤千木切，音瘯。《說文》短椽也。又《說文》丑六切，音觸。又《集韻》趨玉切，音促。義𠀤同。又《唐韻》桑谷切，音速。赤梀，木名。可爲車輞。又《唐韻》《集韻》𠀤丑玉切，音㙇。義同。又《唐韻》山責切《類篇》色責切，𠀤音𣽤。《唐韻》木名。《類篇》木枝上生也。又《集韻》《類篇》𠀤於靳切，殷去聲。束也。

梁：〔古文〕𣹷渿《唐韻》《集韻》《韻會》呂張切《正韻》龍張切，𠀤音良。《說文》水橋也。《禮·月令》孟冬謹關梁。《詩·大雅》造舟爲梁。《爾雅·釋地》梁莫大于溴梁。又石絕水爲梁。《詩·衞風》在彼淇梁。《禮·王制》獺祭魚，然後虞人入澤梁。又魚梁，水堰也。堰水爲關空，承之以笱，以捕魚。梁之曲者曰罶。《詩·齊風》敝笱在梁。《小雅》胡逝我梁。又《爾雅·釋地》隄謂之梁。又屋脊柱曰棟，負棟曰梁。《爾雅·釋宮》楣謂之梁。又冠梁，冠上橫脊也。《漢大官令》冠兩梁。又陸梁。《揚雄·甘泉賦》帶干將而秉玉戚兮，飛蒙茸而走陸梁。《註》陸梁，亂走貌。又跳梁。《莊子·逍遙遊》貍狌東西跳梁，中于機辟。又彊梁。《金人銘》彊梁者不得其死。《後漢·禮儀志》神名，能食鬼。又大梁，西方之宿。《爾雅·釋天》大梁，昴也。又州名。《書·禹貢》華陽黑水惟梁州。又國名。周平王封少子康于夏陽，是謂梁伯。又大梁，地名。《史記》魏惠王徙治大梁。又山名。《詩·大雅》奕奕梁山。又呂梁，水名。《莊子·達生篇》孔子觀于呂梁。又都梁，香草名，澤蘭也。《荆州記》都梁山下生蘭草，因以爲名。又姓。《廣韻》出安定、天水、河南三望。周梁鱣，漢梁鴻。複姓，梁丘、梁由。考證：〔《詩·小雅》敝笱在梁。《又》胡逝我梁。〕謹照原文小雅改齊風。又字改小雅。〔《爾雅·釋天》大梁，昴星。〕謹照原文昴星改昴也。〔《晉語》魏惠王徙都大梁。〕謹按晉語無徒都大梁之文，今照史記魏世家將晉語改爲史記。都字改爲治字。

梂：《唐韻》巨鳩切《集韻》《類篇》《韻會》渠尤切，𠀤音求。《說文》櫟實。《爾雅·釋木》櫟，其實梂。《註》有梂彙自裹。《疏》梂，盛實之房也。又《唐本草》羊梂子。《蘇頌·圖經》棠梂子皆山𣙁也。又《說文》梂，一曰鑿首。又《博雅》柎也。又《集韻》拘玉切，音拲。又居六切，音匊。又渠竹切，音踘。義𠀤同。

梃：《唐韻》《集韻》《正韻》徒鼎切《韻會》待頂切，𠀤音挺。《說文》一枝也。《徐曰》梃者，獨也。梃然勁直之貌。《魏書·李孝伯傳》武陵王駿獻酒二器，甘蔗百梃。又《孟子》可使制梃。《趙岐註》梃，杖也。《前漢·諸侯王表》奮其白梃。又《類篇》唐丁切，音庭。縣名。《前漢·地理志》屬膠東國。

𣒀：《集韻》《類篇》𠀤隨戀切，音縼。㯀省文。鷹犬絏所繫。

梄：同槱。

梅：〔古文〕某槑《唐韻》莫杯切《集韻》《正韻》模杯切《韻會》謀杯切，𠀤音枚。或作槑、楳，亦作𣒫。《說文》枏也。《爾雅·釋木》梅，枏。《陸璣·條梅疏》似豫章大木也。又《書·說命》若作和羹，爾惟鹽梅。《禮·內則》梅諸。《名物疏》陸璣所釋有條有梅，自是枏木似豫章者。豫章，大樹可以爲棺舟者也。和羹之梅，籩實之乾䕩，似杏實酢者也。又《爾雅·釋木》時，英梅。《註》雀梅。又《爾雅·釋木》朹檕梅。《註》狀如梅，子赤色似小柰，可食。又《埤雅》江、湘、兩浙四五月閒梅欲黃落，則水潤土溽，蒸鬱成雨，謂之梅雨。《四時纂要》閩人以立夏後逢庚入梅，芒種後逢壬出梅。又楊梅，果名。《越郡志》會稽楊梅爲天下之奇。又梅梅，猶昧昧，居喪之容也。《禮·玉藻》視容瞿瞿梅梅。又州名，屬廣東。《南宋·地理志》改敬州爲梅州。又姓。《廣韻》出汝南。漢梅福、梅鋗。又《集韻》毋罪切，音浼。亦姓也。考證：〔《書·說命》若作和羹，汝惟鹽梅。〕謹照原文汝惟改爾惟。〔《爾雅·釋木》朹槧梅。〕謹照原文槧改檕。

梆：《唐韻》博江切《集韻》《類篇》𤰞江切，𠀤音邦。木名也。又《正字通》斲木，背穿孔，官衙設之，爲號召之節。或以竹作筒，兩頭留節，旁穿小孔，擊之有聲，似古之用𣓣。《六書故》字从邦，謂聲邦邦然。

梇：《集韻》《類篇》𠀤盧貢切，音弄。《說文》木也。又地名。《前漢·地理志》梇棟縣，屬益郡。亦作弄。

梈：《集韻》《類篇》𠀤披庚切，音烹。木弩也。

梉：《集韻》《類篇》𠀤側羊切，音莊。木名，似豫章，其小似桃。

梊：《廣韻》作摕。都計切，音帝。撮取也。又《字彙》徒結切，音迭。義同。又《集韻》大計切，音悌。亦作𢰂。兩手急持人也。

𣒁：同栚。

梋：《廣韻》火圓切，音鋗。椀謂之梋，盂屬。又《玉篇》詞緣切，音旋。《博雅》圖也。又棄也。又《集韻》𤣥圭切，音攜。柃梋，燒麥具。又《集韻》余專切，音沿。車環謂之梋。又《集韻》隨戀切，旋去聲。義同。

梌：《廣韻》《集韻》𠀤同都切，音徒。木名。《類篇》楸也。又《廣韻》他胡切，土平聲。銳也。又《集韻》直加切，音茶。《揚子·方言》吳人謂刺木曰梌。又《集韻》容朱切，音兪。義同。

梍：《集韻》《類篇》𠀤在早切，音皁。木名。莢實。《字彙》櫟實。

梎：《廣韻》《集韻》𠀤於交切，音䫜。《廣韻》梎柌，鐮柄。《類篇》作梍，木柯也。又《集韻》余救切，音宥。木名。

梏：《唐韻》古沃切《集韻》《類篇》姑沃切，𠀤音鵠。《說文》手械也。《廣韻》紂所作。《易·蒙卦》用說桎梏。《疏》在手曰梏。《博雅·釋室》杻謂之梏，械謂之桎。《周禮·秋官·掌囚》中罪桎梏，下罪梏。又貫頸也。《左傳·襄六年》子蕩以弓梏華弱于朝。又《孟子》梏亡之矣。《趙岐註》亂也。又《博雅》㮝也。○按《說文》㮝，角械也。又《廣韻》古岳切《韻會》吉岳切《正韻》訖岳切，𠀤音覺。《爾雅·釋詁》梏，直也。《禮·緇衣》引《詩》：有梏德行。《射義》棲皮曰鵠。《註》鵠之言梏。梏，直也，言人正直乃得中也。考證：〔《爾雅·釋器》杻謂之桎，械謂之梏。〕謹按所引出博雅不出爾雅。今照原文爾雅釋器改博雅釋室。桎改梏。梏改桎。〔《左傳·襄六年》子蕩以弓梏華氏于朝。〕謹照原文華氏改華弱。

梐：《唐韻》傍啓切《集韻》《韻會》部禮切，𠀤音陛。《說文》梐枑也。或作㯇。詳枑字註。又《家語》周梐。《王肅曰》牢獄也。又《說文》邊兮切，音篦。義同。

梑：《廣韻》徒歷切《類篇》庭曆切，𠀤音荻。臧橰也。《爾雅·釋木》狄，臧橰貢綦。《郭註》未詳。《類篇》木名。

梒：《唐韻》胡男切《集韻》《類篇》胡南切，𠀤音含。梒桃，果名。櫻桃也。亦作含。《禮·月令》仲夏之月，以含桃薦寢廟。

梓：《唐韻》卽里切《集韻》《正韻》祖似切《韻會》祖士切，𠀤音耔。《說文》楸也。或作𣙼、榟。《通志》梓與楸相似。《爾雅·釋木》椅，梓。《郭註》卽楸。《陸璣·草木疏》楸之疏理白色而生子者爲梓。《埤雅》梓爲百木長，故呼梓爲木王。羅願云：屋室有此木，則餘材皆不震。又橋梓。《尚書·大傳》橋者，父道也。梓者，子道也。又桑梓，父之所樹。《詩·小雅》維桑與梓，必恭敬止。又《梓材》《周書》篇名。古作杍材。《註》治木器曰梓，治土器曰陶，治金器曰冶。《周禮·冬官考工記》攻木之工七：輪輿弓廬匠車梓。又《禮·曲禮》漑者不寫。《疏》杯盂之屬。亦曰梓。又姓。梓愼，見《左傳》。又俗謂鋟文書於板曰梓。又一種鼠梓，名楰，江東人謂之虎梓。又《古今註》梓實曰豫章。

梔：《唐韻》《集韻》《韻會》𠀤章移切，音支。《說文》黄木可染。《博雅·釋木》梔子，㮁桃也。《唐本草》一名木丹，一名越桃。《圖經》生南陽川谷，今南方及西蜀州郡皆有之。木高七八尺，葉似李而堅硬，二三月生白花，夏秋結實如訶子狀，生靑熟黃，中仁深紅。又名鮮支。《司馬相如·上林賦》鮮支黃礫。又梔之花葉差大者，謂之林蘭。《謝靈運·山居賦》林蘭近雪而揚猗。又作巵。《史記·貨殖傳》千畝巵茜。又《爾雅·釋木》桑㸤有葚梔。見椹字註。考證：〔《說文》木實可染。〕謹照原文木實改黄木。

梕：《集韻》《類篇》𠀤而振切，音認。木名。《廣韻》作杒。又《說文》桎杒也。杒或从忍。

梖：《集韻》《類篇》𠀤博蓋切，音貝。《酉陽雜俎》梖多木，出摩伽佗國，長六七丈，經冬不彫，取其皮書之。本作貝。俗作梖。《廣州記》嵩寺忽有思惟樹，卽貝多也。有人坐貝多樹下思惟，因以名焉。《寰宇志》緬甸在滇南，有樹頭椶，高五六尺，結實如㭨子，卽貝樹也，偭人取其葉寫書。《唐·張喬·貝多樹詩》還應毫末長，始見拂丹霄。得子從西國，成隂見昔朝。餘詳貝字註。

梗：《唐韻》《廣韻》《集韻》《類篇》《正韻》𠀤古杏切，音鯁。《說文》山枌楡，有朿，莢可爲蕪荑者。又病也。《詩·大雅》至今爲梗。又禦災曰梗。《周禮·天官》女祝以時招梗，禬禳以除疾殃。又《爾雅·釋詁》梗，正直也。又《揚子·方言》梗，略也。梗槩，大略也。又草木刺人爲梗。《張衡·西京賦》梗木爲之靡拉。又枝梗。《戰國策》桃梗土偶。又土梗，非眞物也。《莊子·田子方》吾所學者，直土梗耳。又猛也。《方言》韓趙之閒曰梗。《淮南子·原道》鋤其强梗。考證：〔《周禮·天官》女祝以時招梗，禬禳以除時疾。〕謹照原文時疾改疾殃。

㭭：《廣韻》百鎋切《集韻》布拔切，𠀤音捌。《廣韻》木名。《類篇》𡊅具。又《集韻》百轄切。柲也。又《類篇》兵廢切，音肺。劵契也。

㭮：《集韻》《類篇》𠀤子末切，音繓。笮也。又《正字通》桚字之譌，指𠛬也。俗呼桚子。子感切，音昝。

㭯：《廣韻》陟葉切《集韻》《類篇》陟涉切，𠀤音轍。《廣韻》木小葉也。又《集韻》《類篇》𠀤的協切，音聑。㰔簟也。

梘：《集韻》《類篇》𠀤經電切，音見。栓也。又《類篇》古典切，音繭。通水器。又《集韻》《類篇》𠀤𠛬甸切，音莧。檢也。又《集韻》《類篇》𠀤居莧切，音覵。棺衣。

梙：《集韻》《類篇》槵俗省作梙。詳槵註。

梚：《集韻》《類篇》𠀤武遠切，音晚。木名。

梛：《集韻》《類篇》𠀤囊何切，音那。木名。《桂海虞衡志》拘那，花葉瘦長，略似楊柳，夏開淡紅花，一朶數十萼，秋深猶有之。

梜：《唐韻》《正韻》𠀤古協切，音頰。《說文》檢柙也。《廣韻》與筴同。猶箸也。《禮·曲禮》羹之有菜者用梜，其無菜者不用梜。《註》今人謂箸爲梜提。又《廣韻》古狎切，音甲。木理亂。

㭰：《說文》遵誅切，音娵。識也。一曰藏也。《玉篇》口也。鳥喙也。又《廣韻》《韻會》卽委切《集韻》祖委切，𠀤音嘴。義同。又《集韻》遵爲切，音劑。《博雅》石鍼謂之㭰。又津垂切。義同。○按《說文》从此束聲。誤入。

條：《廣韻》徒聊切《集韻》《韻會》田聊切，𠀤音迢。或作樤。《說文》小枝也。《徐曰》自枝而出也。《詩·周南》伐其條枚。《傳》枝曰條，榦曰枚。又長也。《書·禹貢》厥木惟條。又木名。橘屬。《爾雅·釋木》柚條。《詩·秦風》有條有梅。《埤雅》柚似橙而大于橘。一名條。又條理也。《書·盤庚》若網在綱，有條而不紊。又條然，嘯貌。《詩·王風》中谷有蓷，條其歗矣。又條達也。《前漢·郊祀歌》聲氣遠條。又條鬯也。《前漢·律志》隂陽萬物，靡不條鬯該成。又敎條。《史記·酷吏傳》以興化條。又條奏。《前漢·元帝詔》條奏無有所諱。又條例。《晉書·劉實傳》撰《春秋條例》二十卷。顏師古曰：凡言條者，一一而疏舉之，若木條焉。又繩也。《禮·雜記》喪冠條屬。又八風之一。《易緯通卦驗》東北曰條風。又《博雅》條條，擾亂也。又鳴條，地名，在河東郡安邑縣。又國名。漢周勃封條侯。又姓。《姓苑》晉有冉閔司空條枚。又《集韻》他彫切，音祧。枝落也。《詩·豳風》蠶月條桑。又癡宵切。義同。又與滌通。《周禮·秋官·之屬》條狼氏。《註》徒歷切，音滌。又叶徒流切，讀若頭。《陸雲·夏府君誄》百行殊揆，君望斯周。栖儀初九，戢翼洪條。

梞：《唐韻》《類篇》𠀤渠記切，音忌。梞柎也。《類篇》梞跌，定綆紐之物。

梟：《唐韻》古堯切《集韻》《韻會》堅堯切，𠀤音驍。《說文》不孝鳥也。《詩·大雅》爲梟爲鴟。《陸璣疏》自關而西，爲梟爲流離。其子適長大，還食其母。故張奐云：鶹鷅食母。又其肉甚美，可爲羹臛。《北戸錄》古人尚鴞羹，意欲滅其族，非以爲美也。又縣首木上曰梟首。《前漢·高帝紀》梟故塞王欣頭櫟陽巿。又健也。《前漢·高帝紀》北貉燕人來致梟騎助漢。又山巓曰梟。《管子·地員篇》其山之梟，多桔符楡。其山之末，有箭與苑。又雄也。《淮南子·原道訓》湫漻寂寞，爲天下梟。又梟瞯，深目貌。《王褒·四子講德論》燋齒梟瞯，文身裸袒之國，靡不奔走貢獻。又梟盧，樗蒱采名。幺爲梟，六爲盧。晉謝艾曰：梟，邀也。六博得邀者勝。《楚辭》成梟而牟呼五白。梟二爲珉采，牟，勝也。勝梟必五白。又《本草別錄》桃終冬不落者爲梟桃。又姓。《姓譜》隋煬帝誅楊元感，改其姓爲梟氏。考證：〔《楚辭》成梟爲牟。〕謹照原文爲牟改而牟。

梠：《唐韻》力舉切《集韻》《韻會》《正韻》兩舉切，𠀤音呂。《說文》楣也。《廣韻》桷端連綿木也。《博雅》楣、檐、櫺皆謂之梠。《釋名》或謂之槾。見槾字註。

𣒂：《篇海》徒念切，音簟。門柙也。《正字通》譌字。

𣒃：《集韻》《韻會》《正韻》𠀤𠛬狄切，音檄。《說文》橦樓也。一曰燒麥柃𣒃。又《韻會》營隻切，音役。又《類篇》胡革切，音覈。義𠀤同。

梡：《唐韻》《正韻》苦管切《集韻》苦緩切，𠀤音款。俗作㯘。《廣韻》虞俎名。《禮·明堂位》俎用梡、嶡。《註》虞俎名梡，梡形四足，如案。夏俎名嶡，嶡亦如梡，而橫柱四足，中央如距。賀云：直有脚曰梡，如脚中央橫木曰嶡。又《廣韻》胡管切《集韻》戸管切《韻會》合管切，𠀤音緩。義同。又《韻會》斷木也。一曰薪蒸束。又《韻會》《類篇》𠀤胡官切，音桓。木名。子可食。出蒼梧。又《集韻》《韻會》𠀤胡慣切，音患。木名。如訶棃。又《集韻》胡昆切，音魂。《博雅》梡，枝也。又《集韻》奴玩切，音䥗。義同。又《說文》胡本切《集韻》戸袞切，𠀤渾上聲。《說文》木薪也。又木末破也。或作溷。

梢：《廣韻》《正韻》所交切《集韻》師交切，𠀤音弰。《說文》木也。《爾雅·釋木》梢，梢櫂。《郭註》木無枝柯，梢櫂長而殺者。又竿也。樂者所執。《漢·郊祀歌·天門章》飾玉梢以舞歌。又小柴也。《淮南子·兵略訓》曳梢肆柴。又《字彙》船柁尾曰梢。今人謂篙師爲梢子。或作䈾。又擊而去之曰梢。《揚雄·甘泉賦》梢夔魖而抶獝狂。又《博雅》梢梢，小也。又農器。《陸龜蒙·耒耜經》前如桯而樛者曰轅，後加柄而喬者曰梢。又梢雲，山名。《左思·吳都賦》梢雲無以踰，嶰谷弗能連。又與旓同。旌旗之旒也。《揚雄·河東賦》揚左纛，被雲梢。又《韻會》思邀切，音宵。《周禮·冬官考工記》《匠人》梢溝三十里而廣倍。《鄭註》梢，謂水潄齧之溝。又《說文》山巧切，音㪢。木長貌。又《集韻》所敎切，音哨。剡木上殺也。又《集韻》色角切，音朔。義同《爾雅》。考證：〔《揚雄·甘泉賦》梢夔魖而扶獝狂。〕謹照原文扶改抶。

梣：《集韻》《類篇》𠀤咨林切，音祲。或作𣘕。《說文》靑皮木。《淮南子·俶眞訓》梣木色靑翳，此治目之藥也。《本草》秦皮，一名梣皮，一名石檀。《唐本草》樹似檀，葉取皮水漬碧色，書紙靑色。又《廣韻》昨淫切，音𩱕。義同。《集韻》江南樊雞木也。又《唐韻》鉏針切《集韻》鉏簪切，𠀤音岑。義同。《類篇》栫也。

梤：《唐韻》《集韻》𠀤符分切，音汾。《說文》香木也。又《說文》《集韻》𠀤撫文切，音芬。義同。《類篇》梤或作㯣。亦省作梤。

梥：《集韻》松古作梥。註詳四畫。

𣒄：《集韻》《類篇》𠀤思嗟切，音些。木名。

梦：俗夢字。

梧：《唐韻》《韻會》五乎切《集韻》《正韻》訛胡切，𠀤音吾。《說文》梧桐木，一名櫬。《詩·大雅》梧桐生矣，于彼朝陽。《瑞應圖》王者任用賢良，則梧桐生于東廂。又《埤雅》梧櫜鄂皆五，其子似乳綴其上，柔木也。《淮南子·說山訓》梧桐斷角。《註》柔勝剛也。又《風俗通》梧桐生嶧陽山巖石之上，采東南孫枝爲琴，聲淸雅。又《南方草木狀》海梧出林邑，樹與中國松同，但結實絕大，肥甘有香味，亦樽俎閒佳果也。又《爾雅·釋地》當道有丘曰梧丘。又枝梧，詳枝註。又琴瑟爲槁梧。《莊子·德𠑽符》惠子據槁梧而瞑。《循本註》謂琴瑟也。又縣名。《前漢·地理志》屬楚國。又蒼梧，地名，舜葬處，唐置郡。餘詳桐註。又《集韻》偶舉切，音圉。樂器。椌楬也。敔或作梧。又《集韻》《類篇》《韻會》𠀤五故切，音悞。《史記·留侯世家》魁梧奇偉。應劭曰：魁梧，丘墟壯大之意。又言其警悟也。考證：〔《莊子·德𠑽符》惠子倚槁梧而瞑。〕謹照原文倚改據。

梨：同棃。

梩：《唐韻》里之切《集韻》陵之切《正韻》鄰之切，𠀤音釐。《廣韻》徙土轝也。《周禮·地官·鄕師註》梩或云揷，或云鍬。《孟子》虆梩。《註》籠𦥛之類。《司馬法》周輜輦載梩。《揚子·方言》沅湘之閒謂之畚，東齊謂之梩。又《集韻》象齒切《韻會》詳里切，𠀤同㭒。㭒或从里，𦥛也。又《類篇》莊皆切，音齋。木名。又《廣韻》都皆切，音諧。義同。又《集韻》口已切。同杞。卽枸杞也。杞或从里。

梪：《唐韻》田𠋫切《集韻》大透切，𠀤音豆。《廣韻》籩豆或作梪。古食肉器。《玉篇》薦羞葅醢也。木豆謂之梪。又《博雅》合十曰升，升四曰梪。又獨梪，樹名。《酉陽雜俎》獨梪樹，頓丘南應足山有之，高十餘丈，皮靑滑似流碧，枝榦上聳，子如五綵囊，葉如亡子鏡。

梫：《唐韻》楚簪切《集韻》《韻會》初簪切，𠀤音參。《說文》桂也。《廣韻》桂木花白也。《韻會》葉似枇杷而大，白華，冬夏長靑。《正字通》木桂一名梫。又《玉篇》土荏切《集韻》子鴆切，𠀤音浸。又《說文》七荏切《唐韻》《集韻》七稔切，𠀤音寢。又《正韻》七林切，音侵。義𠀤同。

梬：《唐韻》以整切《集韻》以井切《正韻》于丙切，𠀤音郢。《說文》棗也。似𣐈。《司馬相如·子虛賦》𣙁棃梬栗。《張揖註》梬，梬棗也。《李善註》梬棗似𣐈而小，名曰㮕。又《上林賦》梬棗楊梅。並言梬卽棗也。詳桾字註。又《類篇》丑郢切，音逞。義同。○按《齊民要術》：𣐈有小者栽之，無者取枝于㮕棗根上揷之。蓋㮕本棗名，非脯之而後名㮕。

梭：《唐韻》私閏切《集韻》須閏切，𠀤音濬。木也。一曰木茂也。又徐鉉曰：別作蘇禾切，音蓑。《正韻》桑何切，機杼之屬，所以行緯。《晉書·陶侃傳》侃少漁雷澤，網得一梭，挂壁上，雷雨暴至，化龍而去。本作𣜤，亦作𥭟，今文作梭。又《玉篇》且泉切，音悛。木名。又《集韻》《類篇》𠀤松倫切，音旬。木名。又《類篇》逡緣切。木如餘甘。

梮：《唐韻》居玉切《集韻》拘玉切，𠀤音拲。輿食器。又《正韻》居六切，音掬。《前漢·溝洫志》禹治水，山行則梮。《如淳曰》梮謂以鐵爲椎頭，長半寸，施之履下以上山，不蹉跌。又《集韻》衢六切，音局。《博雅》曲道，栻，梮也。

𣒅：《集韻》《正韻》𠀤直刃切，音診。木名。汁可爲酒。《南史·劉杳傳》杳在任昉坐，人餽昉𣒅酒，字作榐。昉問此字是否，杳曰：非也。《葛洪·字苑》作木旁𠯌。

梯：《唐韻》土雞切《集韻》《韻會》《正韻》天黎切，𠀤體平聲。《說文》木階也。《虎韜·兵略篇》視城中，則有雲梯飛樓。《孫武·九地篇》如登樓而去梯階。又凡階皆謂之梯。《越語》毋曠其衆，以爲亂梯。《釋名》階梯也。如梯之有差等也。又凭也。《山海經》西王母梯几戴勝。又無隅角者謂之突梯。《楚辭·卜居》突梯滑稽，如脂如韋。又《正韻》杜兮切，音題。木稚也。

械：《唐韻》《集韻》《韻會》《正韻》𠀤胡介切，音邂。《說文》四解：一曰桎梏也。《孔穎達曰》械者，戒也。戒止人不得遊行也。一曰器之總名。《禮·王制》器械異制。註：謂禮樂之器及兵甲也。一曰持也。一曰有盛爲械，無盛爲器。《周禮·司書》三歲大計羣吏之治，以知民器械之數。《疏》器，禮樂之器。械，謂弓矢戈殳矛戟也。又術之巧者曰械。《孟子》爲機械變詐之巧者，無所用恥焉。考證：〔《周禮·天官》三歲大計羣吏之治，以知民器械之數。《註》器，禮樂之器。械謂弓矢戈殳矛戟也。〕謹照原文天官改司書。註改疏。

梱：《唐韻》《集韻》《韻會》《正韻》𠀤苦本切，音閫。《說文》門橛也。《徐曰》門兩旁挾門短限也。古者多乗車，門限必去之也。又《韻會》梱，猶款也。款，扣也。人物出入多扣觸之也。《禮·曲禮》外言不入于梱，內言不出于梱。或作閫。《周禮·大司𡨥·軍𠛬疏》梱外之事，將軍裁之。又《揚子·方言》梱，就也。《註》梱梱，成就貌。又《集韻》《類篇》《正韻》𠀤苦悶切，音困。齊等也。《儀禮·大射儀》旣拾取矢梱之。又梱復，謂矢至侯不著而復反也。《大射儀》中離維綱，揚觸梱復。公則釋獲，衆則不與。又《廣韻》牛昆切，音㑮。《爾雅·釋木》髠梱。《註》未詳。

𣒆：《篇海》苦角切，音殻。枳𣒆，藥名。有實如柚。方書作㱿，俗作𣒆。

梲：《唐韻》職悅切《集韻》《韻會》《正韻》朱劣切，𠀤音拙。《玉篇》同棳。梁上楹也。《爾雅·釋宮》杗廇謂之梁，其上楹謂之梲。《註》梲，侏儒柱也。梁上短柱。《禮·禮器》管仲山節藻梲，君子以爲濫矣。又《廣韻》《集韻》《韻會》《正韻》𠀤他括切，音脫。《說文》大杖也。《淮南子·說山訓》執彈而招鳥，揮梲而呼狗。又與脫通。《荀子·禮論》凡禮，始乎梲，成乎文，終乎悅。《史記》作始乎脫。又《廣韻》他骨切，音突。又《類篇》《韻會》𠀤徒活切，音奪。又《唐韻》職芮切《集韻》《類篇》兪芮切《正韻》于芮切，𠀤音叡。義𠀤同。

梳：《唐韻》所菹切《集韻》《韻會》山於切《正韻》山徂切，𠀤音疏。《說文》理髮也。《徐曰》梳之言導也。《揚雄·長楊賦》頭蓬不暇梳。《文選》作梳，《漢書》作疏。又《博雅》經梳謂之枃。《廣韻》櫛也。《釋名》梳，言其齒疏也。《唐書·吳兢傳》朝有諷諫，猶髮之有梳。《集韻》或作𣐌、𣓜。又《古音轉註》設竹切，音束。妝梳也。《劉禹錫·歷陽書事詩》容顏本南國，妝梳學西京。

梴：《唐韻》丑延切《集韻》《韻會》《正韻》抽延切，𠀤闡平聲。《說文》木長貌。《詩·魯頌》松桷有梴。又《揚子·方言》碓機也。自關而東謂之梴。又《集韻》丑展切，音蕆。又尸連切，音羶。又陵延切，音連。義𠀤同。

梵：《唐韻》《韻會》𠀤扶泛切，音帆。《說文》出自西域釋書。《韻會》華言淸淨，正言寂靜。又《字彙》梵唄，吟聲。又《廣韻》房戎切《集韻》《韻會》扶風切，𠀤音馮。木得風貌。《類篇》風行木上曰檒。或作梵。又《集韻》房尤切，音浮。義同。又《唐韻》《漢都鄕正衞彈𥓓》梵梵黍稷。借作芃芃。

梶：《集韻》《類篇》𠀤武斐切，音尾。木杪也。

𣒇：《玉篇》他谷切，音禿。杖指也。

𣒈：《字彙補》古枉字。註見四畫。

𣒉：《集韻》楷古作𣗀。註見九畫。《類篇》同楷。

棃：《唐韻》力脂切。《集韻》《韻會》良脂切，𠀤音犂。《說文》果名。《爾雅·釋木》棃，山樆。《疏》在山曰樆，人植曰棃。《陶弘景·別錄》棃性冷利，多食損人，謂之快果。又《揚子·方言》眉、棃、耊、鮐，老也。東齊曰眉，燕代之北鄙曰棃。《詩·大雅·行葦傳》耇，凍棃也。賈云：凍棃色似老人面有浮垢。又通剺。《揚雄·長楊賦》分棃單于，磔裂屬國。《淮南子·齊俗訓》伐楩、枏、豫章而剖棃之。又蛤棃，蟲名。《淮南子·道應訓》盧敖倦龜殻而受蛤棃。又《崔豹·古今註》蜻蛉之小而黃者曰胡棃。又草名。《山海經》大山有草名棃，其葉狀如荻而赤，花可以巳疽。又《集韻》《韻會》憐題切《正韻》鄰溪切，𠀤音黎。義同。

棄：〔古文〕弃𢍞𨓋《唐韻》詰利切《韻會》磬致切《正韻》去冀切，𠀤音器。《說文》捐也。《爾雅·釋言》忘也。《詩·周南》不我遐棄。《禮·冠禮·祝辭》棄爾幼志，順爾成德。考證：〔《爾雅·釋詁》忘也。〕謹照原書釋詁改釋言。〔《詩·召南》不我遐棄。〕謹照原書召南改周南。

㭸：《唐韻》《類篇》《集韻》𠀤與梌同。又《玉篇》木枝四布。

棅：《說文》與柄同。柯也。《唐韻》又本也，權也。《莊子·天道篇》天下奮棅而不與之偕。《管子·山權數》權棅之數，吾已得聞之矣。又《類篇》持也。考證：〔《莊子·天文篇》〕謹照原書改天道篇。

棆：《集韻》《類篇》𠀤株倫切，音屯。《說文》母杶也。大杶旁地生條，故曰母杶。《爾雅·釋木》棆，無疵。詳𣐑字註。又《唐韻》力迍切《玉篇》理均切，𠀤音輪。義同。

棇：《唐韻》作樬。倉紅切，音悤。尖頭擔也。又《類篇》千弄切，音謥。義同。又《類篇》損動切。木名。

棈：《唐韻》倉甸切《集韻》倉見切，𠀤音茜。木名。又《玉篇》才見切，音倩。又《集韻》親盈切，音淸。義𠀤同。

棉：同𣏜。又《廣韻》木棉，樹名。《南史·高昌國傳》有草實如繭，中絲爲細纑，名曰白疉，取以爲布，甚軟白。《演繁露·唐環王傳》古貝草也。緝其花爲布，麤曰貝，精曰氎。《張勃·吳錄》交趾安定縣有木棉樹，高丈餘。《通鑑》梁武帝送木棉皁帳。《史炤·釋文》木棉，江南多有之，以春二三月下種，旣生，一月三薅，至秋生黃花結實，及熟時，其皮四裂，其中綻出如綿。○按《本草》木棉有草、木二種。又《廣韻》屋聯棉。

𣓁：《廣韻》苦寒切。同刊。

棊：《唐韻》《集韻》《韻會》渠之切《正韻》渠宜切，𠀤音其。或作碁、櫀，通作棋。《說文》博棊。《徐曰》棊者，方正之名。古通謂博奕之子爲棊。又《楚辭·招魂》菎蔽象棊，有六簙些。《註》樗蒱馬也。又《博物志》堯造圍棊，丹朱善之。又《劉向·說苑》雍周謂孟嘗君曰：足下燕居，鬭象棋，亦戰鬭之事乎。

棋：同棊。又《集韻》《韻會》𠀤居之切，音基。《集韻》根柢也。或作檱。《史記·律書》萬物根棋。

棌：《集韻》《韻會》《正韻》𠀤此宰切，音采。《玉篇》槲也。《史記·始皇紀》棌椽不刮。《註》棌，木名也。一作采。又《前漢·揚雄傳》夏𤰞宮室，唐虞棌椽。《註》柞木也。又《玉篇》千代切《唐韻》《韻會》《正韻》倉代切，𠀤音菜。義𠀤同。

棍：《廣韻》《集韻》《正韻》胡本切《韻會》戸衮切，𠀤魂上聲。《類篇》木名。又《類篇》束木。《揚雄·反騷》棍申椒與菌桂。又棍成，自然也。《揚雄·甘泉賦》紛蒙籠以棍成。

棎：《唐韻》視占切《集韻》《韻會》時占切，𠀤音蟾。或作𣔻。《玉篇》果名。似柰而酸。《荆揚異物志》棎子，南越、丹陽諸郡山中皆有之，其實如棃，冬熟，味酢。《左思·吳都賦》棎榴禦霜。

棏：同㭙。又《唐韻》徒得切，音特。木名。

棐：《唐韻》《韻會》府尾切《集韻》𡚱尾切《正韻》敷尾切，𠀤音菲。《說文》輔也。《徐曰》輔卽弓檠也，故从木。《書·大誥》天棐忱辭。《洛誥》聽朕敎汝于棐民彝。又與榧同。木名。可爲几。《晉書·王羲之傳》見門生棐几滑淨作書。又與篚同。《前漢·食貨志》歲入貢棐。《應劭云》方曰箱，橢曰棐。又地名。《左傳·文十三年》鄭伯會公于棐。考證：〔《洛誥》朕敎汝以棐民彝。〕謹照原文改聽朕敎汝于棐民彝。

棑：《唐韻》薄佳切《集韻》《類篇》蒲皆切，𠀤音牌。《唐韻》棑，筏也。又《類篇》盾也。又《唐韻》蒲拜切《集韻》步拜切，𠀤音憊。《廣韻》木名。《玉篇》船後棑木。又《類篇》蒲蓋切，音斾。舟前木。又《集韻》蒲昧切，音佩。義同。

棒：《唐韻》《集韻》《韻會》《正韻》𠀤步項切，旁上聲。《說文》梲也。《類篇》同㭋。亦作棓。《廣韻》杖也，打也。《魏志·武帝紀》除北部都尉，造五色棒，縣門左右，各十餘枚。《魏書·爾朱榮傳》人馬逼戰，刀不如棒。又《正韻》蒲浪切，音傍。義同。

棓：同棒。又連枷也。打榖具。《揚子·方言》自關而西謂之棓。又天棓，星名。《史記·天官書》紫宮右五星曰天棓。《索隱》蒲縻切，音皮。又《唐韻》普口切，音剖。義同。又擊也。《揚子·太𤣥》遠之𥅠，近之棓。又高下有絕，加躡板曰棓。《公羊傳·成二年》踊于棓而闚客。又《類篇》蒲侯切，音裒。義同。又木名。《類篇》依樹生枝如網。又《集韻》蒲來切《唐韻》蒲回切，𠀤音裴。《集韻》板也。《唐韻》姓也。《前漢·袁盎傳》盎之棓生所問占。又《集韻》晡枚切，音杯。義同。考證：〔《史記·天官書》紫宮右三星曰天棓。〕謹照原文三星改五星。

棔：《廣韻》《集韻》《韻會》《正韻》𠀤呼昆切，音昏。《廣韻》合棔，木名。一名合歡。《崔豹·古今註》合歡樹似梧桐，枝葉繁互相交結，每風來，輒自相解了不相牽綴。樹之階庭，使人不忿。《正字通》合昏，本作昬，譌作棔。

𣓂：俗𣖾字。

棕：《集韻》同椶。

𣓃：《集韻》《類篇》𠀤奴對切，音芮。𣓃𣓃，草木垂實貌。

𣓄：同𣐑。

棖：《唐韻》直耕切《集韻》《韻會》《正韻》除耕切，𠀤音橙。《說文》棖，法也。《揚子方言註》救傾之法，門楔也。《爾雅·釋宮》棖謂之楔。《禮·玉藻》君入門，介拂闑，大夫中棖與闑之閒，士介拂棖。《註》棖，門兩旁長木。闑，門中央所豎短木。又《方言》棖，隨也。《註》棖柱令相隨也。又《說文》杖也。《謝靈運·祭古塚文》以物棖撥之，應手灰滅。又果名。卽橙也。《金城記》欲以棖子臣櫻桃，但恨不同時耳。又《唐韻古音》直良切，音長。《詩·鄭風》俟我乎堂兮。《箋》堂當作棖。又孔子弟子申棖。

棗：〔古文〕𠂲《唐韻》《集韻》《韻會》𠀤子皓切，音蚤。《說文》果名。《小爾雅》棘實謂之棗。《埤雅》大者棗，小者棘。于文𠀤朿爲棘，重朿爲棗，蓋棗性重喬，棘則低矣。又《儀禮·士昏禮》婦摯舅用棗栗。《疏》以早自謹飭爲義。棗，早也。栗，肅也。《聘禮》夫人勞𢷤，使下大夫勞以二竹簠兼執之以進。《註》右手執棗，左手執栗。《疏》棗美，故用右手也。又酸棗，地名。《前漢·地理志》屬陳留郡。又姓，出潁川棘子成後，避仇改爲棗。◎按棗、棘字，《說文》別立朿部，今倂入。

棘：《唐韻》《集韻》《韻會》𠀤紀力切，音殛。《說文》小棗叢生者。《詩詁》棘如棗而多刺，木堅，色赤，叢生，人多以爲藩。歲久無刺，亦能高大如棗。木色白者爲白棘，實酸者爲樲棘，亦名酸棗。《詩·邶風》吹彼棘心。《疏》棘，木之難長養者。又《爾雅·釋木》終牛棘。《註》卽馬棘也，刺粗而長。又執囚之處爲叢棘。《易·坎卦》係用𡽪纆，寘于叢棘。《左傳·哀八年》邾子無道，吳子囚諸樓臺，栫之以棘。又九棘，外朝也。《禮·王制》史以獄成吿于正，正聽之。正以獄成吿于大司𡨥，大司寇聽之棘木之下。《註》左九棘，孤卿大夫位焉。右九棘，公侯伯子男位焉。又與戟通。《禮·明堂位》越棘，大弓。天子之戎器也。《左傳·隱十一年》潁考叔挾輈以走，子都拔棘而逐之。《周禮·天官·掌舍》棘門註以戟爲門。又地名。垂棘、赤棘，春秋晉地。又藥名。《本草》天門冬，一名天棘。又棘扈，鳥名。《賈逵云》棘扈，竊丹，爲果驅鳥者也。又與僰通。《禮·王制》四夷，西曰僰。又姓。《論語》棘子成。又《唐韻》居里切，音紀。又《廣韻》居吏切，音記。義𠀤同。考證：〔《詩·鄘風》吹彼棘心。〕謹照原書鄘風改爲邶風。〔《周禮·天官·掌舍》戟門亦謂之棘。〕謹照原文改棘門註以戟爲門。

棙：《集韻》《類篇》《韻會》𠀤郞計切，音荔。《集韻》琵琶，其撥曰棙。又關棙，機棙也。《廣記》唐韓志和雕木爲鸞鶴，置機棙于腹中，發之則飛。又《集韻》《韻會》𠀤力結切，音裂。木名。《本草》作綟。善破血。又紾也，捋也。《韓愈·送窮文》棙手覆羹。

𣓅：《集韻》《類篇》𠀤苦減切，音歉。不安貌。

棚：《唐韻》薄庚切《集韻》《韻會》《正韻》蒲庚切，𠀤音彭。《說文》棧也。《博雅》閣也。《唐書·游環傳》朱泚大治戰棚雲橋，環火其棚。又《東京歲時記》七夕，家家錦采結爲乞巧棚。又《博雅》棚矢藏也。又《廣韻》蒲萌切，音輣。《集韻》蒲登切，音朋。義𠀤同。

𣓆：《類篇》夷針切，音淫。通水名。

𣓇：《唐韻》作栔。苦計切，音契。刻也。《正字通》引《茅山志》有眞人杜栔。陶弘景云：栔字三畫，𣓇字四畫，从木。俗从大，非。又𣔘、契。

棛：《唐韻》《集韻》《韻會》𠀤余六切，音育。《廣韻》車覆欄也。《類篇》或加艸作𣚥。

棜：《廣韻》依倨切《集韻》《韻會》於據切《正韻》依據切，𠀤音飫。《玉篇》几屬也。《類篇》承樽器，如案，無足。《孔穎達曰》棜長四尺，廣二尺四寸，深五寸，無足，赤中，畫靑雲氣菱苕華爲飾。《郊特牲饋食》註：如今大木轝。又《禮·禮器》天子諸侯之尊廢禁，大夫士棜禁。又《玉藻》大夫側尊用棜，士側尊用禁。◎按《儀禮·特牲饋食》疏云：器本無名，人與立號。棜之與禁，因物立名。大夫尊以厭飫爲名，士𤰞以禁戒爲稱。復有以有足無足立名，棜無足，禁有足。非祭禮，雖大夫去足猶存禁名。至祭則名棜，禁不爲神戒也。

棝：《廣韻》《集韻》𠀤古暮切，音故。《說文》棝斗，可以射鼠。又《集韻》果五切，音古。義同。

棞：同梱。又《集韻》胡昆切。音渾。木名。又《篇海》巨隕切，音窘。木也。

𣓈：《玉篇》力掌切《類篇》里養切，𠀤音兩。松脂也。

棟：《廣韻》《集韻》《韻會》《正韻》𠀤多貢切，音凍。《說文》極也。《釋名》棟，中也。居屋之中也。《爾雅·釋宮》棟謂之桴。《郭註》屋檼曰棟，卽屋脊也。《易·大過》棟隆吉。又椁之四阿亦曰棟。《左傳·成二年》椁有四阿。《鄭註》四阿，四角設棟。又星名。《博雅》大角謂之棟星。又《轉註古音》德紅切，音東。木名。《管子·地員篇》其桑其松，其杞其茸。種木胥容，楡桃柳棟。又屋脊之棟，亦叶音東。《蘇軾·徐孺子亭詩》徐君鬱鬱㵎底松，陳君落落堂上棟。㵎深松茂不遭伐，堂毀棟折傷其躬。考證：〔《逸雅》棟，中也。〕謹照原書逸雅改釋名。〔《管子·地員篇》其桑其松，其杞其茸。棰木胥容。〕謹照原文棰改種。

𣓉：《集韻》色甲切，音唼。木理起貌。又《篇海》疾葉切，音捷。接也。

㭹：《篇海》胡田切，音賢。地名。《正字通》譌字。

㭺：《唐韻》衣儉切《集韻》《類篇》衣檢切，𠀤音掩。《博雅》㭺、藲，柰也。又《類篇》於瞻切。㭺檢，木名。又《集韻》烏含切，音庵。義同。本作𣚖。省作㭺。

棠：《廣韻》《集韻》《韻會》《正韻》𠀤徒郞切，音唐。或書作㭻。《爾雅·釋木》杜，甘棠。《郭璞疏》今之杜棃，赤色者名赤棠，白者亦名棠。《詩·召南》蔽芾甘棠。《草木疏》甘棠，今棠棃，子色白少酢，滑美。赤棠，子澀而酢，無味，木理堅韌，可作弓幹。又沙棠，木名。味如李，無核。《呂氏春秋》果之美者，沙棠之實。又其木可爲舟。《李白·題新津北橋樓詩》木蘭之枻沙棠舟。又車兩旁橫木也。《釋名》棠，𨅨也。在車兩旁𨅨幰，使不得進却也。又魯地名。《春秋·隱五年》公矢魚于棠。又落棠，山名。日入處。《淮南子·冥覽訓》日入落棠。又姓。《左傳》齊大夫棠無咎。又複姓。《廣韻》吳王弟夫槩王奔楚，爲棠谿氏。

㭻：同棠。

棡：《集韻》居郞切，音岡。本作棡。《玉篇》橫牆木。又《篇海》高木也。《唐史》開寶五年，資州獻梅、靑棡二木合成連理。棡字从𡶬作。

棢：《集韻》文紡切《類篇》方紡切，𠀤音罔。本作棢。與輞同。車棢也。棢字从㒺作。

棣：《廣韻》特計切《集韻》《正韻》大計切《韻會》他計切，𠀤音第。《說文》白棣也。《爾雅·釋木》常棣，棣。唐棣，栘。《詩·召南》何彼穠矣，唐棣之華。《小雅》常棣之華，鄂不韡韡。《陸璣·常棣疏》白棣如李而小，如櫻桃正白。又有赤棣樹，亦似白棣，葉如刺楡而微圓。子正赤，如郁李而小，五月始熟，關西天水隴西多有之。《唐棣疏》唐棣，奧李也。一名雀梅，亦曰車下李。所在山中皆有，其花或白或赤，六月中熟，大如李子，可食。又無棣，齊地名。《左傳·僖四年》北至于無棣。又《廣韻》車下木。又姓。《統譜》王莽司馬棣並。又《集韻》徒二切，音地。又《五音集韻》徒對切，音隊。義𠀤同。又《集韻》徒耐切《韻會》待戴切《正韻》度耐切，𠀤音代。棣棣，閑習貌。《詩·邶風》威儀棣棣，不可選也。又《類篇》他計切，音替。通也。《前漢·律志》正月，《乾》之九三，萬物棣通。考證：〔《小雅》棠棣之華。〕謹照原文棠棣改常棣。

棤：《廣韻》《集韻》𠀤思積切，音昔。《爾雅·釋木》棤，皵。《疏》木皮甲粗錯者名棤。亦名皵。又《爾雅·釋木註》棤音錯。又《集韻》《類篇》𠀤七約切，音鵲。義同。

棥：《廣韻》附袁切《集韻》《韻會》符袁切，𠀤音煩。樊、藩𠀤通。《說文》藩也。引《詩·小雅》營營靑蠅止于棥。今《毛詩》作樊。又《廣韻》棥，藩屛也。又《集韻》蕃也。○按《說文》入爻部，今倂入。

棦：《唐韻》楚耕切《集韻》《類篇》初耕切，𠀤音琤。木朿也。

𣓊：《玉篇》《類篇》𠀤側吏切，音胾。木名。

𣓋：《類篇》頻脂切，音皮。木名。可爲車轂。

棧：《廣韻》《集韻》《韻會》仕限切《正韻》徂限切，𠀤輚上聲。《說文》棚也。《廣韻》閣也。《前漢·張良傳》說漢王燒絕棧道。《崔浩云》險絕之處，旁鑿山巖，施版梁爲閣也。又《說文》竹木之車曰棧。《周禮·春官·巾車》士乘棧車，不革鞔而桼之。《冬官考工記》輿人爲車，棧車欲弇，飾車欲侈。又《詩·小雅》有棧之車，行彼周道。《疏》棧是車狀，非所乗之棧車也。庶人乗役車。又柩車亦謂之棧。《儀禮·旣夕》賔奠幣于棧。又姓。《魏書》任城棧潛。又《集韻》士免切，音俴。義同。又《廣韻》《集韻》《韻會》士諫切《正韻》助諫切，𠀤輚去聲。木棧道也。又編木曰棧。《公羊傳·哀四年》勝國之社，奄其上而棧其下。《傳》本作柴。《周禮·喪祝·鄭註》引作棧。又馬棧，亦編木爲之。《管子·小問篇》夷吾甞爲圉人矣，傅馬棧甚難。《莊子·馬蹄篇》編之以皁棧。又棧齴，高峻貌。《張衡·西京賦》棧齴巉嶮。又棧香。《南方草木狀》蜜香樹，其榦爲棧香。又木名。《爾雅·釋木》棧木，干木。《註》橿木也，江東呼木觡。《疏》一名干木。又《集韻》《韻會》《正韻》𠀤阻限切，音琖。《爾雅·釋樂》大鐘謂之鏞，小者謂之棧。又《韻會》小橋曰棧。又《集韻》《類篇》𠀤鋤臻切，音榛。衆盛貌。《前漢·息夫躬傳》叢棘棧棧。考證：〔《周禮·冬官考工記》輿人爲車，棧車欲其弇，飾車欲其侈。《註》不革鞔而桼之曰棧車。《春官·巾車》士乘棧車。〕謹按輿人原文無二其字。不革鞔而桼之乃巾車註非輿人註。今謹照原文改周禮春官巾車士乘棧車，不革鞔而桼之。冬官考工記輿人爲車，棧車欲弇，飾車欲侈。〔《爾雅·釋木》棧木，于木。《註》橿，江東呼木觡。《疏》棧木，一名于木。〕謹照原文于改干。橿下增木也二字。疏下省棧木二字。于字改干字。〔《爾雅·釋樂》小鐘謂之棧。〕謹照原文小鐘改小者。〔《前漢·藝文志》叢棘棧棧。〕謹按此語不出藝文志，照原書改息夫躬傳。

𣓌：《廣韻》古老切《玉篇》公道切，𠀤音杲。《說文》木也。又《集韻》下老切，音皓。義同。又《唐韻》古勞切《類篇》居勞切，𠀤音高。《類篇》桔橰，機器。或作桔𣓌，臯與咎古字通。又《集韻》巨九切，同桕。《正字通》𣓌卽桕字，《函史》作桕，卽《本草》烏臼樹。見桕字註。又《集韻》居六切，同椈。見椈字註。

棨：《唐韻》《韻會》康禮切《集韻》遣禮切《正韻》祛禮切，𠀤音啓。《說文》傳信也。《韻會》形如戟，有旛，書之，吏執爲信。《後漢·竇武傳》取棨信，閉諸禁門。《前漢·文帝紀註》棨者，刻木爲合符也。又《玉篇》兵攔也。《前漢·匈奴傳》有衣之戟曰棨。《師古曰》以赤黑繒爲之。《崔豹·古今註》棨戟，殳之遺象也。前驅之器，以木爲之。後世以赤油韜之，謂之油戟，亦謂之棨戟，王公以下通用之以前驅。

棩：《集韻》縈員切，音淵。《玉篇》木曲也。又《篇海》烏縣切，音肙。義同。

棪：《廣韻》《集韻》𠀤以冉切，音剡。《說文》㯈其也。《爾雅·釋木》棪，㯈其。《郭註》實似柰，赤，可食。《山海經》堂庭之山多棪木。《註》別名連。又《異物志》梓棪樹，大十圍，材貞勁，非利剛截不能剋，堪作船。又《集韻》習琰切，音燄。木名。膠可和香爲蘇合。又《集韻》余廉切，音鹽。義同。

棫：《廣韻》雨逼切《集韻》于臭切《韻會》影逼切《正韻》越逼切，𠀤音域。《說文》白桵也。《爾雅·釋木》棫，白桵。《郭註》小木叢生，有刺，實如耳璫，紫赤，可啖。《詩·大雅》柞棫拔矣。《鄭箋》柞，櫟也。棫，白桵也。《陸疏》引王蒼說云：棫卽柞也。孔穎達曰：二說不同，未知孰是。又棫陽，漢宮名。《前漢·郊祀志》氣蒼黃若飛鳥集棫陽宮南。又《集韻》乙六切，音彧。義同。

棬：《唐韻》丘圓切《集韻》《韻會》《正韻》驅員切，𠀤音弮。《玉篇》屈木盂也。《廣韻》器似升，屈木爲之。《孟子》順𣏌柳之性而以爲桮棬。又《玉篇》居媛切。同桊。拘牛鼻。《呂覽·重已篇》五尺童子引其棬而牛知所以順之也。又逵員切，音權。《前漢·地理志》西棬，縣名。屬日南郡。又《集韻》九元切，又《類篇》古倦切，音眷。義𠀤同。

棭：《集韻》《類篇》𠀤夷益切，音亦。木名。

㭼：《唐韻》徒合切，音沓。柱上木也。《類篇》柱斗謂之㭼。《爾雅·釋宮註》柱上欂。亦名枅。又曰㭼。又《廣韻》他合切《類篇》託合切，𠀤音塔。義同。

𣓍：俗𣔺字。

𣓎：同枖。

森：《廣韻》所令切《集韻》《韻會》《正韻》疏簪切，𠀤音參。或作槮。《說文》木多貌。《潘岳·射雉賦》蕭森繁茂。又盛也。《潘岳·籍田賦》森奉璋以階列。又植也。《元包·坤辭》丞森囤若。又《固陵文類》宋杜曾詩：哀猿藏森聳，渴鹿聽潺湲。《註》森去聲，所禁切，音滲。

𣓏：《類篇》居䕃切，音禁。承樽桉。

𣓐：《集韻》俗甹字。

棯：《唐韻》如甚切《集韻》忍甚切，𠀤音荏。《玉篇》果名。《爾雅·釋木》還味，棯棗。《疏》短味名棯棗。又《集韻》式荏切。同㰂。木名。又《類篇》奴店切，音念。義同。

棰：《集韻》《正韻》𠀤主蕊切，追上聲。《說文》以杖擊也。《周禮·天官·脯腊註》薄腊曰脯，棰之而施薑桂曰鍛。《前漢·路溫舒傳》棰楚之下，何求不得。又《集韻》都果切，音朶。木叢生貌。

棱：《廣韻》魯登切《集韻》《韻會》《正韻》盧登切，𠀤冷平聲。或作楞，俗作稜。《說文》柧也。《廣韻》四方木也。又殿堂上最高處曰柧棱。見柧字註。又神靈之威曰棱。《前漢·李廣傳》威棱憺乎列國。又剛棱。《後漢·王允傳》剛棱疾惡。又模棱，持兩端。《唐書·蘇味道傳》常謂人曰：決事不欲明白，誤則有悔，模稜持兩端可也。世號模棱手。又《集韻》閭承切，音陵。義同。又《集韻》丑升切，音僜。吳人謂酢柚爲棱。

棲：《玉篇》同栖。鳥棲也。又《博雅》棲謂之牀。《詩·陳風》衡門之下，可以棲遲。又草名。《詩·大雅》如彼棲苴。《傳》水中浮草曰棲苴。又《集韻》《類篇》𠀤千西切，音妻。棲棲，簡閱車馬貌。《詩·小雅》六月棲棲，戎車旣飭。又棲屑，往來貌。《後魏·裴安傳》京師遼遠，實憚棲屑。

棳：《唐韻》《集韻》《正韻》𠀤同梲。又毋棳，縣名。《前漢·地理志》屬益州郡。

棴：《唐韻》《集韻》《類篇》𠀤房六切，音服。《玉篇》木出崑崙山。又《集韻》《類篇》𠀤蘇谷切，音速。棴常，樹名。

棵：《唐韻》胡管切《集韻》戸管切，𠀤音緩。《廣韻》斷木也。《類篇》一曰新蒸束。又《廣韻》《集韻》苦管切《類篇》苦緩切，𠀤音款。義同。又《類篇》苦果切，音顆。俎名。

𣓑：《說文》作𢍚。于貴切，音胃。或作𣓑。今文書作彙。《集韻》草木𣓑孛之貌。一曰類也。《易·泰卦》以其彙征吉。《註》彙，古文作𦳢。𣓑之作彙，傳寫譌也。○按𣓑，《說文》入𣎵部，今誤入。

𣓒：《集韻》《類篇》𠀤所鑒切，衫去聲。接檐也。《六書故》屋東西榮柱外之宇爲𣓒。

𣓓：同𣖼。

棶：《廣韻》落哀切《集韻》郞才切，𠀤音來。《廣韻》棶椋，木名。亦作來。《爾雅·釋木》椋卽來。《註》材中車輞。《唐本草註》葉似𣐈，兩葉相當，子細圓如牛李子，生靑熟黑。其本堅重，煑汁赤色。

㭽：《類篇》典禮切，音底。㰅也。

𣓔：《類篇》彌計切。檵𣓔，木名。《正字通》卽《本草》擊迷檵，乃枸杞之別名，作檵𣓔者誤。○按《元覽》云：大食國有嫛弥之樹，見人善笑，摘之則槁。

棷：《唐韻》側鳩切《集韻》葘尤切，𠀤音鄒。《說文》木薪也。《博雅》校棷柴也。又棷樿，木名。見樿字註。又《唐韻》子侯切《集韻》將侯切，𠀤音諏。𢧕謂之棷。又《廣韻》又苟切，篘上聲。棨也。又《集韻》側九切，音搊。夜戒守有所擊也。又《唐韻》《集韻》𠀤蘇后切。同藪。聚草也。又《韻會》祖外切，音最。《正韻》將遂切。義𠀤同。又《類篇》此苟切。柴也。

棸：《集韻》《正韻》側鳩切《韻會》葘尤切，𠀤音鄒。《字統》姓也。《詩·小雅》棸子內史。又《唐韻》直由切《集韻》《類篇》陳留切，𠀤音籌。義同。又《唐韻》除柳切，鄒上聲。木名。又《集韻》文九切，音紂。義同。

棹：《唐韻》同櫂。《謝靈運·登臨海嶠詩》鶩棹逐驚流。又《類篇》直角切。《正字通》倚卓也。《楊億·談苑》咸平景德中，主家造檀香倚卓。又木名。《南方草木狀》棹樹榦葉俱似椿，以其葉鬻汁漬果，呼爲棹汁。若以棹汁雜彘肉食者，爲雷震。出高涼郡。

棺：〔古文〕𣑄《唐韻》《集韻》古丸切《韻會》《正韻》沽歡切，𠀤音官。《說文》關也，所以掩屍。《玉篇》棺之言完，所以藏屍令完也。《孝經註》周尸爲棺，周棺爲椁。後漢趙咨曰：棺椁之造，自黃帝始。《禮·檀弓》有虞氏瓦棺，夏后氏墍，周殷人棺椁。《喪大記》國君大棺八寸，屬六寸，椑四寸。上大夫大棺八寸，屬六寸。下大夫大棺六寸，屬四寸。士棺六寸。《註》大棺最在外，屬在大棺內，椑又在屬內，是國君三重也。又《集韻》古玩切，音貫。棺斂也。《左傳·僖二十八年》晉人圍曹，門焉，多死。曹人尸諸城上，晉人稱舍于墓，師遷焉。曹人兇懼，爲其所得者，棺而出之。又《集韻》古患切，音慣。義同。又叶居員切，音涓。《陸機·弔魏武文》氣衝襟以嗚咽，涕垂睫而汍瀾。違率土以靖寐，戢彌天乎一棺。瀾音連。

棻：《廣韻》符分切，音焚。《說文》作棻，香木也。又《唐韻》府文切《集韻》《韻會》敷文切，𠀤音芬。義同。《類篇》梤㯣𠀤同。《說文》梤，香木也。

棼：《廣韻》符分切，音汾。《說文》複屋棟也。《徐曰》複屋背重梁。《班固·西都賦》列棼橑以布翼。《又》虹霓迴帶於棼楣。又薠麻謂之棼。《周禮·春官·巾車之職》素車棼蔽。《註》棼，麻布也。又《說文》林木棼錯也。《徐鉉曰》木多，故上出也。又亂也。《書·呂𠛬》泯泯棼棼。《左傳·隱四年》猶治絲而棼之也。又《廣韻》父吻切，音憤。人名。楚有伯棼。

棽：《唐韻》丑林切《集韻》癡林切，𠀤音琛。《說文》木枝條棽儷貌。《徐曰》繁蔚貌。又蕤貌。《班固·東都賦》鳳蓋棽麗。又《集韻》《類篇》𠀤疏簪切，音森。木枝扶疎貌。又《正韻》犂沉切，音林。義同。

𣓕：《集韻》他𠋫切，音透。地名。《類篇》在高陵。又《玉篇》市由切，音讎。又《五音集韻》烏侯切，音歐。義𠀤同。

棾：《字彙》渠營切，音瓊。木名。《正字通》譌字。

棿：《唐韻》同輗。又借作杌隉字。《揚雄·太𤣥經》圜方杌棿，其內窾換。《註》杌棿，不安也。《集韻》倪結切，音闑。徐巡曰：凶也，賈侍中曰：法度也。班固說：不安也。

𣓖：同枅。

椀：《廣韻》《集韻》《正韻》𠀤與盌同。《玉篇》小盂也。《世說》晉王導舉琉璃椀曰：此椀腹空，何謂寶器。《北史·盧叔彪傳》魏收訪盧叔彪，食但有粟食葵菜，木椀盛之。

㭾：《集韻》《類篇》𠀤渠勿切，音倔。斷木也。

椁：《唐韻》《正韻》古博切《集韻》《韻會》光鑊切，𠀤音郭。或作槨。《說文》葬有木𩫏也。《釋名》椁，廓也。唐賈公彥云：棺周于衣，椁周于棺。《禮·檀弓》桓司馬爲石椁，三年不成。《左傳·定元年》魏舒卒于甯，范獻子去其柏椁。又《廣韻》木名。又度也。《周禮·冬官考工記》輪人參分其牙圍，而漆其二。椁其漆內而中詘之，以爲之轂長。考證：〔《博雅》椁，廓也。〕謹照原書博雅改釋名。〔《周禮·冬官考工記》兵車之輪，崇六尺有六寸，椁其漆內，而中詘之，以爲之轂長。〕謹按下二句是輪人文不便連引。謹照原文改周禮冬官考工記輪人參分其牙圍，而漆其二。椁其漆內，而中詘之，以爲之轂長。

椂：《玉篇》力篤切《集韻》盧谷切，𠀤音祿。木名。

椃：《集韻》乎刀切，音豪。木名。《說文》作𣘫。《類篇》或省作椃。

𣓗：《唐韻》呼骨切，音忽。《說文》作𣒪，高貌。

㭿：《廣韻》《正韻》五剛切《集韻》魚剛切《韻會》疑剛切，𠀤音昂。《類篇》屋斜角謂之飛㭿。

椄：《唐韻》卽葉切《集韻》《韻會》《正韻》卽涉切，𠀤音接。《說文》續木也。又《集韻》七接切，音妾。義同。又《集韻》悉協切，音燮。《淮南子·主術訓》大者爲舟航柱梁，小者爲椄槢。又《集韻》《類篇》𠀤疾葉切，音捷。械也。《莊子·在宥篇》吾未知聖知之不爲桁楊椄槢也。

椅：《唐韻》於離切《集韻》《韻會》《正韻》於宜切，𠀤音猗。《說文》梓也。《詩·鄘風》椅桐梓漆。《陸璣·草木疏》梓實桐皮曰椅。《埤雅》椅卽是梓，梓卽是楸。蓋楸之疎理而白色者爲梓，梓實桐皮曰椅，其實兩木大類同而小別也。《爾雅翼》郭氏解椅梓云：卽楸。又解楸榎云：大而皵楸，小而皵榎。《說文》亦曰：椅，梓也。梓，楸也。楸，梓也。檟，楸也。然則椅梓楸檟，一物而四名。又《集韻》於義切，音意。義同。又《正韻》隱綺切，音倚。俗呼坐凳爲椅子。《正字通》坐具後有倚者。又《類篇》椅柅，木弱貌。○按《說文》椅柅作𣚂柅。

椆：《唐韻》直由切《集韻》《類篇》陳留切，𠀤音籌。《說文》木也。《類篇》寒而不彫。《山海經》虎首之山多椆椐。又水名。《莊子·讓王篇》卞隨自投於椆水。又《廣韻》職救切，音呪。木椆，船篙木。又《集韻》《類篇》𠀤巳幼切，音救。木名。己幼切，音救。

㮀：《正字通》同㮭。亦作椷。互詳椷、㮭二字註。

椇：《唐韻》《韻會》俱禹切《集韻》《正韻》果羽切，𠀤音矩。《玉篇》枳椇也。《禮·曲禮》婦人之贄，椇、榛、脯、脩、棗、栗。《疏》椇，枳也。卽今之白石李，形如珊瑚，味甘美。又曰：法也。婦人有法，故以爲贄。又《內則》蔆椇。《疏》椇，梨屬，其味不善。○按二說不同，疑有二種。又曲橈也。亦俎名。《禮·明堂位》殷俎以椇。《註》椇之言枳椇也。謂曲橈之也。《陸璣·草木疏》椇曲來巢，殷俎似之。又《正字通》本作枸，《石經》改作椇。一名石李，一名雞歫子，一名木屈櫟。梵書謂之木𧖅。又《正韻》俱許切，音舉。義同。

椈：《廣韻》《集韻》《韻會》𠀤居六切，音匊。《類篇》木名。《爾雅·釋木》柏，椈。《禮·雜記》暢臼以椈。《註》疏暢鬱鬯，以柏爲臼，以桐爲杵。柏香桐潔，於神爲宜。《埤雅》椈性堅緻，有脂而香，故古人破爲臼，用以擣鬱。

㮁：《唐韻》胡茅切《集韻》《類篇》何交切，𠀤音殽。《廣韻》㮁桃，梔子也。《正字通》按方書山梔子名越桃，無㮁桃名。

椉：《唐韻》食陵切《集韻》《韻會》神陵切，𠀤音繩。《說文》从入从桀。桀，黠也。軍法入桀曰椉。《徐曰》椉，從上覆之也。今作乗。詳丿部乗字註。𠓲。

𣓘：《韻會》與𣒆同。詳𣒆註。又《集韻》同𣙜。

㮂：《唐韻》《集韻》𠀤居玉切，音梮。《說文》舉食者。《博雅》輿也。

椊：《廣韻》《集韻》𠀤昨沒切，存入聲。《廣韻》椊杌，以柄內孔也。《玉篇》柱頭枘也。又《集韻》攢活切，音蕞。椊杌，木短出貌。又《集韻》秦醉切，音萃。木朽。《正字通》卽櫱字。同𣎴。考證：〔《唐韻》《集韻》𠀤昨沒切，存入聲。《唐韻》椊杌，以柄內孔也。〕謹按說文無椊字，則無由引說文。註末之唐韻查昨沒切，及以柄內孔之解皆出廣韻。謹照廣韻原文兩唐韻𠀤改爲廣韻。

椋：《唐韻》《集韻》《韻會》呂張切《正韻》龍張切，𠀤音良。《說文》卽來也。《爾雅·釋木》椋，卽來。詳棶字註。

椌：《唐韻》丘江切《集韻》《韻會》枯江切《正韻》驅羊切，𠀤音腔。《說文》柷樂也。《禮·樂記》鞉鼓椌楬。《註》謂柷敔也。詳柷註。又《唐韻》《正韻》枯紅切《集韻》《韻會》枯公切，𠀤音空。《說文》从木空聲。《廣韻》器物朴也。《正韻》虛也。考證：〔《禮·樂記》鞉鼓柷圉。《註》大椌曰柷。〕謹照原文柷圉改椌楬。大椌曰柷改謂柷敔也。

㮃：同桵。又《唐韻》於爲切《集韻》邕危切，𠀤音逶。田器也。又《玉篇》於皮切。義同。

植：《唐韻》常職切《集韻》《韻會》《正韻》丞職切，𠀤音殖。《說文》戸植也。《爾雅·釋宮》植謂之傳，傳謂之突。《疏》植謂戸之維持鏁者也，植木爲之。又名傳。亦名突。又《玉篇》根生之屬曰植。《周禮·地官·大司徒》以土會之法，辨五地之物生。一山林，其植物宜皁物。二川澤，其植物宜膏物。三丘陵，其植物宜覈物。四墳衍，其植物宜莢物。五原隰，其植物宜叢物。《註》謂櫟、楊、柳、李、梅、王棘、萑葦之屬。又樹立也。《左傳·襄三十年》鄭子產曰：𨻰亡國也，其君弱植。《正義》草木爲植，物植爲樹，君志弱不樹立也。《周禮·地官》大田獵則萊山田之野，植虞旗于中。又《集韻》《類篇》𠀤逐力切，音直。立也。《詩·商頌》植我鼗鼓。又《唐韻》《集韻》《韻會》𠀤直吏切，音緻。《博雅》槌也。又《韻會》種也。又懸蠶薄柱。《禮·月令》季春具曲植。又枝榦之屬曰植。《周禮·大司馬》大役與慮事，屬其植。《註》植築城楨也。又將領主帥監作者謂之植。《左傳·宣二年》宋華元爲植巡功。又倚也。《論語》植其杖而芸。又通置。《書·金縢》植璧秉珪。又《集韻》時吏切，音侍。《賈誼·弔屈原文》方正倒植。又《正韻》直意切。義同。考證：〔《爾雅·釋宮》植謂之傅，傅謂之突。《疏》植謂戸之維持鏁者也，植木爲之。又名傅。亦名突。〕謹照原文三傅字𠀤改爲傳字。〔《左傳·襄三十一年》子產曰。〕謹照原文三十一年改三十年。子產上增鄭字。

椎：《唐韻》《正韻》直追切《集韻》傳追切，𠀤音追。通作槌。俗作桘。《說文》擊也。又鐵椎也。《戰國策》秦遺連環，君王后引椎椎破之。謝秦使曰：謹已解矣。《史記·信陵君傳》朱亥袖四十斤鐵椎，椎殺晉鄙。又《揚子·方言》椎，齊謂之終葵。又椎鈍，不曲橈也。《前漢·周勃傳》樸椎少文。又《釋名》椎，推也。耒亦椎也。又《集韻》朱惟切，音隹。木名，似栗而小。

椏：《唐韻》《集韻》𠀤於加切，音鴉。《玉篇》木椏杈。《揚子·方言》江東謂樹岐曰杈椏。又《玉篇》烏可切《集韻》倚可切，𠀤阿上聲。㰁椏，樹斜貌。又《集韻》阿个切，音痾。義同。

椐：《唐韻》九魚切《集韻》《韻會》《正韻》斤於切，𠀤音居。《說文》樻也。《爾雅·釋木》椐，樻。《註》腫節可以爲杖。《草木疏》節中腫，可作杖以扶老，今靈壽是也。人以爲馬鞭，弘農共北山甚有之。又《釋名》疎籬，靑、徐曰椐。椐，居也，居于中也。又《唐韻》去魚切《集韻》丘於切，𠀤音墟。義同。又《集韻》居御切，音據。《詩·大雅》啓之辟之，其檉其椐。攘之剔之，其檿其柘。考證：〔《詩·大雅》脩之平之，其灌其栵，啓之辟之，其檉其椐。〕謹按椐與柘爲韻，不與栵爲韻。謹照原文之韻改啓之辟之，其檉其椐。攘之剔之，其檿其柘。

椑：《唐韻》部迷切《集韻》《韻會》騈迷切《正韻》蒲麋切，𠀤音鼙。《說文》圜榼也。《急就篇》椯榼椑榹。《博雅》榼謂之椑。又《玉篇》齊人謂斧柯爲椑。《周禮·冬官考工記》句兵椑。《註》橢圜也。謂測方而去棱也。又《集韻》邊迷切，音豍。飮器。又《唐韻》府移切《集韻》《韻會》賔彌切《正韻》逋眉切，𠀤音𤰞。《唐韻》木名，似𣐈。《前漢·地理志》梁侯園有八稜烏椑。《荆州記》宜都山大椑。又《唐韻》房益切《集韻》《正韻》毗亦切，𠀤音闢。親身棺也。《禮·檀弓》君卽位爲椑，歲一漆之，藏焉。又《唐韻》《集韻》𠀤蒲歷切，音甓。義同。又頻彌切，音裨。縣名。《前漢·地理志》屬琅琊郡。又《字彙》部皆切，音排。籍也。

㮄：《唐韻》薄庚切《集韻》《韻會》《正韻》蒲庚切，𠀤音彭。《說文》所以輔弓弩者。與榜同。又《集韻》《韻會》𠀤晡橫切，音祊。義同。又《李舟·切韻》北孟切，祊去聲。進船也。《楚辭·九章》齊吳榜以擊汰。又《廣韻》榜人，舟人也。《張協·七命》榜人奏采菱之歌。又《韻會》榜笞也。《史記·張耳傳》榜笞數千，身無可擊。又《唐韻》《集韻》《韻會》《正韻》𠀤補曠切，音謗。義同。又《唐韻古音》彼朗切《集韻》補朗切《韻會》《正韻》補曩切，𠀤邦上聲。木片也。又標榜。《後漢·李膺傳》膺廢錮，士大夫更相標榜。又取士及選官之次第曰榜。《杜牧·登第詩》平明放榜未花開。《唐·選舉志》裴延齡爲吏部造長名榜銓註法。《徐鉉曰》俗作牓，非。

椒：《唐韻》卽消切《集韻》《正韻》兹消切，𠀤音焦。《說文》莍也。或作𣐹。亦作𣒏。《爾雅·釋木》椒榝醜莍。《註》莍萸子聚生成房貌。《疏》椒者，榝之類，實皆有莍彙自裹。《詩·唐風》椒聊之實，蕃衍盈升。《陸疏》聊，語助也。椒樹似茱萸，有針刺，葉堅而滑澤，蜀人作茶，吳人作茗。今成臯山中有椒，謂之竹葉椒。東海諸島亦有椒樹，子長而不圓，味似橘皮，島上獐、鹿食此，肉作椒橘香。又《漢官儀》皇后以椒塗壁，稱椒房，取其溫也。《桓子·新論》董賢女弟爲昭儀，居舍號椒風。又《荀子·禮論》椒蘭芬苾，所以養鼻也。又《荆楚歲時記》正月一日，長幼以次拜賀，進椒酒。又土高四墮曰椒丘。《屈原·離騷》馳椒丘且焉止息。又山頂亦曰椒。《謝莊·月賦》菊散芳于山椒。又邑名。亦姓也。椒，春秋楚邑，椒舉以邑爲姓。又《集韻》子肖切，音醮。芬香也。《詩·周頌》有椒其馨。《說文》無椒字。茮，子寮切。《徐鍇曰》茮，卽今之椒。《正字通》謂徐氏不知椒成樹之誤。○按《通志》廣東椒有蔓生者。《眞臘風土記》胡椒纒藤而生。則草木可以𠀤用。𣓙。

𣓙：俗椒字。同𣒏。𠦑，俗叔字。

椓：《唐韻》《韻會》《正韻》𠀤竹角切，音斲。《說文》擊也。《詩·周南》椓之丁丁。《左傳·哀十六年》衞侯辭以難，大子又使椓之。《註》謂攻擊之也。又留土曰椓。《詩·小雅》椓之橐橐。又去隂之𠛬，本作𣀈。《書·呂𠛬》劓刵椓黥。《伏生傳》男女不以義交者，其𠛬宮是也，故奄人亦謂之椓。《詩·大雅》昬椓靡共。又叶都木切，音篤。《詩·小雅》民今之無祿，天夭是椓。考證：〔《左傳·哀十一年》衞侯辭以難，公子又使椓之。〕謹照原文十一年改十六年，公子改大子。〔《書·呂𠛬》劓刖椓黥。〕謹照原文刖改刵。〔《詩·大雅》民今之無祿，夭夭是椓。〕謹照原文大雅改小雅，夭夭改天夭。

𣓚：《正字通》𦶎字之譌。見《石鼓文》。

椔：椔譌字。椔字从𡿧作。《唐韻》側持切《集韻》《韻會》莊持切《正韻》旨而切，𠀤音鍿。通作葘。《爾雅·釋木》木立死，椔。《詩·大雅》其葘其翳。《疏》妨他木生長，爲木之害。故曰葘。又《唐韻》《集韻》𠀤側吏切，音胾。義同。俗作椔，非。椔字从𡿧作。

𣓛：《類篇》余救切，音狖。木名。

㮅：《廣韻》職追切，音錐。木名，似桂。○按與《集韻》木名之椎應是二種，一似桂，一似栗。

𣓜：《集韻》《類篇》𠀤同梳。

𣓝：《篇海》莫肯切，音瞢。木也。

椕：《集韻》𤰞巾切，音彬。木分也。

𣓞：《五音篇海》與槊同。詳槊字註。

𣓟：《集韻》直古作𣓟。註見目部三畫。

𣓠：《字彙補》古柳字。註見五畫。

𣓡：《廣韻》古文綱字。註見糸部八畫。

𣔱：《唐韻》《集韻》𠀤蘇遭切，音騷。《說文》船總名。从木叜聲。《徐曰》俗作䑹，非。《前漢·溝洫志》河決館陶，發河南以東漕船五百𣔱，徙民避水。又《集韻》疎鳩切，音蒐。木名，似白楊。

𣔲：《集韻》戸茗切，音迥。枰牀也。或省作𣐒。

椯：《集韻》都果切，音朶。《說文》箠也。一曰揣度也。一曰剟也。又《集韻》《類篇》𠀤楚委切，音揣。義同。又《廣韻》市緣切《集韻》淳沿切，𠀤音遄。木名。又《急就篇註》徒官切，音團。椯，𥓓本作摶，器名。

椰：同㭨。

椱：《廣韻》《集韻》𠀤扶富切，浮去聲。《說文》作椱，機持繒者。又《集韻》房六切，音復。義同。又舄也。《揚子·方言》履中有木者謂之椱舄，自關而東謂之椱。椱字从𡕨作。

椲：《廣韻》《韻會》於鬼切《集韻》羽鬼切，𠀤音偉。《說文》木可屈爲杆者。《玉篇》木皮如韋。又《類篇》於悲切。義同。又《集韻》吁韋切，音暉。與楎同。又《集韻》於非切，音韋。義同。

椳：《唐韻》《正韻》烏恢切《集韻》烏回切，𠀤音隈。《說文》門樞也。《爾雅·釋宮》樞謂之椳。《疏》門持樞者。又《集韻》《正韻》𠀤烏賄切，音猥。義同。

𣔳：柝𣟄𠀤同。詳柝字註。《袁宏·漢書舊儀》城門擊刁斗。《傳》五更衞士周廬擊𣔳。

椴：《唐韻》《集韻》《韻會》徒玩切《正韻》杜玩切，𠀤音段。《唐韻》木名。《爾雅·釋木》椴，柂。《疏》椴，一名柂。樹似白楊，其材能溼。又《爾雅·釋草》椴，木槿。見槿字註。又《集韻》都玩切，音鍛。《博雅》杙也。《揚子·方言》燕之東北，朝鮮洌水之閒謂之椴。又《集韻》何加切，音遐。囚械也。

椵：《唐韻》古雅切《集韻》《韻會》舉下切，𠀤音檟。《說文》木可作牀几。《爾雅·釋木》櫠椴。《註》柚屬也。子大如盂，皮厚二三寸，中似枳，食之少味。又《集韻》居迓切，音駕。《博雅》杙也，所以舉物。又《類篇》居牙切，音加。囚械。

𣔴：甹譌字。

椶：《唐韻》子紅切《集韻》《韻會》祖叢切《正韻》祖東切，𠀤音騣。《石鼓文》作𣞡，俗作棕。《說文》栟櫚也。可作萆。張揖曰：本高一二丈，旁無枝，葉如車輪，皆萃于木杪，其下有皮，重疉裹之，每皮一匝爲一節，花黃白，結實作房如魚子狀。《山海經》石脃之上，其木多椶。《玉篇》椶櫚，一名蒲葵。又椶竹，亦竹類。《益部方物記》有皮無枝，實中而榦。又崖椶，草名。《蘇頌·圖經》狀似椶，有葉無花，采根治勞傷，效。俗作㯶，非。

椷：《集韻》居咸切，音緘。或作㮭。《說文》篋也。《徐曰》函屬。又《唐韻》胡讒切，音咸。杯也。《揚子·方言》桮，趙魏之閒曰椷。又《集韻》胡南切，音函。容也。《前漢·天文志》辰星過大白閒可椷劒。考證：〔《前漢·天文志》星辰過大白閒可椷劒。〕謹照原文星辰改辰星。

㮋：同栯。

椸：《集韻》《韻會》余之切《正韻》延知切，𠀤音移。《說文》衣架也。《禮·曲禮》男女不同椸架。《唐韻》作箷。亦作𥠥。《博雅》箷謂之𣕧。又《揚子·方言》榻前几，趙魏之閒謂之椸。又《集韻》以豉切，移去聲。義同。

椹：《唐韻》《集韻》《韻會》知林切《正韻》諸深切，𠀤音砧。《玉篇》鐵椹，斫木櫍也。或作枮。亦作㪛。《周禮·夏官·司弓矢》王弓弧弓，以授射甲革椹質者。《註》樹椹以爲射正，試弓習武也。又戮人用椹質。《戰國策》范雎曰：臣之胷不足以當椹質。又《集韻》食荏切，音葚。《說文》作葚。《毛詩》作黮。通作椹。桑實也。《爾雅·釋木》桑㸤有葚、梔。《註》桑子曰葚，半有葚半無葚爲梔。《魏略》楊沛爲新鄭長，積乾椹以禦饑。又《張華·博物志》江南諸山大樹斷倒者，經春夏生菌，謂之椹。又《本草》戴椹，黃蓍別名。《文字指歸》俗用爲桑椹字。《同文備考》此當爲桑椹字，椹質借用。二說未知孰是。

椺：《唐韻》胡狄切《玉篇》戸狄切，𠀤音檄。鐘椺也。又《唐韻》胡老切，音皓。義同。○按《字書》皆从保。《字彙》作椺，誤。

椻：《集韻》於建切。同堰。積木爲障。

㮌：同棉。

椼：《玉篇》余闡切《集韻》以淺切，𠀤音演。木名。

椽：《唐韻》直孿切《集韻》《韻會》《正韻》重緣切，𠀤音傳。《說文》榱也。《廣韻》屋角也。《爾雅·釋宮疏》屋椽，齊魯名桷，周人名榱。《左傳·桓十四年》宋以大宮之椽歸，爲盧門之椽。《註》圓曰椽，方曰桷。《前漢·藝文志》茅屋采椽。又《集韻》柱戀切，傳去聲。義同。

椾：《玉篇》古文牋字。註見片部八畫。又《集韻》士諫切，輚去聲。與棧同。棚也。

㮍：同椾。

椿：《唐韻》丑倫切《類篇》敕倫切，𠀤同杶。《禹貢》作杶，《左傳》作橁，《說文》作櫄，皆一物也。《莊子·逍遙遊》上古有大椿者，以八千歲爲春，八千歲爲秋。又《正韻》樞倫切，音春。義同。

楀：《唐韻》《集韻》《韻會》𠀤王矩切，音羽。《說文》木名也。又姓。《詩·小雅》楀維師氏。《疏》褒姒族黨。又《唐韻》《韻會》俱雨切《集韻》果羽切，𠀤音矩。又《正韻》居許切，音舉。義𠀤同。考證：〔《詩·小雅》楀維師氏。《箋》褒氏族黨。〕謹照原文箋改疏。氏改姒。

楁：《唐韻》胡格切《集韻》轄格切，𠀤音垎。《唐韻》鞍楁也。《類篇》又椸架。

㮎：同杯。

楂：《唐韻》《集韻》《韻會》《正韻》𠀤鋤加切。同查。詳查、槎註。又楂楂，鵲聲。《韓愈·雜詩》鵲鳴聲楂楂。又果名。與柤同。《柳宗元·贈劉禹錫張署詩》傖父饋酸楂。又《韻會》引歐陽氏曰：張騫乗槎，乃此楂字。亦通作查。

𣔵：《集韻》《類篇》𠀤同籜。又《玉篇》士衫切。同欃。見欃字註。又《廣韻》木闌也。又銳也。

楃：《唐韻》於角切《集韻》乙角切，𠀤音渥。《說文》楃，木帳也。《博雅》幬幕。《正譌》別作幄，非。

楄：《唐韻》房連切《集韻》《韻會》蒲眠切，𠀤音楩。《說文》楄部，方木也。《春秋傳》作楄柎。杜預曰：棺中苓牀也。《左傳·昭二十五年》楄柎所以藉幹。又《何晏·景福殿賦》爰有禁楄，勒分翼張。《李善註》禁楄，短桷也。又《集韻》𤰞眠切，音邊。木名。《山海經》堵山有木焉，名曰天楄，方莖而葵狀，服者不㖶。

㮏：俗柰字。又《集韻》乃計切，泥去聲。木立死也。又《集韻》乃曷切《類篇》乃葛切，𠀤岸入聲。木𣖂生貌。

𣔶：《集韻》同𦨲。

㮐：《唐韻》《集韻》𠀤息井切，音箵。《說文》木參交以枝炊䉛者。《集韻》肉几也。又《集韻》《類篇》𠀤所景切，音㾪。又居迓切，音駕。義𠀤同。又《玉篇》《集韻》𠀤斯義切。同杫。亦肉几也。

𣔷：𣒁、栚𠀤同，亦作㮳。見栚字註。《徐鉉曰》當從朕省。《揚子·方言》槌，其橫關西曰㮳。亦名校。又《集韻》何交切，音肴。蠶棏。又關中呼長杖曰𣔷條。

𣔸：《集韻》《類篇》𠀤以荏切，淫上聲。鄕名，在濟北。

㮑：《集韻》《類篇》𠀤測入切，音扱。㮑𣖭，林木貌。又《類篇》惻恰切，音插。木折聲。

𣔹：《集韻》《類篇》𠀤胡溝切，音侯。𣔹桃，果名。又《篇海》𣔹楡，小杉木。又𣔹，櫟木也。

楅：《唐韻》彼側切《集韻》筆力切，𠀤音逼。《說文》木有所逼束也。《詩·魯頌》夏而楅衡。《徐曰》楅衡，以防牛觸人，故以一木橫于角端也。又《周禮·天官·凌人疏》楅土爲室曰楅室，置生魚于中，糗乾之也。又《集韻》甫六切，音匚。又《唐韻》《廣韻》《集韻》《韻會》《正韻》𠀤方六切，音福。義𠀤同。又承矢器《儀禮·鄕射禮》設楅于中庭南。《註》楅猶幅也，所以承笴齊矢者。《疏》義取邊幅整齊之意，長如笴，博三寸，厚寸有半，龍首，其中蛇交。又《集韻》拍逼切，音偪。義同。

𣔺：《唐韻》《集韻》《韻會》𠀤莫報切，音帽。《說文》門樞之橫樑也。又《唐韻》莫沃切《集韻》《類篇》謨沃切，𠀤音瑁。又《集韻》謨沐切，音媢。義𠀤同。

楆：《集韻》伊消切，音腰。本作要。《爾雅·釋木》邊，要棗。《註》子細腰，今謂之鹿盧棗。

楇：《集韻》胡臥切，和去聲。《說文》盛膏器。《字彙》車中盛膏以塗輪者。又《廣韻》《集韻》𠀤古禾切，音戈。同𨍋。紡車收絲具也。又《類篇》苦瓦切，誇上聲。橫㰅杖。

楈：《唐韻》相居切《集韻》新於切，𠀤音胥。《說文》木也。《張衡·南都賦》楈𣏛似栟櫚，皮可作索。又《類篇》犂也。又《集韻》師銜切，音釤。木名。又《唐韻》《集韻》𠀤私呂切，胥上聲。義同。又《集韻》息據切，音絮。木可爲犂柄。

㮒：《集韻》《類篇》同橪。

楉：《唐韻》而灼切《集韻》日灼切，𠀤音若。《博雅》楉榴，柰也。《廣韻》楉榴，安石榴也。一作若。《張衡·南都賦》梬棗若榴。又《山海經註》大木之奇靈者爲若。

楊：《唐韻》與章切《集韻》《韻會》余章切《正韻》移章切，𠀤音陽。《說文》木名。《爾雅·釋木》楊，蒲柳。詳柳字註。又《詩·秦風》隰有楊。《崔豹·古今註》白楊葉圓，靑楊葉長，栘楊圓葉弱蔕，微風大搖。又有赤楊，霜降則葉赤，材理亦赤。又黃楊。《埤雅》黃楊性堅緻難長，歲長一寸，閏年倒長一寸。又《博雅》白楊刀也。又縣名。《前漢·地理志》楊縣屬河東郡。又姓。《姓苑》出弘農、天水二望。又叶以征切，音盈。《馬融·廣成頌》珍林嘉樹，建木叢生。椿梧栝柏，柜柳楓楊。

楋：《正字通》與㯿同。

㮓：〔古文〕亙𣍭《說文》居鄧切。竟也。○按今經史俱作𠄣。註詳二部，此不𠀤載。

楌：《唐韻》五姦切《集韻》牛姦切，𠀤音顏。《廣韻》木名，似橦。

楍：《玉篇》古文本字。註詳一畫。

𣔻：《唐韻》《集韻》陁骨切《類篇》陀沒切，𠀤音突。《廣韻》植也。《埤蒼》戸持樞者。又《廣韻》傅也。又《韻會》時占切。同棎。詳棎字註。

楎：《唐韻》戸昆切《集韻》胡昆切，𠀤音渾。《說文》六叉犂。一曰犂上曲木，犂轅。又《集韻》古本切，音袞。義同。又《廣韻》《集韻》《韻會》𠀤吁韋切，音暉。或作椲。橜也。《爾雅·釋宮》杙在牆者謂之楎。又縣衣具。《禮·內則》不敢縣于夫之楎椸。《郭璞註》直曰楎，橫曰椸，同類之物。又《集韻》居云切，音君。義同。

楏：《唐韻》苦圭切，音奎。橿也。卽鋤柄。又《集韻》傾畦切，音暌。義同。

楐：《集韻》《類篇》𠀤居拜切，音界。庋閣楐也，所以支食器者。

𣔼：《篇海》與竿同。

楑：《唐韻》渠追切《集韻》渠惟切，𠀤音葵。《博雅》柊楑，椎也。《周禮·冬官考工記》作葵，詳杼字註。又《說文》求癸切。同揆。一曰度也。一曰木也。

㮔：《集韻》《類篇》𠀤昌用切，音惷。木𣑁也。

𣔽：《類篇》其季切，音悸。木下垂貌。

楒：《唐韻》息兹切《集韻》新兹切，𠀤音思。《唐韻》相楒木也。《左思·吳都賦》楠榴之木，相思之樹。《李善註》相思，大樹也。材理堅邪，斫之有文，可作器。其實如珊瑚，歷年不變。東冶有之。又《搜神記》有文梓木，生韓馮夫婦二冢之端，根交于下，枝錯于上，號相思樹。

楓：《唐韻》方戎切《集韻》《韻會》方馮切《正韻》方中切，𠀤音風。《說文》木也。厚葉弱枝善搖。一名𣠞。《爾雅·釋木》楓，欇欇。《郭註》樹似白楊，葉圓岐，有脂而香，今之楓香是也。《埤雅》枝善搖，故字从風，葉作三脊，霜後色丹，謂之丹楓，其材可以爲式。又《說文解字》楓木，漢宮殿中多植之，故稱楓宸。又《南方草木狀》楓香樹，子大如鴨卵，曝乾可燒，惟九眞郡有之。又《蜀本草》楓脂，入地千年化爲虎魄。又《本草圖經》引《述異記》：南中楓木之老者爲人形，亦呼爲靈楓，蓋癭瘤也。《譚景升化書》老楓化爲羽人，無情而之有情也。又孫炎云：欇欇生江上，有寄生枝，高三四尺，生毛，一名楓子，天旱，以泥泥之卽雨。又《集韻》悲廉切，音砭。義同。又《唐韻》方愔切，音近分。《張衡·西京賦》木則樅栝椶楠，梓棫楩楓。嘉卉灌叢，蔚若鄧林。又《唐韻》符咸切，音凡。《楚辭·招魂》朱明承夜兮時不可淹，臯蘭被徑兮斯路漸，湛湛江水兮上有楓。又《集韻》甫凡切，音䒦。與杋同。

㮕：《唐韻》如之切《集韻》人之切，𠀤音而。或作檽，一作𣚊，與栭、栮同。木耳別名。詳栭、栮註。又《唐韻》而兗切《集韻》乳兗切，𠀤音軟。《玉篇》紅藍。一曰棗，似𣐈也。見梬字註。

𣔾：同檖。

㮖：《唐韻》古黠切《玉篇》公八切《類篇》訖詰切，𠀤音戛。《玉篇》㮖，鼓也。

㮗：《集韻》渠巾切，音勤。矛柄。又鉏耰也。《正字通》史傳作矜。俗作㮗，非。○按《賈誼·過秦論》鉏耰棘矜，作矜。《詩》二矛重弓，鄭箋：戈柄謂之矜，又作㮗。則矜、㮗通用。

楔：《唐韻》《集韻》《韻會》《正韻》𠀤先結切，音屑。《說文》櫼也。《爾雅·釋宮》棖謂之楔。《註》門兩旁木柣，卽今府署大門脫限者，兩旁柱兩木于橛之端是也。《韓愈·進學解》椳闑扂楔。又柱也。《禮·喪大記》小臣楔齒用角柶。詳柶註。又木名。《爾雅·釋木》楔，荆桃。《郭註》今櫻桃也。又《左思·蜀都賦》椶枒楔樅。《劉逵註》楔似松，有刺。又《集韻》吉屑切，音結。義同。又《集韻》訖黠切，音戛。亦門兩旁木也。

𣔿：《集韻》胡懺切，音㽉。櫃也。《廣韻》作㯺。詳㯺字註。又《篇海》戸韽切，音陷。義同。○按《正字通》作檻，非。

楕：《字彙》他果切，音妥。《揚子·方言》楡楕，脫也。未詳。《字彙》木器。《正字通》橢省。

楖：《唐韻》《集韻》《韻會》《正韻》𠀤同楖。又《周禮·冬官考工記》刮磨之工五：玉人、楖人、雕人、磬氏、矢人也。又《集韻》子悉切，音唧。楖栗，木名。可爲杖。《范成大·丙午新正詩》病憐楖栗隨身慣。又楖裴，縣名。《前漢·地理志》屬魏郡。一作卽。

𣕀：《字彙》古文枿字。《正字通》淮南子俶眞訓，一人養之，十人拔之，則必無餘𣖂。作𣖂。《晉書·王羲之傳》𣞚𣕀而無屈伸。作𣕀。以𣕀爲古文枿，誤。

楗：《唐韻》其偃切《集韻》《韻會》巨偃切，𠀤音鍵。《說文》限門也。《廣韻》關楗也。《老子·道德經》無關楗而不可開。《淮南子·人閒訓》家無筦籥之信，關楗之固。又《集韻》《正韻》𠀤巨展切，音件。義同。又《集韻》巨建切《韻會》《正韻》渠建切《說文》其獻切，𠀤音健。《史記·河渠書》下淇園之竹以爲楗。《如淳註》樹竹塞水決之口，以草塞其裏，乃以土塡之也。又《周禮·冬官·註疏》渠卷切，音倦。馬行不利也。《考工記·輈人》終日馳驅左不楗。又《註疏》九輦切，音蹇。義同。

𣕁：《唐韻》烏奚切《集韻》煙奚切，𠀤音鷖。《玉篇》𣕁㯕，弩楔木也。又《唐韻》五稽切《集韻》硏奚切，𠀤音倪。義同。

楘：《唐韻》《集韻》《韻會》《正韻》𠀤莫卜切，音木。《說文》車歷錄束文也。《詩·秦風》五楘梁輈。《毛傳》五，五束也。楘，歷錄也。一輈五束，束有歷錄。《疏》恐易折，以皮束之，因以爲飾也。《韻會》或作鞪。亦作𨍎𨎸。

㮘：《集韻》《韻會》𠀤莫𠋫切，音茂。木名。冬桃也。又《唐韻》莫袍切，音髦。義同。見枆字註。

楙：《唐韻》莫𠋫切，音茂。《說文》木盛也。《前漢·律志》林鍾助蕤賔，君主種物，使長大楙盛。《師古曰》楙，古茂字。又《爾雅·釋木》楙，木瓜。《詩·衞風》投我以木瓜。《毛傳》楙，木也。可食之木。《蘇頌·圖經》榠樝類，蔕閒別有重蔕，如乳。《埤雅》梨百損一益，楙百益一損。林鐘助蕤賔

楚：〔古文〕𣕪《唐韻》《正韻》創舉切《集韻》創阻切，𠀤粗上聲。或作䠂。《說文》叢木也。一曰荆。《詩·小雅》楚楚者茨，言抽其棘。《註》楚楚，茨棘貌。又《詩·召南》翹翹錯薪，言刈其楚。《疏》荆屬。薪雖皆高，楚尤翹翹而高也。又《禮·學記》夏楚二物，收其威也。《註》楚，荆也。扑撻犯禮者。又萇楚，草名。羊桃也。《詩·檜風》隰有萇楚，猗儺其枝。又楚楚，鮮明貌。《詩·檜風》蜉蝣之羽，衣裳楚楚。又辛楚，痛也，別作憷。《陸機·與弟士衡詩》慷慨含辛楚。又國名。《書·禹貢》荆州之域，周熊繹始封。又三楚，地名。《史記·貨殖傳》淮北郡、𨻰汝南郡，西楚也。彭城以東，東海、吳廣陵，東楚也。衡山、九江、江南、豫章、長沙，南楚也。又南方曰楚。《後漢·史岑出師頌》朔風變楚。《李善註》朔，北方也，楚，南方也。又姓。《左傳》晉龜卜楚丘，趙襄子家臣楚隆。又《唐韻》《韻會》𠀤瘡據切，粗去聲。楚利也。又木名。出歷山。又《類篇》山於切，音疎。《杜甫·送孟十二詩》秋風楚竹冷，夜雪鞏梅春。又叶弭沼切，音杪。《前漢·楚元王傳》太上四子，伯兮早夭。仲氏王代，斿宅是楚。

𣕂：《類篇》唐亙切，音鄧。《博雅》擔也。

𣕃：《集韻》牛具切《韻會》魚據切，𠀤音遇。《類篇》像人。《正字通》俑類也。卽木偶。一作寓。《前漢·郊祀志》木寓龍一駟。《李奇註》寓，寄也。寄生龍形于木也。又作禺。《後漢·劉表傳》表欲臥收天運，擬蹤三分，猶木禺之于人也。

楛：《唐韻》《正韻》侯古切《集韻》《韻會》後五切，𠀤音戸。《說文》木也。《書·禹貢》惟箘簵楛，三邦底貢厥名。《註》楛中矢榦。《魯語》武王時肅愼氏貢楛矢石砮，長尺有咫。又《詩·大雅》榛楛濟濟。《陸璣·草木疏》形似荆而赤莖，似蓍。又凡器物堅好曰功，濫惡曰楛。《荀子·勸學篇》問楛者勿告也，告楛者勿問也，說楛者勿聽也。《註》康五切，音苦。《韻會》果五切。

𣕄：《唐韻》古營切《類篇》涓熒切，𠀤音扃。木名。《正字通》楄字之譌。

𣕅：《篇海》防敎切，音鉋。出《免疑韻》俗謂四十斤爲𣕅。

楜：《篇海》洪孤切，音乎。胡椒也。本作胡，俗加木。

楝：《唐韻》《集韻》《韻會》《正韻》𠀤郞電切，音鍊。《說文》木也。《爾雅翼》木高丈餘，葉密如槐而尖，三四月開花，紅紫色，實如小鈴，名金鈴子。俗謂之苦楝，亦曰含鈴。子可以楝，故名。又《淮南子·時則訓》七月官庫其樹楝。《註》楝實，鳳凰所食。又《東臯雜錄》花信風、梅花風最先，楝花風最後。凡二十四番，以爲寒絕。又《荆楚歲時記》蛟龍畏楝，故端午以楝葉包糉，投江中祭屈原。又與欄通。詳欄字註。

楞：與棱同。又楞嚴，浮屠書名。四方木。从罒，非。

𣕆：《玉篇》橀俗字。《篇海》𣕆同橀。

楟：《唐韻》唐丁切《玉篇》徒丁切，𠀤音亭。《唐韻》木名。山梨也。《左思·吳都賦》橙𣐈梬楟。又《孝子傳》尹伯奇采楟花以爲食。《註》楟花，卽棠梨花。春開，采暴乾，瀹之可充蔬。又《博雅》楟刺也。

楠：本作枏。詳枏字註。

楡：《唐韻》羊朱切《集韻》容朱切《正韻》雲俱切，𠀤普兪。《說文》楡，白枌。《陸璣·草木疏》楡有十種，葉皆相似，皮及木理異。《爾雅》釋楡者三：一曰藲荎。郭註：今之刺楡。疏：《詩·唐風》山有樞是也。一曰無姑，其實夷。郭註：無姑，姑楡也，生山中，葉圓而厚，所謂蕪荑是也。一曰楡白枌。疏：《詩·陳風》東門之枌是也。又《禮·內則》菫荁枌楡，免薧滫𤅵以滑之。又《禮·檀弓》諸侯爲楡沈設撥。《註》以水澆楡白皮之汁，有急播地，引輴車使滑。又《嵆康·養生論》楡令人瞑。《博物志》啖楡則眠不欲覺。又《周禮·夏官·司爟註》鄹子春取楡柳之火。又《本草集解》大楡二月生莢，樃楡八月生莢。又桑楡，晚景也。《後漢·馮異傳》失之東隅，收之桑楡。又地楡，草名。《博雅》菗蒢也。又白楡，星名。《古樂府》天上何所有，歷歷種白楡。又枌楡，鄕名。漢高立社于此。《前漢·郊祀志》高祖禱枌楡社。又楡林，塞名。《水經注》諸次水東逕楡林塞，世謂之楡林山。又姓。《後漢》將軍楡棘。

楢：《唐韻》以周切《集韻》《韻會》夷周切，𠀤音由。《說文》柔木也。工官以爲耎輪。《徐曰》耎輪，外固抱之牙也。又《集韻》《類篇》𠀤雌由切，音秋。《山海經》崌山，其木多楢。《郭璞註》楢，剛木也，中車材。與《說文》異。又《唐韻》與久切，音酉。柞楢也。《周禮·夏官·司爟註》鄹子冬取柞楢之火。又《類篇》積也，積火燎之也。又溪名。《孫綽·天台賦》濟楢溪而直進。又《唐韻》尺沼切，音麨。赤木名。

楣：《唐韻》武悲切《集韻》《韻會》旻悲切《正韻》謨杯切，𠀤音眉。本作楣。省作楣。《說文》秦名屋𣝼聯也，齊謂之檐，楚謂之梠。徐引《爾雅·釋宮》楣謂之梁，謂門上橫樑也。眉猶際也。《釋名》楣，眉也。近前各兩，若面之有眉。《儀禮·鄕射禮》序則物當棟，堂則物當楣。《註》五架之屋，正中曰棟，次曰楣。《鄕飮酒禮》賔升主人阼階上，當楣北面再拜。《註》楣，前梁也。楣字从睂作。考證：〔《鄕飮酒禮》賓升，主人阼階上，立當楣，北面再拜。〕謹照原文去立字。

㮙：《唐韻》五各切《集韻》《韻會》逆各切，𠀤音愕。《玉篇》穽也。

楤：同棇。

楥：《唐韻》虛願切《集韻》《韻會》呼願切《正韻》翾眩切，𠀤暄去聲。俗作楦。《說文》履法也。《徐曰》織履中模範，故曰法。《朝野僉載》唐楊炯每呼朝士爲麒麟楥。曰：今弄假麒麟者，必修飾其形，覆之驢背，及去皮，還是驢。又《類篇》於眷切。木名。《爾雅·釋木》楥，柜枊。又《集韻》于元切，音袁。義同。又《正韻》于權切，音員。絡絲籰。

楦：俗楥字。

𣕇：《唐韻》所敎切，稍去聲。亦作梢。木上小也。《類篇》剡木殺上也。

𣕈：《集韻》樝或作𣕈。詳樝字註。

楧：同柍。

楨：《唐韻》陟盈切《集韻》《韻會》知盈切《正韻》諸成切，𠀤音貞。《說文》剛木也。《山海經》太山之上多楨木。《郭註》女楨也。冬不凋。又楨榦，築牆所立兩木也。《書·費誓》峙乃楨榦。《孔傳》題曰楨，旁曰榦。楨當牆兩端者也，榦在牆兩邊者也。又楨林，縣名。《前漢·地理志》屬上郡。考證：〔《山海經》太山之上多楨女。〕謹照原文楨女改楨木。

𣕉：同枸。《博雅》𣕉乳，苦杞也。

楩：《唐韻》房連切《集韻》《韻會》毗連切《正韻》蒲眠切，𠀤便平聲。《玉篇》楩木，似豫章。《司馬相如·子虛賦》楩楠豫音。《爾雅·釋木》闕楩。《疏》楩及豫章皆南方大木之名也。又《唐韻》符善切《集韻》《類篇》婢善切，𠀤音辨。又《集韻》毗面切，音便。義𠀤同。

㮚：《玉篇》古文栗字。註見六畫。《周禮·冬官考工記》攻金之工六：築冶鳧㮚段桃。㮚氏爲量者。

楪：《唐韻》與涉切《集韻》《韻會》《正韻》弋涉切，𠀤音葉。《玉篇》牖也。又楪楡，縣名。在雲中。見《史記》。又《類篇》達協切，音牒。牀簀也。又《集韻》《類篇》𠀤悉協切，音燮。𤗈楪，小楔。

楫：《唐韻》卽葉切《集韻》《韻會》《正韻》卽涉切，𠀤音接。《說文》舟櫂也。《玉篇》行舟具。檝、艥同。《易·繫辭》刳木爲舟，剡木爲楫。舟楫之利，以濟不通。《書·說命》若濟巨川，用汝作舟楫。又《釋名》楫，捷也。撥水舟行捷疾也。《註》楫，所以櫂舟也。《詩·大雅》淠彼涇舟，烝徒楫之。《揚子·方言》楫謂之橈。或謂之櫂。又林木貌。《呂覽·明理篇》氣若山之楫。又《集韻》籍入切《正韻》秦入切，𠀤音輯。義同。又通輯。《前漢·兒寬傳》躬發聖德，統楫羣元。臣瓚曰：楫當作輯。又《集韻》側立切，音戢。聚也。

楬：《唐韻》《集韻》《韻會》𠀤其謁切，音揭。《說文》楬櫫也。《周禮·秋官·職金》辨其物之媺惡與其數量，楬而璽之。《註》旣揭椾書其數量，又以印封之，有所表識，謂之楬櫫。又《周禮·秋官·蜡氏》有死于道路者，令埋而置楬。《顏師古曰》楬，杙也。椓杙于葬處，而書死者姓名也。又《周禮·秋官·明竁註》楬頭，書罪法也。又《唐韻》《集韻》《韻會》《正韻》𠀤渠列切，音傑。義同。又《唐韻》丘瞎切。同𥴭。止樂器。《禮·樂記》鞉鼓椌楬壎箎。《註疏》椌，柷也。楬，敔也。柷以起樂，敔以止樂。又木豆也。《禮·明堂位》夏后氏以楬豆。《註》無異物之飾也。齊人謂無髮爲禿楬。又《淮南子·地形訓》淸漳出楬戾，濁漳出發包。《高註》乞洽切，音恰。楬戾，山名。在上黨。

業：〔古文〕𤑽𤎸《唐韻》魚怯切《集韻》逆怯切，𠀤音鄴。《說文》業，大板也，所以飾懸鐘鼓。《詩·大雅》虡業維樅。《疏》植鐘磐之木，植者名爲虡，橫牽者爲栒，栒上加大版爲之飾爲業。刻板捷業如鋸齒，故曰業。又功業。《易·繫辭》富有之謂大業。又事業。《易·坤卦》暢於四支，發於事業。又基業。《孟子》創業垂統。又學業。《禮·曲禮》所習必有業。又世業。《左傳·昭元年》子產曰：臺駘能業其官。又《爾雅·釋訓》業業，危也。《書·臯陶謨》兢兢業業，一日二日萬幾。又壯也。《詩·小雅》四牡業業，又凡所攻治者曰業，事物已爲而未成亦曰業。《孟子》有業履於牖上。又已然曰業。《前漢·吳王濞傳》高祖召濞相之，悔業已拜。又藝業。《史記·貨殖傳》田農，拙業也，賣漿，小業也。又建業，地名。《吳志》權改秣陵爲建業。又姓。《姓苑》有業氏。又《集韻》逆及切，音岌。亦壯也。又《集韻》玉盍切。亦危也。又叶宜戟切，音逆。《鶡冠子·泰鴻篇》兩治四致，閒以止息。歸時離氣，以成萬業。又叶逆約切，音虐。《前漢·藝文志述》伏羲畫卦，書契後作。虞夏商周，孔纂其業。○按《說文》从莘从巾。巾象版，不从木，收莘部，今誤入。

㮛：《集韻》常支切，音匙。《玉篇》𠤎名。今作匙。又《集韻》《類篇》椸，或作㮛。

楮：《唐韻》《集韻》《韻會》丑呂切《正韻》敞呂切，𠀤音褚。《說文》榖也。《陸璣詩疏》幽州人謂之榖桑，或曰楮桑。荆、楊、交、廣謂之榖，中州人謂之楮。江南人績其皮以爲布，又擣以爲紙。《酉陽雜俎》葉有瓣曰楮，無曰構。又楮幣，卽鈔也。宋紹興初，軍餉不繼，造此以誘商旅。《周必大·二老堂雜志》近歲用會子，乃四川交子法，特官券耳。不知何人目爲楮幣，遂入殿試御題。又楮錢，祭祀用之。《法苑珠林》楮錢出於殷長史王璵，用以祠祭。又《崔豹·古今註》楮實曰任。又山名。《山海經》楮山多寓木。《又唐韻》當古切《集韻》董五切，𠀤音堵。木名。又《集韻》《類篇》櫧或作楮。

楯：《唐韻》食允切《集韻》《韻會》豎尹切《正韻》乳允切，𠀤音盾。《說文》闌檻也。《王逸曰》縱曰欄，橫曰楯，今階除木句欄是也。《史記·滑稽傳》秦始皇時有陛楯郞。《唐書·百官志》鉤楯掌禁苑果木。又與盾通。干也。《左傳·定六年》樂祁獻揚楯六十于𥳑子。又舞者所執。《禮·明堂位》朱干玉戚。《疏》干，楯也。戚，斧也。舞者左手執楯，右手執斧，謂之武舞。又與輴通，喪車用之。《儀禮·旣夕註》輴有四周軹軸則無輴。一作楯。或讀作閏。又拔擢也。《淮南子·原道訓》引楯萬物，羣美萌生。又《集韻》《正韻》𠀤食閏切，音順。義同。又《集韻》敕準切，音蠢。案也。又《唐韻》丑倫切《正韻》樞倫切，𠀤音椿。《唐韻》木名。《類篇》車約䡅也。又《唐韻》詳遵切，音旬。閑檻也。考證：〔《左傳·定五年》樂祁獻揚楯六十于𥳑子。〕謹照原文五年改六年。

楰：《唐韻》羊朱切《集韻》《韻會》容朱切《正韻》雲俱切，𠀤音兪。《說文》鼠梓木。《詩·小雅》北山有楰。《草木疏》樹葉木理如楸，山楸之異者。亦名苦楸，濕時脃，燥時堅。《廣韻》鼠梓，似山楸而黑也。又《唐韻》以主切《集韻》《韻會》《類篇》勇主切《正韻》偶許切，𠀤音庾。義同。

楱：《唐韻》倉奏切《集韻》《韻會》《正韻》千𠋫切，𠀤音輳。《類篇》橘類，出武陵。《司馬相如·上林賦》黃甘橙楱。《張協·七命》漢臯之楱。又《唐韻》才奏切，㔌去聲。𨫒楱，鐵齒杷名。又《集韻》則𠋫切，音奏。義同。

𣕊：《唐韻》《集韻》《韻會》《正韻》𠀤他念切，添去聲。《說文》炊竈木。本作栝。詳栝字註。《廣韻》火杖也。又《集韻》他點切，音忝。義同。

楲：《唐韻》《集韻》《韻會》𠀤於非切，音威。《說文》楲，窬，褻器也。《賈逵解·周官》楲，虎子也。古之受大小溲者，皆以虎子呼之。又《玉篇》決塘木也。《類篇》通陂竇。

楳：與梅同。

楴：《唐韻》《正韻》𠀤他計切，音涕。楴枝，整髮釵也。或从手作揥。《詩·鄘風》象之揥也。《魏風》佩其象揥。《註》揥以摘髮，象骨爲之。又《集韻》大計切，音第。䈂屬。又《集韻》徒二切，音地。簪屬。又《類篇》丁計切，音帝。根也。又《篇海》式志切，音世。木名。考證：〔《詩·邶風》象之揥也。〕謹照原文邶風改鄘風。

㮜：《字彙》子郞切，音贓。木版盛物也。

極：《唐韻》渠力切《集韻》《韻會》竭憶切《正韻》竭戟切，𠀤禁入聲。《說文》棟也。《徐曰》極者屋脊之棟，今人謂高及甚爲極，義出於此。又天地未分以前曰太極。《易·繫辭》易有太極，是生兩儀。《註》無稱之稱，不可得而名也。又皇極，大中也。《書·洪範》皇建其有極。《疏》人君爲民之主，大自立其有中之道。又北辰曰北極，老人星曰南極。《書·舜典·正義》引《王蕃·渾天說》曰：北極出地三十六度，南極入地三十六度，而嵩高正當天之中極。又三極，三才也。《易·繫辭》三極之道。《疏》謂天、地、人三才，至極之道也。又《爾雅·釋地》東至于泰遠，西至于邠國，南至于濮鈆，北至于祝栗，謂之四極。又五極，五常之中正也。《書·呂𠛬》屬于五極，咸中有慶。又六極，窮極惡事也。《書·洪範》威用六極：一曰凶短折，二曰疾，三曰憂，四曰貧，五曰惡，六曰弱。又四方上下，亦謂之六極。《莊子·天運篇》天有六極。又八極。《韻會》四極，方隅之極也。《淮南子·本經訓》紀綱八極，經緯六合。又至也。《詩·周頌》立我烝民，莫非爾極。又取止也。《詩·大雅》匪疚匪棘，王國來極。又盡也。《易·繫辭》極其數，遂定天下之象。又放也。《儀禮·大射儀》贊設決，朱極三。《註》極，放也。以朱韋爲之，所以韜指利放弦也。又《爾雅·釋天》月在癸曰極。又國名。《春秋·隱二年》無駭帥師入極。又疲也。《世說》顧和謁王導，導小極對之疲睡。又《正韻》訖逆切，音戟。與亟同。《荀子·箴賦》反覆甚極。又《集韻》訖力切，音棘。殊也。又《唐韻》渠綺切，音技。《淮南子·精神訓》賤之而弗憎，貴之而弗喜，隨其天資，而安之不極。又《廣韻》渠記切，音曁。《楚辭·天問》厥萌在初，何所意焉。璜臺十成，何所極焉。

楶：《唐韻》《集韻》《韻會》《正韻》𠀤子結切，音節。《說文》欂櫨也。本作㮞，今作楶。《爾雅·釋宮》栭謂之楶。《註》卽櫨也。《疏》梁上短柱，謂斗栱也。

𣕋：《唐韻》先結切，音屑。一作榍。《說文》限也。《玉篇》木名。又栗㞕。與楔同。《本草》𨻰士良云：栗三顆一毬，其中者栗𣕋也。又《集韻》與柣同。

楷：〔古文〕𣗀《唐韻》《集韻》《韻會》《正韻》𠀤苦駭切，音鍇。《說文》木也，孔子冢蓋樹之者。《淮南子·草木訓》楷木生孔子冢上，其榦枝疎而不屈，以質得其直也。又《廣韻》模也，式也，法也。《禮·儒行》今世行之，後世以爲楷。《後漢·李膺傳》天下模楷李元禮。又强楷。《人物志》精良畏愼，善在恭謹，失在多疑。强楷堅勁，用在楨幹，失在專固。又楷書。《晉書·衞恆傳》上谷王次仲，始作楷法。《路史》今人楷書，亦有數體，有古字楷書，有今字楷書。又《唐韻》《集韻》《韻會》《正韻》𠀤居諧切，音皆。義同。又叶遣禮切，音起。《後漢·史岑·出師頌》允文允武，明詩說禮。憲章百揆，爲世作楷。

楸：《唐韻》七由切《集韻》《韻會》《正韻》雌由切，𠀤音秋。《說文》梓也。《韻會》楸與梓本同末異，若檜之柏葉松身。《爾雅·釋木》槐，大而皵，楸。小而皵，榎。則楸又槐屬也。《埤雅》楸梧早脫，故楸謂之秋。楸，美木也。一作萩。《史記·貨殖傳》淮北常山巴南河濟之閒，千樹萩，其人與千戸侯等。《述異記》越人多橘柚園，歲出橘稅，謂之橙橘戸。中山又有楸戸，著名楸籍者也。《曹植·名都篇》走馬長楸閒。又苦楸。《詩·北山有楰疏》其樹葉木理如楸，山楸之異者，今人謂之苦楸是也。又楸枰，棊局也。《段成式·觀棊詩》閒對奕楸傾一壷。《沈彬詩》井里交連側局楸。

㮝：《玉篇》何格切《唐韻》下革切，𠀤音覈。《說文》角械也。一曰木下白也。又《廣韻》木名。又《類篇》案足。又《說文》其逆切，音屐。又《集韻》各頟切，音骼。又《類篇》轄格切，音垎。義𠀤同。

楹：《唐韻》以成切《集韻》《韻會》怡成切《正韻》餘輕切，𠀤音盈。《說文》柱也。《徐鍇曰》楹言盈盈對立之狀。《詩·小雅》有覺其楹。《春秋·莊二十三年》丹桓宮楹。又《禮·王制·桓楹疏》諸侯窆棺之制曰桓楹。又絜楹，順滑澤也。《楚辭·卜居》將突梯滑稽，如脂如韋，以絜楹乎。或作𣟅，亦作桯。

𣕌：《集韻》《類篇》𠀤居侯切，音鉤。木曲枝曰𣕌。又木名。

楺：《玉篇》人九切，音蹂。與揉通。屈木也。引《易·繫辭》楺木爲耒。

𣕍：《唐韻》同栒。

𣕎：《唐韻》虛檢切，音險。𤲭𣕎，䕃也。

𣕏：《唐韻》《集韻》𠀤陟兗切，音轉。乘𣕏也。又《類篇》夗𣕏，簙也。

楻：《集韻》胡萌切，音衡。楻畢，橦柲也。

𣕐：《集韻》桑古作𣕐。註詳六畫。

𣕑：《字彙補》古楚字。見《漢·隷釋》。註詳本畫。

𣕒：《字彙補》古樹字。註見十二畫。又《石鼓文》嘉𣕒𠟭里。

𣕓：《字彙補》古子字。註見部首。

榍：同𣕋。○按《說文》𣕋註，限也。楔註，櫼也。《正字通》云俗楔字，誤。

榎：與檟同。

榏：《廣韻》同艗。《玉篇》榏，舟也。《晉書》王濬造船，畫鷁鳥於船首，故名。

榐：《集韻》知輦切，音展。《顏氏家訓·書證篇》吳人呼盞爲竹簡反，故木傍作展，以代盞字。又《類篇》丑展切，音蕆。橏榐，樹長貌。又《集韻》尼展切，音㞋。轢物器。又《類篇》女箭切，音輾。義同。又《集韻》直忍切，音朕。木名。汁可爲酒。又《集韻》丈忍切，音紖。木名。可染。

榑：《唐韻》防無切《集韻》《類篇》馮無切，𠀤音扶。《說文》榑桑，神木，日所出也。《山海經》東望榑木。《淮南子·覽冥訓》朝發榑桑。又《集韻》符遇切，音附。木名。

𣖪：《集韻》《類篇》𠀤求於切，音渠。𣖪𣖹，杷名。《正字通》渠字之譌。

榒：《集韻》昵格切，甯入聲。木名。

榓：《唐韻》彌畢切《集韻》覓筆切，𠀤音蜜。《字林》香木。《類篇》似槐。或从密。詳密字註。

榔：《唐韻》魯當切《集韻》《韻會》盧當切《正韻》魯堂切，𠀤音郞。㯽榔也。《本草圖經》㯽榔生南海及嶺外州郡，大如桄桹，高五七丈，正直無枝，皮似靑桐，節如桂竹，葉生木巓，似楯頭，又似芭蕉。實作房，從葉中出，一房數百，狀如雞子。又云：尖長而有紫文者名㯽，圓而矮者名榔。㯽力小，榔力大。陶弘景云：向陽者曰㯽榔，向隂者曰大腹子。又《唐韻》盧黨切，音朗。木名。○按《左思·吳·蜀都賦》㯽榔桄榔皆作榔。《正字通》云皆从良。或單作郞。今从《廣韻》分。

㮤：《玉篇》古文松字。註見四畫。

榕：《集韻》《韻會》𠀤餘封切，音容。《玉篇》木名。《三體詩註》初生如葛藟緣木，後乃成樹，生於南方。《嵆含·草木狀》榕葉如木麻，其䕃十畝。《榕城隨筆》閩中多榕樹，因號榕城。枝葉柔脃，榦旣生枝，枝又生根，垂垂如流蘇，少著物卽縈繫。或本榦自相依附，若七八樹叢生者，多至數十百條，合幷爲一，𧐖蜷樛結，柯葉䕃茂。晉嵇含《南方草木狀》。

榖：《廣韻》《類篇》古祿切《玉篇》古斛切，𠀤音谷。《說文》楮也。《詩·小雅》爰有樹檀，其下維榖。《註》惡木也，《本草》作構。《爾雅翼》葉無瓣曰構。《埤雅》皮白者榖，皮斑者楮，蓋一物三名也。詳楮字註。又《書·咸乂》序：亳有祥，桑榖共生于朝。《孔傳》不恭之罰。又《山海經》招搖之山，有木名迷榖，佩之不迷。又《類篇》居𠋫切，音構。義同。考證：〔又《書·咸乂》亳有祥，桑榖共生于朝。〕謹按此書序文非經文，謹照原書咸乂下增序字。

𣖫：同穀。又《集韻》訖岳切，音角。義同。又《類篇》克角切，音㱿。苴杖也。

榗：《唐韻》子賤切，音箭。《說文》木也。《書》曰竹箭如榗。義未詳。又《集韻》將先切，音箋。義同。又《類篇》卽刃切，音晉。鼓名。○按《博雅》引《周禮》晉鼓，《鄭註》長六尺六寸。不从木。

𣖬：《唐韻》《集韻》𠀤其月切，音掘。𣖬株，山名。

榘：《唐韻》《集韻》《韻會》𠀤同矩。《屈原·離騷》求榘矱之所同。《宋玉·九辨》滅規榘而改鑿。

㮥：《集韻》部本切，音獖。舟篷也。《玉篇》卽軬車也。又拘簍，車弓也。又《集韻》《類篇》𠀤父遠切，音笲。車上篷。

榙：《集韻》託合切，音錔。《說文》榙𣝋，果名，似李。出《𡌨蒼》。又《唐韻》侯閣切，音合。又《五音集韻》德合切，音答。義𠀤同。

𣖭：《集韻》直立切，音蟄。㮑𣖭，林木貌。

榚：《集韻》以沼切，音鷕，讀若浩溔之溔。木長貌。

𣖮：《集韻》於浪切，音盎。𣖮椿，木名。

𣖯：《正字通》䈜字之譌。

榛：《唐韻》側詵切《集韻》《韻會》緇詵切，𠀤音臻。《唐韻》同𣐽。《說文》木也。《詩·邶風》山有榛。《大雅》榛楛濟濟。一曰蕪也。《揚雄·反騷》枳棘之榛榛兮。《註》榛榛，梗穢貌。又《說文》𣐽註，果實如小栗，引莊公二十四年《左傳》女摰不過𣐽栗。《徐曰》今五經皆作榛，榛有臻至之義。又《禮·曲禮》婦人之摰，椇榛脯脩棗栗。《釋文》古本作𣐽。○按此二說，則榛訓木名，𣐽訓果實。古字分，今通用。又《韻會》或作樼。《左思·蜀都賦》樼栗罅發。《註》榛樼同。又榛筓，婦人喪服。《禮·檀弓》榛以爲筓，長尺而總八寸。又聚木曰榛。《淮南子·原道訓》木處榛巢，水居窟穴。又《集韻》慈鄰切，音秦。鉏臻切，音蓁。將先切，音箋。義𠀤同。又叶渠年切，音近䖍。《司馬相如·弔二世賦》汨淢靸以永遊兮，注平臯之廣衍。觀衆樹之蓊薆兮，覽竹林之榛榛。衍平聲。考證：〔《禮·曲禮》椇榛脯脩棗栗。《註》榛，古作𣐽。〕謹照原文註改釋文。榛古改古本。

榜：同㮄。

榝：《唐韻》所八切《集韻》《韻會》山戛切，𠀤音殺。《說文》似茱萸，出淮南。《唐韻》似茱萸而實赤。《爾雅·釋木》𣐹榝醜莍。見椒字註。又《廣韻》山列切，音近設。義同。《類篇》櫼也。一曰山桃。又《集韻》私列切，音薛。側擊也。

榞：《集韻》愚袁切，音元。《玉篇》木皮可食，實似甘蕉。《類篇》實似甘蔗，皮、核皆可食。

榟：同梓。

榠：《唐韻》莫經切《集韻》忙經切，𠀤音螟。《玉篇》榠𣙁，果也。《蘇頌·圖經》榠𣙁，木葉花實酷類木瓜。欲辨之，蔕閒別有重蔕如乳者爲木瓜，無者爲榠𣙁。《通志略》一名蠻𣙁，一名木李，一名木梨。又《集韻》母迥切，音茗。茶晚取者。

𣖰：《字彙》蒲麋切，音毘。木名。

㮦：《唐韻》所戟切，音索。讀若色。《廣韻》白索，木名。又《集韻》霜狄切《爾雅·釋木》赤栜。或作赤㮦。又《揚雄·太𤣥經》參珍睟精，三以㮦數。又《集韻》木枝上生也。又《類篇》木名。中車輞。《正字通》引《松漠紀聞》：㮦柃癭盂，則其木可用爲椀。又《集韻》昔各切，音索。木梢。

㮧：《集韻》《類篇》𠀤汪胡切，音烏。《玉篇》㮧槦，木中箭笴。又《類篇》㮧椑，靑𣐈也。出長沙。《潘岳·閒居賦》梁侯烏椑之𣐈。不从木。又《集韻》烏沒切。同榲。榲桲，或作㮧桲。

榡：《集韻》蘇故切，音素。《類篇》器未飾也。通作素。《周禮·槀人·獻素註》形法定爲素。

榢：俗架字。

𣖱：《集韻》祖回切，醉平聲。《玉篇》𣖱，木節也。亦作樶。

榣：《唐韻》餘招切，音遙。《說文》樹動也。又《玉篇》木名。《山海經》槐江之山，其隂多榣木之有若。《註》榣木，大木也。其上復生若木。《郭璞贊》榣惟靈樹，爰生若木。

𣖲：同𣐑。

㮨：《唐韻》子力切，音卽。《說文》細理木也。《玉篇》似松，有刺。《山海經》𢇨陽之山，其木多㮨枏豫章。《張衡·南都賦》檉松楔㮨。

榤：《唐韻》《集韻》𠀤渠列切，音傑。《玉篇》杙也。《爾雅·釋宮》雞棲于杙爲榤。《毛詩》作桀。詳桀字註。

㮩：《唐韻》相卽切《集韻》悉卽切，𠀤音息。《說文》木名。

榥：《唐韻》胡廣切《集韻》《正韻》戸廣切，𠀤音晃。或作櫎。《玉篇》讀書牀也。又以帛明牕也。《張協·七命》交綺對榥。《晉書·孝友傳贊》揮泗凋柏，對榥巢鷹。

榦：《廣韻》《韻會》𠀤古案切，干去聲。《說文》築牆耑木也。《徐曰》別作幹，非。《詩·大雅》榦不庭方，以佐戎辟。《箋》作楨榦以正之也。詳楨字註。又《書·禹貢》杶榦括柏。《傳》榦，拓也。又樹木旁生曰枝，本根爲榦。《淮南子·主術訓》枝不得大於榦。又《玉篇》榦，柄也。又井榦，井上木闌也。《莊子·秋水篇》塪井之鼃，跳梁井榦之上。又《集韻》胡安切，音韓。《說文》作𩏑。《前漢·武帝紀》作井榦樓，高五十丈。《註》積木而高於樓，若井榦之形。《韻會》平、去二音通。又《集韻》一曰榦，國名。又《類篇》侯旰切，音翰。體也。

榧：《唐韻》《集韻》《韻會》𠀤府尾切，音篚。木名。子可食，療白蟲。《本草》榧實，陶弘景云：出東陽諸郡。又《爾雅翼》榧似煔而材光，文彩如柏，古謂文木。通作棐。《邢疏》《爾雅》以柀檆爲一物，與《翼》說異。考證：〔《唐韻》《集韻》《韻會》𠀤府尾切，音筐。〕謹照府尾切，音筐改音篚。

榨：《唐韻》側嫁切，音詐。打油具也。出《證俗文》。又《類篇》酒盝。又《集韻》側賣切，音債。義同。

𣖳：《唐韻》《集韻》《韻會》𠀤渠焉切，音虔。廩也，構木爲之。《詩·商頌》方斲是虔。《鄭箋》引《爾雅·釋宮》椹謂之𣖳，榩卽椹也。孫炎曰：斫木質。又《集韻》渠言切，音𥴤。義同。考證：〔《詩·魯頌》方斲是虔。〕謹照原書魯頌改商頌。

榪：《唐韻》《集韻》《韻會》𠀤莫駕切，音罵。《玉篇》牀頭橫木也。《韻會》引《曾子·輿機疏》，機以木爲之，如牀，先用一繩繫著兩頭謂之榪。《正字通》俗謂木片關定器物曰榪子。考證：〔《韻會》引曾子輿機疏，機以木爲之，如牀，先用以繩繫兩頭，謂之榪。〕謹照原文以繩之以改一字。兩頭謂之榪改著兩頭之榪。

㮪：《唐韻》《集韻》《韻會》𠀤渠容切，音笻。或作𦨰、𦩺。《玉篇》小舟也。《揚子·方言》南楚、江、湘，凡艇之小而深者謂之㮪。又《唐韻》㮪松，可憎之貌。

㮫：《唐韻》胡葛切《集韻》何葛切，𠀤音曷。《玉篇》所以輔木轉也。又《集韻》下瞎切，音轄。木所以正弓弩。又《集韻》五瞎切。《類篇》丘瞎切，𠀤同楬。敔也。

榫：《集韻》悚尹切，音笋。剡木入竅也。《周圻·名義考》引《程顥·語錄》云：枘鑿者，榫卵也。榫卵員則員，榫卵方則方。又《篇海》之允切，音準。義同。

榬：《唐韻》雨元切《集韻》《韻會》于元切，𠀤音袁。《玉篇》絡絲籰也。或作𥰟。《揚子·方言》籰榬也，所以絡絲也。兗豫河濟之閒謂之榬。又懸鍾磬具。《管子·霸形篇》懸鐘磬之榬，陳歌舞笙竽之樂。又姓。《統譜》漢有榬溫舒、榬終古。又《集韻》于嬀切，音爲。義同。○按《韻會》云《增韻》作楥，誤。楥，履楔也。《正字通》云俗楥字，尤非。

㮬：《唐韻》烏紅切《集韻》烏公切，𠀤音翁。《唐韻》水㮬子，果名，出南州。

𣖴：《玉篇》古文直字。註見目部三畫。《說文》作𣖇。

𣖵：《類篇》徂禾切。木名。櫖李也。

𣖶：同楘。

𣖷：《集韻》資昔切，音積。屋檼木。

𣖸：《唐韻》作𣖸，杜奚切，音題。硏米槌也。

榭：《唐韻》《集韻》《韻會》《正韻》𠀤詞夜切，音謝。《說文》作𣛘，臺有屋也。《書·泰誓》宮室臺榭，陂池侈服。《孔傳》土高曰臺，有木曰榭。又《禮·禮運》合土以爲臺榭。《註》榭，器之所藏也。又《前漢·五行志》榭者，所以藏樂器。又《春秋·宣十六年》成周宣榭火。《公羊傳》註有室曰寢，無室曰榭。又講武之屋曰榭。又與序通。《儀禮》序則鉤楹内。註序讀如榭。考證：〔《公羊傳》廟有室曰寢。〕謹照原文廟改註。〔《爾雅·釋宮》榭亦謂之序。《唐韻》古者序榭同。〕謹按榭亦謂之序爾雅無此文今，改與序通。儀禮序則鉤楹内。註序讀如榭。

榮：《唐韻》永兵切《集韻》《正韻》于平切《韻會》於營切，𠀤音營。《說文》桐木也。見桐字註。又屋梠之兩頭起者爲榮。《禮·喪大記》升自東榮，降自西北榮。《註》榮屋翼也。又榮華。《爾雅·釋草》木謂之華，草謂之榮。不榮而實者謂之秀，榮而不實者謂之英。又《淮南子·時則訓》秋行夏令爲華，行春令爲榮。又榮者，辱之反。《老子·道德經》知其榮，守其辱。又人以血爲榮，以氣爲衞。《內經》榮衞不行，五臟不通。又《諡法》寵祿光大曰榮。又州名。《前漢·地理志》屬犍爲郡，唐置榮州。又杜榮，草也。《爾雅》莣，杜榮。註似茅，皮可以爲繩索履屩。又姓。《史記·聖門弟子傳》榮旂。《莊子》榮啓期。又《集韻》維傾切，音營。義同。又叶以中切，音融。《越絕書》種留封侯，不知令終。二賢比德，種獨不榮。《楊愼云》東韻宜收榮字。又叶爲命切，音詠。《揚雄·太𤣥經》宗其高年，鬼待敬也。牽羊于叢，不足榮也。鼎血之蕕，信王命也。考證：〔又杜榮，忘憂艸也。《郭璞·爾雅註》一名莣，今芒草，可爲索。〕謹按杜榮非忘憂草，今改又杜榮，草也。爾雅莣，杜榮。註似茅，皮可以爲繩索履屩。

榯：《唐韻》《集韻》𠀤市之切，音時。《玉篇》樹木立也。《宋玉·高唐賦》其始出也嚉兮若松榯。《註》直豎貌。又《類篇》落榯，持門樞。

榰：《唐韻》《集韻》《韻會》章移切《正韻》旨而切，𠀤音支。《說文》柱砥，古用木，今用石。《徐曰》柱下根也。《爾雅·釋言》榰，柱也。《郭註》相榰柱也。又《前漢·項羽傳》枝梧，一作榰梧。又《易·恆卦》上六振恆，凶。《說文》作榰恆。未詳。考證：〔《爾雅·釋訓》榰，柱也。〕謹照原書釋訓改釋言。

榱：《唐韻》所追切，音衰。《說文》秦名爲屋椽，周謂之榱，齊魯謂之桷。《爾雅·釋宮註》桷，屋椽也。一名榱梠。《張衡·西京賦》飾華榱與璧璫。《註》華榱，畫其榱也。又《集韻》初危切，音衰。又雙錐切。義𠀤同。

榲：《唐韻》《集韻》𠀤烏沒切，音膃。榲桲，果似𣙁也。《魏王花木記》榲桲，棃別種。《本草圖經》生北土，似𣙁而小。又《正韻》於問切，音醞。杜也。《正字通》榲桲，俗呼杜棃。又《集韻》烏昆切，音溫。杉也。又根也。又《集韻》委隕切，音惲。木盛貌。又《集韻》紆問切，音醞。柱也。

㮭：同椷。又《正韻》胡南切，音含。通水具。

榳：《集韻》《類篇》𠀤唐丁切，音亭。㯪榳，長木貌。《正字通》以爲梃字之譌，非。考證：〔㯪榳，長水貌。〕謹照原文水改木。

榴：俗橊字。

榵：《唐韻》而容切《集韻》如容切，𠀤音茸。《廣韻》木名，似檀。

榶：《唐韻》《集韻》《韻會》𠀤徒郞切，音唐。木名。棣也。一名栘。《廣韻》引《爾雅》云：唐棣，栘。不从木。又椀也。《荀子·正論篇》魯人以榶，衞人用柯，齊人用一革。《註》盌謂之榶，盂謂之柯。

榷：《唐韻》古岳切《集韻》《韻會》《正韻》訖岳切，𠀤音覺。《說文》水上橫木，所以渡者也。《徐曰》此卽今之所謂水彴橋也。《前漢·武帝紀》初榷酒酤。《韋昭曰》以木渡水曰𣙜。《師古曰》步渡橋禁民酤釀，獨官開置，如道路設木爲榷，獨取利也。《韻牋》榷酤是征稅之法。《王莽傳》謂之辜㰌。《晉書·南蠻傳》謂之估較。義𠀤同。又《正韻》居效切，音敎。義同。又《集韻》克角切，音確。木名，枳也。有實如柚。

㮮：《集韻》吉屑切，音結。或作𣚃，通作桔。《玉篇》㮮槹，汲水具。詳桔字註。

𣖹：《集韻》女居切，音袽。《玉篇》淭𣖹，杷也。《揚子·方言》杷，宋、魏之閒謂之渠拏。或謂之渠疏，不从木。

㮯：《集韻》胡昆切，音魂。梡木未析也。又《玉篇》胡本切《集韻》戸袞切，𠀤與梡同。

榸：《唐韻》卓皆切《集韻》樁皆切，𠀤音𪘨。枯木根。出《聲類》。又《六書故》樁，俗又曰榸。聲之轉也。《正字通》榸、樁音別義同。

榹：《唐韻》息移切《集韻》《韻會》相支切，𠀤音思。《說文》山桃也。似桃而小。《爾雅·釋木》榹，山桃。又《說文》槃也。《揚子·方言》承槃曰榹。又《集韻》七支切，音雌。義同。

㮰：《唐韻》房脂切《韻會》頻脂切，𠀤音皮。《說文》梠也。《徐鍇曰》連檐木，在椽之端者。《張衡·西京賦》樓檻文㮰。《註》引《聲類》曰：㮰，屋連綿也。又《集韻》邊迷切，音豍。楣也。

榺：《唐韻》詩證切，音勝。《說文》作𣚗，機持經者。《唐韻》織機榺也。

㮱：《集韻》色矜切，音升。草木盛貌。《正字通》俗森字。

榻：《唐韻》土盍切《集韻》《韻會》託盍切《正韻》託甲切，𠀤音塌。《說文》牀也。从冃从羽。《玉篇》牀狹而長謂之榻。《釋名》言鵪榻然近地也。《後漢·徐穉傳》蕃在郡不接賔客，惟徐穉來，特設一榻。又布名。《史記·貨殖傳》榻布皮革千石。《漢書·音義》榻布，白疊也。又叶他悅切，音近忒。《蘇軾·滕王閣詩》心驚魚龍會，目送鳧雁滅。使君東魯儒，府有徐孺榻。

㮲：《唐韻》楚鳩切《集韻》初尤切，𠀤音搊。《博雅》㮲，桊枸也。《玉篇》牛桊也。《類篇》牛鼻繫繩具。又《廣韻》板木不正也。又《集韻》《類篇》𠀤窻兪切，音芻。義同。

𣖺：《正字通》同㭚。

榼：《唐韻》苦盍切《集韻》《韻會》《正韻》克盍切，𠀤音𨍰。《說文》酒器也。《徐曰》榼之爲言盍也。盍，本作盇。覆也。《左傳·成十六年》行人執榼承飲，造于子重。又貯水器。《淮南子·汜論訓》霤水足以溢壺榼，而江河不能實漏卮。又藤名。《本草拾遺》榼藤如通草，其實三年方熟，若雞卵㱿，貯丹藥，經年不壞。

榽：《唐韻》胡雞切《集韻》《類篇》弦雞切，𠀤音兮。《爾雅·釋木》魄，榽橀。《註》木細，葉似檀。今江東有之。齊諺曰：上山斫檀，榽橀先殫。又《集韻》胡計切，音係。《說文》束也。又《廣韻》戸佳切，音㥟。榽棱也。考證：〔《爾雅·釋木》魄榽橀。《註》木細，葉似檀。今河東有之。〕謹照原文河改江。

榾：《唐韻》《集韻》古忽切，音骨。《玉篇》枸榾木，中箭笴。《本草圖經》作狗骨木，體白似骨，故名。南人取以作合器，甚佳。

榿：《韻會》丘其切，音𢽽。木名。《益部方物記》民家樹榿，不三年，材可倍常，疾種移取，里人以爲利。《杜甫·覓榿木栽詩》飽聞榿樹三年大，爲致溪邊十畝隂。《王安石·榿木詩》濯錦江邊木有榿，野園封植佇華滋。地偏幸免桓魋伐，歲晚還同庾信移。又《正字通》苦駭切，音楷。又《齊東野語》榿字，五來切，音獃。義𠀤同。

槀：《唐韻》《集韻》《韻會》𠀤苦浩切，音考。《說文》枯木。一作槁。《易·說卦》離爲火，其于木也爲科上槁。《註》草木空中者，必枯槁也。又乾魚謂之槀。《禮·曲禮》槀魚曰商祭。《註》槀，乾也。與《周禮》辨魚物爲鱻薧之薧同。又《集韻》口到切，音靠。義同。又《唐韻》古老切，音縞。槀本，藥名也。《荀子·大略篇》蘭茝藁本。又枯槀之槀，亦讀作縞。《禮·樂記》止如槀木。又積也。《左傳·哀三年》富父槐去表之槀，道還公宮。又與藁通。《馬融·長笛賦》持箭槀而莖立。《註》箭、槀，二竹名。考證：〔《禮·曲禮》祭槀魚曰商。〕謹照原文改槀魚曰商祭。

槁：《正字通》同槀。

㮳：《正字通》同栚。

槂：《集韻》《類篇》𠀤蘇昆切，音孫。公槂，木名。

槃：《唐韻》薄官切《集韻》《韻會》《正韻》蒲官切，𠀤音盤。《說文》承盤也。或从金。或从皿。亦作柈。《禮·內則》適父母舅姑之所，少者奉槃，長者奉水，請沃盥。《周禮·天官·玉府》若合諸侯，則共珠槃玉敦。《註》古者以槃盛血，以敦盛食。又槃樂也。《詩·衞風》考槃在澗。《鄭箋》考，成也。槃，樂也。又槃停，不進也。《宋書·吳喜傳》西雉旣殄，便應還朝而解，故槃停，托云捍蜀。又叶蒲沿切，便平聲。《魏·劉邵·趙都賦》牛首湡溟，波池潺湲。經落疇邑，詰曲縈槃。考證：〔《周禮·天官·掌舍》若合諸侯，則共珠槃玉敦。《註》古者以槃盛皿。〕謹照原文掌舍改玉府。皿改血。

𣖻：《類篇》許亥切，音海。《玉篇》酒𣖻也。《正字通》酒器，以木爲之。

槄：《唐韻》土刀切《集韻》《韻會》《正韻》他刀切，𠀤音叨。《爾雅·釋木》槄，山榎。《郭註》今山楸也。又槐大曰楸，小曰榎。見楸字註。又條也。《詩·秦風》有條有梅。傳條，槄也。《釋文》條本一作樤。又《唐韻》他浩切《集韻》土皓切，𠀤音討。義同。○按《爾雅》一爲橘屬，一爲槐屬，名槄者槐屬也。《正字通》云：槄有楸名，非卽楸也。考證：〔《詩·秦風註》條又作樤，槄也。《爾雅·釋木》謂之柚條。〕謹按爾雅柚條乃橘柚之柚，非槄也。今節爾雅一條，改作詩秦風有條有梅。傳條，槄也。釋文條本一作樤。

槅：《唐韻》古覈切《集韻》《類篇》各覈切，𠀤音革。《說文》大車枙也。與軛通。《張衡·京西賦》商旅聯槅。又《集韻》《類篇》𠀤下革切，音覈。果中核也。或作槅。又核也。《左思·蜀都賦》肴槅四陳。考證：〔《張衡·西都賦》商旅連槅。〕謹照原文西都賦改京西賦。連改聯。

𣖼：《唐韻》詳勻切《集韻》松倫切，𠀤音旬。《說文》大木，可爲鉏柄。又《唐韻》相倫切《集韻》須倫切，𠀤音荀。義同。

𣖽：同梫。

槆：《唐韻》相倫切，音荀。杶木別名。又《集韻》船倫切，音脣。義同。亦作橁。

槇：《韻會》多年切，音巓。《說文》木頂也。《徐曰》木杪。又仆木也。與顚通。《書·盤庚》顚木。又《唐韻》都年切，音顚。義同。又《集韻》止忍切，音軫。木密。又《集韻》之人切，音眞。木根相迫迮也。又《集韻》堂練切，音甸。亭年切，音田。義𠀤同。

𣖾：《唐韻》《集韻》《韻會》𠀤平祕切，音備。《玉篇》木名。出蜀。八月中吐穗如鹽狀，可食，味酸美也。《山海經》橐山多𣖾木。《管子·地員篇》高陵土山，命曰縣泉。其地不乾，其木乃𣖾。

槈：《唐韻》奴豆切《集韻》《韻會》乃豆切，𠀤音耨。《說文》薅器也。或从金。《管子·小匡篇》挾其槍刈槈鎛。《廣韻》槈如鏟，柄長三尺，刃廣二寸，以刺地除草。鎒。

𣖿：《類篇》敵得切，音特。杙也。《禮·周官》有職人戚袞曰職。或从木从𧴮。

槉：《唐韻》秦悉切《集韻》昨悉切，𠀤音疾。屋枅也。《爾雅·釋宮》閞謂之槉。《註》柱上欂。亦名枅，又曰㭼。

㮴：同𣔱。

槊：《唐韻》所角切《集韻》《韻會》《正韻》色角切，𠀤音朔。《說文》矛也。亦作矟。《通俗文》矛長丈八謂之槊。《魏書·楊津傳》不畏利槊堅城，惟畏楊公鐵星。又握槊，博簺也。一曰棊槊，棊爲子，槊爲局，卽今雙陸。《韓愈·示兒詩》酒食罷無事，棊槊以自娛。

構：《唐韻》古𠋫切《集韻》《韻會》《正韻》居𠋫切，𠀤音遘。《說文》蓋也。杜林以爲榱桷字。《玉篇》架屋也。《書·大誥》厥子乃弗肯堂，矧肯構。又《廣雅》合也。《易·繫辭》男女構精，萬物化生。《詩·小雅》我日構禍。又成也。《前漢·黥布傳》事已構矣。《唐書·楊師道傳》賦詩如宿構。又附會以成之亦曰構。《左傳·桓十六年》宣姜與公子朔構急子。又結起也。《前漢·陳勝傳》夜構火。又閒𨻶也。《後漢·隗囂傳》勿用傍人解構之言。又楮木別名。《物類相感志》構膠可以塗丹砂。又《唐韻》古慕切，音故。《荀子·勸學篇》彊自取柱，柔自取束。邪穢在身，怨之所構。束音絮。又《集韻》同桷。

槌：《唐韻》《正韻》直追切《集韻》《韻會》傳追切，𠀤音椎。擊也。《漢·宋子侯·古詩》槌牀便大怒。又棒槌，所以擊也。《魏書·李崇傳》邨置一樓，樓置一鼓，盜發之處，雙槌亂擊。或作椎。一作桘。又《唐韻》《集韻》《韻會》𠀤馳僞切，音縋。《說文》關西謂之特。《徐曰》江淮謂之槌，此則架蠶簿之木也，所謂懸蠶曲杙。《集韻》平聲亦載此義。又《韻會》《正韻》𠀤都回切，音堆。擲也。《揚子》槌提仁義。

槍：《唐韻》七羊切《集韻》《韻會》《正韻》千羊切，𠀤音鏘。《說文》距也。《周禮·秋官·職金》國有大故，而用金石，則掌其令。《註》用金石者，作槍雷椎椁之屬。《揚雄·長楊賦》木雍槍纍，以爲儲胥。又《玉篇》木兩頭銳也。《類篇》剡木傷盜曰槍。又曰器也。見槈字註。又抵也。《前漢·路溫舒傳》見獄吏，則頭槍地。又《前漢·天文志》紫宮左之星曰天槍。又姓。《姓苑》漢槍傳。又《集韻》《韻會》楚耕切《正韻》抽庚切，𠀤音崢。《爾雅·釋天》彗星爲欃槍。亦叶音鏘。《宋·謝瞻·張子房詩》婉婉幙中畫，輝輝天業昌。鴻門銷薄蝕，垓下隕欃槍。考證：〔《周禮·秋官·職舍》國有大故，而用金石，則掌其令。〕謹照原文職舍改職金。

槎：《唐韻》《韻會》仕下切《集韻》側下切《正韻》茶下切，𠀤音厏。《說文》衺斫也。本作𣞚。《魯語》里革曰山不槎檗。《尚書·刋木註》刋，槎其木。又《唐韻》仕加切《集韻》《韻會》《正韻》鋤加切，𠀤音查。義同。又桴也。同查。見查字註。考證：〔《春秋·公羊傳》山木不槎。〕謹按公羊傳無山木不槎之文。今改魯語里革曰山不槎檗。

槏：《唐韻》苦減切《集韻》《類篇》口減切，𠀤音歉。《說文》戸也。《唐韻》牖傍柱。又《六書統》力鹽切《集韻》離鹽切，𠀤音廉。𣜰櫳也。省作槏。《集韻》仄也。一曰自檢也。又《集韻》賢兼切，音嫌。稻名。又《集韻》胡犯切。盂也。又《字彙補》與廉同。

㮵：同栴。

槐：《唐韻》戸乖切《集韻》《韻會》乎乖切，𠀤音懷。《說文》木也。《周禮·秋官》面三槐三公位焉。《註》槐之言懷也。懷來遠人於此，欲與之謀。《爾雅·釋木》櫰槐，大葉而黑，守宮槐葉晝聶宵炕。《藝文類聚》槐，季春五日而兔目，十日而鼠耳，更旬而始規，二旬而葉成。又《春秋·說題辭》槐者，虛星之精。又《周禮·夏官·司爟註》秋取槐檀之火。又槐里，地名。《前漢·地理志》屬右扶風。又水名。《山海經》敦與之山，槐水出焉。又孟槐，獸名。《山海經》譙明之山有獸，狀如貆，赤毫，曰孟槐。又姓。《統譜》望出廣漢。唐槐承榮、槐公儉。又《集韻》《韻會》胡隈切《正韻》胡瑰切，𠀤音回。《說文》守宮也。《春秋元命苞》樹槐，聽訟其下。《註》槐之言歸也，情見歸實也。又《韻會》桃槐，西域國名。又琅槐，千乘郡縣名。

槑：《玉篇》古文梅字。註見七畫。

㮶：《玉篇》所角切《集韻》色角切，𠀤音槊。木名。《類篇》一曰柵也。《博雅》柵謂之㮶。俗同槊，非。

㮷：《集韻》《類篇》𠀤堅奚切，音雞。木名。

㮸：《集韻》同送。

𣗀：《類篇》同楷。

㮹：《集韻》陟利切，音緻。刺也。又《篇海》陟里切，音止。柠㮹也。

𣗁：《字彙補》同悶切，音鈍。田器。

𣗂：《字彙補》與楚同。出《漢袁君𥓓》。

𣗃：《集韻》《類篇》𠀤直類切，音墜。吳俗斷木爲軸，以申物也。

槒：《字彙補》同慉。

㮺：《玉篇》古文本字。註見一畫。

槢：《唐韻》似入切《類篇》《韻會》席入切，𠀤音習。《說文》木也。《徐曰》堅木。《元結·頌木魅辭》槢橈橈兮未堅。又械也。《何晏·景福殿賦》楯類騰蛇，槢似瓊英。《註》械楔。

槣：《集韻》居宜切，音基。以箸取物也。又《類篇》俱爲切。載也。又《集韻》居爲切，音規。義同。

槤：《說文》里典切，音璉。瑚槤也。《禮·明堂位》夏后氏四璉，殷六瑚。一說以木爲之，因以爲重器，故又从玉。又《集韻》力展切，音輦。義同。又《唐韻》力延切《集韻》陵延切，𠀤音連。《玉篇》簃也。《爾雅·釋宮》連謂之簃。《註》堂樓閣邊小屋。又横關木。《類篇》門持關謂之槤。又木名。見栛字註。

槥：《唐韻》祥歲切，音篲。《說文》棺櫝也。《前漢·高帝紀》令從軍死者爲槥，歸其縣。《註》槥櫝爲小棺。又《廣韻》于歲切，音衞。《集韻》胡桂切，音惠。又《集韻》《類篇》𠀤須銳切，音歲。義𠀤同。

槦：《唐韻》《集韻》《類篇》𠀤餘封切，音庸。㮧槦，木名。見㮧字註。又《集韻》一曰兵架謂之槦。又《類篇》吐孔切，音桶。鴻槦木，可爲矢。

槧：《唐韻》慈染切《集韻》疾染切，𠀤𦾶上聲。《說文》牘樸也。《徐曰》始削麤樸也。《王充·論衡》斷木爲槧。《釋名》槧，漸也。槧板長三尺，言漸漸然長也。《揚子·法言》叔孫通，槧人也。《西京雜記》揚雄懷鉛提槧，從諸計吏，訪殊方絕俗之語，作方言。又《癸辛雜識》𥳑槧古無有也，始於王安石，其後盛行，淳煕閒𥳑板幾廢。又《唐韻》才敢切《集韻》在敢切，𠀤音嵌。《玉篇》削板牘。又《唐韻》《集韻》《類篇》𠀤七豔切，塹去聲。又《韻會》七廉切，音僉。義𠀤同。

𣘕：《類篇》同梣。

㮿：《唐韻》𤰞吉切《集韻》壁吉切《類篇》逼吉切，𠀤音必。《說文》木也。《正字通》俗字，非。

槨：與椁同。

槩：《唐韻》古代切《集韻》《韻會》居代切，𠀤音漑。平斗斛木。《說文》作𣏙，斗斛。《徐曰》𣏙，戛摩之也。斗斛，量槩也。《禮·月令》仲春之月，正權槪。《周禮·冬官考工記》㮚氏槩而不稅。《疏》槩，所以勘諸廛之量器，以取平者。又平也。《管子·樞言》釜鼓滿則人槪之，人滿則天槪之。又大槪，大率也。《史記·伯夷傳》其文辭不少槩見。《莊子·天下篇》槩乎皆常有聞者也。《張衡·東京賦》粗爲賔，言其梗槩如此。又感觸經心也。《史記·范雎傳》臣愚，不槩于王心。《淮南子·精神訓》勢位爵祿，何足以槩志。又節槩。《左思·吳都賦》俗有節槩之風。《晉書·桓溫傳》豪爽有風槩。又退槩，幽深不明也。《何晏·景福殿賦》其奧祕則翳蔽曖昧，髣髴退槩。又口漑切。同慨。《史記·季布傳》婢妾賤人，感槩而自殺，非能勇也，其畫無復之耳。又許旣切，音餼。亦平木也。又古對切，音憒。義同。又古忽切，音骨。哀亂貌。又叶居氣切，音記。《劉楨·魯都賦》貴交尚信，輕命重氣。義激毫毛，怨成梗槩。

槪：同槩。又《韻會》尊名。《周禮·春官·鬯人》凡祼事用槪。凡疈事用散。《註》皆桼尊也。有朱帶者曰槪，無飾曰散。又與漑通。《周禮·春官·大宗伯·眡滌濯註》漑，祭器也。本或作槪。槪，拭也。又《集韻》巨列切，音竭。杙也。亦省作楬。

𣘖：《唐韻》《集韻》《韻會》𠀤居言切，鞬平聲。《玉篇》𣘖子，樗蒱采名。《廣韻》𢳚，同𣘖。《李翺·五木經》王采四盧，白雉牛𤱂。采六開塞，塔禿撅𢳚。又《正韻》經天切，音堅。義同。

槫：《集韻》《韻會》𠀤徒官切，音團。楚人謂圓爲槫。《楚辭·九章》曾枝剡棘，圓果槫兮。又《集韻》柩車也。或讀䜿兗切，音腨。義同。又《集韻》淳緣切，音遄。與輲同。

𣘻：《唐韻》宅加切《集韻》直加切，𠀤乍平聲。《唐韻》此卽今茶荈之茶。《廣韻》茶荈也。今作茶，俗字不可从。《唐權德輿撰陸贄·翰苑集序》領新茶一串，作此字。又《廣韻》同都切，音徒。楸木別名。春藏葉，可以爲飲，巴南人曰葭𣘻。又《集韻》苦荼也。詳檟字註。考證：謹按說文無此字。今改𣘻。

槬：《廣韻》《正韻》《韻會》𠀤胡化切，華去聲。鐘橫大也。《正字通》摦字之譌。《左傳》从木。《昭二十一年》天王將鑄無射，冷州鳩曰：夫鐘，小者不窕，大者不槬。窕則不咸，槬則不容。今鐘槬矣。

槭：《唐韻》《集韻》《韻會》𠀤子六切。音蹙。《說文》木可作大車輮。又《博雅》槭，到也。又《韻會》色責切，音索。讀若色。雕柯貌。《潘岳·射雉賦》陳柯槭以改舊。《李善註》所膈切，音同。又《韻會》木葉落也。《潘岳·閒居賦》庭樹槭以灑落。又《集韻》率摑切，音𢷾。木枝空貌。

槮：《唐韻》所今切《集韻》《韻會》蘇簪切，𠀤音森。《說文》木長貌。《張衡·西京賦》橚𤕤櫹槮。又華葉落，莖獨立也。《宋玉·九辨》萷櫹槮之可哀兮。又積柴水中以取魚曰槮。《爾雅·釋器》槮謂之涔。與罧同。又《集韻》桑感切，音糝。式荏切，音審。斯荏切，音伈。義𠀤同。又《集韻》《韻會》𠀤蘇遭切，音騷。木長也。《馬融·長笛賦》森槮柞樸。又《集韻》師銜切，音杉。森槮，木長貌。又《廣韻》疎錦切，音㾕。木實名也。又《韻會》所斬切，音㺑。《博雅》取也。一曰執也。引《詩·鄭風·槮》執子之手兮。註：擥也。《詩》本从手。

槯：《唐韻》昨回切《集韻》《類篇》倉回切，𠀤音崔。木名。堪作杖。又《集韻》昨回切，音摧。義同。又《集韻》狙猥切，崔上聲。木蘊積也。

𣘗：《類篇》尼質切，音暱。木名。《神異經》南方大荒之中有樹焉，名柤稼𣘗，三千歲作花，九千歲作實，其高百丈。

槰：《字彙》菩貢切，蓬去聲。草木盛貌。○按《集韻》本作𣟀。

槱：《唐韻》與久切《集韻》《韻會》以九切《正韻》云九切，𠀤音酉。《說文》積木燎之也。《詩·大雅》薪之槱之。《傳》槱，積也。《箋》豫斫以爲薪，至祭皇天上帝及三辰，則聚積以燎之。《周禮·春官》以槱燎祀司中、司命、飌師、雨師。或作禉、梄，通作蕕。又《廣韻》《集韻》《韻會》余救切《正韻》爰救切，𠀤音柚。又《集韻》《韻會》《類篇》𠀤夷周切，音猶。義𠀤同。考證：〔《說文》積火燎之也。〕謹照集韻原文積火改積木。〔通作楢。〕謹照集韻原文楢改蕕。

槲：《唐韻》《集韻》《韻會》《正韻》𠀤胡谷切，音斛。槲𣙙，木名。《爾雅·釋木疏》江河閒以作柱。《本草圖經》槲木，高丈餘，與櫟相類，亦有斗。《唐·許渾·峽山寺詩》古木高生槲。則槲爲大木也。詳𣙙字註。又《玉篇》胡木切。義同。

㯀：同𣒀。

𣘘：《唐韻》所臻切《集韻》疏臻切，𠀤音莘。《廣韻》牀前橫木也。《集韻》簀版。《揚子·方言》杠，東齊海岱之閒謂之𣘘。又《集韻》所巾切，緊平聲。義同。又《類篇》緇詵切《正韻》側詵切，𠀤音臻。《孟子註》有表無裏謂之柚𣘘。或作𣐽，亦作樼，通作榛。詳𣐽榛註。

槳：《唐韻》卽兩切《集韻》《韻會》子兩切，𠀤音蔣。《玉篇》楫屬。《揚子·方言》所以隱櫂謂之槳。或作𥷃、䒂，亦書作㯍。《字彙》縱曰櫓，橫曰槳。《正字通》長大曰櫓，短小曰槳。《韻會》前推曰槳，後栧曰櫂。《古樂府》莫愁在何處，住在石城西。艇子蕩雙槳，催送莫愁來。又《集韻》資良切，音將。義同。又柯也。

槴：《集韻》後五切《類篇》𠋫古切，𠀤音戸。籍書具。一曰取魚具。

槵：《唐韻》《集韻》𠀤胡慣切，音患。俗省作梙。《廣韻》無槵，木名。《集韻》皮子可澣。《酉陽雜俎》燒之極香，辟惡氣。一名噤婁，一名桓。《崔豹·古今註》拾𣙁木。一名無患。昔有神巫，名寶眊，能符劾百鬼，得鬼以此棒殺之，世人以此木爲衆鬼所畏，故名無患也。又《通雅》槵子實可去垢，核黑如𣘦。《正字通》謂可爲念珠。引佛經云：當貫木槵子一百八個，常自隨身。

槶：《類篇》古誨切，音貴。《說文》筐當也。《正字通》今俗呼底曰當。又《集韻》古對切，音憒。義同。又《集韻》姑回切，音瑰。與簂同。亦筐也。

槷：《唐韻》五結切《集韻》倪結切《正韻》魚列切，𠀤音齧。危槷也。《周禮·冬官考工記》轂小而長則柞，大而短則摯。《鄭註》摯，讀爲槷，謂輻危槷也。又摋也。《周禮·冬官考工記》輪人直以指牙，牙得則無槷而固。《註》槷，榝也。蜀人言摋曰槷。又與闑同。《鄭註》闑，古文作槷。《周禮·冬官考工記》匠人建國水地置槷以縣。《疏》槷，柱也。以縣者欲取柱之景，先須柱正。欲柱正，當以繩縣，而垂於柱之四角四中，繩皆附柱，則柱正矣。又與臬通。門中橜也。《詩·小雅》我車旣攻。《傳》褐纏旃以爲門，裘纏質以爲槸。《穀梁傳·昭八年》置旃以爲轅門，以葛覆質，以爲槷。據此槸、槷通用。又《集韻》射質也。《小爾雅》射，張布謂之侯。侯中者謂之鵠，鵠中者謂之正，正中謂之槷。《詩·大雅》四鍭如樹。《疏》槷質也。又《集韻》乃結切，音涅。木楔也。

槸：《唐韻》《集韻》魚祭切《韻會》倪祭切《正韻》倪制切，𠀤音藝。《爾雅·釋木》木相磨槸。《郭註》樹枝相切磨。或从草作𣞕。又同槷。詳槷字註。

槹：《唐韻》古勞切《集韻》《韻會》居勞切《正韻》姑勞切，𠀤音高。《韻會》汲水機。《說文》作槔。或作𣓌。通作臯。又《類篇》木名。

㯁：《唐韻》扶來切，音𤗏。姓也。出《姓苑》。又板也。○按《姓苑》有棓姓，無㯁姓。《正字通》云：俗棓字。

𣘙：《集韻》部項切，音棒。木杖。本作棓。或从奉从丰，詳棓字註。

槺：《唐韻》苦岡切，音康。槺梁，虛梁也。《司馬相如·長門賦》委參差以槺梁。《註》引《方言》曰：䆲，虛也。同槺。鄭康成作荒。

𣘚：《集韻》朔律切，音率。木名。

槻：《集韻》均窺切，音規。木名。堪作弓材。又《類篇》一曰樊槻木皮，水漬如墨，書之不脫。

槼：《集韻》《類篇》𠀤同規。古文規作槼。或省作槼。槼字从䂓，作䂓下木。

㯂：《唐韻》當蓋切，音帶。《博雅》槌也。《揚子·方言》槌，宋、魏、陳、楚、江淮之閒謂之㯂。

槽：《唐韻》昨勞切《集韻》《韻會》《正韻》財勞切，𠀤音曹。《說文》畜獸之食器。《玉篇》馬槽也。《晉書·宣帝紀》三馬同食一槽。又柔木名。《淮南子·𣲆論訓》槽矛無擊，修戟無刺。《註》槽，柔木。無擊，無鐵刃也。又枸槽子，果名。《齊民要術》枸槽子，大如指，正赤，其味甘。又石槽，檀槽，皆琵琶槽也。《開元遺事》賀懷智善琵琶。以石爲槽。《唐後主·題琵琶背詩》天香留鳳尾，餘暖在檀槽。又酒槽，酒坊也。《李賀·將進酒詩》小槽酒滴眞珠紅。又茶槽，茶碓也。《宋·范成大·立春詩》茶槽藥杵聲中。又《唐韻》作曹切《集韻》臧曹切，𠀤音遭。華實相半也。

槾：《唐韻》母官切《集韻》《正韻》謨官切，𠀤音瞞。《說文》𣏓也。《玉篇》所以塗也。秦謂之𣏓，關東謂之槾。又《博雅》槾，貪也。又《釋名》㭒謂之槾。槾，綿也，綿連榱頭，使齊平也。又《正韻》莫半切，音縵。義同。又木名。《張衡·南都賦》其木則槾柏杻橿。《註》槾，荆也。又《集韻》模元切，音璊。與樠同。又《集韻》無販切，音萬。亦槾荆也。

槿：《唐韻》居隱切《集韻》《韻會》几隱切，𠀤音謹。木槿，櫬也。《玉篇》木槿，朝生夕隕，可食。亦作堇。《禮·月令》木堇榮。一名舜。《詩·鄭風》有女同車，顏如舜華。一名椴，一名櫬。《爾雅·釋草》椴，木槿。櫬，木槿。《郭註》別二名也。白曰椴，赤曰櫬。一名日及。《南方草木狀》赤槿，名日及。一名王蒸。《陸璣·草木疏》齊魯之閒謂之王蒸。又《集韻》渠巾切，音堇。柄也。又《正韻》居忍切。義同。

樀：《唐韻》都歷切《集韻》《韻會》《正韻》丁歷切，𠀤音的。《說文》戸樀也。《爾雅·釋宮》檐謂之樀。《疏》檐交於檼上。一名樀，一名屋梠，又名宇，皆屋之四垂也。又《韻會》一曰絲櫋，卷絲具。又《集韻》亭歷切，音笛。義同。又《類篇》陟格切，音摘。槌也。㭙棏𣚅㰅𠀤同。

㯃：《唐韻》親吉切《集韻》《韻會》戚悉切，𠀤音七。《類篇》與桼同。木可以桼物。又《正韻》木可爲杖。又臺名。《揚子·方言》吳有館娃之宮，㯃娥之臺。《註》戰國時諸侯所立也。

樁：《唐韻》都江切《集韻》《韻會》株江切，𠀤憃平聲。《說文》橛杙也。《唐·韓愈贈張籍詩》斬拔枿與樁。《廣記》道安與惠遠，夜行遇雨，得人家，見門內有馬樁，樁懸一馬兜，使呼林伯升，伯升謂是神人，厚相賞接。○按《正韻》作側霜切，非。又《唐韻古音》舂，書容切。撞也。《晉書·宣帝紀》扼其喉而樁其心。

樂：《唐韻》五角切《集韻》《韻會》《正韻》逆角切，𠀤音岳。《說文》五聲八音之總名。《書·舜典》夔，命女典樂，敎胄子。詩言志，歌永言，聲依永，律和聲。《易·豫卦》先王作樂崇德，殷薦之上帝，以配祖考。《禮·樂記》大樂與天地同和。又鐘鼓、羽籥、干戚，樂之器也。屈伸、俯仰、綴兆、舒疾，樂之文也。《孝經》移風易俗，莫善于樂。又姓。《左傳》晉大夫樂王鮒，《戰國策》燕樂毅。複姓。《孟子》樂正裘。又《唐韻》盧各切《集韻》《韻會》《正韻》歷各切，𠀤音洛。喜樂也。《通論》喜者主於心，樂者無所不被。《易·繫辭》樂天知命。《孟子》與民同樂。又《集韻》力照切《正韻》力召切，𠀤音療。《詩·陳風》可以樂飢。毛音洛，鄭音療。又《集韻》《韻會》《正韻》𠀤魚敎切。《論語》仁者樂山。又益者三樂。又《韻補》盧谷切，音祿。《太公·下略》四民用虛，國乃無儲。四民用足，國乃安樂。《班固·東都賦》食舉雍徹，太師奏樂，陳金石，布絲竹。又《唐韻》魯刀切，音勞。《廣韻》伯樂相馬。一作博勞。考證：〔《孝經》移風移俗，莫善于樂。〕謹照原文移俗改易俗。

樃：《集韻》里黨切，音朗。木名。見樠字註。《正字通》俗桹字。

𣘛：《集韻》當侯切，音兜。木名。《正字通》木根入土無枝椏曰𣘛。

𣘜：《篇海》同笞。

樄：《字彙》池鄰切，音陳。樄㯌，經營馳逐也。引後漢《王延壽·王孫賦》扶嶔崟以樄㯌。註：一作陳椽。《史記·貨殖傳》揚平陽陳椽其閒。《正字通》陳爲衍字。未詳。

樅：《唐韻》《集韻》《韻會》𠀤七恭切，音瑽。《說文》引《爾雅》樅，松葉柏身。郭註：今太廟梁材用此。又《前漢·霍光傳》樅木外臧椁十五具。又《詩·大雅》虡業維樅。徐讀七凶反，沈讀子容反，又音衝。《傳》言崇牙之貌樅樅然也。又撞也。《前漢·司馬相如傳》樅金鼓。又姓。《史記·高帝紀》漢王令樅公守滎陽。又《集韻》卽容切，音蹤。又《正韻》倉紅切，音悤。又《廣韻》《集韻》𠀤子用切，音縱。義𠀤同。

樆：《唐韻》呂支切《集韻》《韻會》鄰知切，𠀤音離。山棃也。《爾雅·釋木》棃，山樆。《疏》在山曰樆，人植曰棃。又《集韻》抽知切，音樆。布木也。

𣘝：櫏省文。桾𣘝，木名。詳桾字註。

樇：《唐韻》息流切《集韻》思流切，𠀤音脩。木名。《正字通》木長也。

𣘞：《集韻》胡南切，音含。治橐榦。一曰似缾有耳。

樈：《唐韻》《集韻》𠀤渠京切，音擎。鑿柄也。

𣘟：《唐韻》乞加切，恰平聲。木名。

㯄：《唐韻》章移切，音支。木盛也。○按《說文》無㯄，《玉篇》㯄附林部，今倂入。

樉：《唐韻》疏兩切《集韻》所兩切，𠀤音𤕤。木名。又木茂貌。

𣘠：《集韻》《類篇》𠀤古旱切，音稈。柄也。或作𣔼。《正字通》俗笴字。

樊：《唐韻》附袁切，音煩。《說文》作𤕩，鷙不行也。从𠬜从棥。《徐曰》鷙，猶縶也。鷹隼之屬，見籠不得出，以左右攀引外也。《廣韻》樊，籠也。《莊子·養生主》澤雉十步一啄，百步一飮，不期畜于樊中。又通棥。《詩·小雅》止于樊。《說文》作棥。《孫炎曰》樊圃之樊也。謂樊籬。《莊子·山木篇》莊子遊乎雕陵之樊，睹一蟬得美䕃而忘其身。又紛雜貌。《莊子·齊物論》樊然殽亂。又國名。《詩·大雅》生仲山甫。《毛傳》仲山甫，樊侯也。又地名。《左傳·隱十一年》王取田于鄭，而與鄭人以溫、原、絺、樊。又姓。《姓苑》仲山甫之後，因國爲氏。又《正韻》符艱切。義同。又通鞶。《周禮·春官·巾車》掌王之五路。一曰玉路，鍚樊纓。鄭註：樊讀如鞶，馬大帶也。《釋文》步干反。《左傳》作繁纓。又《高誘曰》扶萬切，音飯。樊桐，山名。《淮南子·地形訓》樊桐在崑崙閶闔之中。又叶汾沿切，讀若楩。《左思·贈妹詩》才麗漢班，明朗楚樊。默識若記，下筆成篇。《白居易·中隱詩》大隱住朝市，小隱住丘樊。不如作中隱，隨月有俸錢。○按《說文》𠬜部收樊，下不从大，今誤入。考證：〔《周禮·春官·巾車》玉路，錫樊纓。〕謹照原文錫樊纓改鍚樊纓。〔《鄭註》鞶，馬大帶也。步干切，與鞶通。《左傳》作曲縣繁纓。〕謹按步干切以下非鄭註也。謹照原文改鄭註樊讀如鞶，馬大帶也。釋文步干反。左傳作繁纓。

樋：《集韻》拖東切，音通。木名。

樌：《唐韻》古玩切，音貫。木叢生也。又《玉篇》古灌字。註詳水部十八畫。

𣘡：《集韻》蘇禾切，音梭。木名。

㯅：《唐韻》符羈切《集韻》蒲糜切，𠀤音皮。木下交貌。《玉篇》㯅㯕，木下枝也。《博雅》木下交謂之㯅㯕。又《唐韻》符支切，音𦜉。又《五音集韻》賔彌切，音𤰞。義𠀤同。又《唐韻》邊兮切，音㡙。㯅㯕，小樹。

𣘢：《唐韻》五勞切，音敖。船接頭木也。《類篇》舟接首謂之𦪈。或从木。

樍：《唐韻》則歷切，音績。檉木別名。又《集韻》《類篇》𠀤側革切，音責。義同。

樎：《唐韻》《集韻》《韻會》𠀤所六切，音𦄲。本作樎。《玉篇》樎櫪也。養馬器。《揚子·方言》櫪，梁、宋、齊、楚北燕之閒謂之樎。或謂之皁。又與𦄲通。《家語》顏叔子獨處，鄰婦屋壞，叔子納之，而執燭放乎旦。蒸盡，𦄲屋繼之。《註》𦄲又作樎。樎字从㐁作。

㯆：《玉篇》色盞切《集韻》所𥳑切，𠀤音產。木名。亦果也。《徐表·南州記》㯆樹，子如桃實，長寸餘，二月花連著，實五月熟，色黃。鹽藏，味酸似白梅。出九眞。又《集韻》《類篇》𠀤所晏切，音訕。牀蓐也。

𣘣：《集韻》船倫切，音脣。木名。

𣘤：《唐韻》初八切，音察。木名。又《集韻》《類篇》𠀤桑葛切，音薩。《字林》草木動搖聲。或作檫。

樏：《唐韻》力委切，音累。似盤中有隔也。《玉篇》扁榼謂之樏。又《類篇》魯果切，音臝。木名。實有皮無𣪛。又《集韻》倫追切，音虆。禹山行所乘者。《說文》作欙。詳欙字註。又《廣韻》力追切，音纍。又《集韻》《類篇》《韻會》𠀤魯水切，音壘。義𠀤同。

樐：《說文》同櫓。

樑：《字彙》呂張切，音梁。見《釋藏》。○按《淮南子·主術訓》大者以爲舟航柱樑。不獨見《釋藏》也。

樒：《唐韻》美畢切《集韻》莫必切，𠀤音蜜。香木。《本草》引《南越志》：交州有蜜香樹，欲取，先斷其根，經年後，外皮朽爛，木心與節堅黑。沉水者爲沉香。浮水面平者爲雞骨，最麤者爲棧香。

𣘥：《唐韻》蒲計切，音薛。木名。

樓：《唐韻》落侯切《集韻》《韻會》郞侯切《正韻》盧侯切，𠀤音婁。《說文》重屋也。《爾雅·釋宮》四方而高曰臺，狹而脩曲曰樓。《釋名》樓謂牖戸之閒有射孔，樓樓然也。又偵敵之車曰飛樓，亦曰樓車。《六韜·軍略篇》視城中則有飛樓。《左傳·宣十五年》解揚登諸樓車，呼宋人而告之。又岑樓，山之銳嶺。《孟子》方寸之木，可使高於岑樓。又譙樓，城樓也。《前漢·陳勝傳》戰譙門中。又謂之戍樓。《儲光羲·送別詩》寒雲隱戍樓。又樓蘭，國名。見《前漢·昭帝紀》。又《爾雅·釋詁》樓，聚也。又《爾雅·釋草》果臝之實栝樓。《註》齊人呼爲天瓜。又道家以兩肩爲玉樓。《蘇軾·雪詩》凍合玉樓寒起粟。又姓。《姓苑》望出東陽，周封少康之裔爲東樓公，子孫因氏焉。又叶凌如切，音閭。《古·日出東南隅行》日出東南隅，照我秦氏樓。秦氏有好女，自名爲羅敷。又離樓，衆木交加之貌。《王延壽·魯靈光殿賦》嶔崟離樓。考證：〔《爾雅·釋草》栝樓，果臝之實。《註》齊人呼爲木瓜。〕謹照原文改果臝之實栝樓。木瓜改天瓜。

𣘦：《集韻》煙奚切，音鷖。黑水也。《古今注》出交州，色黑而有文。亦謂之烏木。《本草》一名爲樠木。葉似椶櫚，體輕堅緻，可爲筯及器物。

𣘧：同柎。

樔：《唐韻》《集韻》《韻會》𠀤鉏交切，音巢。《說文》澤中守草樓也。亦作巢。《禮·禮運·橧巢註》樔，又作巢。《曹大家·東征賦》諒不登樔而椓蠡兮。《正韻》作轈。又《類篇》側交切。同罺。橑罟也。《爾雅·釋器》罺謂之汕。《詩·小雅》烝然汕汕。《毛傳》樔也。《李巡云》以薄汕魚也。又《正韻》子了切，音剿。《漢武帝·悼李夫人賦》命樔絕而不長。《正字通》巢，當从臼从木。俗从果，非。

㯇：俗梐字。

樕：《唐韻》桑谷切《集韻》《韻會》《正韻》蘇谷切，𠀤音速。《說文》樸樕，小木也。《詩·召南》林有樸樕。又《爾雅·釋木》樕樸，心。《郭註》心，槲樕別名。《疏》槲樕有心能濕，江河閒以作柱。

㯈：同樕。

樖：《字彙》見《揚雄·蜀都賦》。音義未詳。《正字通》本賦洪溶蔥葦，紛揚搔樖。言竹枝相磨戛也。讀若柯。○按《賦杪》本賦：洪溶忿葦，紛揚搔合。柯與風披，夾江緣山，尋卒而起。合字屬上句，柯字屬下句，樖字似誤。

樗：《集韻》胡化切《正韻》胡挂切，𠀤音畫。《說文》木也。以其皮裹松脂。或从木蒦。又《唐韻》作㯉。丑居切《集韻》《韻會》《正韻》抽居切，𠀤音攄。惡木也。《詩·豳風》采荼薪樗。《陸璣疏》樗，樹及皮皆似漆，靑色，葉臭。《莊子·逍遙遊》吾有大樹，人謂之樗。其大本擁腫，不中繩墨。其小枝卷曲，不中規矩。《唐本草》椿、樗二樹形相似，樗木疎，椿木實。《蘇頌·圖經》椿葉香，可啖。樗氣臭，北人呼爲山椿，江東人呼爲鬼目。《集韻》从虖从慮，義同。又樗里，地名。《史記·索隱》甘茂居渭南隂鄕之樗里，號樗里子。又《爾雅·釋蟲》莎雞謂之樗雞。又《集韻》通都切，音瑹。惡木也。

㯉：同樗。

樘：《唐韻》《集韻》《韻會》𠀤同橕。《說文》衺柱也。《徐曰》俗作𣛟。非。詳橕字註。又《集韻》中庚切，音丁。讀如伐木丁丁之丁。義同。又《玉篇》達郞切，音堂。《博雅》距也。

𣘨：《唐韻》烏可切《集韻》《韻會》倚可切，𠀤阿上聲。𣘨橠也。《玉篇》𣘨橠，木盛貌。又《集韻》於何切，音阿。𣘨橠，樹枝長弱貌。

標：《唐韻》甫遙切《集韻》《韻會》《正韻》𤰞遙切，𠀤音猋。木末也。《管子·霸言篇》大本而小標。《淮南子·天文訓》本標相應。又高枝曰標。《莊子·天地篇》上如標枝，民如野鹿。又表也。《禮·投壺》疏：飮畢之後，司射請爲勝者樹標。《晉書·宣帝紀》立兩標以別新舊。又旌旗也。《淸異錄》梁祖建火龍標。又標樹，位置也。《唐書·王義方傳》高自標樹。又書也。《孫綽·天台山賦》名標於奇紀。又《說文》敷沼切，音縹。《廣韻》方小切，音𥛦。義𠀤同。《說文》作𣠙。考證：〔《禮·投壺》飮畢之後，司射請爲勝者樹標。〕謹按此孔疏非經文。謹照原書投壺下增疏字。

樚：《集韻》《韻會》𠀤盧谷切，音六。《韻會》樚櫨，井上汲水器。《庾信·述懷詩》道險臥樚櫨。又木名。亦作鹿。《酉陽雜俎》武陵郡北，有鹿木二株，馬伏波所種，木多節。又《玉篇》徒谷切。同櫝。匱也。

𣘩：同杫。又《集韻》想里切，音徙。詳杫字註。

樛：《唐韻》居虯切《集韻》《韻會》《正韻》居尤切，𠀤音鳩。木下句曰樛。《詩·周南》南有樛木。《毛傳》木枝下曲。又絞也。《儀禮·喪服》不樛垂。《註》不絞其帶之垂者。亦與繆通。《禮·檀弓》叔仲皮死，其妻衣衰而繆絰。《註疏》繆當爲樛，謂兩股相交也。《前漢·五行志》天雨草，葉相樛結，大如彈丸。又樛流，周流也。《揚雄·反騷》望崑崙以樛流。又姓。《史記·尉陀傳》陀太子嬰齊，取邯鄲樛氏女。又《集韻》亡幽切，音鷚。木名。又憐蕭切，音聊。義同。考證：〔《儀禮·喪經》不樛垂。〕謹照原書喪經改喪服。

𣘪：《唐韻》魯刀切，音勞。木名。又《集韻》憐蕭切，音聊。義同。

樜：《唐韻》《集韻》《韻會》𠀤同柘。詳柘字註。

𣘫：同椃。

樝：《唐韻》《集韻》《韻會》《正韻》𠀤莊加切，音渣。《說文》木名。與柤同。似棃而酢。《莊子·天運篇》禮義、法度，其猶樝棃、橘柚耶，其味相反，而皆可于口。又《歐陽脩·歸田錄》𣐈初生，堅實如石。凡百十𣐈以一榠樝置其中，則紅熟如泥，人謂之烘𣐈。

樞：《唐韻》昌朱切《集韻》《韻會》春朱切，𠀤音姝。本也。《說文》戸樞也。《爾雅·釋宮》樞謂之椳。又制動之主曰樞機。《易·繫辭》言行君子之樞機。又北斗第一星，謂之天樞。《春秋·運斗樞》天樞德見則鳳凰翔。又五帝之精黃，則含樞紐。《禮·大傳註》禘祭之一。又要也。《荀子·富國篇》人君者，管分之樞要也。又本也，中也。《淮南子·原道訓》經營四隅，還返于樞。又樞密，掌軍政之官也。《宋·司馬光集》文彥博除樞密，詔曰：仍冠中書。又金樞，月也。《木華·海賦》大明㩠轡於金樞之穴。又木名。《詩·唐風》山有樞。《草木疏》樞，其針刺如柘，其葉如楡，瀹爲茹，美滑于白楡。《正韻》抽居切。義同。又《集韻》烏侯切，音謳。《王逸·九思》將喪兮玉斗，遺失兮鈕樞。我心兮煎熬，惟是兮用憂。

樟：《唐韻》《集韻》《韻會》諸良切《正韻》止良切，𠀤音章。《廣韻》豫樟。木也。通作章。《司馬相如·子虛賦》其樹楩楠豫章。《師古註》豫、章二木，生至七年，乃可分別。《禮·斗威儀》君政訟平，豫章常爲生。又郡名。《應劭·漢官儀》豫章郡，樹生庭中，故以名郡。又《本草》釣樟，樟之小者。

樠：《唐韻》莫昆切《集韻》《正韻》謨奔切《韻會》謨昆切，𠀤音門。《說文》松心木。《前漢·西域傳》烏孫國，山多松樠。又脂出貌。《莊子·人閒世》以爲門戸則液樠。《司馬彪註》津液暗出，樠樠然也。又國名。《呂覽·求人篇》南至交趾、孫樸、續樠之國。又山名。《淮南子·地形篇》泥塗淵出樠山。又《集韻》謨元切，音璊。又《廣韻》母官切《類篇》《韻會》《正韻》謨官切，𠀤音瞞。義𠀤同。又《集韻》《韻會》里黨切，音朗。《左傳·莊四年》楚王卒于樠木之下。《正義》木有楡者，俗呼爲樃楡。蓋爲樠也。

模：《唐韻》《正韻》𠀤莫胡切，音謨。《說文》法也。《徐曰》以木爲規模也。《廣韻》又形也。又《集韻》《韻會》𠀤蒙晡切，音摹。義同。《左思·魏都賦》受全模於梓匠。《張衡·歸田賦》陳三皇之軌模。《揚子·方言》張小使大謂之廓。陳楚之閒謂之模。《韓愈·岣嶁禹𥓓詩》拳科倒薤形模奇。又作摹、橅。《史記·漢高紀》其規摹弘遠矣。《前漢·韋元成傳》其規橅可見，音義𠀤同。又木名。《淮南子·草木譜》模木生周公塚上，其葉春靑，夏赤，秋白，冬黑，以色得其正也。

㯊：《玉篇》戸恩切，音痕。平量木也。

樢：《集韻》同蔦。又莫卜切，音木。鳥名。

樣：《集韻》似兩切，音象。栩實。橡或作樣。詳橡字註。又《集韻》弋亮切《韻會》餘亮切，𠀤音漾。法也。《廣韻》作㨾。《唐書·柳公權傳》公權在元和閒書法有名，劉禹錫稱爲柳家新㨾。《長編》宋太祖謂陶穀曰：聞草制皆檢舊本，依樣畫葫蘆。《文獻通考》政和八年，令禮部造履三十副，下開封府舖戸爲樣。原作柳家新樣。

𣘬：《類篇》陵之切，音離。木名。條可爲大索。○按《字彙》入十畫，今改正。

㯋：《集韻》《類篇》𠀤畎迥切，音𩓺。足几也。一曰篋也。又《類篇》舉影切，音景。警枕也。又《集韻》庾頃切，音潁。木名。一曰錐柄。一曰刀鐶。

樤：《集韻》田聊切，音迢。柚樤也。亦作條。《類篇》小枝也。

𣘭：同柙。

樥：《類篇》蒲蒙切，音蓬。梁上槅也。

樦：《類篇》重主切，音拄。樂也，所以調絃。

𣘮：《集韻》匹曳切，音𠢪。標也。

𣘯：《集韻》姑橫切，音觵。網滿也。

𣘰：《說文》亙本字。註詳二部四畫。

𣘱：《字彙補》同忒切，音特。木也。

𣘲：《字彙補》所臻切。多也。

㯌：《字彙補》音未詳。《王延壽·王孫賦》扶嶔崟以樄㯌。《註》一作樄椽。

𣘳：《集韻》槲或書作𣘳。詳槲字註。

樲：《唐韻》《集韻》《正韻》𠀤而至切，音二。《說文》酸棗也。《爾雅·釋木》樲，酸棗。《註》樹小實酢。《孟子》養其樲棘。又《集韻》直利切，音稚。以木拒輪也。

樳：《唐韻》徐林切《集韻》《韻會》徐心切，𠀤音尋。《唐韻》木名，似槐。《集韻》以爲炭，鍊生鐵，一烹乃熟。亦作尋。《山海經》尋木長千里，在句纓南，生河上西北。《郭璞贊》眇眇尋木，生於河邊。疎枝千里，上干雲天。《左思·吳都賦》西蜀之於東吳，小大之相絕也。亦猶疎林螢耀，而與夫樳木龍燭也。○按樳與梣，音同物異。樳，木之最大者。《正字通》同梣，似誤。

樴：《唐韻》之翼切《集韻》《韻會》質力切，𠀤音職。《說文》杙也。《爾雅·釋宮》樴謂之杙。《郭註》橜也。又《玉篇》繫牛杙。《周禮·肆師》大祭祀，展犧牲，繫于牢，頒于職人。《鄭註》職，讀作樴。《疏》謂牽牲于臬，置臬之時樴樴然作聲，故讀从樴。又《集韻》敵得切，音特。義同。又《集韻》逸織切，音弋。《說文》劉杙，或作樴。考證：〔《周禮·春官》大祭祀，展犧牲，繫于牽，頒于職。〕謹照原文春官改肆師。牽改牢。職下增人字。

樵：《唐韻》昨焦切《集韻》《韻會》慈焦切《正韻》慈消切，𠀤音譙。《說文》散木也。《左傳·桓十二年》請無扞采樵者以誘之。又采薪曰樵。《詩·小雅》樵彼桑薪，卬烘于煁。故采薪者謂之樵夫。《史記·孟嘗君傳》樵夫牧豎。又焚也。《公羊傳·桓七年》焚之者何，樵之也。又與譙通。《前漢·趙充國傳》爲壍壘木樵。《師古註》謂爲高樓以望敵也。《集韻》或作藮，又作𣟶。又𦿕，同樵。

𣙻：《集韻》《類篇》𠀤葘尤切，音鄒。草木子叢生。

樶：《字彙》同𣖱。

樷：《集韻》徂聰切，音叢。《前漢·東方朔傳》樷珍怪。《師古註》古叢字。

𣙼：《集韻》籀文枱字。

𣙽：《集韻》同櫪。

樸：《唐韻》《集韻》《韻會》《正韻》𠀤匹角切，音璞。《說文》作檏。木素也。《徐曰》土曰坏，木曰檏。《書·梓材》旣勤樸斲，惟其塗丹臒。又凡器未成者，皆謂之樸。《爾雅·釋器》木謂之剫，玉謂之雕。《郭註》皆治樸之名。又質也。《禮·郊特牲》素車之乘，尊其樸也。又《集韻》《韻會》《正韻》𠀤博木切，音卜。《詩·大雅》芃芃棫樸。《傳》樸，枹木。《箋》白桵相樸屬而生者。《周禮·冬官考工記》察車之道，欲其樸屬而微至。《註》樸屬，猶附著堅固也。又《集韻》普木切，音扑。《張衡·東京賦》遵節儉，尚素樸。思仲尼之克己，履老氏之常足。又堅木也。又《集韻》步木切，音僕。木密也。又《廣韻》薄胡切，音蒲。樸𠟼，縣名。《前漢·地理志》屬武威郡。又《唐韻》普故切，音舖。《淮南子·精神訓》明白太素，無爲復樸。

樹：〔古文〕𡬾𣕒𣚤《唐韻》常句切《集韻》《韻會》《正韻》殊遇切，𠀤殊去聲。《說文》生植之總名。《左傳·昭二年》季氏有嘉樹，宣子譽之。《禮·祭義》樹木以時伐焉。《淮南子·原道訓》萍樹根于水，木樹根于土。又《爾雅·釋宮》屛謂之樹。《論語》邦君樹塞門。又《揚子·方言》牀謂之杠。北燕、朝鮮閒謂之樹。又獸名。《儀禮·鄉射禮》君國中射則皮樹中。《註》皮樹，獸名。謂皮作樹形以射之。又姓也。《後魏·官氏志》樹洛于氏。後改爲樹氏。又《唐韻》《廣韻》《集韻》《韻會》《正韻》𠀤臣庾切，音豎。扶樹也。《徐鍇曰》樹之言豎也。種樹曰樹。《易·繫辭》古之葬者，不封不樹。《詩·小雅》荏染柔木，君子樹之。往來行人，心焉數之。又立也。《書·說命》樹后王君公，承以大夫師長。《泰誓》樹德務滋，除惡務本。《畢命》彰善癉惡，樹之風聲。又諸侯之適子，天子命爲之嗣者，曰樹子。《穀梁傳·僖九年》無易樹子。俗作𣗳，非。考證：〔《儀禮·鄉射禮》君國中射皮樹。〕謹照原文皮上增則字。樹下增中字。

樺：《唐韻》《集韻》《韻會》胡化切《正韻》胡挂切，𠀤音崋。《廣韻》木名。《玉篇》木皮可以爲燭。或作檴，通作華。《莊子·讓王篇》原憲華冠縱履。《註》以華皮爲冠。《司馬相如·上林賦》華楓枰櫨。《師古註》華，卽今樺皮貼弓者。詳檴字註。又《集韻》戸花切，音驊。義同。又《集韻》訖黠切，音戛。鼓也。考證：〔《莊子·讓王篇》原憲華冠縱履。〕謹照原文縱改縱。

樻：《唐韻》《集韻》《韻會》𠀤求位切，音匱。《說文》椐也。《廣韻》木腫節，可爲杖。詳椐字註。又《唐韻》丘愧切，音喟。樻梧樹。《類篇》卽靈壽木也。《前漢·孔光傳》詔賜靈壽杖。又《集韻》苦軌切，音巋。義同。

樼：同榛。

樽：《唐韻》《集韻》《韻會》《正韻》𠀤租昆切，音尊。《說文》作尊。《玉篇》酒器也。《正韻》从木者後人所加。亦作罇。《易·大過》樽酒簋貳用缶。又《儀禮·燕禮註》禮法有以壺爲樽者。《左傳·昭十五年》樽以魯壷。又止也。《淮南子·要略訓》樽流遁之觀。又《韻會》禮運，以尊爲尊𤰞之尊，別出樽字。然樽乃林木茂盛之字。又叶蹤倫切，音遵。《馬融·東巡頌》圭璋峨峨，犧牲潔純。鬱鬯宗彞，明水元樽。又叶且緣切，音詮。《蘇軾·祭單君貺文》何以慰君，中里一尊。人生如夢，何促何延。考證：〔《左傳·昭十四年》樽以魯壷。〕謹照原文十四年改十五年。

㯓：同榻。

樾：《唐韻》《集韻》王伐切《韻會》《正韻》魚厥切，𠀤音越。《玉篇》楚謂兩木交隂之下曰樾。《淮南子·人閒訓》武王䕃暍人于樾下。《唐書·太平公主傳》設燎相屬，道樾爲枯。

𣙾：同樾。

樿：《唐韻》《集韻》《韻會》𠀤旨善切，音顫。《說文》木也。可爲櫛。《禮·玉藻》櫛用樿櫛。《註》樿，白理木也。又可爲杓。《禮·禮器》犧尊樿杓。又《山海經》風雨之山，其木多棷樿。又棺之全一邊者謂之樿。《莊子·人閒世》七圍八圍，貴人富商之家，求樿傍者斬之。又《正韻》之輦切，音展。又《集韻》《類篇》上演切《韻會》時戰切，𠀤音繕。義𠀤同。

橀：《唐韻》呼雞切《集韻》《韻會》馨奚切，𠀤音醯。《玉篇》榽，橀木也。詳榽字註。又《唐韻》呼改切，音海。義同。

橁：同杶。

橂：《集韻》《類篇》𠀤堂練切，音奠。木理堅密也。

橃：《唐韻》《集韻》《韻會》𠀤房越切，音伐。《說文》海中大船。《徐曰》俗作筏，非是。又《集韻》北末切，音撥。義同。又《唐韻》《集韻》方吠切，音廢。木似柚也。《類篇》屋棟頭。

𣙿：《唐韻》芳味切，音費。《說文》木也。又同𣏟。木𣙿也。詳𣏟字註。

𣚀：《集韻》將支切，音兹。𣚀欈，木名。實可食。

𣚁：同𣚀。

橄：《唐韻》《集韻》𠀤古覽切，音敢。《玉篇》橄欖，果木。出交趾。《三輔黃圖》漢武帝破南越，得橄欖百餘本。《南方草木狀》橄欖二月花，八九月熟，吳時歲貢，以賜近臣。又《齊東野語》一名靑果，一名諫果，一名忠果。《陵川詩註》南人謂之格覽。又《集韻》口減切，嵌上聲。義同。

橅：同模。

橆：《唐韻》文甫切《集韻》《韻會》罔甫切《正韻》罔古切，𠀤音武。《說文》豐也。从𡘲从林。大、𠦜，數之積也。林者，木之多也。𠦜與庶同意。《書·洪範》庶草蕃橆。《唐韻》隷省作無，今借爲有無字。《字彙》橆，古文蕃橆字。有無之無，則用无字。秦以橆作无，李斯又改作無，後因之。《正韻》繁橆，《今文尚書》作廡。橆、廡義同。

𣚂：《唐韻》於離切，音猗。《說文》木𣚂椸貌。與檹同。亦作旖。又《賈逵云》卽椅木，可作琴。又《類篇》隱綺切，音倚。義同。

㯔：《唐韻》此芮切，音毳。重擣也。《博雅》謝也。

橇：《唐韻》起囂切《集韻》《韻會》《正韻》丘妖切，𠀤音蹺。《唐韻》踏摘行。又禹所乘也。《史記·夏本紀》泥行乗橇。《孟康曰》橇形如箕，㰅行泥上。又《唐韻》巨憍切，音趫。同蹻。《抱朴子·雜應》乗蹻可以周流天下。又子劣切，音蕝。義同。又《韻會》充芮切。同毳。《前漢·溝洫志》泥行乗毳。《師古註》毳讀如本字。

𣚃：同㮮。

㯕：《唐韻》先稽切《集韻》先齊切，𠀤音西。《廣韻》㯅㯕也。《說文》櫪㯕也。互詳櫪、㯅註。

𣚄：《集韻》相支切，音私。木柴也。

橈：《廣韻》《集韻》《韻會》《正韻》𠀤女敎切，音閙。《說文》曲木。《周禮·冬官考工記》輈人惟轅，直且無橈也。又枉也。《禮·月令》命有司申嚴百𠛬，毋或枉橈。又弱也。《易·大過》棟橈，凶。《前漢·高帝紀》與酈食其謀橈楚權。又散也。《易·說卦傳》橈萬物者莫疾乎風。又摧折也。《左傳·成二年》畏君之震，師徒橈敗。又層橈，屋飾也。《淮南子·本經訓》夭矯曾橈。又柔橈，骨體耎弱也。《司馬相如·上林賦》柔橈嫚嫚，嫵媚纖弱。《揚子·方言》自關而西，凡物小謂之孅橈。又《集韻》《韻會》《正韻》𠀤女巧切，音橈。亂也。又《集韻》爾紹切，音獶。亦曲木。又《唐韻》《集韻》《韻會》𠀤如招切，音饒。楫也。《博雅》楫謂之橈。《後漢·岑彭傳》𧚌直進樓船冒突露橈數千艘。《註》露橈，露楫在外，人在船中。又《集韻》尼交切，音鐃。曲也。考證：〔《周禮·冬官考工記》其覆車也，轅直且無橈也。〕謹按所引非原文。謹照原文改輈人惟轅直且無橈也。

㯖：同㭙。

𣚅：同㯖。

橉：《唐韻》《集韻》𠀤良刃切，音吝。木名。《郭璞·江賦》橉𣏌稹薄於潯涘。《本草》橉木，一名橝，生江南深山。燒灰淋汁以釀酒，主心腹癥瘕。亦可染色。又《類篇》木皮曰橉。又《廣韻》良忍切《集韻》《韻會》里忍切，𠀤音嶙。《玉篇》楚人呼門限曰橉。《淮南子·汜務訓》枕戸橉而臥者，鬼神蹠其首。又《博雅》橉砌也。又《廣韻》牛車絕橉。《正字通》無門限義，失考。

橊：《廣韻》《集韻》《韻會》《正韻》𠀤力求切，音榴。石橊，果名。《博物志》張騫使西域回所得。《博雅》若橊，石橊也。丹實垂垂若贅瘤也。《左思·蜀都賦》若橊競裂。《崔豹·古今註》一名丹若。又橊橊，獸名也。《山海經》隂山有獸，其狀如貍，其音如橊橊。

橋：《唐韻》巨嬌切《集韻》《韻會》渠嬌切《正韻》祁堯切，𠀤音喬。《說文》水梁也。从木喬聲。喬高而曲也。橋之爲言趫也，矯然也。《史記·秦本紀》昭王五十年，初作河橋。又懸繩以度曰絚橋。《水經注》罽賔之境，絚橋相引。又器之有橫樑者曰橋。《儀禮·士昏禮》笲加于橋。《註》橋以庋笲。又桔橰上衡也。《淮南子·主術訓》橋直植立而不動，俯仰取制焉。又橋泄，嫚也。《荀子·榮辱篇》橋泄者，人之殃也。又戾也。《呂覽·離謂篇》聽言而不可知，其與橋言無擇。又木名。《尚書大傳》橋木高而仰，梓木晉而俯，以喩父子。又陽橋。《春秋》魯地。又姓。《統譜》黃帝葬橋山，子孫守塚，因爲氏。《史記·貨殖傳》橋姚致馬千匹，牛倍之。又《集韻》丘妖切，音蹺。《史記·河渠書》山行乗橋。《註》橋，一作𣞶，直轅車也。又《集韻》居勞切，音高。勁疾貌。《莊子·則陽篇》欲惡去就，於是橋起。又《韻會》渠廟切，音嶠。《禮·曲禮》奉席如橋衡。《疏》左低右昂，如橋之衡。又屈橋，壯健貌。《揚雄·河東賦》千乗霆亂，萬騎屈橋。嘻嘻旭旭，天地稠㟼。又《正韻》古弔切，音叫。義同。又《正韻》吉了切，音皎。《荀子·儒効篇》橋飾其情性。《前漢·武帝紀》陳湯橋發兵斬郅支。又《集韻》居夭切，音矯。人名。秦有盛橋。考證：〔《儀禮·士昏禮》筓加于橋。《註》橋以庋筓。〕謹照原文兩筓字𠀤改笲。

橌：《唐韻》《集韻》《韻會》𠀤下赧切，音僩。大木也。又《說文》《集韻》𠀤古限切，音𥳑。義同。

㯗：《集韻》何閒切，音閑。木名。

橍：《集韻》儒順切，音閏。木名。

𣚆：《集韻》同輴。

橎：《集韻》附袁切，音煩。《說文》木也。《類篇》堅木，不華而實。又《集韻》方煩切，音樊。義同。又《唐韻》府遠切，音返。木名。

橏：《唐韻》旨善切，音樿。木瘤也。又《集韻》九件切，音蹇。《博雅》㮈也。又橏榐，見榐字註。

橐：〔古文〕𡇈《唐韻》《集韻》𠀤他各切，音拓。《說文》囊也。《唐韻》囊無底。《詩·大雅》于橐于囊。《毛傳》小曰橐，大曰囊。《左傳·宣二年》趙盾見靈輒，爲簞食與肉，置諸橐而與之。又冶器也。《老子·道德經》天地之閒，其猶橐籥乎。《註》橐者外之櫝，所以受籥也。籥者內之管，所以鼓橐也。《淮南子·本經訓》鼓橐吹埵，以消銅鐵。又盛衣食之器者曰橐梠。《莊子·天下篇》禹親自操橐耜，而九雜天下之川。又橐橐，杵聲也。《詩·小雅》椓之橐橐。又橐駝，獸名。言其負囊橐而駝物也。《揚雄·長楊賦》敺橐駝，燒𤑺蠡。又橐臯，吳地。《春秋·哀十二年》公會吳于橐臯。《漢書》屬九江郡。又《唐韻》章夜切，音柘。義同。又《集韻》都故切，音妒。木名。○按《說文》別立橐部，今倂入。

橑：《唐韻》《集韻》《韻會》𠀤魯皓切，音老。《說文》椽也。《廣韻》簷前木。《楚辭·九歌》桂棟兮蘭橑。《韻會》通作轑。《前漢·張敞傳》得之殿屋重轑中。蘇林曰：重棼也。師古曰：今之廊舍，一邊虛爲兩夏者。又車前蓋如弓形者，謂之橑。《周禮·冬官考工記·輪人》弓鑿廣四枚。《註》弓蓋橑也。漢世呼弓爲橑子，所以庇車者。《淮南子·說林訓》蓋非弓不能蔽日，輪非輻不能追疾。又木段也。《管子·侈靡篇》雕卵然後瀹之，雕橑然後爨之。又《集韻》憐蕭切《正韻》落蕭切，𠀤音聊。蓋骨也。考證：〔《周禮輪人》弓鑿廣二枚。〕謹照原文二改四。

𣚇：《集韻》叵到切，音犥。張大貌。

㯘：同梡。又《集韻》奴玩切，音䥗。杵聲齊也。又《集韻》《類篇》𠀤苦喚切，寬去聲。義同。

橒：《唐韻》《集韻》𠀤王分切，音雲。木名。《玉篇》木文。

㯙：《唐韻》《集韻》𠀤直列切，音徹。棗也。《類篇》楊㯙。見棗字註。

𣚈：同槮。

橓：《集韻》舒閏切，音舜。卽木菫，朝榮暮落者。《詩·鄭風》顏如舜華。或作橓。詳槿字註。亦作蕣、舜。

橔：《集韻》徒回切，音頹。棺覆也。又《類篇》都回切，音堆。義同。又《集韻》都昆切，音敦。枯也。

㯚：《唐韻》都合切《集韻》德合切，𠀤音答。《玉篇》作榙。榙𣝋，木名，似李。

橕：《唐韻》丑庚切《集韻》《正韻》抽庚切，𠀤音瞠。《說文》斜柱。《徐曰》橕之言䟫也。《王延壽·魯靈光殿賦》枝牚杈牙而斜據。《杜甫·登慈恩塔詩》始出枝橕幽。本作牚，今作橕，《復古編》作撐。《韻會》禮韻無从手撐字。又《唐韻古音》丑郞切《司馬相如·長門賦》飾文杏以爲梁，離樓梧以相橕。互詳樘字註。

橖：《唐韻》《集韻》𠀤徒郞切，音棠。車橖也。又《集韻》恥孟切，音敞。柱也。

𣚉：同樛。

㯛：《唐韻》戸吳切《集韻》洪孤切，𠀤音胡。《玉篇》江東呼棗大而銳上曰㯛。亦作壷。《爾雅·釋木》壷棗。見棗字註。

㯜：《集韻》秦醉切，音瘁。木朽也。本作椊，俗作㯜。

𣚊：《唐韻》同栭。又《篇海》同㮕。

橗：《集韻》《類篇》𠀤謨耕切，音萌。木名。又《玉篇》木心也。

𣚋：同㭨。

橘：《唐韻》居聿切《集韻》《韻會》訣律切《正韻》厥筆切，𠀤鈞入聲。《說文》果出江南，樹碧而冬生。《書·禹貢》揚州厥包橘柚錫貢。《註》小曰橘，大曰柚。《爾雅翼》江南爲橘，江北爲枳。《史記·貨殖傳》蜀漢江陵千樹橘，其人與千戸侯等。《襄陽記》謂之木奴。李衡于龍陽洲種橘千株，敕兒曰：吾有木奴千頭，不責汝衣食。《宋·韓彥直·橘譜》橘品十有四種。又《爾雅·釋天》月在甲曰畢，在乙曰橘，謂之月陽。

橙：《唐韻》宅耕切《集韻》《韻會》《正韻》除耕切，𠀤音棖。《說文》橘屬。《埤雅》柚屬，柚皮極苦，不可向口，皮甘者乃橙爾。橙可登而成之，故字从登。《司馬相如·上林賦》黃甘橙楱。《晉張協·七命》燀以秋橙。又《集韻》持陵切，音澄。義同。又《唐韻》都鄧切《集韻》《韻會》《正韻》丁鄧切，𠀤音凳。几屬。《晉書·王獻之傳》魏時凌雲殿榜未題，匠人誤釘，不可下，使韋仲將懸橙書之，比訖，鬚髮盡白。

𣚌：《說文》都歷切，音滴。戸樀也。樀、𣚌同。見樀字註。又《玉篇》式至切，音試。木名。

𣚍：《唐韻》於力切《集韻》乙力切，𠀤音億。梓屬也。大者可爲棺椁，小者可爲弓材。

橚：《唐韻》息逐切《集韻》息六切《韻會》蘇谷切，𠀤音肅。長木貌。《左思·蜀都賦》橚矗森萃。《李善註》橚矗，長直貌。《張衡·西京賦》橚𤕤橚槮。《李善註》皆草木盛貌也。又《廣韻》蘇彫切，音蕭。又《說文》山巧切，梢上聲。義𠀤同。又《集韻》與楸同。木名也。《山海經》華陽之山，其隂多苦辛，其狀如橚，其實如瓜，食之已瘧。《註》橚卽楸字。又《集韻》同櫹。

橛：《唐韻》《集韻》《正韻》𠀤居月切，音厥。《說文》杙也。一曰門梱。《爾雅·釋宮》樴謂之杙。《註》橜也。蓋直一段之木也。《列子·黃帝篇》若橜株駒。《註》斷木。又《詩·小雅》旣備乃事。《疏》引漢農書云：孟春，土長冒橛，陳根可拔，耕者急發。又馬銜曰橜。《莊子·馬蹄篇》前有橛飾之患。《司馬相如傳》銜橛之變。又《篇海》橜車，鉤心木也。又擊鼓槌也。《山海經》有獸名夔，以其皮爲鼓，橛以雷獸之管，聲聞五百里。又同嶡。又《列子》姑衞切，音劌。盛肉几。《禮·明堂位》俎，夏后氏以嶡。《註》謂中央橫木也。通橛。又《韻會》其月切，音掘。《正韻》居胃切，音貴。義𠀤同。

橜：同橛。

橝：《唐韻》《韻會》徒含切《集韻》徒南切，𠀤音曇。屋梠前也。一曰蠶槌。《唐韻》木灰可染。《嚴忌·哀時命》擥瑤木之橝枝兮。《正字通》橉木別名。又《集韻》直稔切，音朕。又《唐韻》《韻會》《正韻》𠀤徒點切，音簟。義𠀤同。又《集韻》《類篇》𠀤徐心切，音尋。盾上竿。

𣚎：《說文》力追切，音蘲。木實也。

橞：《集韻》《類篇》𠀤胡桂切，音慧。木名。《類篇》或作櫘。又《說文》胡計切。義同。

機：《唐韻》《韻會》居衣切《集韻》居希切，𠀤音幾。《說文》主發謂之機。《書·太甲》若虞機張，往省括于度則釋。《尚書·大傳》捕獸機檻陷。《大學》其機如此。《註》發動所由。《疏》關機也。動於近，成於遠。又星名。《博雅》斗星三爲機。《通卦驗》遂皇始出，握機矩，法北斗七星，而立七政。又《集韻》織具謂之機杼，機以轉軸，杼以持緯。又氣運之變化曰機。《莊子·天運篇》意者有機，緘而不得已耶。《至樂篇》萬物皆出於機，皆入於機。又機械，巧術也。《莊子·天地篇》有機械者，必有機事。有機事者，必有機心。又天機，天眞也。《莊子·大宗師篇》嗜慾深者天機淺。又《韻會》要也，會也，密也。《書·臯陶謨》一日二日萬幾。《疏》作機。又木名。《山海經》單狐之山多機木。《郭註》機，去聲。《正韻》作堅溪切，音雞，非。

橠：《唐韻》《正韻》奴可切《集韻》《韻會》乃可切，𠀤音娜。𣘨橠，木盛貌。《詩·檜風》猗儺其枝。《正字通》作𣘨、橠。又《集韻》郞可切，音𥗴。義同。又《集韻》囊何切，音那。枝弱貌。

𣚏：《唐韻》矩于切，音俱。《說文》作𣚏，㭉臿也。从木入，象形，䀠聲。又《唐韻》况于切《集韻》匈于切，𠀤音吁。義同。𣚏字上从入作。

橡：《唐韻》徐兩切《集韻》《韻會》《正韻》似兩切，𠀤音樣。《玉篇》栩實也。《博雅》柔也。蔕有斗，可染皁。《周禮·掌染註》謂之象斗，實可食。《列子·說符篇》夏食菱芰，冬食橡栗。《晉書·庾袞傳》與邑人入山拾橡。

橢：《唐韻》他果切《集韻》吐火切，𠀤音妥。《說文》車笭中橢器也。又《唐韻》器物之狹而長者曰橢。《爾雅·釋魚》𧐐小而橢。《釋獸註》羱羊角橢。《楚辭·天問》南北順橢，其衍幾何。又器之圓而長者亦曰橢。《前漢·食貨志》三曰復小橢之，其文龜直三百。又《集韻》都果切《正韻》都火切，𠀤音朶。科橢，木首杌也。《揚子·太𤣥經》土不和，木科橢。又《集韻》徒禾切，音㸰。堛鼓，器名。又《類篇》吾禾切。義同。

橣：《集韻》《類篇》𠀤乃挺切，寧上聲。木名。

𣚐：《類篇》汝朱切，音儒。梁上短木。

橤：《唐韻》如壘切《集韻》《韻會》乳捶切，𠀤緌上聲。木名。《說文》垂也。或作蘂。《文選·盧諶時興詩》橤橤芬華落。又《左思·蜀都賦》敷蘂葳蕤。《註》花鬚頭點也。《古音》讀如我切。○按《廣韻》：華外曰萼，華內曰蘂。《韻譜》或作蘂，通作橤。則蘂、橤自通。

𣚑：同檮。

㯝：《集韻》魯故切，音路。桐也。

𣚒：《篇海》蒲巴切，音琶。棠也。《正字通》譌字。

𣚓：《唐韻》吉掾切《集韻》規椽切，𠀤音絹。《廣韻》靑木，皮葉可作衣，似絹。出山西域焉耆國。

𣚔：《集韻》思積切，音昔。木履也。通作舄。

橥：俗櫫字。《篇海》木名。

㯟：《玉篇》古文麓字。註見鹿部八畫。○按《說文》麓、㯟二文𠀤收林部。今从林者皆歸木部，麓字別見鹿部，非。

橦：《唐韻》《韻會》《正韻》徒紅切《集韻》徒東切，𠀤音同。木名。花可爲布。《左思·蜀都賦》布有橦華。《張揖曰》橦華柔脃，可績爲布。出永昌。又《唐韻》職容切，音鍾。義同。又《類篇》木一截也。唐式，柴方三尺五寸曰一橦。又《集韻》昌容切，音𧘂。陷陣車也。本作䡴。《晉書·宣帝紀》輴櫓鉤橦，發矢石雨下。又《說文》《唐韻》宅江切《集韻》《韻會》傳江切，𠀤音幢。《說文》帳極也。《玉篇》竿也。或作幢。《張衡·西京賦》都盧尋橦。《李善註》都盧國人，體輕善緣。○按本字音幢，本賦音同，下與鋒、逢叶。《五經字樣》云本音同。今借爲木橦字。又《正韻》助莊切，音牀。義同。又《博雅》刺也。

𣚕：《唐韻》於葉切，淹入聲。葉動貌。

𣚖：《集韻》烏含切，音菴。或省作㭺。詳㭺字註。

𣚗：榺本字。

𣚘：《類篇》《韻會》𠀤宜寄切，音義。白𣚘，周穆王八駿之一。《列子·周穆王篇》右驂赤驥而左白𣚘。《穆天子傳》作白犧。又《正韻》以智切，音異。義同。

㯠：《唐韻》苦甸切，音俔。橫㯠木。又《集韻》輕甸切，音俔。木名。

𣚙：《唐韻》則前切《集韻》《韻會》將先切，𠀤音箋。小栗名。趙、魏之閒謂之𣚙。或作㰄。又《類篇》子賤切，音箭。山梅也。

𣚚：同欘。

橧：《唐韻》子登切《集韻》《韻會》咨騰切《正韻》咨登切，𠀤音增。《韻略》聚薪以居也。《禮·禮運》先王未有宮室，夏則居橧巢。《註》暑則聚薪柴居其上。又《說文》北地高樓無屋者。《張衡·西京賦》橧桴重棼，鍔鍔列列。又《廣韻》疾陵切，音鄫。豕所寢也。《揚子·方言》豬檻及蓐曰橧。又《集韻》徂陵切，音層。《博雅》圈也。

橨：《唐韻》《集韻》《韻會》𠀤符分切，音焚。枰仲木別名。又《唐韻》《集韻》𠀤浮鬼切，音膹。船邊木也。又《集韻》父吻切，音忿。《博雅》橨，柎也。

橩：《集韻》葵營切，音煢。木名。又樗蒱骰子。《太平御覽》操棊弄橩。

橪：《唐韻》人善切《集韻》《韻會》忍善切，𠀤然上聲。《說文》酸小棗也。《司馬相如·上林賦》枇杷橪𣐈。又《說文》撚，染也。又《唐韻》烏前切《集韻》因蓮切，𠀤音煙。橪支，香草也。《劉向·九歎》采橪支于中洲。

𣚛：《集韻》同虡。

𣚜：《類篇》蘇叢切，音蔥。亦作𣞷。俗呼小籠爲桶𣞷。又《郭璞註》蘇勇切，音竦。《揚子·方言》箸筩，自關而西謂之桶𣞷。

𣚝：《篇海》烏果切，窩上聲。枝垂也。

𣚞：《字彙》見《揚雄·蜀都賦》。音義未詳。

橫：《唐韻》戸盲切《集韻》《韻會》《正韻》胡盲切，𠀤音黌。《說文》闌木也。又《唐韻》縱橫也。東西曰縱，南北曰橫。亦作從橫。《史記·蘇秦傳》合從連衡。《漢書音義》利合爲從，威權相脅爲橫。又《呂覽·離謂篇》失從之意，失橫之事。《註》關東六國爲從，關西爲橫。一曰以六攻一爲從，以一離六爲橫。又《楚辭·招隱》不知橫之與縱。《註》緯曰橫，經曰縱。又星名。《前漢·天文志》王梁之旁有八星絕漢，曰天橫。又縣名。《前漢·地理志》橫縣，屬琅邪郡。又學舍也。與黌通。《後漢·鮑德傳》修起橫舍。又姓。《風俗通》韓王子成號橫陽君，其後爲氏。又《唐韻古音》胡光切，音黃。《楚辭·九辯》收恢台之孟夏兮，然欿傺而沈藏。葉菸邑而無色兮，枝煩挐而交橫。又《集韻》草名。《爾雅·釋草》傅，橫目。《註》一名結縷。俗謂之鼓箏草。又《集韻》姑黃切，音光。漢門名。又《集韻》《正韻》𠀤戸孟切，衡去聲。不順理也。《孟子》待我以橫逆。《前漢·吳王傳》吳王日益橫。又卜兆名。《前漢·文帝紀》卜之，兆得大橫。又《唐韻》《集韻》𠀤古曠切，音桄。盛氣充滿也。《禮·樂記》鐘聲鏗鏗以立號，號以立橫，橫以立武。又《類篇》俎跗，橫木也。

橬：《集韻》與梣、𣠟同。又《集韻》《類篇》鉏簪切，音岑。栫也，積柴水中以取魚也。又《集韻》時占切，音棎。又《類篇》慈鹽切，音濳。又《集韻》《韻會》《正韻》𠀤時壬切，音忱。義𠀤同。

𣚟：《類篇》色入切，森入聲。木茂貌。

𣚠：《集韻》《類篇》𠀤展几切，音黹。木枝也。

橭：《唐韻》古胡切《集韻》《韻會》攻乎切，𠀤音孤。木名。又《廣韻》苦胡切《集韻》《韻會》《正韻》空胡切，𠀤音枯。《類篇》牡橭，山楡也。《周禮·秋官》壺涿氏掌除水蟲，若欲殺其神，則以牡橭貫象齒而沈之。《註》橭讀爲枯。枯楡，木名。又《玉篇》木四布也。又《集韻》後五切《類篇》𠋫古切，𠀤音戸。木名。考證：〔貫象齒而焚之。〕謹照周禮原文焚改沈。

㯡：《說文》匹貌切，音奅。桼垸已復桼之曰㯡垸。又《唐韻》薄交切，音庖。赤黑之漆。又《字彙》胡玩切，音換。以桼和灰而䰍也。○按《說文》另立桼部，今倂入。

橮：同柳。《周禮·天官·縫人》衣翣柳之材。翣柳，故書作接橮。鄭衆曰：接讀爲澀，橮讀爲柳，皆棺飾也。考證：〔《周禮·天官·典枲》衣翣柳之材。《註》翣柳，一作接橮。鄭元曰，接讀爲澀，橮讀爲柳。〕謹照原文典枲改縫人。省註字。一作接橮改爲故書作接橮。鄭元改爲鄭衆。

㯢：《集韻》《類篇》𠀤直稔切，音朕。《說文》𣒁槌之橫者，關西謂之㯢。《揚子·方言》作㮳。

𣚡：《集韻》《類篇》𠀤邊迷切，音篦。棲也。

橯：《集韻》郞到切，音澇。摩田器。

𣚢：《集韻》《類篇》𠀤柱戀切，音傳。木名。

𣚣：同耕。《呂氏春秋》𣚣爲煩辱不敢休矣。《高誘註》與耕同。

𣚤：《類篇》常句切。古樹字。註見本畫。

𣚥：《類篇》與棛同。

𣚦：《集韻》與弶同。

𣚧：《字彙補》何到切，音號。木也。

㯣：《類篇》同棻。

𣚨：《玉篇》古文無字。註詳火部八畫。

㯤：《字彙補》林直切，音力。木名。江南、山東名野棗酸者曰㯤子。

㯥：《字彙補》則刀切，音遭。《說文》一周天也。今作遭。贅。

𣚩：《篇類》丑寄切，音熾。分蠶也。

𣚪：《字彙補》同悶切，音鈍。或曰木垂也。

橽：《集韻》《類篇》𠀤他達切，音撻。所以洩水。

㯪：同櫺。

㯫：《唐韻》强魚切《集韻》求於切，𠀤音渠。《玉篇》藩落。《博雅》㯫，地籬也。《廣韻》枯籬名。

橾：《唐韻》山芻切，音毹。《說文》車軸中空也。又《集韻》春朱切，音樞。又蘇后切，音瞍。義𠀤同。又《集韻》千遙切。同𣂀。鍫也。又《正韻》蘇曹切，音騷。槮本字。櫹橾，長貌。見槮字註。

橿：《唐韻》《集韻》《韻會》《正韻》𠀤居良切，音薑。《說文》枋也。一曰鋤柄。《釋名》齊人謂鋤柄曰橿。橿然，正直也。又《唐韻》一名檍，萬年木。《爾雅·釋木》杻檍。《註》材中車輞。關西呼杻子。一名土橿。《周禮·冬官考工記》斬三材。《註》轂用雜楡，輻以檀，牙以橿。又《爾雅·釋木》棧木。《註》橿木也。江東呼木觡。又橿橿，彊盛也。《揚子·太𤣥經》左右橿橿。又山名。《山海經》橿谷之山，多赤銅。考證：〔《逸雅》齊人謂鋤柄曰橿。〕謹照原書逸雅改釋名。

𣛱：《廣韻》《集韻》𠀤徒感切，音窞。木名。又《集韻》《類篇》𠀤同欖。

𣛲：㯉字之譌。

檀：《唐韻》徒干切《集韻》唐干切《正韻》唐闌切，𠀤音壇。《說文》木也。《詩·小雅》爰有樹檀。《註》善木。《鄭風》無折我樹檀。《註》强韌之木。《周禮·冬官考工記》鄭註：輻以檀。又《本草》紫檀白檀。《綱目》總謂之旃檀。又州名。《前漢·地理志》白檀縣，屬漁陽郡。唐置檀州。又姓。《統譜》齊公族有食瑕丘檀城，因以爲氏。又《集韻》時戰切，音善。人名。春秋饔人檀。考證：〔《周禮·冬官考工記》中車輻。〕謹按考工記無中車輻之文。今改考工記鄭註輻以檀。

檁：《集韻》力錦切，音凜。屋上橫木。

檂：《唐韻》女容切《集韻》泥容切，𠀤音濃。木名。

𣛳：同𣔵。

檃：《唐韻》於謹切《集韻》倚謹切，𠀤音隱。本作櫽。《說文》桰也。《註》正邪曲之器，楺曲者曰檃，正方者曰桰。《荀子·性惡篇》构木，必待檃栝烝矯然後直。《淮南子·脩務訓》其曲中規，檃栝之力。又與隱同。《後漢·鄧訓傳》考量隱栝。又《韻會》於靳切，音㒚。義同。考證：〔《淮南子·務脩訓》〕謹照原書務脩訓改脩務訓。

𣛴：《集韻》虎感切，音顑。木裂文。

𣛵：《集韻》《類篇》𠀤七約切，音鵲。木皮理錯也。或省作皵。又作棤。《爾雅·音釋》七各切，音錯。木皮甲錯也。《爾雅·釋木》棤，皵。《疏》木皮甲麤錯者名棤。亦名皵。○按《爾雅》棤音錯，皵，思積切，音舄。義同，音形俱別。今從《類篇》合二體爲一字。

檄：《唐韻》胡狄切《集韻》《韻會》《正韻》𠛬狄切，𠀤音薂。《說文》下尺書也。《顏師古曰》檄者，以木𥳑爲書，長尺二寸，用徵召也。《前漢·申屠嘉傳》爲檄召通。又有急，則加以雞羽揷之，示速疾也。《史記·漢高紀》以羽檄徵天下兵。又《韻會》陳彼之惡，說此之德，曉諭百姓之書也。又曰：檄，皎也，明言此使令皎然而識也。漢《司馬相如·諭巴蜀檄》、魏《陳琳·討曹操檄》皆是。又《逸雅》檄，激也。下官所以激迎其上之書文也。又長檄，印封長牒也。《後漢·安帝紀》民窮困道路，欲歸本郡，在所爲封長檄。又檄櫂直上。《爾雅·釋木》無枝爲檄。又檄糴，疾貌。《嵆康·琴賦》懰檄糴以奔邀。又《唐韻》胡敎切，音效。《郭璞·蜜蜂賦》誅戮峻于鈇鉞，招徵速乎羽檄。集不謀而同期，動不安而齊約。考證：〔櫂直上也。〕謹照爾雅註原文改檄櫂直上。

㯬：《唐韻》良冉切，音斂。功勤之稱。

𣛶：同榝。

檅：《集韻》須銳切，音歲。《玉篇》小棺也。

檆：《說文》杉本字。徐鉉曰：俗作杉，非。詳杉字註。

檇：《唐韻》《集韻》𠀤遵綏切，音嗺。《說文》以木有所擣也。又《集韻》遵爲切，醉平聲。檇李，地名。《春秋·定十四年》越敗吳于檇李。《集韻》或作㰎。《韻會》或作雋。又《唐韻》《韻會》𠀤將遂切，音醉。公羊傳謂之醉李。今吳郡嘉興縣。

㯭：本作櫓，或作樐。詳櫓字註。

㯮：《唐韻》市玉切《集韻》殊玉切，𠀤音蜀。《玉篇》木名，似柳，大葉而赤。

檈：《唐韻》似宣切《集韻》《類篇》甸宣切，𠀤音旋。《說文》圜案也。《廣韻》承食之案。又《唐韻》相倫切《集韻》須倫切，𠀤音荀。義同。又《集韻》《類篇》𠀤隨戀切，旋去聲。一曰以繩轉軸也。一曰裁木爲器也。

㯯：《唐韻》《集韻》𠀤古送切，音貢。格木也。《說文》同㔶。小杯名。又《類篇》都感切，音黕。篋類。又《類篇》郡羽切，音窶。㯯盨，負戴器。

𣛷：《類篇》阻限切，音醆。木名。

檉：《唐韻》丑貞切《集韻》《韻會》癡貞切《正韻》丑成切，𠀤音頳。《說文》河柳也。《詩·大雅》其檉其椐。《爾雅翼》檉葉細如絲，婀娜可愛，天之將雨，檉先起氣以應之，故一名雨師，而字从聖。又《酉陽雜俎》涼州有赤白檉。又檉樹，一年三秀。《本草衍義》謂之三春柳。又《張衡·南都賦註》檉似柏而香，今檉中有脂，號檉乳。又《詩疏廣要》檉非獨知雨，又能負霜雪。大寒不凋，有異餘柳。《梁江淹·檉頌》木貴冬榮，檉實寒色。又地名。《春秋·僖元年》公會齊侯、宋公、鄭伯、曹伯、邾人于檉。

𣛸：《類篇》疾則切，音賊。木名。

檊：《集韻》居案切，音幹。木名。柘也。一曰檀也。

檋：《集韻》拘玉切，音臼。《史記·河渠書·乗橋註》作檋。徐廣曰：直轅車也。詳橋字註。亦同梮。詳梮字註。

㯰：同植。《說文》植重文。

檌：《篇海》徂賄切，音罪。倒損也。出《揚子·方言》。

檍：《廣韻》於力切《集韻》《韻會》乙力切，𠀤音億。《說文》杶也。可爲弓材。《周禮·冬官考工記》弓人取幹之道，柘爲上，檍次之。《爾雅·釋木》杻，檍。《郭註》似棣，細葉。《陸璣·隰有杻疏》名萬歲樹。取億萬之義。《韻會》或作𣟥。又《集韻》《類篇》𠀤于記切，音意。義同。考證：〔《周禮·冬官考工記》工人取幹之道，柘爲上，檍次之。〕謹照原文工人改弓人。

檎：《唐韻》巨今切《集韻》《韻會》《正韻》渠今切，𠀤音琴。《玉篇》林檎，果名。《左思·蜀都賦》其園則有林檎、枇杷。《本草圖經》林檎，或謂之來禽，木似柰，實比柰差圓，六七月熟。有二種，甘者早熟而味肥美，酢者差晚，須熟爛乃堪噉。《學圃餘疏》花紅，卽古林檎。《廣志》似赤柰。亦名黑檎。

檏：同樸。又陽樸，地名，在蜀郡。《呂覽·本味篇》和之美者，陽樸之薑，招搖之桂。

檐：《唐韻》《集韻》《韻會》余廉切《正韻》移廉切，𠀤音鹽。《說文》㮰也。《徐曰》俗作簷，非是。《禮·明堂位》復廟重檐。《註》重檐，外檐下壁復安板檐，以避風雨。見梠字註。又見樀字註。又別作櫩。《何晏·景福殿賦》飛櫩翼以軒翥。《韻會》又作厃。《揚子·方言》秦謂之桷，齊謂之厃。又《集韻》《韻會》《正韻》𠀤都濫切，音擔。通作檐。《管子·七法篇》不明于則，而欲出號令，猶檐竿而欲定其未。又星名。《爾雅·釋天》河鼓謂之牽牛。《郭註》荆楚人呼牽牛星爲檐鼓。檐者荷也。厃字原作𠓜下厂。

檑：《集韻》盧回切，音雷。木名。又《類篇》同礌。《埤蒼》推石自高而下也。亦作雷。《周禮·秋官·職金疏》雷，守城捍禦之具。又《司馬相如·子虚賦》礧石相擊。

𣛹：《集韻》淳沿切，音遄。《說文》木也。亦作椯、𣖃。又《類篇》楚委切，箠也，剟也。

檒：《玉篇》古文風字。註見部首。又《類篇》風行木上曰檒。又同楓。又《唐韻》檒梵，聲也。又《唐韻》房戎切。義同。

檓：《韻會》許委切《類篇》虎委切，𠀤音毀。大椒也。《爾雅·釋木》檓，大椒。《郭註》今椒樹叢生實大者名爲檓。

𣛺：《唐韻》親吉切《集韻》戚悉切，𠀤音七。《說文》木可爲杖。又《集韻》悉七切，音悉。義同。

檔：《唐韻》《集韻》《類篇》𠀤都郞切，音當。《玉篇》木牀也。《集韻》木名。又《類篇》登浪切，當去聲。橫木框檔。又《集韻》下浪切，音讜。義同。

檕：《唐韻》古詣切《集韻》吉詣切，𠀤音係。《說文》繘耑木也。《正字通》糾線小椎，繫絲端而轉機，形如撞鐘椎，故字从𣪠。○按《易·井卦》彖辭汔至变未繘井，則繘乃汲水之綆，檕當爲桔槹上橫木，所以轉機。《方言》註亦云：繘，汲水索。似从經解爲是。又《唐韻》苦奚切《集韻》牽奚切，𠀤音谿。義同。又檕梅。木名。見朹字註。又《類篇》堅奚切，音雞。檕迷，木名。考證：〔按易井卦彖辭，汔至，未繘井。〕謹照原文汔至下增变字。

檖：《唐韻》《集韻》《韻會》《正韻》𠀤徐醉切，音遂。《說文》作𣔾，羅也。《爾雅·釋木》檖蘿。《郭註》今楊檖也。實似梨而小酢，可食。《詩·秦風》隰有樹檖。《陸璣疏》檖，一名赤蘿，一名山梨，一名鹿梨，一名鼠梨。今人種之，極有脃美如梨者。又《埤雅》檖，木文細密如羅，亦有華者，俗謂之羅錦。又檖，順也。《淮南子·齊俗訓》披斷撥檖。考證：〔《爾雅·釋木》𣔾蘿。〕謹照原文𣔾改檖。

㯱：《唐韻》符霄切，音瓢。《說文》囊張大貌。从㯻省，匋聲。《石鼓文》其魚維何，維鱮與鯉。何以㯱之，維楊與柳。又《唐韻》普袍切，音藨。又《五音集韻》叵到切，音𦢭。義𠀤同。○按《說文》別立㯻部，今倂入。

檗：《唐韻》《集韻》《韻會》《正韻》𠀤博阨切，音伯。《說文》黃木也。《本草》檗，或作蘖。《司馬相如·子虚賦》檗離朱楊。《張揖曰》檗，皮可染者。又小檗。《本草》陶弘景曰：子檗，樹小，狀似石榴，皮黃而苦。又《類篇》蒲歷切，音椑。槃也。从檗。蘖，非。

檘：同檗。又《集韻》同枰。或作檘。

檙：《集韻》都挺切，音鼎。《廣雅》棓也。

𣛻：《集韻》達協切，音牒。屋笮板。

㯲：《集韻》《類篇》𠀤居䕃切，音禁。《揚子·方言》格也。《類篇》今竹木格。一曰所以杆門。

檚：《篇海》創祖切，音楚。檟檚也。《正字通》俗楚字。

檛：《唐韻》陟瓜切《集韻》《韻會》張瓜切《正韻》職瓜切，𠀤音撾。箠也。《玉篇》策也。《左傳·文十三年》乃行，繞朝贈之以策。《杜註》策馬檛也。左作簻，又別作𥬸。又《集韻》莊華切，音髽。義同。考證：〔《左傳·文十一年》士會適晉繞朝贈之以策。〕謹照原文十一年改為十三年。士會適晉四字改乃行二字。

檜：《唐韻》古會切《集韻》《韻會》《正韻》古外切，𠀤音膾。《爾雅·釋木》檜，柏葉松身。《翼雅》性耐寒，其樹大，可爲棺椁及舟。《詩·衞風》檜楫松舟。又棺飾也。《左傳·成二年》棺有翰檜。《杜註》翰，兩旁飾。檜，棺上飾。又通旝。《左傳·桓五年》旝動而鼓。《音義》又作檜。建大木，置石其上，發機以磓敵者也。又國名。祝融之後。《詩·檜風》本作檜。《左傳·襄二十九年》自鄶而下無譏焉。作鄶。又《廣韻》《集韻》《韻會》《正韻》𠀤古活切，音括。《孔氏·禹貢·栝柏註》柏葉松身。與此一也。考證：〔《詩·鄘風》檜楫松舟。〕謹照原文鄘風改爲衞風。〔《鄭註》翰，兩旁飾。〕謹照原文鄭註改杜註。〔《音釋》又作檜。建大木，置石其上，發機以鎚敵者也。〕謹照原文音釋改音義。鎚敵改磓敵。

檝：同楫。《管子·兵法篇》歷水谷，不須舟檝。《淮南子·主術訓》舟檝所通，莫不賔服。

𣛼：𣟵、㰕𠀤同。

檞：《唐韻》佳買切，音解。松樠也。與㯽榔、艾蒳皆可合香。又《集韻》《類篇》𠀤下買切，音蟹。義同。

檟：《唐韻》古雅切《集韻》《韻會》舉下切，𠀤音賈。《說文》楸也。《左傳·哀十一年》伍員曰：樹吾墓檟。又《左傳·襄三年》穆姜使擇美檟。《爾雅疏》引作榎。又《左傳註》引榎作檟。又《爾雅·釋木》檟，苦荼。《註》樹小，似梔子，冬生，葉可煑作羹飮。今呼早采者爲茶，晚取者爲茗。一名荈。

檠：《唐韻》《集韻》《韻會》《正韻》𠀤渠京切，音擎。《說文》榜也。《唐韻》所以正弓。或作𢐧。通作㯳。《詩·秦風》竹閉緄縢。《釋文》弓檠曰䩛。《周禮·冬官·考工記·弓人註》內之檠中。《淮南子·修務訓》弓必待檠，而後能調。又借作燈檠字。檠，架也。韓愈有短檠歌。又《唐韻》居影切《集韻》《韻會》舉影切，𠀤音景。義同。又《唐韻》《集韻》《韻會》《正韻》𠀤渠敬切，音競。檠子，疉名。《類篇》有足所以几物，卽隔子也。《前漢·地理志》朝鮮民飮食以籩豆。《師古註》以竹曰籩，以木曰豆，今之檠也。考證：〔《詩·秦風》竹閉緄縢。《箋》弓檠曰䩛。〕謹照原文箋改釋文。

㯳：同檠。《前漢·蘇武傳》能㯳弓弩，作㯳。

檡：《唐韻》場伯切《集韻》《韻會》《正韻》直格切，𠀤音宅。《唐韻》檡棘善理堅韌者，可以爲射決。《周禮·夏官·繕人註》決用正，王棘若檡棘。又《集韻》達各切，音鐸。又《五音集韻》夷益切，音奕。義𠀤同。又《廣韻》《集韻》《正韻》𠀤施隻切，音釋。義同。又梬棗也。又《唐韻》《集韻》𠀤同都切，音徒。楚人謂虎子爲於菟。《前漢·班固敘傳》作檡。

檢：《唐韻》《集韻》《韻會》《正韻》𠀤居奄切，兼上聲。《說文》書署也。《徐曰》書函之蓋，三刻其上，繩緘之，然後塡以泥，題書其上而印之也。《周禮·地官·司市註》璽節印章，如今斗檢封。又玉檢，以玉爲檢也。《前漢·武帝紀封禪註》金泥玉檢。又書袠之簽曰檢。《後漢·公孫瓚傳》皁囊施檢。《類篇》俗謂之燕尾，又謂之排。又檢制也。《孟子》狗彘食人食而不知檢。又《爾雅·釋詁》檢，同也。《郭註》模範同等。又檢式也。《淮南子·主術訓》人主立法，先自爲檢式儀表，故令行于天下。又櫽栝謂之檢。《揚子·法言》蠢迪檢押。又檢點，官名。《宋史·太祖紀》爲都檢點。又《韻會》俗謂文書藳曰檢子。又姓也。《姓苑》漢句章尉檢其明，避諱改作𥳑。

𣛽：《類篇》則駕切，音榨。木名。

𣛾：《類篇》他𠋫切，音透。地名。在高陵。

檣：《唐韻》在良切《集韻》《韻會》慈良切，𠀤音牆。《玉篇》船檣，帆柱也。本作檣。《王粲·從軍詩》柎衿倚舟檣。

檤：《集韻》大到切，音導。木名。或作𣜦。

𣛿：同櫲。

檥：《唐韻》《韻會》𠀤魚倚切，音蟻。或作艤。《類篇》附船著岸也。《史記·項羽紀》烏江亭長檥舟待項羽。《應劭曰》檥，正也。孟康曰：檥，附也。○按《正韻》養里切，音以，非。又《集韻》牛何切，音莪。義同。又《集韻》魚羈切《韻會》疑羈切，𠀤音宜。《說文》榦也。一曰立木以表物。又《正韻》延知切，音夷。義同。本作〈木䕏〉，俗省作檥。

𣜀：《集韻》同樾。

檦：《篇海》方小切，音表。表也。《北魏書·禮志》爲方陳鹵簿，列步騎，內外四重，列檦建旌。又《淮南子·本經訓》檦枺欂櫨，以相支持。《註》檦，枺柱類。又人名。《後魏·李訢傳》趙郡范檦。

𣜁：《類篇》式支切，音施。杶也。

檧：《廣韻》蘇公切《集韻》蘇叢切，𠀤音鬆。小籠也。《揚子·方言》箸筩，自關而西謂之桶檧。《註》今俗亦通呼小籠爲桶檧。又《廣韻》先孔切《集韻》損動切，𠀤音㪌。義同。

𣜂：《篇海》私盍切，三入聲。《紫雲韻》枯𣜂也。

𣜃：《集韻》同楢。

𣜄：《玉篇》力戈切《集韻》盧戈切，𠀤音螺。《玉篇》木名。中箭笴。《類篇》與𣠾同。又《集韻》盧臥切，羅去聲。義同。

𣜅：《玉篇》與𣛹同。

𣜆：《字彙補》之善切，音膳。木名。見《廣雅》。

𣜇：《字彙補》子敵切，音卽。木名。《廣雅》檉𣜇也。

𣜈：《韻會》古文秦字。註詳禾部五畫。

𣝁：《集韻》蒲街切，音牌。《揚子·方言》泭謂之𣝁，𣝁謂之筏。又《篇海》布眉切，音卑。木似𣐈。

檫：《集韻》初戛切，音察。木名。梓屬。又槎檫子，果名。《桂海虞衡志》子如錐栗，肉甘而微澀。

檬：《唐韻》莫紅切《集韻》謨蓬切，𠀤音蒙。《玉篇》木名，似槐，葉黃。

檭：《唐韻》語巾切《集韻》魚巾切，𠀤音銀。《玉篇》木名。《唐韻》木，白色。

𣝂：《唐韻》戸昆切《集韻》胡昆切，𠀤音魂。《玉篇》木名。《唐韻》𣝂榾。《類篇》生南海。

檮：《唐韻》《集韻》《韻會》《正韻》𠀤徒刀切，音濤。《說文》斷木也。本作𣚑。《左傳·文十八年》顓頊氏有不才子，不可敎訓，天下之民謂之檮杌。又楚史名。《孟子》楚之檮杌。《韻會》檮杌，惡木，取其記惡以爲戒也。又瑞獸名。《周語》惠王十五年，內史過曰：商之興也，檮杌次于丕山，其亡也，夷羊在牧。《朱傳》以爲惡獸名。又無知貌。《郭璞·爾雅序》不揆檮昧。又《唐韻》《韻會》直由切《集韻》陳留切《正韻》徐留切，𠀤音稠。剛木也。又瑞草名。《史記·龜筴傳》上有檮蓍，下有伏龜。又山名。《前漢·霍去病傳》有檮余山。又人名。《左傳·文十八年》高陽氏有才子八人，蒼舒隤敳檮戭大臨。又音儔。《左傳·杜註》檮杌兇頑無儔匹貌。又《集韻》覩老切，音倒。《博雅》刺也。又《集韻》大到切，音道。《博雅》棺也。考證：〔《左傳·文十八年》顓頊有不才子，不可敎誨。〕謹照原文顓頊下增氏字。誨改訓。

𣝃：《篇海》同箜。

𣝄：俗㯛字。

𣝅：《集韻》同礙。又《六書統》𣝅，閉也。又木名。

𣝆：《字彙》牛紀切，音擬。《正字通》同擬。出《釋典》。

檯：《唐韻》徒哀切《集韻》《類篇》堂來切，𠀤音臺。《玉篇》木名。

𣝇：《集韻》《韻會》𠀤色角切，音朔。縣名。《前漢·地理志》臨淮郡富陵縣，莽改𣝇虜。

𣝈：《集韻》《類篇》𠀤離鹽切，音廉。草木疏貌。

𣝉：《唐韻》都隊切《集韻》《韻會》都內切，𠀤音對。《玉篇》作轛。《說文》車橫軨也。《周禮·冬官考工記》輿人參分軹圍，去一以爲轛圍。轛或从木。《廣韻》車箱立曰𣝉，橫曰軹。考證：〔《周禮·冬官考工記》參分軹圍，去一以箱爲轛圍。《註》轛，或从木。〕謹照考工記以字下無箱字。註亦無或从木之文。今照原文參分上增輿人二字。省箱字註字。

𣝊：俗欃字。

檰：《玉篇》彌連切，音綿。檰木有子，似栗。又《本草·蘇頌·圖經》杜仲，葉類柘，其皮折之白絲相連，江南謂之檰。初生嫩葉可食，謂之檰芽。

𣝋：《唐韻》《類篇》𠀤徒合切，音沓。榙𣝋，木也。詳榙字註。

㯷：《集韻》博木切，音卜。《說文》棗也。又《集韻》普木切，音扑。堅也，苞也，叢也。又《類篇》匹角切。小木也。樸、檏𠀤同。

檱：《類篇》《韻會》𠀤與棋同。

𣝌：《集韻》頸忍切，音緊。《玉篇》𣝌木。《正字通》木文理密緻也。

㯸：《唐韻》卽忍切《集韻》子忍切，𠀤津上聲。《埤蒼》盂也。又《揚子·方言》子殄切，煎上聲。又《集韻》資辛切，音津。義𠀤同。

㯹：檦譌字。

𣝍：《唐韻》弼戟切，音闢。《說文》壁柱也。與欂字義同音異。又《集韻》毗亦切，音擗bì。義同。

檲：《集韻》《類篇》𠀤徒官切，音團。大木。

𣝎：《集韻》《類篇》𠀤以冉切，炎上聲。《廣雅》篕𣝎謂之籧篨。《揚子·方言》作棪，簟之麤者，自關而東謂之篕棪。

𣝏：《廣韻》古到切《集韻》《類篇》居號切，𠀤音告。《唐韻》苦木也。《集韻》木名。大苦。

檳：《唐韻》必鄰切《集韻》《類篇》𤰞民切，𠀤音賔。㯽榔，木名。《類篇》樹無枝，實從心出。詳榔字註。

檴：《唐韻》同樺。又《唐韻》胡郭切，音鑊。《爾雅·釋木》檴落。《註》可爲杯器素。《郉疏》檴，一名落素，謂樸也。《詩·小雅》無浸檴薪。《陸璣疏》檴㭨，楡也。其葉如楡，其皮堅韌，剝之長數尺，可爲絚索，其材可爲杯器。《說文》以檴爲樗重文，今从《正字通》改正。

𣝐：《篇海》皮招切，音瓢。櫜也。《正字通》㯱字之譌。

檵：《唐韻》古詣切《集韻》《韻會》吉詣切，𠀤音計。《說文》木也。《爾雅·釋木註》枸檵，今枸杞。詳杞字註。

檶：《集韻》丘廉切，音謙。泄水器。又《正字通》俗奩字。或作僉。鏡匳也。

𣝑：《唐韻》羊洳切，音豫。或作轝。舁食者。又《篇海》羊諸切，音余。箯輿，以竹爲之。

𣝒：《唐韻》常者切，音社。宜𣝒，善夢神。見《仙經》。

檷：《唐韻》乃倚切《集韻》《正韻》乃里切，𠀤音伱。俗省作𣐐。《說文》絡絲檷也。《類篇》絡絲柎，所以制動。又《集韻》母婢切，音弭。又女履切，音柅。義𠀤同。又《類篇》民𤰞切，音彌。彌枸，山名。詳𣐐字註。又《山海經註》音絡裾之裾。義同。

檸：《唐韻》《集韻》《韻會》𠀤拏梗切，能上聲。《集韻》木。皮入酒浸，治風。又《集韻》尼庚切，音獰。義同。又吳俗謂木榫曰檸頭。

檹：《唐韻》於離切《類篇》於宜切，𠀤音猗。《說文》木檹椸也。《玉篇》檹椸，長貌。又不正貌。又《集韻》隱綺切，音椅。《說文》引賈侍中說：檹卽椅木，可作琴。

檺：《篇海》古老切，音槁。木也。《正字通》俗字。

檻：《唐韻》胡黯切《集韻》《韻會》戸黤切，𠀤音艦。《說文》櫳也，房室之疏也。《徐曰》軒牕，下爲櫺曰闌，以板曰軒、曰檻。《前漢·朱雲傳》攀殿檻，檻折。《班固·西都賦》舍櫺檻而却倚。又《玉篇》檻，楯也。《楚辭·招䰟》高堂邃宇，檻層軒些。《註》縱曰檻，橫曰楯。又檻，車也。《前漢·陳餘傳》貫高乃檻車詣長安。又圈也，以檻禽獸，故曰圈檻。《淮南子·主術訓》養虎豹犀象者，爲之圈檻。又檻檻，車行聲。《詩·王風》大車檻檻。又泉正出者曰檻泉。《詩·大雅》觱沸檻泉。又與濫通。浴器也。《莊子·則陽篇》同檻而浴。《註》一作濫。《正韻》分上、去二音。欄義去聲，胡監切。車行聲及檻泉義作上聲，讀胡覽切。又叶形甸切，音現。《歐陽脩·新霜詩》芭蕉芰荷不足數，狼籍徒能汙池檻。時行收斂歲將窮，冰雪嚴凝從此漸。

㯺：《唐韻》《正韻》呼覽切《集韻》《韻會》虎覽切，𠀤音喊。《唐韻》土地之堅者。《周禮·地官·草人》凡糞種疆㯺用蕡。《註》疆㯺，彊堅者。又《左傳·襄二十五年》數疆潦。《賈逵云》疆㯺，墝确之地。又《集韻》《韻會》𠀤戸黤切，音檻。義同。又《集韻》胡懺切，音㽉。大櫃也。

檼：《唐韻》於靳切，音㒚。《說文》棼也。《廣韻》屋脊也。《增韻》卽今複屋棟。複屋之棟不可見，故从隱省。又《正韻》衣刃切，音印。義同。《集韻》《韻會》《正韻》𠀤同櫽。

檽：《集韻》《韻會》乃豆切，音耨。構檽，木皮可染紫。《後漢·濳夫論》江南檽梓，以爲棺椁。又《集韻》乃后切，音㪍。又尼主切，音醹。義𠀤同。又《集韻》人之切，音而。又乳兗切，音軟。詳栭㮕註。

檾：《唐韻》去穎切《集韻》《韻會》犬潁切《正韻》丘潁切，𠀤音頃。《說文》枲屬。从𣏟聲。《爾雅翼》檾高四五尺，或六七尺，葉似苧而薄，實如大麻子，今人績爲布。或作䔛。《周禮·天官·典枲麻草註》草葛檾也。又《唐本草》作莔。莔麻，一名白麻。又《唐韻》口迥切，音褧。義同。

檿：《唐韻》《集韻》於琰切《韻會》幺琰切《正韻》於檢切，𠀤音魘。《說文》山桑有點文者。《書·禹貢》厥篚檿絲。《註》檿絲，蠶食檿桑所得絲，韌，中琴瑟絃。又《郭璞·爾雅·檿桑註》材中作弓及車轅。《周禮·冬官考工記》弓人取榦之道，柘爲上，檿桑次之。又《周語》檿弧箕服。《集韻》通作酓。考證：〔《周禮·冬官考工記》弓人取榦之道，柘爲上，檿桑又次之。《周語》檿弧箕服。〕謹照原文改作檿桑次之。又字移於周語之上。

𣝓：同檿。《韻會》夏紀，檿絲之檿。或書作𣝓。

𣝔：《唐韻》《集韻》《韻會》《正韻》𠀤同柝。○按《易·繫辭》《春秋傳》《周禮·天官》皆作柝。《夏官·挈壷氏》凡軍事縣壷以序聚𣝔，《秋官·野盧氏》若有賔客則令守塗地之人聚𣝔之。皆作𣝔。

櫀：同棊。

櫁：同樒。

𣝕：《唐韻》則前切《集韻》《韻會》將先切，𠀤音箋。《廣韻》香木名。《集韻》作馢。从馢爲正。

櫂：《唐韻》《集韻》《韻會》《正韻》𠀤直敎切，音棹。《說文》所以進船也。《釋名》在旁撥水曰櫂。櫂，濯也，濯於水中也，且言使舟櫂進也。《韻會》短曰檝，長曰櫂。《楚辭·九歌》桂櫂兮蘭枻。又《說文》或从卓。《史記》別作濯。《前漢·百官志》上林苑有輯濯丞。《師古註》輯與楫同，濯與櫂同。又《類篇》直角切，音濁。樹枝直上貌。《爾雅》梢櫂，見梢字註。又《集韻》直格切，音宅。又《五音集韻》亭歷切，音狄。義𠀤同。又楚、宋謂梡曰櫂。

櫃：《唐韻》求位切《正韻》具位切，𠀤音餽。篋也。亦作匱。《書·金縢》納𠕁于金縢之匱中。又山名。《山海經》大荒之中有山，名曰北極天櫃。

櫄：同杶。

櫅：《唐韻》相稽切《集韻》牋西切《類篇》淺西切，𠀤音齎。《說文》木可爲大車輪。《唐韻》櫅楡，堪作轂。又《爾雅·釋木》櫅，白棗。又《集韻》前西切，音齊。義同。又《類篇》才詣切，音劑。斷木也。

㯻：《集韻》《韻會》𠀤戸袞切，音混。《說文》束也。从束圂聲。又《集韻》《韻會》《正韻》𠀤古本切，音袞。又《集韻》古倦切，音卷。義𠀤同。○按《說文》自立㯻部，㯱、櫜等字从之，今倂入。

𣝖：《玉篇》古文韎字。註詳韋部五畫。

𣝗：《字彙補》古文核字。註詳六畫。

𣝘：《集韻》菩貢切，蓬去聲。草木盛貌。

𣝙：同杶。○按《說文》𣝙或从熏，《字彙》去𣝙存櫄，非。

櫆：《字彙補》苦回切，音魁。魁師。一曰北斗星。

𣝚：《字彙補》力協切，音獵。木疎貌。

𣝛：《字彙補》與虡、𣚛同。《後漢·輿服志》𣝛文畫輈，羽蓋華蚤。

𣝜：《字彙補》婢免切，音卞。《博雅》𦥐謂之𣝜。

𣝝：《字彙補》心促切，音速。豰𣝝，動物也。

櫇：《字彙補》平波切，音婆。㰋櫇，果名。

𣝞：《字彙補》卽消切，音焦《集韻》蒜束也。

𣞐：《唐韻》悉姐切《集韻》《韻會》洗野切，𠀤音寫。《玉篇》案之別名。《揚子·方言》案，陳、楚、宋、魏之閒謂之𣞐。

櫋：《唐韻》武延切《集韻》《韻會》民堅切《正韻》莫堅切，𠀤音眠。《說文》作𣝼，屋櫋聯也。《徐曰》櫋，亦㮰也。《楚辭·九歌》擗蕙櫋兮旣張。《註》析蕙覆櫋屋也。亦作棉。

櫌：《唐韻》《集韻》《韻會》𠀤於求切，音憂。《說文》摩田器。引《論語》櫌而不輟。《論語》本作耰。櫌、耰通。《史記·始皇紀》鉏櫌白梃。《徐廣曰》櫌，田器。《索隱》徐以櫌爲田器，非也。孟康以櫌爲鉏柄，蓋得其近。又《韻會》櫌，打塊槌。

櫍：《唐韻》之日切《韻會》《正韻》職日切，𠀤音質。《說文》櫍，柎也，柎闌足也。又《唐韻》椹也，行𠛬用斧櫍。本作鑕，亦借用質。又《類篇》丁結切，音蛭。斫木具。

櫎：《唐韻》胡廣切《集韻》《韻會》《正韻》戸廣切，𠀤音晃。《說文》所以支器。一曰帷櫎，屛風之屬，與榥同。《左思·吳都賦》房櫳對櫎。《李善註》櫎，門窻廡之通名。《徐鉉曰》別作幌，非是。又《廣韻》兵欄也。又《集韻》古曠切，音廣。俎跗橫木。又《類篇》光鑊切，音郭。義同。又《韻會》亦與橫同。

㯾：《玉篇》作蒿切，音遭。木名。又同槽。

櫏：同𣘝。

𣞑：《唐韻》《集韻》𠀤同甍。

𣞒：《唐韻》《集韻》《韻會》𠀤芳無切，音敷。《類篇》𣞒檻，木名。葉如椿，生吳、蜀山谷中，子上有鹽如霜。

𣞓：《類篇》盧谷切，音鹿。心𣐈名。

櫐：《唐韻》《韻會》力軌切《集韻》《類篇》魯水切，𠀤音壘。《唐韻》藤也。《爾雅·釋木》諸慮山櫐。《郭註》今江東呼櫐爲藤，似葛而粗大。《管子·地員篇》五隱之土，其種櫐葛。又《爾雅·釋木》欇，虎櫐。《郭註》今虎豆，纏蔓林樹而生，莢有毛刺，江東呼爲㯿欇。又作藟。《詩·周南》南有樛木，葛藟纍之。《玉篇》同蘽。又《正韻》魯猥切，音磊。義同。

櫑：《唐韻》魯回切《集韻》《韻會》《正韻》盧回切，𠀤音雷。《說文》龜目酒尊，刻木作雲雷象，象施不窮也。或从缶，或从皿。《徐曰》圜轉之義，故曰不窮。《韓詩·國風·金罍傳》天子玉飾，諸侯大夫黃金飾，士以梓，故字从木。又《唐韻》落猥切《集韻》《正韻》魯猥切，𠀤音磊。櫑劒，古木劒也。《類篇》櫑具，劒上鹿盧飾。《前漢·雋不疑傳》帶櫑具劒。《註》晉灼曰：長劒首，以玉作，幷鹿盧形，上刻木作山形，如蓮花初生未敷時。又《集韻》盧對切，音擂。義同。

櫒：同𣘤。

櫓：《唐韻》《正韻》郞古切《集韻》《韻會》籠五切，𠀤音魯。《說文》大盾也。《禮·儒行》禮義以爲干櫓。又《玉篇》櫓，城上守禦望樓。《釋名》櫓，露也，露上無覆屋也。《後漢·公孫瓚傳》樓櫓千里。一作㯭。又《韻會》戰陳高巢車亦爲櫓。《太公·六韜篇》陷堅陣，敗强敵，武翼大櫓，提翼小櫓。又進船具。《釋名》船尾曰柂，在旁曰櫓。櫓，膂也，用膂力然後舟行也。《通鑑》呂蒙取荆州，使白衣搖櫓。又櫓𦊖子，果名。《桂海虞衡志》大如椀，數十房欑聚成毬，食之微甘。考證：〔《禮·儒行》禮義爲干櫓。〕謹照原文禮義下增以字。

𣞔：《篇海》他旦切，音歎。木也。

櫔：《唐韻》《集韻》𠀤力制切，音例。木名。實如栗。《山海經》歷兒之山，其上多櫔，方莖而圓葉，黃華而毛，其實如楝，服之不忘。

櫕：同欑。

𣞕：同槸。《說文》槸，或从艸。

㯿：《唐韻》與涉切《集韻》戈涉切，𠀤音葉。柶端木也。又《唐韻》力葉切，音獵。義同。又《類篇》蔓木名。卽虎豆也。又《集韻》力涉切，音巤。義同。又《正字通》落答切，音拉。《函史》樹可放蠟，煎汁爲油，可作燭。今江南北放蠟者，謂之水㯿樹，其樹似女貞而異。

㰀：《集韻》憐題切，音棃。木名。

櫖：《唐韻》《集韻》《韻會》𠀤凌如切，音閭。山櫐也。似葛而麤大。《爾雅》作慮。見櫐字註。又《正韻》抽居切，音攄。又《唐韻》《集韻》《類篇》𠀤良據切，音慮。義𠀤同。又《唐韻》林櫖，山林也。

櫗：《玉篇》茫結切，音蔑。木索也。又《類篇》彌蔽切。櫗楔，細小貌。

櫘：橞、槥𠀤同。

㰈：《唐韻》良冉切，音斂。善美之名。

㰁：《唐韻》來可切《集韻》郞可切《類篇》朗可切，𠀤音砢。㰁椏，樹斜貌。又《集韻》郞佐切，蜾去聲。義同。

𣞖：《玉篇》古文蔡字。註見艸部十一畫。

櫙：《唐韻》《集韻》𠀤烏侯切，音歐。木名。《爾雅·釋木》櫙，荎。《郭註》今之刺楡。又《博雅》櫙，㮏也。

㰂：《唐韻》式荏切，音沈。木名。《類篇》或从念作棯。

㰃：同檰。又《集韻》眠見切，音面。屋簀。

𣞗：《集韻》力求切，音劉。木名。《爾雅·釋木》劉，劉杙。《郭註》劉子生山中，實如棃，酢甜，核堅。出交趾。本作𣞗，省作劉。

櫚：《唐韻》力居切《集韻》《韻會》《正韻》凌如切，𠀤音閭。栟櫚。或作閭。見栟字註。又《本草拾遺》櫚木出安南，性堅，紫紅色，有花文者謂之花櫚。

㰄：同𣚙。

櫛：《唐韻》阻瑟切《集韻》《韻會》《正韻》側瑟切，𠀤音節。《說文》梳枇之總名也。《左傳·僖二十二年》懷嬴曰：寡君使婢子侍執巾櫛。又《說文·繫傳曰》櫛之言積也。《詩·周頌》其比如櫛。《疏》言積之比密也。又理髮也。《禮·內則》櫛縰筓總。又剔除也。《韓愈·王適墓志》櫛垢爬痒，民獲蘇醒。又《唐韻》阻四切。義同。《集韻》與楖同。考證：〔《左傳·僖二十二年》懷嬴曰，寡君使婢子侍巾櫛。〕謹照原文侍下增執字。〔《說文·徐氏曰》櫛之言積也。〕謹照原書徐氏改繫傳。

櫜：《唐韻》古勞切《集韻》《韻會》《正韻》居勞切，𠀤音高。《說文》車上大櫜。《杜預曰》櫜，韜也，弓衣也，甲衣也。又受箭器也。《禮·檀弓》赴車不載櫜韔。《左傳·昭元年》伍舉請垂櫜而入。《註》示無弓也。《左傳·僖二十三年》右屬櫜鞬。《註》櫜以受箭，鞬以受弓。又與臯通。《左傳·莊十年》公子偃蒙臯比而先犯之。《疏》包干戈以虎皮曰建櫜。又《集韻》居號切，音告。《詩·小雅》彤弓弨兮，受言櫜之。我有嘉賔，中心好之。考證：〔《禮·檀弓》赴車不載櫜帳。〕謹照原文櫜帳改櫜韔。〔《註》包干戈以虎皮曰建櫜。〕謹照左傳原文註改疏。

𣞘：古杴字。註見四畫。

𣞙：《廣韻》蘇朗切，音顙。鼓匡木。《玉篇》鼓材。

櫝：《唐韻》《集韻》《韻會》徒谷切《正韻》杜谷切，𠀤音獨。《說文》匱也。《禮·少儀》劒則啓櫝。《註》劒函。《儀禮·聘禮》賈人西面坐，啓櫝取圭垂緇，不起而受宰。《釋文》函也。凡緘藏物者皆曰櫝。《論語》龜玉毀於櫝中。《左傳·昭七年》瑤甕玉櫝。又《博雅》棺也。《前漢·成帝紀》其爲水所流壓死，令郡國給槥櫝葬埋。又《說文》大梡也。《國老談苑》漢文帝命大官，每具兩擔櫝，謂之櫝食。又作樚。木名。見樚字註。考證：〔《儀禮·聘禮》賈人西向坐，啓櫝。〕謹照原文西向改西面。〔《註》圭函故。〕謹按註無此語，今改爲釋文函也。〔《左傳·襄七年》瑤甕玉櫝。〕謹照原文襄改昭。

櫞：《唐韻》與專切《集韻》《韻會》余專切，𠀤音緣。《唐韻》枸櫞，皮可爲椶。出交趾。又《埤雅》果名，似橘。《南方草木狀》枸櫞，子肉甚厚，白如蘆菔，女工競雕鏤花草，漬以蜂蜜。亦名香櫞。《異物志》味不美，可浣治葛苧。《學圃餘疏》香櫞花酷烈甚於山礬，結實大而香。

櫟：《唐韻》《集韻》《韻會》《正韻》𠀤卽狄切，音歷。《說文》木也。《邢昺曰》似樗之木。《詩·秦風》山有苞櫟。《疏》引《爾雅》云：櫟，其實梂，橡也。《陸璣疏》秦人謂柞櫟爲櫟，其子房生爲梂。河内人謂木蓼爲櫟，椒榝之屬也。其子亦房生，此秦詩宜從其方土之言柞櫟是也。又不材之木也。《莊子·人閒世》匠石見櫟社樹，其大蔽牛，觀者如市，匠石不顧。又不生火之木也。《淮南子·時則訓》十二月，其樹櫟。《高誘註》木不生火，惟櫟爲然。又地名。《春秋·桓十五年》鄭伯突入于櫟。又鳥名。《山海經》天帝之山有鳥，黑文而赤翁，名曰櫟。又與擽通。《詩·周頌》鞉磬柷圉。《疏》圉狀如伏虎，背上有二十七鉏鋙，刻以木長尺櫟之。又《唐韻》以灼切，音鑰。櫟陽，縣名。《前漢·地理志》屬左馮翊。又《集韻》式灼切，音爍。地名。在晉。又《集韻》歷各切，音洛。《詩·秦風》山有苞櫟，隰有六駁。《唐韻》櫟駁通叶，無二音。又《唐韻》魯刀切，音勞。《史記·楚元王世家》㛮詳爲羹盡櫟釜。《漢書》作轑釜。考證：〔《詩·秦風》山有苞櫟。《註》引爾雅云。〕謹照原文註改疏。〔陸璣疏河南人謂木蓼爲櫟。秦風苞櫟從其方土之言柞櫟也。〕謹照原文南改内。秦風以下改爲此秦詩宜從其方土之言柞櫟是也。〔《淮南子·時則訓》官獄其樹櫟。〕謹照原文文義，官獄爲十二月三字。

櫠：《集韻》《類篇》𠀤放吠切，音廢。柚屬。見椴字註。

㰅：同樀。

櫡：《廣韻》張略切《集韻》《韻會》陟略切，𠀤音灼。《說文》斫謂之櫡。又《博雅》櫡謂之钁。又《唐韻》直慮切。同箸。飯敧也。《漢書》作箸。《史記·絳侯世家》景帝召亞夫食不置櫡。《淮南子·齊俗訓》作櫡。糟丘生乎象櫡。

㰆：同𩋂。

𣞚：槎本字。

𣞛：《字彙補》同椶。《石鼓文》其拔𣞛𣓌。

𣞜：《字彙補》七𠋫切，音湊。《廣雅》木名。

𣞝：《字彙補》旃光切，音莊。掘也。

櫢：《字彙補》蘇偶切，音藪。《黃香·九宮賦》卽蹴𦄲以櫢檽。《註》櫢檽，木茂盛也。

𣞞：《字彙補》與朴同。《石鼓文》𨖍驅其𣞞。楊氏曰：讀作僕。

𣞟：《字彙補》昌眞切，音嗔。《集韻》纑也。

㰉：俗榛字。

櫧：《廣韻》章魚切，音諸。木名。《山海經》前山，其木多櫧。《郭註》或作楮，似柞，子可食，冬夏生。作屋柱，難腐。《司馬相如·上林賦》沙棠櫟櫧。《李善註》櫧似柃。《本草拾遺》櫧子生江南，皮樹如栗，冬月不彫，子小如橡。《食物本草》有苦甜二種，治作粉食，褐色，甚佳。又《集韻》《類篇》𠀤專於切，音𢔪。義同。

櫨：《唐韻》落胡切《集韻》《韻會》《正韻》龍都切，𠀤音盧。《說文》柱上柎也。《徐曰》今謂草木枝端花房之蔕爲柎。此櫨象之，卽今之斗栱也。《淮南子·主術訓》短者以爲朱儒枅櫨。又果名。《呂覽·本味篇》果之美者，箕山之東，靑島之所，有甘櫨焉。或省作盧。《司馬相如·上林賦》盧橘夏熟。又木也。一名黃櫨，一名楊櫨。《本草拾遺》黃櫨，生商洛山谷四川界。《唐本草》楊櫨，又名空疏，所在皆有。生籬垣閒，其子爲莢。

櫩：《唐韻》《集韻》《韻會》𠀤同簷。又砌也。《楚辭·大招》曲屋步櫩。《郭璞曰》中途樓閣閒陛道。又廊也。《司馬相如·上林賦》步櫩周流。《李善註》步廊。又《集韻》以冉切，音琰。《揚子·方言》秦晉續折木謂之櫩。

櫪：《唐韻》郞擊切《集韻》《韻會》《正韻》郞狄切，𠀤音歷。《說文》櫪㯕，椑指也。《徐鍇曰》以木椑十指而縛之。《廣韻》櫪，馬櫪也。《晉·桓溫風魏武詩》老驥伏櫪，志在千里。亦作歷。《前漢·梅福傳》伏歷千駟。又木名。《張衡·南都賦》楓柙櫨櫪。《李善註》與櫟同。又《韻會》引《韓愈·山石》詩時見松櫪皆十圍。又《正韻》蠶薄曰櫪。

𣟄：柝、𣔳、𣝔𠀤同。

櫫：《唐韻》陟魚切《集韻》張如切《韻會》《正韻》專於切，𠀤音豬。《博雅》杙也。《廣韻》楬櫫，有所表識也。見楬字註。

𣟅：同楹。

𣟆：《篇海》連條切，音聊。柏木。《正字通》俗橑字。

櫬：《唐韻》《集韻》《韻會》𠀤初覲切，音襯。《說文》棺也。《左傳·襄二年》穆姜爲櫬。《疏》櫬，親身棺也。以親近其身，故以櫬爲名。又《爾雅》釋櫬者三：一，櫬，木槿。《註》今王蒸。一，櫬，梧。《註》今梧桐。一，櫬，采薪。《疏》樵薪一名櫬，一名采薪。又七刃切，親去聲。木槿也。又雌人切，音親。義同。又《類篇》古玩切，音貫。汲器。又《正韻》寸遴切，音襯。義同。考證：〔《左傳·襄六年》穆姜爲櫬。〕謹照原文六年改二年。

𣟇：《集韻》下巧切，音效。器名。《篇海》與䀊同。

櫭：《唐韻》《集韻》𠀤巨列切，音傑。《博雅》檢櫭，木釘也。又《集韻》其例切，音偈。義同。又《類篇》巨至切。義同。一曰車木鎋。又《集韻》巨到切，讀若嶠。義同。

櫮：《集韻》逆各切，音鄂。華盛貌。

𣟈：《字彙》悤稅切，音毳。草名。《正字通》𦺶字之譌。

㰊：《唐韻》《集韻》《類篇》𠀤徐鹽切，音燖。木細叶也。

𣟉：《唐韻》火怪切，音躛。木名。皮可牽船。

𣟊：《集韻》乃了切，音嫋。木長弱貌。

櫯：《集韻》孫租切，音蘇。《玉篇》櫯，枋木，可染緋。

㰋：《唐韻》符眞切《集韻》《韻會》毗賔切，𠀤音頻。《說文》㰋，木也。《本草別錄》柰，一名頻婆。《採蘭雜誌》燕地有頻婆，味雖平淡，夜置枕邊，微有香氣。卽佛書所謂頻婆華，言相思也。《學圃餘疏》北地有頻婆，卽花紅一種之變。

𣟋：《集韻》丘虔切，音牽。或作𣟯。木名。

櫰：《唐韻》戸乖切《集韻》《韻會》《正韻》乎乖切，𠀤音槐。《玉篇》槐之別名。《爾雅·釋木》櫰槐，大葉而黑。又《集韻》戸賄切，音廆。義同。又《唐韻》公回切《集韻》《韻會》姑回切，𠀤音傀。《山海經》中曲山有木，如棠，而圓葉赤實，實大如木瓜，名曰櫰，食之多力。又《本草綱目》櫰香，卽《楞嚴經》兜婁婆香也。

櫱：〔古文〕𣎴《唐韻》《集韻》𠀤魚列切，音孽。《說文》伐木餘也。○按《說文》𣡌本字。𣎴，古文。櫱、𣕀，重文。《韻會》《正韻》俱从艸，《今文尚書·盤庚》由蘖、《詩·商頌》三蘖、《孟子》萌蘖，俱作櫱。又《唐韻》五葛切，岸入聲。義同。又姓。《姓苑》東莞人。本姓薛，避仇改爲櫱。又叶逆約切，音近虐。《蘇軾·園中草木詩》牽牛獨何畏，詰曲自牙櫱。走尋荆與榛，如有夙昔約。

櫲：《集韻》羊洳切，音預。櫲樟，木名。本作豫章。詳樟字註。

𣟌：《唐韻》郞計切，音麗。《說文》木也。《博雅》作隷，篗其杘謂之隷。又《集韻》力智切，音詈。木名。

𣟍：同𣟌。

㰌：《玉篇》苦角切，音搉。枳木，有實如柚。《字彙》或作𣪛。

櫳：《唐韻》盧紅切《集韻》《韻會》盧東切《正韻》盧容切，𠀤音籠。《說文》檻也。《唐韻》養獸所。

㰍：《唐韻》盧紅切，音籠。《說文》房室之疏也。《註》小曰牕，疏遠曰㰍。《班婕好自悼賦》房㰍虛兮風冷冷。○按《說文》櫳、㰍分訓。今房㰍、簾㰍亦通作櫳。《張協·雜詩》房櫳無行迹。《謝惠連·詠牛女詩》升月照簾櫳。又《玉篇》古文龍字。

㰎：同檇。《春秋·傳註》敗吳檇李。檇同㰎。

㰏：《玉篇》居勞切，音高。進船也。《揚子·方言》所以刺船謂之㰏。又《集韻》居號切，音誥。義同。

𣟎：《字彙補》諾何切。同那。

櫴：《揚子·雲太𤣥經》小度差差，大櫴之階。測曰：小度之差，大度傾也。《宋·司馬光註》事之骯櫴，故傾危也。有釋無音。

㰐：與橢同。杅屬。《急就篇》㰐杅槃案杯閜椀。《註》顏本作橢。

㰑：《字彙補》所驂切，音山。木實。

𣟏：《字彙補》普毛切，音拋。長大也。

𣟐：《字彙補》徒彫切，音銚。木名。

𣟑：《字彙補》力求切，音留。木名。

𣟒：《玉篇》古文無字。註見火部八畫。互見十二畫橆字。

𣟯：同𣟋。

𣟰：同𣝑。

𣟱：《唐韻》《正韻》居許切《集韻》《韻會》句許切，𠀤音舉。《玉篇》木名。《本草別錄》櫸樹，山中處處有之。皮似檀槐，葉如櫟槲。《爾雅·釋木》謂之柜柳。《衍義》謂之𣟱柳。《杜甫·田舍詩》𣟱柳枝枝弱。

𣟲：《集韻》息淺切，音癬。木名。

櫹：《集韻》先雕切，音蕭。櫹槮，草木盛貌。又草木落貌。見槮字註。又《類篇》疎鳩切，音𢯱。木長貌。又《類篇》山巧切，梢上聲。義同。又《類篇》雌由切，音秋。木名。亦作橚。

𣟳：《唐韻》似宣切《集韻》《類篇》旬宣切，𠀤音旋。《說文》引《爾雅》𣟳味棯棗。《爾雅》本作還，加木同。又《集韻》縈絹切，音䬼。義同。

櫺：《唐韻》《集韻》《韻會》郞丁切《正韻》離呈切，𠀤音靈。《說文》楯閒子也。《徐曰》卽令人闌楯下爲橫櫺也。《何晏·景福殿賦》櫺檻邳張。《曹植·贈徐幹詩》流飆激櫺軒。又屋梠也。《博雅》檐櫺，梠也。《孫綽·天台山賦》彤雲斐亹以翼櫺。亦作欞。一作㯪。

櫻：《唐韻》烏莖切《集韻》《韻會》於驚切《正韻》於京切，𠀤音鶯。《說文》果名，櫻桃也。一名含桃。《禮·月令》仲夏之月，羞以含桃先薦寢廟。《爾雅翼》果熟最先，故云先薦。《呂覽·高誘註》以鸎所含食，故曰含桃。又名鸎桃。《王維·敕賜櫻桃詩》纔是寢園春薦後，非關御苑鳥銜殘。又《爾雅·釋木》楔，荆桃。《郭璞註》今櫻桃也。《孫炎註》最大而甘者，謂之崖蜜。《蘇軾·橄欖詩》待得餘甘回齒頰，已輸崖蜜十分甜。《本草》一名朱桃，一名麥英。深紅者爲朱櫻，黃者爲蠟櫻。又《集韻》伊盈切，音嬰。義同。考證：〔《禮·月令》仲夏之月，以含桃先薦寢廟。〕謹照原文以上增羞字。

櫼：《說文》子廉切，音尖。楔也。《徐曰》卽今尖字。《戴侗曰》徐說非。櫼，古砧字。《長箋》櫼、殲當卽一字。《正字通》櫼、殲音義俱別，《箋》說誤。戴氏謂砧古文作櫼，亦誤。徐說通。○按《何晏·景福殿賦》櫼櫨各落以相承。櫼櫨對下欒栱，不作尖字解，可知徐說亦未爲是。《李善註》櫼卽枊也。枊與楔義近。又《集韻》思廉切，音纖。又咨林切，音祲。義𠀤同。又《唐韻》所咸切。同檆。木名，似松。

㰔：《集韻》悉協切，音燮。㭯㰔，簟名。

𣟴：《唐韻》《正韻》所還切《集韻》《韻會》數還切，𠀤刷平聲。關門機也。《玉篇》木𣟴，出通俗文。《韻會小補》同拴。《焦竑·俗用雜字》本作𣠯，通作𢩠。𣟴从𣠯省。又𣡬。

櫽：同檃。

櫾：《說文》《正韻》𠀤以周切，音猶。《說文》崑崙山河隅之長木也。又《唐韻》《集韻》余疚切《正韻》爰救切，𠀤音宥。卽柚也。《列子·湯問篇》吳楚之國，有大木焉，其名爲𣞿，樹碧而冬生，實丹而味酸。食其皮汁，已厥憤之疾。《正字通》俗𣠡字。○按《說文》有𣞿無𣠡，非俗也。

𣟵：《集韻》《正韻》𠀤虛宜切，音羲。《玉篇》杓也。蠡爲𣟵也。《揚子·方言》蠡，陳楚宋魏之閒或謂之簞，或謂之𣟵。或作𣛼，或作㰕，亦作桸。詳桸字註。

㰕：同𣟵。

櫿：《集韻》維傾切《類篇》余傾切，𠀤音營。木名。

𣟶：同樵。《南史》朱百年伐𣟶採若爲業。

欀：《唐韻》息良切《集韻》《韻會》思將切，𠀤音襄。木名。《左思·吳都賦》文欀幀橿。《李善註》欀木，樹皮中有如白米屑者，乾擣之，以水淋之，可作餅，似麪。交趾盧亭有之。《本草拾遺》名䔋木，生嶺南山谷，大者木皮內出麪數斛，色黃白。又《集韻》寫兩切，音想。義同。又《唐韻》《類篇》人樣切《正韻》而亮切，𠀤音讓。《玉篇》道上木也。《類篇》交讓，木名。出岷山。

𣟷：《字彙》見《揚雄·蜀都賦》。音義未詳。○按《賦》杪作㯳曳，鄭璞刻本作𣟷曳。

𣟸：《集韻》旻悲切，音眉。《爾雅·釋草》蔆，蕨𣟸。《郭註》水中芰。○按《爾雅》本攗字，从手，不从木。《正字通》攗字之譌。

𣟹：《篇海》楚簪切，音嵾。木長貌。《字彙》木艾名。《正字通》俗槮字。

欁：《字彙》奴冬切，音膿。《正字通》農，或作𨑋。《集韻》作辳。俗又作欁。農字上从𠁳作。

欂：《唐韻》補各切《集韻》《韻會》《正韻》伯各切，𠀤音博。《說文》壁柱也。西京謂之壁帶，今人謂之柀閒柱。一曰椽。又《玉篇》欂櫨，枅也。《增韻》柱上柎也。《禮·雜記註》欂櫨，刻之爲山，曰山節，謂柱上方木也。又《集韻》博陌切，音百。《類篇》白各切，音薄。義𠀤同。又《廣韻》蒲革切，音䌟。木名。又《唐韻》弼戟切《集韻》弼碧切，𠀤平入聲。戸上木也。

欃：《唐韻》士咸切，音讒。檀木別名。《玉篇》木蘭也。或作毚。《史記·孔子世家註》孔子墓有毚檀之樹。《司馬相如·上林賦》欃檀，木蘭。又《集韻》鉏銜切《韻會》《正韻》初銜切，𠀤揷平聲。星名。《爾雅·釋木》慧星爲欃槍。《史記·天官書》天欃，長四丈，末兌。京房云：天欃爲兵，赤地千里。又《玉篇》銳也。又《前漢·天文志》欃雲如牛。又《唐韻》《集韻》𠀤士懺切，讒去聲。水門也。又作㸥。

欄：《唐韻》落干切《集韻》《韻會》《正韻》郞干切，𠀤音攔。《玉篇》木欄也。謂階際木句欄。《段國沙州記》吐谷渾於河上作橋，句欄甚嚴飾。句欄之名始此。又牛圈曰欄，與蘭通。《前漢·王莽傳》與牛馬同蘭。又與闌通。《開元遺事》沉香亭牡丹，以百寶爲闌。又《集韻》郞甸切，音練。木名。《周禮·冬官考工記》㡛氏湅帛，以欄爲灰。《鄭註》以欄木之灰漸釋其帛也。又《集韻》來圈切，音攣。木名。

㰖：俗欖字。

𣟺：《集韻》《類篇》𠀤力驗切，音殮。㭺𣟺，木也。葉可爲飮。

𣟻：同檍。

𣟼：《字彙補》七遙切，音鍫。《五音集韻》生麻。

𣟽：《字彙補》郞到切，音潦。《集韻》麻也。

𣟾：《字彙補》同𣞿。

𣠙：標本字。

㰗：《篇海》子六切，音蹙。車轅木。《正字通》俗槭字。

𣠚：《唐韻》《集韻》𠀤力求切，音留。扶𣠚，藤名。《廣韻》緣木而生，其味辛，可食。其花實似蒟醬。《本草》作扶留。

𣠛：《集韻》昨合切，音雜。𣠛縣，海鳥，爰居也。《爾雅·釋鳥》作雜。又《元包經·旣濟》水火旣納，隂陽不𣠛。

𣠜：《集韻》直敎切，音櫂。燔木餘也。

欆：《集韻》疎江切，音雙。《玉篇》棹，船羽也。又《類篇》栙欆，未張帆。一作𢅻，通作䉶。

𣠝：《字彙》豬几切，音止。木枝也。《篇海》作𣠝。𣠝字右上从卝作。

欇：《唐韻》書涉切《集韻》《韻會》失涉切，𠀤音攝。《爾雅·釋木》欇，虎櫐。又楓欇欇，見楓字註。《正字通》楓註云：欇欇之欇與虎櫐之欇，字雖同而種不同。一樹生，一蔓生。《正韻》引虎櫐入楓註，誤。又《博雅》欇，杖也。又《唐韻》時攝切，音涉。又《集韻》《類篇》𠀤尺涉切，音㤴。義𠀤同。考證：〔《博雅》欇，枝也。〕謹照原文枝改杖。

𣠞：同欇。《說文》木枝搖白也。又《唐韻》風動貌。

𣠟：《唐韻》《集韻》鉏針切《類篇》才淫切，𠀤音岑。《玉篇》梣𣘕橬𠀤同，靑皮木也。又《唐韻》昨淫切，音𩷒。義同。

欈：《唐韻》悅吹切，音蠵。《玉篇》𣚀欈，木名，實可食。○按《字彙》同檇。《春秋》檇李，傳註與㰎同，不言與欈同。《玉篇》㰎訓地名，欈訓木名，分用爲是。

欉：《集韻》粗送切，悤去聲。江東謂草木叢生曰欉。

權：《唐韻》巨員切《集韻》《韻會》《正韻》逵員切，𠀤音拳。《玉篇》稱錘也。《前漢·律歷志》孔子陳後王之法，曰謹權量。量多少者不失圭撮，權輕重者不失黍絫。又經權。《易·繫辭》巽以行權。《註》權，反經而合道者也。又平也。《禮·王制》原父子之情，立君臣之義以權之。又權謀。《左傳·宣十二年》中權後勁。《杜註》中軍制謀，精兵爲殿。又權柄。《莊子·天運篇》親權者不能與人柄。又《爾雅·釋詁》權輿，始也。《詩·秦風》于嗟乎，不承權輿。又攝官曰權。《鼠璞》權字唐始用之。韓愈權知國子博士，三歲爲眞。又國名。亦姓。《左傳·莊十八年》楚武王克權。《韻會》楚鬭緡尹權，後因爲氏。又與爟通。烽火也。《前漢·郊祀志》上宿郊見通權火。又與顴通，兩頰也。《前漢·高帝紀·隆準註》頰權，準也。《曹植·洛神賦》靨輔承權。又《說文》權，黃華木也。《爾雅·釋草》權，黃華。《六書故云》以草釋木，似誤。○按《爾雅》木槿，木也，列之于草。殆未可泥。又《集韻》古玩切，音貫。木叢生也。考證：〔《詩·秦風》吁嗟乎，不成權輿。〕謹照原文吁改于。成改承。〔《後漢·郊祀志》上宿郊，見通權火。〕謹按後漢書無郊祀志。後漢改前漢。〔《爾雅·釋草》權，黃英。〕謹照原文英改華。

𣠠：《字彙》魯猥切，音壘。魁儡，本喪家樂，漢末用之嘉會。《顏氏家訓》作傀儡。

㰘：《唐韻》以脂切《集韻》延知切，𠀤音夷。《說文》木也。

欋：《唐韻》其俱切《集韻》《韻會》權俱切，𠀤音劬。《釋名》齊、魯謂四齒杷曰欋。又木根盤錯貌。《淮南子·說林訓》木大則根欋。又欋疏，附離也。《揚子·太𤣥經》進以欋疏，或杖之扶。又唐武后官濫，時人爲之語曰：欋椎侍御史，脫腕校書郞。又《集韻》《類篇》𠀤椿俱切，音貙。耜也。

𣠡：同櫾。

欏：《廣韻》魯何切《集韻》《韻會》良何切，𠀤音羅。《玉篇》檖木也。《唐韻》桫欏木，出崑崙山。《格物要論》欏木出湖廣及南安謂之倭羅，又謂之草欏。又《博雅》欏，落籬也。又《集韻》郞佐切，羅去聲。義同。又《唐韻》來可切，音㰁。裂也。

𣠷：《集韻》吉典切，音繭。棧也。

𣠸：《集韻》《類篇》𠀤所員切，音拴。木杙。又《集韻》姑還切，音關。手相關付也。《揚子·太𤣥經》𣠸神明而定摹。

𣠹：《玉篇》徂活切，音蕞。木錐也。又《類篇》宗括切，音繓。義同。

㰙：同橠。

𣠺：《集韻》《類篇》𠀤七接切，音妾。飯喿也。

𣠻：《唐韻》同韛。

㰚：《唐韻》呂支切《集韻》《韻會》鄰知切，𠀤音離。柴㰚也。《類篇》藩也。與籬同。又張也。《揚子·太𤣥經》幽㰚萬類。

㰛：《類篇》弋灼切，音藥。木名。《字彙》與櫟同。㰛陽，縣名。

欐：《唐韻》《韻會》盧啓切《集韻》里弟切，𠀤音禮。小船也。又《唐韻》《集韻》《韻會》郞計切《正韻》力霽切，𠀤音例。梁棟別名。《列子·湯問篇》雍門鬻歌，餘音遶梁欐，三日不絕。又《莊子·秋水篇》梁麗，與欐通。《註》一曰屋棟，一曰車名。又《類篇》木名。又《集韻》輦尒切，音邐。義同。又《唐韻》所宜切，音澌。又《集韻》鄰知切，音離。𠀤屋棟也。又《類篇》欐佹，支柱也。一曰重累。

欑：《集韻》《韻會》徂丸切《正韻》徂官切，𠀤音襸。《說文》一曰積竹杖也。《禮·喪大記》君𣩵用輴欑至于上，畢塗泥。《註》輴，盛柩之車。欑，猶菆也。菆木于輴之四面，至于棺上，以泥塗之。此欑木似屋形，故曰畢塗泥也。《後漢·岑彭傳》田戎橫江水，起浮橋、鬭樓，立欑木。又地名。《左傳·隱十一年》王與鄭人欑茅。又《春秋·宣十一年》晉侯會狄于欑函。又《韻會》祖官切，音鑽。又《集韻》祖算切，鑽去聲。義𠀤同。又《類篇》矛戟柄也。又《集韻》在坦切，音瓚。《左傳·昭元年》註：禜祭爲營欑。考證：〔《左傳·隱十一年》王與鄭人欑茅之田。〕謹照原文省之田二字。〔《春秋·宣十一年》會狄于欑函。〕謹照原文會狄上增晉侯二字。〔《左傳·昭元年》禜祭爲營欑。〕謹按此註文非傳文。謹照原文元年下增註字。

𣠼：《唐韻》盧皓切，音老。木名。

𣠽：《正字通》欛譌字。

𣠾：《集韻》盧臥切，羅去聲。木名。又《集韻》盧戈切，音螺。木可爲箭笴。一作𣜄。

欒：《唐韻》路官切《集韻》《正韻》盧官切《韻會》盧丸切，𠀤音鸞。《說文》木似欄。大夫冢樹欄楝也。《周禮·冢人疏》大夫墳高八尺，樹以藥草。《廣韻》作樹以欒。《山海經》雲雨之山有木名欒，黃木，赤技，靑葉，羣帝焉取藥。《唐本草》謂之欒荆。《註》欒荆，莖葉都似石南。又《本草別錄》欒華，葉似木槿而薄細，花黃似槐而稍長大。又欒欒，瘠貌。《詩·檜風》棘人欒欒兮。又鐘口兩角爲欒。《周禮·冬官考工記》鳧氏爲鐘，兩欒謂之銑。《疏》古應律之鐘不圜，狀如今之鈴，故有兩角也。又《禮·明堂位》鸞車，有虞氏之車也。《鄭註》鸞或爲欒。又《博雅》曲枅謂之欒。《左思·吳都賦》欒櫨疉施。又檀欒，竹貌。《枚乗·兔園賦》修竹檀欒。又姓。《春秋》欒書之後，代爲晉卿。枚乘《菟園賦》。考證：〔《註》古應鐘之鐘不圜。〕謹照周禮考工記原文註改疏。應鐘改應律。

𣠿：《正字通》㯺字之譌。

𣡀：《字彙補》音未詳。草名。𣡀橐含。見《爾雅》。

欓：《唐韻》多朗切《集韻》《韻會》底朗切，𠀤音黨。《玉篇》茱萸類。《集韻》越茮也。《爾雅翼》三香：椒、欓、薑也。《韻會》欓出閩中、江東。《集韻》通作𥸈。又《類篇》坦朗切，音惝。木桶也。

𣡋：《字彙》乃里切，音伱。絡枎也。《正字通》檷字之譌。

欔：《集韻》厥縛切，音钁。木名。《正字通》鍫屬。與钁同類。

𣡌：櫱本字。

𣡍：《集韻》與棘同。詳棘字註。

𣡎：《字彙補》士金切，音岑。荒也。

欖：《唐韻》盧敢切《集韻》《韻會》《正韻》魯敢切，𠀤音覽。《玉篇》橄欖，果名。別作𣛱，通作攬，詳橄字註。又《集韻》盧瞰切，音濫。義同。

𣡞：檐、櫩𠀤同。

𣡟：《集韻》達協切，音疊。木名。有綿，可爲布。《南史·高昌國傳》高昌國有草，實如繭，中絲爲細纑，名曰白疊，非木類也。

欗：《集韻》《韻會》𠀤郞干切，音闌。《類篇》木名。桂類。本作木蘭。《屈原·離騷》朝搴阰之木蘭兮。又《任昉·述異記》木蘭洲在潯陽江中，多木蘭，故名。考證：〔《屈原·離騷》朝搴阰之木闌兮。〕謹照原文闌改蘭。

欘：《唐韻》陟玉切《集韻》《韻會》株玉切，𠀤音劚。《說文》斫也。齊謂之鎡錤。一曰斤柄，性自曲者。《周禮·冬官考工記·車人》半矩謂之宣，一宣有半謂之欘，一欘有半謂之柯。《鄭註》倉頡篇有柯欘。《管子·霸言篇》匠人有以感斤欘，故繩可得而料也。俗作欘。又《類篇》一曰木名。枝上曲。《山海經》神民之丘，建木百仞，無枝，有九欘，下有九枸。又《類篇》直角切，音濯。鋤也。《爾雅·釋器》斪斸謂之定。《李巡曰》鋤別名。《玉篇》欘，或作斸。

欙：《唐韻》力追切《集韻》倫追切，𠀤音蘲。《說文》禹山行所乗者。《書·益稷》予乗四載。《註》山乗欙。《史記》作橋。《前漢書》作梮。屐下施鐵椎也。詳梮字註。又《類篇》魯果切，音臝。木名。詳樏字註。

欚：《唐韻》盧啓切《集韻》里弟切，𠀤音禮。《說文》江中大船名。《玉篇》作𦫈。又《揚子·方言》小舸謂之艖，東南丹陽、會稽閒謂之欚。又《博雅》兔罝，其罥謂之欚。

欛：《唐韻》必駕切，音霸。刀柄名。《類篇》枋也。杷或作欛。《丹鉛錄》得此欛柄。

𣡠：《集韻》《類篇》𠀤彌延切，音綿。木密貌。

𣡩：《集韻》烏關切，音彎。曲木。

欜：《集韻》奴當切，音囊。木名。《六書故》盛物器。

欝：《唐韻》《集韻》《韻會》《正韻》𠀤紆勿切，氳入聲。《說文》作鬱。《廣韻》鬱之俗也。木叢生也。香草也。又氣也，長也，幽也，滯也，腐臭也。悠思也。詳鬱字註。又欝壘，神名。《風俗通》黃帝時有神荼、欝壘兄弟二人，在度索山桃樹下𥳑閱百鬼。

𣡪：同欜。《正字通》欜本字。

𣡫：《集韻》爵古作𣡫。註見爪部十四畫。

𣡶：《唐韻》《集韻》《韻會》𠀤余廉切，音鹽。《玉篇》木名。膠可作香。

𣡷：《唐韻》古文栗字。註見六畫。

欞：《韻會》同櫺。又《玉篇》長木也。

𣡺：《集韻》魯水切，音壘。本作蘽，籀作𣡺，通作櫐。《說文》木名。

𣡼：《說文》古文栗字。註詳六畫。

