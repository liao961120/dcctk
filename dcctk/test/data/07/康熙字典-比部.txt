比：〔古文〕夶𣬅《廣韻》𤰞履切《集韻》《韻會》補履切《正韻》補委切，𠀤音匕。校也，𠀤也。《周禮·天官》凡禮事，贊小宰，比官府之具。《註》比，校次之，使知善惡足否也。《儀禮·大射儀》遂比三耦。《註》比，校也。《齊語》比校民之有道者。又類也，方也。《禮·學記》比物醜類。《疏》謂以同類之事相比方，則學乃易成。《韓詩外傳》高比，所以廣德也。下比，所以挾行也。比於善，自進之階。比於惡，自退之原。又《詩》有比體。《毛詩序》詩有六義：一曰風，二曰賦，三曰比，四曰興，五曰雅，六曰頌。鄭司農云：比者，比方於物，諸言如者，皆比詞也。比之與興，同附託外物，比顯而興隱。又比例。《禮·王制》必察小大之比以成之。《鄭註》已行故事曰比。比，例也。《後漢·陳忠傳》父寵在廷尉，上除漢法溢於甫𠛬者。未施行，寵免，後忠略依寵意，奏上二十三條，爲决事比。《註》比，例也。又綴輯書史曰比。《前漢·儒林傳》公孫弘比輯其義。《唐藝文志》𤣥宗命馬懷素爲修圖書使，與褚無量整比。又諡法之一。《左傳·昭二十八年》擇善而從之曰比。《詩·大雅》王此大邦，克順克比。《註》比，必里反。正義引服䖍云：比方損益古今之宜而從之也。又比部，官名。取校勘亭平之義。卽今𠛬部。《正韻》音皮，誤。又水名。《前漢·地理志》南陽郡有比陽縣。應劭曰：比水所出，東入蔡。又《集韻》《正韻》𠀤普弭切，音諀。與庀同。治也，具也。《周禮·春官》大胥比樂官。《註》錄具樂官也。與庀通。又《廣韻》《韻會》毗至切《集韻》毗義切《正韻》毗意切，𠀤音避。《爾雅·釋詁》比，俌也。《郭註》俌，猶輔。《易·比卦·彖辭》比，輔也，下順從也。《卜氏傳》地得水而柔，故曰比。又親也，近也。《周禮·夏官》形方氏使小國事大國，大國比小國。《註》比，猶親也。又和也。《周禮·春官》𥰫人辨九𥰫之名，六曰巫比。《註》巫讀爲筮，比謂筮與民和比也。又近鄰之稱。《周禮·地官》五家爲比，使之相保。五比爲閭，使之相受。又案比。《周禮·地官》小司徒掌九比之數，乃頒比法於六鄕之大夫，及三年，則大比。《又》鄕大夫大比考其德行道藝，而興賢者能者。《疏》三年一閏，天道有成，故每至三年則大案比。又及也。《詩·大雅》比于文王，其德靡悔。《註》比于，至于也。《前漢·高帝紀》自度比至皆亡之。又頻也。《禮·王制》比年一小聘。《漢志》比年，猶頻年也。又比比，猶言頻頻。《前漢·成帝紀》郡國比比地動。又𠀤也。《書·牧誓》比爾干。《正義》楯則𠀤以扞敵，故言比。《史記·蘇秦傳》騎不得比行。又齊也。《詩·小雅》比物四驪。《註》比物，齊其力也。又偏也，黨也。《書·洪範》人無有比德。《正義》人無阿比之德，言天下衆民盡得中也。《論語》君子周而不比。《鄭註》忠信爲周，阿黨爲比。又從也。《論語》義之與比。《朱註》比，從也。《晉語》事君者比而不黨。《註》比謂比義。又合也。《禮·射儀》其容體比於禮，其節比於樂。《註》比，親合也。《漢·劉歆·移太常博士書》比意同力，冀得廢遺。《師古註》訓合。又密也。《詩·周頌》其比如櫛。又比余，櫛髮具。《史記·匈奴傳》漢文帝遺單于比余。《漢書》作比疎。《廣雅》比，櫛也。《蒼頡篇》靡者爲比，麤者爲疏。今亦謂之梳。《顏師古·急就篇註》櫛之大而麤，所以理鬢者，謂之疏，言其齒稀疏也。小而細，所以去蟣蝨者，謂之比，言其齒密比也。皆因其體以立名。又矢括曰比。《周禮·考工記》矢人爲矢，夾其隂陽以設其比，夾其比以設其羽。《鄭司農註》比，謂括也。又《揚子·方言》比。代也。又《廣韻》《集韻》《韻會》𠀤必至切，音畀。近也。倂也，密也。義同。又《正韻》兵媚切，音祕。先也。《禮·祭義》比時具物，不可以不備。《鄭註》比時，猶先時也。比，必利反，又甫至反。又《廣韻》房脂切《集韻》《韻會》頻脂切《正韻》蒲麋切，𠀤音毗。和也。一曰次也，𠀤也。比鄰，猶𠀤鄰。《杜甫詩》不敎鵝鴨惱比鄰。又比蒲，地名。《春秋·昭十一年》大蒐于比蒲。又臯比，虎皮也。《左傳·莊十年》蒙臯比而先犯之，後人以爲講席。《戴叔倫詩》臯比喜接連。《朱子·張載銘》勇撤臯比。又師比，胡革帶鉤也。《戰國策》胡服黃金師比。通作毗紕。又《唐韻》毗必切《集韻》《韻會》簿必切《正韻》簿密切，𠀤音邲。比次也。《增韻》比比，猶總總也。《張九齡荔枝賦》皮龍鱗而騈比。《顧况·持斧章》榱之斯密，如鱗櫛比。皆讀如邲。又《莊子·齊物論》人籟則比竹是矣。李軌讀。《說文》二人爲从，反从爲比。考證：〔《左傳·莊十年》蒙臯皮而先犯之。〕謹照原文臯皮改臯比。

𣬄：勞字之譌。

𣬅：《玉篇》古文比字。註見部首。

𣬆：《字彙補》𠀤杯切，音裴。日本有甲𣬆州，見《平攘錄》。

毖：《唐韻》《集韻》《韻會》《正韻》𠀤兵媚切，音祕。《說文》愼也。《書·酒誥》汝劼毖殷獻臣。《正義曰》毖訓爲愼。《詩·周頌》予其懲而毖後患。又勞也。《書·大誥》無毖于恤。《正義曰》言無勞于征伐之憂也。又泉流貌。《詩·邶風》毖彼泉水，亦流于淇。《毛傳》泉水始出，毖然流也。《左思·魏都賦》溫泉毖涌而自浪。《謝靈運·山居賦》汎濫異形，首毖終肥。《原註》汎濫、肥毖，皆是泉名。事見於詩。

㲋：《唐韻》丑略切《集韻》敕略切，𠀤音逴。《說文》獸也。似兔，靑色而大。又《玉篇》《廣韻》𠀤同㚟。

毗：《唐韻》房脂切《集韻》《韻會》頻脂切，𠀤音琵。明也，厚也，輔也。《詩·小雅》天子是毗。《毛傳》毗，厚也。《鄭箋》毗，輔也。《正義曰》以毗爲毗益，故爲厚，亦由輔弼使之厚，義與鄭同。又《爾雅·釋訓》夸毗，體柔也。《李巡曰》屈已𤰞身，求得於人，曰體柔。《詩·大雅》無爲夸毗。又《朱註》夸，大。毗，附也。又《莊子·在宥篇》人大喜邪毗於陽，大怒邪毗於隂。《註》司馬云：毗，助也。一曰幷也。又《爾雅·釋詁》毗劉，暴樂也。《郉疏》木枝葉稀疎不均者爲暴樂。又《博雅》毗，懣也。又諸毗、彭毗，皆山名。見《山海經》。又毗陵，漢縣名。師古曰：舊延陵也。漢改曰毗陵，屬會稽郡。今常州曰毗陵。又犀毗，革帶鉤也。《史記·匈奴傳》孝文遺匈奴黃金胥紕一。《漢書》作犀毗。《索隱曰》《戰國策》云：趙武靈王賜周紹具帶黃金師比。延篤云：胡革帶鉤也，則帶鉤亦名師比。胥、犀與師，𠀤聲相近，而說各異耳。《班固·與竇憲牋》賜犀比金頭帶是也。亦作鮮𤰞。《楚辭·大招》小腰秀頸，若鮮𤰞只。《註》鮮𤰞，帶頭，言腰頸細如帶束也。又毗貍，鼠名。《澠水燕談》契丹國產大鼠，而足短，極肥。其國以爲殊味。又毗盧，佛名。又佛家有毗耶居士。見《維摩經》。耶亦作邪。《王屮·頭陀寺𥓓》掩室摩竭，用啓息言之心。杜口毗邪，以通得意之路。《說文》本作𣬈。或作𣬉。

毘：同毗。

𣬈：毗本字。《說文》人臍也。从囟。囟取氣通也。囟音信，頭會堖蓋也。凡篦、㮰等字从此。今作毗。𣬉、毘。

𣬉：同毘。

𣬊：《集韻》拜古作𣬊。註詳手部五畫。

𣬋：俗㲋字。

𣬌：《集韻》次古作𣬌。註詳欠部二畫。

𣬎：《唐韻》《集韻》𠀤古穴切，音玦。《說文》獸也。似狌狌。一曰似貍。

𣬏：《字彙》渠轉切，音倦。柔毛。又《字彙》人余切，音如。義同。《正字通》㼱字之譌。㼱音軟。

𣬐：《玉篇》生冀切，音試。獸似貍，與𣬎異音同義。又《周宣王·石鼓文》羉之𣬎𣬎。《註》丑若反，音鐸，與此似別爲一字，姑存以俟考。《集韻》作𣬔。見下十二畫。

𣬓：《說文長箋》古文拜字。註詳手部五畫。

𣬔：《集韻》疏吏切，音駛。江東呼貉爲𧳅。𧳅，或作𣬒。𣬐。

毚：《廣韻》士咸切《集韻》《韻會》《正韻》鋤咸切，𠀤音讒。《說文》狡兔也。一曰兔之駿者。《詩·小雅》躍躍毚兔，遇犬獲之。《張衡·西京賦》毚兔聮掾。又檀名。《孔子·世家註》《皇覽》曰：孔子冢有毚檀之樹。索隱曰：毚檀，檀樹之別名也。又《集韻》初銜切，音欃。辰星別名。《集韻》或从犬作㺥。

𣬕：《玉篇》胥野切《廣韻》悉姐切《集韻》洗野切，𠀤音寫。《說文》獸名。又《集韻》元具切，音遇。又五故切，音誤。義𠀤同。

𣬖：與毗同。

𣬚：《集韻》匹陌切，音拍。疾貌。或从三兔，作𠓗。○按《說文》本作𠓗，芳遇切，急疾也。義同音異。

