耒：《廣韻》《集韻》《韻會》𠀤盧對切，音類。《說文》手耕曲木也。从木推丯。古者𡍮作耒㭒以振民也。《古史考》神農作耒。《易·繫辭》揉木爲耒。《禮·月令》孟春之月，乃擇元辰，天子親載耒耜。《周禮·冬官考工記車人》車人爲耒庛，長尺有一寸，中直者三尺有三寸，上句者二尺有二寸。《註》耒謂耕耒，庛謂耒下岐。又水名。《水經》耒水，出桂陽柳縣南山。又《集韻》魯猥切，音磊。又魯水切，音壘。義𠀤同。又《集韻》倫追切，音纍。果實垂貌。一曰耕多草。

𦓤：《廣韻》力輟切《集韻》龍輟切，𠀤音劣。𦓤禾麥知多少也。《字彙補》與耒字不同。見《佩觿集》。

耓：《類篇》湯丁切，音汀。耒下木也。

𦓥：《唐韻》《集韻》𠀤盧對切，音類。《說文》今桂陽𦓥陽縣。《前漢·地理志》作耒。又《集韻》魯猥切，音磊。義同。或作洡。

耔：《廣韻》祖里切《集韻》《韻會》《正韻》祖似切，𠀤音子。《廣韻》壅苗本也。《詩·小雅》今適南畝，或耘或耔。《傳》耔，雝本也。又《集韻》《韻會》津之切《正韻》津私切，𠀤音兹。《詩·小雅》或耘或耔。沈重讀。《集韻》或作芓。

𦓨：《廣韻》與耜同。

䎢：《玉篇》祛己切，音乞。平量也。

耕：〔古文〕畊《唐韻》古莖切《韻會》古庚切《正韻》古衡切，𠀤音更。《說文》犂也。古者井田，故从井。《易·无妄》六二不耕穫，不葘畬，則利有攸往。《禮·王制》三年耕，必有一年之食。九年耕，必有三年之食。《山海經》稷之孫曰叔均，是始作牛耕。又《正字通》凡致力不怠，謂之耕。又假它事代食，若力田然，亦曰耕。《揚子·法言》耕道得道，獵德得德，是獲饗也。吾不睹參辰之相比也。《拾遺記》賈逵門徒來學，不遠千里，獻粟盈倉。或云：逵非力耕，所謂舌耕也。《任彥昇·薦士表》旣筆耕爲養。《唐書·王勃傳》心織而衣，筆耕而食。《宋史·王韶傳》家酷貧，執卷不輟。家人誚其不耕。韶曰：我嘗目耕。又人名。《史記·仲尼弟子傳》司馬耕，字子牛。又鬼名。《山海經》東南三百里曰豐山，神耕父處之。《張衡·東京賦》囚耕父於淸冷。《註》耕父，旱鬼。又鳥名。《山海經》西北一百里，曰堇里之山，有鳥焉，其狀如鵲，靑身白喙，白目白尾，名曰靑耕，可以禦疫。又琴曲名。《張衡·思𤣥賦》嘉曾氏之歸耕兮。《註》琴操曰：歸耕者，曾子之所作也。

耖：《廣韻》初敎切《集韻》楚敎切，𠀤音抄。《廣韻》重耕田也。《集韻》覆耕曰耖。又田器也。《農政全書》耖如耙，其齒更長，所以耖土益細。

耗：《韻會》《正韻》𠀤虛到切，好去聲。《說文》本作秏。稻屬。《呂氏春秋》飯之美者，𤣥山之禾，南海之耗。又《博雅》耗，減也。《正韻》虛也。《詩·大雅》耗斁下土。《禮·王制》用地大小，視年之豐耗。《抱朴子·微旨卷》夫隂陽之術，高可以治小疾，次可以免虛耗而已。又《增韻》敗也。《抱朴子·地眞卷》月建煞耗之神。又惡也。《董仲舒·賢良策》察天下之息耗。《註》息，生也。耗，虛也。一云息耗，善惡也。又《月令·廣義》每年正月十六日，俗謂之耗磨日。《張說·耗日飮詩》上月今朝減，流傳耗磨辰。但令不事事，同醉俗中人。又姓。出《何氏姓苑》。又《集韻》《韻會》𠀤莫報切，音帽。耗亂，不明。《荀子·修身篇》多而亂曰耗。《通鑑·漢景帝後二年詔》二千石，各修其職，不事官職，耗亂者，丞相以聞。又《集韻》《正韻》謨交切《韻會》謨袍切，𠀤音毛。《集韻》獨貌。《增韻》無也，盡也。《前漢·高惠高后文功臣表》靡有孑遺耗矣。《註》孟康曰：謂無有毛米在者也。師古曰：孟解非也。言無有獨存者，至於耗盡也。又通作毛。《後漢·馬衍傳》飢者毛食。《佩觿集》河朔謂無曰毛。

耘：《廣韻》《集韻》王分切《韻會》《正韻》于分切，𠀤音雲。《說文》除田閒穢也。本作𦔐。今文作耘。《博雅》除也。《詩·小雅》今適南畝，或耘或耔。《傳》耘，除草也。又《集韻》或作𦓷。通作芸。《孟子》不芸苗者也。又《集韻》王問切，音運。義同。又《史記·東越傳》不戰而耘。《註》徐廣曰：耘，義取耘除。或言耘音于粉反，此楚人聲重耳。耘隕當同音，字有假借，聲有輕重耳。又《韻補》叶曜先切，音延。《韓愈·贈謝自然詩》奈何不自信，反欲從物遷。寒衣及飢食，在蠶績耕耘。

耙：《篇海》必駕切，音埧。犂屬。《農政全書》耙制，有方耙，有八字耙。如犂，亦用牛駕，但橫闊多齒，犂後用之。蓋犂以起土，惟深爲功耙以破塊，惟細爲功。耙之後又用耖用耮。俗作䎱。

𦓬：《玉篇》昌蠅切，音稱。耒也。

耚：《廣韻》敷羈切《集韻》《韻會》攀麋切《正韻》篇夷切，𠀤音披。《博雅》耕也。又《玉篇》小高也。

耛：《集韻》《韻會》𠀤澄之切，治平聲。耘耛，除草。又《集韻》盈之切，音飴。耒耑也。與枱同。

耜：《廣韻》詳里切《集韻》象齒切《韻會》序姊切，𠀤音似。《說文》臿也。本作㭒，今文作耜。《玉篇》耒端木。《廣韻》耒耜，世本曰：倕作耜。古史考曰：神農作耜。《易·繫辭》斵木爲耜。《詩·小雅》以我覃耜，俶載南畝。《禮·月令》季冬之月，命農計耦耕事，修耒耜。《註》耜者，耒之金也。廣五寸。《周禮·冬官考工記·匠人》耜廣五寸，二耜爲耦。《疏》耜謂耒頭金，金廣五寸。《釋名》耜，似也，似齒之斷物也。《說文》或作梩。《集韻》亦或作𦓨、𣏌、䎣，又作枱、𨐠。考證：〔《易·繫辭》斷木爲耜。〕謹照原文斷木改斵木。

䎣：《集韻》同耜。

耝：《集韻》七慮切，音覻。耕而土起謂之耝。又地名。《路史》耝，羿邑，澶之衞南縣東十五里有故耝城。又《集韻》牀魚切。同鉏，起民令相佐助也。

耞：《集韻》《韻會》𠀤居牙切，音嘉。《說文》柫也。本作枷。今作耞。《廣韻》連耞，打穀具。淮南謂之柍。

耟：《字彙補》其舉切，音巨。《管子·輕重篇》耟耒耨，懷鉊鈶。《抱朴子·論僊卷》華轂易步趣，鼎餗代耒耟，不亦美哉。

𦓯：《唐韻》古攜切《集韻》涓畦切，𠀤音圭。《說文》𦓯又可以劃麥，河內用之。《玉篇》田器。又《集韻》烏媧切，音蛙。《博雅》𦓯，耕也。

耠：《廣韻》𠋫閤切《集韻》曷閤切，𠀤音合。《博雅》耠，耕也。

𦓰：《篇海》才緣切，音全。耕也。

𦓱：《集韻》各頟切，音格。耕也。

耡：《唐韻》牀倨切《正韻》牀祚切，𠀤音助。《說文》商人七十而耡。耡，藉稅也。《博雅》耡，稅也。《正韻》商時之稅。◎按今通作助。又《周禮·地官·里宰》以歲時合耦于耡，以治稼穡。《註》杜子春云：耡，讀爲助，謂相佐助也。鄭康成云：耡者，里宰治處也。若今街彈之室，於此合耦，使相佐助，因放而爲名。《趙明誠金石錄》昆陽城中漢街彈𥓓云：周名耡，漢名街彈，今申明亭也。又《周禮·地官·遂人》以興耡利甿。《疏》耡，助也。興起其民，以相佐助也。又《韻會》牀魚切，音鉏。義同。

䎤：《集韻》衢六切，音局。《博雅》耕也。《玉篇》耕麥地。

𦓴：《集韻》所敎切，音稍。𦔔種。《博雅》𦓴，種也。又《集韻》師交切，稍平聲。義同。

𦓵：《字彙補》與耜同。

𦓷：《集韻》同耘。

𦓸：《集韻》普卦切，音派。《博雅》種也。

䎦：《集韻》以冉切，音琰。利耜也。或作覃。又《玉篇》耕也。

𦓹：《集韻》郞才切，音來。耕也。

䎧：《廣韻》《集韻》《韻會》《正韻》𠀤部項切，音蚌。耜屬。《埤雅》䥯器。又《韻會》蒲侯切，音抔。《博雅》䥯䎧，耕也。

𦓺：《王篇》側耕切，音爭。犂上木。

𦓻：《集韻》夷益切，音繹。耕也。

耣：《廣韻》力準切《集韻》縷尹切，𠀤淪上聲。《玉篇》束禾也。又《集韻》龍春切，音倫。耕也。

䎨：《廣韻》于業切《集韻》又業切，𠀤音腌。《博雅》䎨，𦔉也。又《類篇》鄔感切，暗上聲。義同。

𦓼：《集韻》古本切，音袞。種也。

䎩：《廣韻》側持切《集韻》莊持切，𠀤音葘。《博雅》耕也。或作𤰭䅔𧀗。通作葘。又《玉篇》田一歲也。𧀗字原作艸下䅔。

𦓽：《集韻》邕危切，音逶。田器。

𦓾：《廣韻》力準切，淪上聲。禾束曰𦓾。本作稐。亦作耣。又《五音集韻》牛殞切，音輑。又《集韻》巨隕切，音窘。義𠀤同。

䎪：《廣韻》奴勒切《集韻》匿德切，𠀤能入聲。《字彙》穀䎪。見齊民要術。《正字通》方言㭙，玉篇棏皆訓槌也。䎪當是槌穀具。又《集韻》𢧧䎪，草生貌。

耤：《唐韻》《集韻》《韻會》𠀤秦昔切，音籍。《說文》帝耤千畝也。古者使民如借，故謂之耤。又通作藉。《周禮·天官·甸師》掌帥其屬，而耕耨王藉。《前漢·文帝紀》開耤田。《註》臣瓚曰：親耕以躬親爲義，不得以假借爲稱。藉謂蹈藉也。又借也。《前漢·郭解傳》以驅耤友仇。《字彙補》按耤卽古藉字，不特藉田，可相通也。又《集韻》慈夜切，音謝。祭耤也。與藉同。

䎫：《集韻》初江切，音囱。《玉篇》種也。《集韻》不耕而種。又《集韻》楚降切，音堫。義同。又《類篇》祖叢切，音總。種也。一曰內其中也。

𦔂：《篇海》辰之切，音時。毒出蠆尾。《正字通》譌字。謬說無稽。

𦔃：《五音類聚》於京切，音英。草茸也。

𦔄：《篇海》所景切，音省。麥也。

𦔅：《集韻》陁沒切，音突。《博雅》𦔅，耕也。

耦：《唐韻》五口切《集韻》《韻會》《正韻》語口切，𠀤音偶。《說文》耒廣五寸爲伐，二伐爲耦。《詩·周頌》亦服爾耕，十千維耦。《箋》耜廣五寸，二耜爲耦。一川之閒萬夫，故有萬耦。《周禮·冬官考工記·匠人》二耜爲耦。一耦之伐，廣尺，深尺，謂之𤰕。《疏》兩人耕爲耦。又凡二人爲耦。《左傳·襄二十九年》射者三耦。《註》二人爲耦。《周禮·天官·掌次》射則張耦次。《註》耦。俱升射者。《疏》天子大射六耦，在西郊。賔射亦六耦，在朝。燕射三耦，在寢。又《射人》王以六耦，諸侯以四耦，孤卿大夫以三耦。《莊子·齊物論》嗒焉，似喪其耦。又匹也，配也。《左傳·桓六年》人各有耦，齊大，非吾耦也。《宣三年》石癸曰：吾聞姬姞耦，其子孫必蕃。《註》姞姓宜爲姬配耦。又《釋名》遇也。《前漢·高帝紀》耦語者棄市。《註》耦，對也。又《玉篇》不畸也。《易·繫辭》陽卦奇，隂卦耦。《註》陽卦二隂，故奇爲之君。隂卦二陽。故耦爲之主。又通也。《淮南子·要略》所以應待萬方，覽耦百變也。《註》耦，通也。又地名。《列子·說符篇》牛缺者，上地之大儒也。下之邯鄲，遇盜於耦沙之中。又人名。《左傳·文十五年》宋華耦來盟，其官皆從之。《註》耦，華督曾孫也。又姓。《五音集韻》漢有侍中耦嘉。又《韻補》叶語綺切，音擬。《詩·周頌》駿發爾私，終三十里。亦服爾耕，十千維耦。又叶五舉切，音語。《楚辭·九思》言逝邁兮北徂，叫我友兮配耦。日隂曀兮未光，闃𣆺窕兮靡睹。考證：〔《詩·周頌》亦服爾耕，十千維耦。《箋》耜廣五寸，三耜爲耦。〕謹照原文三耜改二耜。

𦔆：《玉篇》符逼切，音愎。禾也。又治黍豆也。

𦔋：《五音類聚》而勇切，音茸草𦔋也。

𦔌：《集韻》渠伊切，音耆。麥下種也。《博雅》𦔌，𦔉也。

𦔍：《集韻》符遇切，音附。田器。

𦔎：《集韻》同畟。

𦔏：《集韻》同耠。

耨：《廣韻》奴豆切《集韻》《韻會》《正韻》乃豆切，𠀤音槈。《說文》薅器也。本作槈，今文作耨。《廣韻》同鎒。纂文曰：耨如鏟，柄長三尺，刃廣二寸，以刺地除草。《呂氏春秋》耨柄尺，其長六寸，所以閒稼。《字詁》頭長六寸，柄長六尺，以芸田也。又《玉篇》耘也。《釋名》耨，以鋤耨禾也。《易·繫辭》耒耨之利，以敎天下，蓋取諸益。《左傳·僖三十三年》臼季使過冀，見冀缺耨。《註》耨，鋤也。《釋文》耨，乃豆切，鉏田也。《晉語註》耨，茠也。或作薅，拔田草也。《周禮·天官·甸師》掌帥其屬，而耕耨王藉，以時入之。《註》耨，芸芓也。又《類篇》奴沃切，音褥，治草也。又《字彙補》內典，阿耨多羅。阿，此云無也。耨多羅，此云上也。

耩：《廣韻》《集韻》《韻會》《正韻》𠀤古項切，音講。耕也。《玉篇》𦔩也。又《集韻》居侯切，音溝。義同。

𦔐：《說文》耘本字。

𦔑：《博雅》𦔑，耕也。《釋文》𦔑，步侯切。◎按卽䎧字之譌。

𦔓：《集韻》良脂切，音黎。種也。

䎮：《廣韻》《集韻》𠀤他計切，音替。不耕而種。又《玉篇》他的切，音惕。種也。

䎯：《廣韻》呼旰切《集韻》虛旰切，𠀤音漢。《廣韻》冬耕也。《集韻》耕暴田。

耫：《廣韻》查鎋切《集韻》槎轄切，𠀤音鐁。農具。又《廣韻》《集韻》𠀤士革切，音賾。灰中種也。《博雅》䎨耫，種也。

𦔔：《廣韻》《集韻》𠀤莫半切，音縵，不蒔田也。又《廣韻》母官切。《集韻》謨官切，𠀤音瞞。種遍貌。《博雅》種也。《正字通》𦔔，卽縵字之譌。漢食貨志，一歲之收，常過縵田，畮一斛以上。師古曰：縵田謂不爲𤰕者。據此說本作縵。

耬：〔古文〕𦔪《廣韻》落侯切《集韻》郞侯切，𠀤音婁。《玉篇》犂也。《正字通》下種具。一曰耬車，狀如三足犂，中置耬斗，藏種以牛駕之，一人執耬，且行且搖，種乃隨下。崔實云：漢趙過敎民耕殖，其法，三犂共一牛，一人將之，下種，挽耬皆取備焉。日種一頃。按此卽耬車也。見齊民要術。又《集韻》朗口切，婁上聲。耕畦謂之耬。《集韻》或作䅹。

𦔕：《廣韻》楚絳切，音堫。《韻寶》不耕而種也。◎按卽䎫字之譌。

𦔛：《集韻》傳江切，音幢。種入也。

耭：《集韻》《韻會》𠀤居希切，音機。耕也。

𦔜：《集韻》逸織切，音弋。《博雅》耩𦔜，耕也。

耮：《集韻》郞到切，勞去聲。摩田器。

䎰：《唐韻》在各切《集韻》疾各切，𠀤音昨。地名，在蜀。又姓。出《倉頡篇》。又人名。安南國王黎季䎰。又《唐韻》《集韻》𠀤秦昔切，音籍。義同。

𦔝：《五音集韻》他計切，音替。不耕而種。

𦔞：《玉篇》查瞎切，音㳐。稅名。《正字通》俗徹字。

𦔟：《集韻》良脂切，音黎。種也。◎按卽𦔓字之譌。

𦔠：《集韻》𠀤卦切，音湃。《博雅》種也。

𦔥：《唐韻》《集韻》𠀤施隻切，音適。耕貌。又《唐韻》羊益切《集韻》夷益切，𠀤音亦。義同。

𦔦：《玉篇》骨外切，音儈。耕具。

耯：《集韻》黃郭切，音雘。刈穀也。

𦔩：《廣韻》與穮同。

䎱：《集韻》班糜切，音陂。耜屬。

耰：《廣韻》《集韻》於求切《正韻》於尤切，𠀤音憂。覆種也。《說文徐註》摩田器，布種後以此器摩之，使土開發處復合覆種也。《論語》耰而不輟。《註》耰，覆種也。《莊子·則陽篇》深其耕而熟耰之，其禾繁以滋。《註》耰，鋤也。《淮南子·氾論訓》民勞而利薄，後世爲之耒耜耰鋤。《註》耰，椓塊椎也。三輔謂之儓，所以覆種也。又《韻補》叶於救切，音又《史記·龜筴傳》耕之耰之，鉏之耨之。又叶爾皎切，音擾。《梁武帝·籍田詩》公卿秉耒耜，庶甿荷鉏耰。一人慙百王，三推先億兆。

𦔪：《字彙補》古文耬字。註詳十一畫。

𦔫：《唐韻》昌力切，音瀷。《字統》耕也。

𦔬：《集韻》權俱切，音劬。耜也。又椿俱切，音貙。義同。

𦔭：《玉篇》莫个切，音磨。耕也。

