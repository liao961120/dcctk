*送顧雲下第

行行杯酒莫辭頻，怨歎勞歌兩未伸。漢帝后宮猶識字，楚王前殿更無人。年深旅舍衣裳敝，潮打村田活計貧。

百歲都來多幾日，不堪相別又傷春。

*村橋

村橋酒旆月明樓，偶逐漁舟系葉舟。莫學魯人疑海鳥，須知莊叟惡犧牛。心寒已分灰無焰，事往曾將水共流。

除卻思量太平在，肯拋疏散換公侯。

*送劉校書之新安寄吳常侍

野雲如火照行塵，會績溪邊去問津。才子省銜非幕客，楚君科第是同人。狂思下國千場醉，病負東堂兩度春。

他日酒筵應見問，鹿裘漁艇隔朱輪。

*官池秋夕

池邊月影閑婆娑，池上醉來成短歌。芙渠抵死怨珠露，蟋蟀苦口嫌金波。往事向人言不得，舊遊臨老恨空多。

松醪作酒蘭為棹，十載煙塵奈爾何。

*奉使宛陵別二三從事

梁王雪裏有深知，偶別家鄉隔路岐。官品共傳勝曩日，酒杯爭肯忍當時。豫章地暖矜千尺，越嶠天寒愧一枝。

還有釣魚蓑笠在，不堪風雨失歸期。

*金陵思古

杜秋在時花解言，杜秋死後花更繁。柔姿曼態葬何處，天紅膩白愁荒原。高洞紫簫吹夢想，小窗殘雨濕精魂。

綺筵金縷無消息，一陣征帆過海門。

*送王使君赴蘇台

東南一望可長籲，猶憶王孫領虎符。兩地干戈連越絕，數年麋鹿臥姑蘇。疲甿賦重全家盡，舊族兵侵太半無。

料得伍員兼旅寓，不妨招取好揶揄。

*憶九華

九華巉崒蔭柴扉，長憶前時此息機。黃菊倚風村酒熟，綠蒲低雨釣魚歸。干戈已是三年別，塵土那堪萬事違。

回首佳期恨多少，夜闌霜露又沾衣。

*送裴饒歸會稽

金庭路指剡川隈，珍重良朋自此來。兩鬢不堪悲歲月，一卮猶得話塵埃。家通曩分心空在，世逼橫流眼未開。

笑殺山陰雪中客，等閒乘興又須回。

*送程尊師之晉陵

棟間雲出認行軒，郊外陰陰夏木繁。高道乍為張翰侶，使君兼是世龍孫。溪含句曲清連底，酒貰餘杭淥滿樽。

莫見時危便乘興，人來何處不桃源。

*吳門晚泊寄句曲道友

采香徑在人不留，采香徑下停葉舟。桃花李花鬥紅白，山鳥水鳥自獻酬。十萬梅鋗空寸土，三分孫策竟荒丘。

未知到了關身否，笑殺雷平許遠遊。

*貴池曉望

稂莠參天剪未平，且乘孤棹且行行。計疏狡兔無三窟，羈甚賓鴻欲一生。合眼亦知非本意，傷心其奈是多情。

前溪好泊誰為主，昨夜沙禽占月明。

*寄崔慶孫

故人何處又留連，月冷風高鏡水邊。文陣解圍才昨日，醉鄉分袂已三年。交情澹泊應長在，俗態流離且勉旃。

還擬山陰一乘興，雪寒難得渡江船。

*寄楊秘書

蕭蕭簷雪打窗聲，因憶江東阮步兵。兩信海潮書不達，數峰稽嶺眼長明。梅繁幾處垂鞭看，酒好何人倚檻傾。

會待與君開秫甕，滿船般載鏡中行。

*酬章處士見寄

中原甲馬未曾安，今日逢君事萬端。亂後幾回鄉夢隔，別來何處路行難。霜鱗共落三門浪，雪鬢同歸七裏灘。

何必新詩更相戲，小樓吟罷暮天寒。

*送丁明府赴紫溪任

金徽玉軫肯躇躕，偶滯良途半月餘。樓上酒闌梅拆後，馬前山好雪晴初。欒公社在憐鄉樹，潘令花繁賀版輿。

縣譜莫辭留舊本，異時量度更何如。

*寄前宣州竇常侍

往年西謁謝玄暉，樽酒留歡醉始歸。曲檻柳濃鶯未老，小園花暖蝶初飛。噴香瑞獸金三尺，舞雪佳人玉一圍。

今日亂罹尋不得，滿蓑風雨釣魚磯。

*秦望山僧院

巉巉危岫倚滄洲，聞說秦皇亦此遊。霸主卷衣才二世，老僧傳錫已千秋。陰崖水賴松梢直，蘚壁苔侵畫像愁。

各是病來俱未了，莫將煩惱問湯休。

*送光祿崔卿赴闕

一年極目望西轅，此日殷勤聖主恩。上國已留虞寄命，中朝應聽范汪言。官從府幕歸卿寺，路向干戈見禁門。

鵷侶寂寥曹署冷，更堪嗚咽問田園。

*寄程尊師

鶴信雖然到五湖，煙波迢遞路崎嶇。玉書分薄花生眼，金鼎功遲雪滿須。三秀紫芝勞夢寐，一番紅槿恨朝晡。

未知朽敗凡間骨，中授先生指教無。

*定遠樓

前年上將定妖氛，曾築岩城駐大軍。近日關防雖弛柝，舊時欄檻尚侵雲。蠻兵績盛人皆伏，坐石名高世共聞。

唯恐亂來良吏少，不知誰解敘功勳。

*送程尊師東遊有寄

華蓋峰前擬卜耕，主人無奈又閑行。且憑鶴駕尋滄海，又恐犀軒過赤城。絳簡便應朝右弼，紫旄兼合見東卿。

勸君莫忘歸時節，芝似螢光處處生。

*江亭別裴饒

行杯且待怨歌終，多病憐君事事同。衰鬢別來光景裏，故鄉歸去亂罹中。乾坤墊裂三分在，井邑摧殘一半空。

日晚長亭問西使，不堪車馬尚萍蓬。

*江南寄所知周僕射

曾陪公子醉西園，峴首碑前事懶言。世亂共嗟王粲老，時危俱受信陵恩。潮憐把醆吟江徼，雨憶憑闌望海門。

飛蓋寂寥清宴罷，不知簪履更誰存。

*錢唐見芮逢

蔡倫池北雁峰前，罹亂相兼十九年。所喜故人猶會面，不堪良牧已重泉。醉思把箸欹歌席，狂憶判身入酒船。

今日與君贏得在，戴家灣裏兩皤然。

*江都

淮王高宴動江都，曾憶狂生亦坐隅。九裏樓臺牽翡翠，兩行鴛鷺踏真珠。歌聽麗句秦雲咽，詩轉新題蜀錦鋪。

惆悵晉陽星拆後，世間兵革地荒蕪。

*湖上歲暮感懷有寄友人

雪天螢席幾辛勤，同志當時四五人。蘭版地寒俱受露，桂堂風惡獨傷春。音書久絕應埋玉，編簡難言竟委塵。

唯有廣都龐令在，白頭樽酒憶交親。

*送張綰游鐘陵

南憶龍沙兩岸行，當時天下尚清平。醉眠野寺花方落，吟倚江樓月欲明。老去亦知難重到，亂來爭肯不牽情。

西山十二真人在，從此煩君語姓名。

*送z6光大師

禹祠分首戴灣逢，健筆尋知達九重。聖主賜衣憐絕藝，侍臣摛藻許高蹤。寧親久別街西寺，待詔初離海上峰。

一種苦心師得了，不須回首笑龍鍾。

*息夫人廟

百雉摧殘連野青，廟門猶見昔朝廷。一生雖抱楚王恨，千載終為息地靈。蟲網翠環終縹緲，風吹寶瑟助微冥。

玉顏渾似羞來客，依舊無言照畫屏。

*漂母塚

寂寂荒墳一水濱，蘆洲絕島自相親。青娥已落淮邊月，白骨甘為泉下塵。原上荻花飄素發，道傍菰葉碎羅巾。

雖然寂寞千秋魄，猶是韓侯舊主人。

*感懷

石徑松軒亦自由，謾隨浮世逐飄流。駑駘路結前程恨，蟋蟀床生半夜秋。掩耳惡聞宮妾語，低顏須向路人羞。

雖教小事相催逼，未到青雲擬白頭。

*扇上畫牡丹

為愛紅芳滿砌階，教人扇上畫將來。葉隨彩筆參差長，花逐輕風次第開。閑掛幾曾停蛺蝶，頻搖不怕落莓苔。

根生無地如仙桂，疑是姮娥月裏栽。

*書懷

釣船拋卻異鄉來，擬向何門用不才。

日晚獨登樓上望，馬蹄車轍滿塵埃。

*七夕

月帳星房次第開，兩情惟恐曙光催。

時人不用穿針待，沒得心情送巧來。

*柳

一簇青煙鎖玉樓，半垂闌畔半垂溝。

明年更有新條在，繞亂春風卒未休。

*羅敷水

雉聲角角野田春，試駐征車問水濱。

數樹枯桑雖不語，思量應合識秦人。

*京中正月七日立春

一二三四五六七，萬木生芽是今日。

遠天歸雁拂雲飛，近水遊魚迸冰出。

*貴游

館陶園外雨初晴，繡轂香車入鳳城。

八尺家僮三尺棰，何知高祖要蒼生。

*嚴陵灘

中都九鼎勤英髦，漁釣牛蓑且遁逃。

世祖升遐夫子死，原陵不及釣台高。

