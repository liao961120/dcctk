*廣州三樵歌

奉敕追三樵，隨侯傍道走。回頭語李郎，喚取爾朱九。

*三禦史詠

韋子凝而密，任生直且狂。可憐元福慶，也學坐凝床。

*台中裏行詠

柱下雖為史，台中未是官。何時聞必也，早晚見任端。

*譏裴休

趙氏兒皆尼氏女，師翁兒即晉公兒。

卻教術士難推算，胎月分張與阿誰。

*嘲四相

確確無餘事，錢財總被收。商人都不管，貨賂幾時休。

*放榜詩

乞兒還有大通年，三十三人碗杖全。

薛庶准前騎瘦馬，范酂依舊蓋番氈。

*改魏扶詩

葉落滿庭陰，朱門試院深。昔年辛苦地，今日負前心。

*嘲舉子騎驢

今年敕下盡騎驢，短軸長秋滿九衢。

清瘦兒郎猶自可，就中愁殺鄭昌圖。

*嘲崔垂休

慈恩塔下親泥壁，滑膩光華玉不如。

何事博陵崔四十，金陵腿上逞歐書。

*嘲主司崔澹

主司何事厭吾王，解把黃巢比武王。

*朝士戲任轂

雲林應訝鶴書遲，自入京來探事宜。

從此見山須合眼，被山相賺已多時。

*題房魯題名後

姚家新婿是房郎，未解芳顏意欲狂。

見說正調穿羽箭，莫教射破寺家牆。

*洛陽人嘲跋異

赫赫洛下，唯說異畫。張氏出頭，跋異無價。

*又嘲

李生來，跋君怕。不意今日卻增價，不畫羅漢畫駝馬。

*蜀選人嘲韓昭

嘉眉邛蜀，侍郎骨肉。導江青城，侍郎情親。

果閬二州，侍郎自留。巴蓬集壁，侍郎不識。

*嘲傴僂人

拄杖欲似乃，播笏還似及。逆風蕩雨行，面幹頂額濕。

著衣床上坐，肚緩脊皮急。城門爾許高，故自匍匐入。

*曲中唱語

張公吃酒李公顛，盛六生兒鄭九憐。

捨下雄雞傷一德，南頭小鳳納三千。

*改唱

張公吃酒李公顛，盛六生兒鄭九憐。

捨下雄雞失一足，街頭小福拉三拳。

*街中又唱

莫將龐大作荍團，龐大皮中的不幹。

不怕鳳凰當額打，更將雞腳用筋纏。

*吹火詩

吹火朱唇動，添薪玉腕斜。遙看煙裏面，大似霧中花。

吹火青唇動，添薪黑腕斜。遙看煙裏面，恰似鳩盤荼。

*劉黑闥解嘲人語

水惡，頭如鐮杓尾如鑿，河裏搦魚無僻錯。

駱駝，項曲綠蹄，被他負物多。

*村人學解嘲人語

綿絹，割兩耳，只有面。

*嘲劉師老

大府朝天升穆老，尚書倒地落劉郎。

*嘲鄭熏

主司頭腦太冬烘，錯認顏標作魯公。

*嘲蔣蟠金丹

張鵠只消千馱絹，蔣蟠惟用一丸丹。

*注苗張二進士題名

一雙前進士，兩個阿孩兒。

*袁州人謔彭伉

湛賁及第，彭伉落驢。

*洛中人語

昔婁師德園，今袁德師樓。

*嘲毛炳、彭會

彭生作賦茶三片，毛氏傳詩酒半升。

*右威衛嘲語

門緣禦史塞，廳被校書侵。

*南唐伶人獻先主詞

惟願普天多瑞慶，柳條結絮鵝雙生。

*閩伶官戲主延政語

只聞有泗州和尚，不見有五縣天子。

*言志

腰纏十萬貫，騎鶴上揚州。

