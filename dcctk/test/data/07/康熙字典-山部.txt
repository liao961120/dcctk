山：《廣韻》所閒切《集韻》《韻會》師閒切《正韻》師姦切，𠀤與刪音同。《說文》山宣也。宣氣散生萬物，有石而高也。《徐曰》象山峰𠀤起之形。《釋名》山，產也。產萬物者也。《易·說卦》天地定位，山澤通氣。《書·禹貢》奠高山大川。《爾雅·釋山》河南華，河西嶽，河東岱，河北恆，江南衡，《周禮》謂之鎮。《鄭註》鎮名山安地德者也。又《山海經》山分東西南北中五經。南則自蜀中西南至吳越諸山界。西則自華隂嶓冢以至崑崙積石諸山，今隴西甘肅玉門外，其地也。北則自狐岐大行以至王屋孟門諸山，是禹貢冀雍兩州之境也。東則自泰岱姑射沿海諸境，則禹貢靑州齊魯之地也。見《讀山海經語》。又連山，古易名。《周禮·春官》掌三易之法。一曰連山。《註》似山之出內氣也。又姓。古烈山氏之後。又公山，複姓。又《集韻》《韻會》𠀤所旃切，音仙《詩·小雅》幽幽南山。叶上干，干音堅。又《孔子·丘陵歌》喟然迴慮，題彼泰山。鬱確其高，梁甫迴連。○按山在刪韻，古轉聲寒刪先通，則非止叶音矣。又叶疏臻切，音甡。《班固·東都賦》吐燄生風，欱野歕山。叶下振。《正字通》本部與土阜石三部通者，𠀤互見。考證：〔《爾雅·釋山》河南華，河西嶽，河東岱，河北恆，江南衡，是爲五嶽。《鄭註》鎮名山安地德者也。〕謹按是爲五嶽非爾雅原文。鎮名山安地德者也是周禮註非爾雅註。謹將是爲五嶽改作周禮謂之鎮，以起註文。

𡴭：《正字通》乙札切，音軋。山曲也。與圠通。

㞤：《字彙》魚音切，音吟。助也。朱謀㙔曰：㞤，古岑字，从今省。孤高之山，人象其形，从山，指其事。《正字通》據此說，字彙音義𠀤非，㞤與說文㞥溷，朱說亦非。

屳：《集韻》相然切，音鮮。山居長往也。《字彙》卽仙字。入山長生曰仙。○按與人部仚字音義不同。《正字通》譌合爲一，反駁《字彙》之非，不知其本有兩字也。

㞥：《唐韻》鉏箴切《集韻》鋤簪切，𠀤音岑。《說文》入山之深也。

屴：《廣韻》林直切《集韻》《韻會》六直切《正韻》郎狄切，𠀤音力。崱屴，山高貌。又山連也。《杜甫·封西嶽賦》超崱屴。又《王延壽·魯靈光殿賦》崱屴嵫釐。《註》宮殿高竦貌。又《正字通》屴，或讀如勒。義同。

㞦：《廣韻》居履切《集韻》舉履切，𠀤音几。《說文》女㞦，山名。或曰弱水之所出。《書·禹貢》弱水旣西。《註》柳宗元曰：西海之山有水，散渙無力，不能負芥，投之則委靡墊沒，及底而後止。旣西者，導之西流也。《前漢·地理志》在張掖郡刪丹縣。薛氏云：弱水出吐谷渾界窮石山，自刪丹至合黎山，與張掖縣河合。

𡴰：《字彙》古扈字。《楊愼·奇字韻》𡴹，古文扈。从山卩。改从𢎘，非。

㞧：《集韻》會古作㞧。註詳曰部九畫。

𡴱：《集韻》扈古作𡴱。註詳戸部七畫。《六書故》作𡴻。

屵：《廣韻》五割切《集韻》牙割切，𠀤音嶭。《說文》岸高也。又《集韻》魚列切，音孼。義同。《說文》屵獨爲部，與厂部𠨲音義別。《總要》屵，同岸。轉入聲，與𡾦通。

𡴲：《玉篇》古文危字。註詳卩部四畫。○按《集韻》作𡴲。

𡴳：《集韻》嶽古作𡴳。註詳十四畫。

屸：《集韻》胡公切，音洪。山名。

屹：《廣韻》魚訖切《集韻》逆乙切《韻會》《正韻》魚乞切，𠀤音仡。屹崪，山貌。《正字通》山獨立壯武貌。《集韻》或作阣。

㞨：《玉篇》卽李切。山也。《正字通》譌字。

𡴾：《廣韻》《正韻》虛里切《集韻》《韻會》口已切，𠀤音起。《說文》山無草木也。《爾雅·釋山》無草木峐。《疏》峐，當作𡴾。《詩·魏風》陟彼𡴾兮，瞻望母兮。◎按《毛傳》無草木岵，有草木𡴾。互異。

㞩：《正字通》同嵐省。詳嵐字註。

屻：《集韻》而振切，音刃。山高形。

㞪：《字彙》奴刀切，音猱。山平也。《正字通》峱字之譌。

𡴿：《集韻》胡官切。同峘。

屼：《廣韻》《集韻》《韻會》《正韻》𠀤五忽切。音兀。𡼿屼，山貌也。一曰禿山貌。《唐元結系樂府》山屹屼兮水淪漣。又五屼，山名，在犍爲郡。一山有五重，故名。《左思·蜀都賦》躡五屼之𡾰嵼。

屽：《集韻》侯旰切。同𡷛。山名。又魚旰切，音岸。義同。《正字通》岸字之譌。

屾：《廣韻》《類篇》所臻切《集韻》疏臻切，𠀤音莘。《說文》二山也。《魏校精蘊》兩山𠀤峙，各止其所，靜之極也。《正字通》屾，卽山之重文。音義不殊。或謂易兼山艮，屾當是古文艮，其說亦泥。《韻會》《正韻》俱不收屾。

𡵀：《集韻》謨郞切，音茫。𥐞碭，山名。或从山作𡵀。史漢皆作芒碭。

㞫：《字彙補》古文走字。註詳部首。

𡵁：《集韻》危古作𡵁。註詳卩部四畫。

𡵓：《集韻》乎萌切。同峵。

㞰：《集韻》虛語切，音許。山名。

𡵔：《字彙》戸交切，音爻。山名。

𡵕：《字彙》多干切，音丹。山𡵕也。

㞱：《玉篇》倉龍切，音蓯。日欲夜也。〇按日部㞱字，音義𠀤同，重出。《正字通》：昃字之譌。《字彙》日欲夜，與昃義近。今存此刪彼。

岄：《集韻》魚厥切，音月。山名。

㞲：《字彙》牛仲切，顒去聲。山名。

𡵖：《字彙》烏很切，恩上聲。山也。《正字通》㞲𡵖𠀤俗字。

岅：《正字通》與阪坂同。

㞳：《集韻》當口切，音斗。山名。

岆：《集韻》伊鳥切，音杳。山名。又於兆切，音矅。義同。

𡵗：《集韻》實側切。同𡸦。𡸦嶷，山貌。省作夨。

𡵘：《字彙》侯古切，音戸。小山貌。與𡻮義近。分爲二，非。《正字通》𡻮字譌省。

𡵙：《廣韻》《集韻》𠀤五浪切，昂去聲。山名，在越郯縣界。

岇：《集韻》魯剛切，音昂。岇𡾻，山高貌。一說借昂，義同。

岈：《集韻》虛加切。同谺。谽谺，谷中大空貌。《韓愈詩》俯視驚谽谺。《集韻》谺或作岈。

岉：《廣韻》《集韻》《韻會》《正韻》𠀤文拂切，音勿。崛岉，高貌。

𡵚：《集韻》居拜切，音戒。山名。《說苑》介之推逃隱緜上山中，特表其山曰介山。俗作𡵚。

岊：《廣韻》《集韻》《韻會》《正韻》𠀤子結切，音節。《說文》陬隅，高山之節。从山卪。《徐曰》山之陬隅高處曰岊。《左思·吳都賦》夤緣山嶽之岊。《註》山曲曰岊。又《集韻》通作節。《詩·小雅》節彼南山。《正字通》或作𡷦，非。𡴺。𡴹。

𡵛：《集韻》奉甫切，音父。山名。

㞴：《廣韻》直尼切《集韻》𨻰尼切，𠀤音遲。山名，在靑州。《正字通》坁字之譌。一曰从岷譌省。

岋：《集韻》鄂合切，音砐。動貌。《揚雄·校獵賦》天動地岋。或从土作圾。《莊子·天地篇》殆哉圾乎。

岌：《廣韻》魚及切《集韻》《韻會》逆及切《正韻》忌立切，𠀤音圾。《說文》山高貌。《爾雅·釋山》小山岌大山，峘。《註》岌謂高過。《疏》言小山與大山相𠀤，而小山高過於大山者名峘。非謂小山名岌，大山名峘也。又《集韻》危也。《屈原·離騷》高余冠之岌岌兮。《正字通》岋本同岌，有孽屹二音。字彙岋音櫱，岌音及，分爲二，非。

岍：《正字通》俗岍字。見後岍字註。《廣韻》《正韻》苦堅切《集韻》《韻會》輕烟切，𠀤音牽。山名，在雍州。周禮謂之吳嶽。《唐書·地理志》扶風縣西吳山，古文以爲研山。今隴州吳山縣吳嶽山也。又《寰宇記》隴州汧源有岍山，爲汧水所出。《書·禹貢》導岍及岐。《註》治山通水，故以名之。《史記·夏本紀》作汧。《索隱曰》汧一作岍。

㞵：《集韻》他刀切，音滔。《說文》滑也。本作𠬢，譌作㞵。見又部𠬢字註。

岎：《正字通》敷文切，音汾。岎崯，山貌。《揚雄·蜀都賦》岎崯迥叢。又《楊時偉·正韻牋》亦作岔。音差。今遼東有三岔河，爲山海要隘。或讀去聲。《通雅》山歧曰岔，水岐曰汊，二音同。又路之岐道名曰䟕。

𡵜：《玉篇》牛仲切，顒去聲。《正字通》譌字。

岏：《廣韻》五丸切《集韻》《韻會》《正韻》五官切，𠀤音黿。巑岏，山銳貌。又《增韻》高也。

岐：〔古文〕𨙾㟚《廣韻》巨支切《集韻》《韻會》翹移切《正韻》渠宜切，𠀤音跂。《說文》山名。后稷十三世孫古公亶父始居此。《詩·大雅》率西水滸，至于岐下。《一統志》山有兩岐，故名。《六書故》一在今鳳翔府岐山縣，禹貢導岍及岐，是也。又山海經，岐山，狐岐之山，在今汾州介休縣，勝水出焉，東北會於汾，禹貢治梁及岐，是也。又州名。本雍州地，後爲秦都，漢爲扶風郡，元魏置岐州，唐改鳳翔府，號西京。又路岐也。《釋名》物兩爲岐，在邊爲旁。《爾雅·釋宮》二達謂之岐旁。《註》道旁出也。《列子·說符篇》亡羊者曰：岐之中又有岐，不知所之，所以返也。又峻也。《詩·大雅》克岐克嶷。《朱傳》岐嶷，峻茂之貌。又姓。《正字通》黃帝臣岐伯，唐岐靈岳。◎按《集韻》翹移切，音祁。周文王所封地。又常支切，音坻。山名。又渠羈切，音奇。地名。又章移切，音支。分也。與諸家音切相齟齬。今不从。《集韻》本作𨙸。《韻會》或作歧。

岑：《廣韻》鋤針切《集韻》《韻會》《正韻》鉏簪切，𠀤音涔。《說文》山小而高。《謝靈運·登臨海嶠詩》明登天姥岑。《張衡·南都賦》幽谷嶜岑。《註》嶜岑，峻極貌。又國名。《正字通》周文王封異母弟燿之子渠爲岑子，今梁國有岑亭。又姓。望出南陽。《風俗通》古岑子國之後。後漢有岑彭，明岑義。又《集韻》牛錦切，吟上聲。崖岸也。《莊子·徐無鬼》未始離於岑。

岒：《集韻》其淹切，音鉗。山名。

岓：《廣韻》《集韻》𠀤渠希切，音祈。山旁石也。

㞶：《正字通》同岷。《六書故》岷，別作㟭𣊽㞶。

𡵝：《正字通》與嵸同。《六書故》作𡵝。從古文作从。

𡵞：《集韻》與峯同。《說文》山耑也。

岔：《字彙補》丑亞切，音姹。三分路也，與汊同。

岝：《廣韻》鋤陌切《集韻》側格切，𠀤音窄。山名。《吳志》支硎山，支道林所居，今名岝㟧山。又《廣韻》在各切《集韻》疾各切，𠀤音昨。岝㟧，山高貌。

岞：《正字通》同岝。

岟：《廣韻》於兩切《集韻》《韻會》倚朗切《正韻》於黨切，𠀤泱上聲。《廣韻》山足也。《集韻》山貌。《左思·魏都賦》山林幽岟。《註》岟，深邃也。

𡶃：《廣韻》《集韻》𠀤烏懈切，音隘。險也。或从益。

岠：《韻會》臼許切，音巨。《玉篇》大山也。又《韻會》至也。《前漢·食貨志》銀龜二品，元龜岠冉，長尺二寸。《孟康曰》冉，龜甲。岠，至也。又《爾雅·釋地》岠齊州以南。《註》岠，去也。《正字通》岠，應从歫。

岡：〔古文〕𠆼《廣韻》古郎切《集韻》《韻會》居郎切，𠀤音剛。《說文》岡，山脊也。从网从山，取上銳下廣形。《爾雅·釋山》山脊岡。《詩·周南》陟彼高岡。《小雅》如岡如陵。《五代史·唐紀》李克用破孟方立於郉州，還軍置酒三垂岡。又《韻會》通作阬。《前漢·揚雄傳》𨻰衆軍於東阬。《註》阬，讀作岡。《韻會》說文本从山，俗又加山作崗，非。《集韻》或作𡶩。

𡶄：《集韻》班交切，音包。山名。或曰吳地有包山。本作包。

𡶅：《集韻》滂禾切，音坡，阪也。《爾雅·釋地》陂者曰阪。本作陂，俗作𡶅。

𡶆：《字彙》普火切，音頗。𡶆峩，山貌。《正字通》同𡶅。字彙誤分爲二，不知𡶆𡶅皆俗增也。

𡶇：《玉篇》同密。《說文》山如堂者。从山宓聲。○按《字彙》𡶇密分爲二。

𡶈：《玉篇》疎士切《字彙》所几切，𠀤音史。山也。

岢：《廣韻》枯我切《集韻》《韻會》口我切，𠀤音可。岢嵐，山名。《括地志》山近太原，有渥洼池，出良馬。又岢嵐，州名。又鎮名。在嵐州界。

㞹：《正字通》同岢。

岣：《廣韻》古厚切《集韻》舉后切，𠀤音苟。《博雅》岣嶁，山名。又楚衡陽城南有岣嶁峰。詳嶁字註。又《集韻》《類篇》𠀤居侯切，音句。《廣韻》舉朱切《集韻》恭于切，𠀤音俱。義𠀤同。

𡶉：《集韻》孚梵切，音泛。山名。

㞺：《玉篇》古文族字。註見方部七畫。

岤：《正字通》呼𣲺切，音血。山穴也。《楚辭·招隱士》憭兮慄虎豹岤。《註》穿穴也。

㞻：《集韻》下老切，音號。山名。《正字通》㟧字之譌。

岥：《集韻》逋禾切。同陂。《博雅》陂陁，衺也。或作岥。《潘岳·西征賦》裁岥岮以隱嶙。《註》岥岮，不平貌。又滂禾切，音坡。阪也。

𡶊：《正字通》同陁。詳阜部陁字註。

岦：《廣韻》《集韻》𠀤力入切，音立。岦岌，山貌。

㞼：《集韻》辰陵切。同丞。翊也。〇按《說文》本作㞼。从𠬞从卪从山，山高奉承之意。《六書本義》作𢌼，自下奉上也。亦从手作承。互見一部丞字、手部承字二註。

𡶋：《字彙》居六切，音掬。𡶋𡶮，猶閫奧。引黃香九宮賦：廓𡶋𡶮以閌閬。一說水厓外曰𨸰。毛詩借用鞠。《集韻》作㘲泦。《正字通》今𡶋𡶮六書不載，必譌文也。

㞽：《廣韻》《集韻》𠀤許月切，音䬂。《玉篇》山也。《集韻》山貌。

𡶌：《字彙》蒲靡切，音皮。山再成也。《正字通》按爾雅釋山，再成曰英。註兩山相重也。一成曰岯。引書至于大岯，無𡶌名。𡶌卽岯之譌。

岧：《廣韻》徒聊切《集韻》田聊切，𠀤音條岧嶤，山高貌。《張衡·西京賦》狀亭亭以岧岧。《集韻》或作岹。岹𡶒，山形。

𡶍：《玉篇》古文倉字。註見人部八畫。

岨：《廣韻》七余切《集韻》千餘切，𠀤同砠。《說文》石戴土也。《詩·周南》陟彼岨矣。今作砠。《朱傳》石山戴土曰砠。《正字通》岨作砠，義通。又《五音集韻》壯所切，音阻。岨峿，山形。

岩：《正字通》俗嵒字。巖俗省作岩。

𡶎：《廣韻》《集韻》𠀤無沸切，音未。山名。

岪：《廣韻》敷勿切《集韻》《韻會》《正韻》符勿切，𠀤音佛。《說文》山脅道也。又岪鬱，山貌。《司馬相如·子虛賦》盤紆岪鬱。又《集韻》一作𡶒。《楚辭·招隱士》山曲𡶒。

岫：《廣韻》似祐切《集韻》《韻會》《正韻》似救切，𠀤音袖。《說文》山穴也。《爾雅·釋山》山有穴爲岫。《註》謂巖穴。《左思·魏都賦》窮岫泄雲，日月恒翳。《徐幹·七喻》棲遲乎窮谷之岫。◎按《爾雅》岫本作山穴，亦通作山用。《謝朓·宣城郡詩》窻中列遠岫。《黃山谷·過石塘詩》晴岫插天如畫屏。又《廣韻》《集韻》《類篇》𠀤夷周切，音由。《晉庾闡詩》崢嶸激淸崖，蒙蘢䕃巖岫。咀嚼延六氣，俛仰以九周。《集韻》或作𥥉䜬。

岬：《集韻》古狎切，音甲。山旁也。《淮南子·原道訓》徘徊於山岬之旁。《註》岬，山脅也。《左思·吳都賦》傾藪薄，倒岬岫。《註》兩山閒曰岬。又赤岬，山名，在蜀夔州府城北，上有孤城，卽古魚復縣基，南連白帝山，不生草木，土石悉赤。俗云如人袒胛，故名赤岬。又岬嵑，接連貌。《張協·洛禊賦》都人士女，奕奕祁祁。車駕岬嵑，充溢中逵。《集韻》或作𥑐。

岭：《廣韻》《集韻》𠀤郎丁切，音零岭巆，山深貌。又山名。《唐·元結·閔岭中樂府》入岭中而登玉峰。

岮：《集韻》唐何切，音陀。《博雅》陂陀，衺也。或作岮。《正字通》岥岮，不平貌。《潘岳·西征賦》裁岥岮以隱嶙。

岯：《廣韻》符悲切《集韻》《韻會》貧悲切，𠀤音邳。《爾雅·釋山》一成岯。《疏》山上更有一山重絫者名岯。又大岯，山名。通作伾。《書·禹貢》至于大伾。《傳》今通利軍黎陽縣臨河有山，蓋大伾也。《括地志》大伾山，今名黎陽東山，一名靑壇山，在衞州黎陽。《史記》作大邳。又《集韻》鋪枚切，音伾。又晡枚切，音杯。又部癸切，佩上聲。又部鄙切，音否。普鄙切，音嚭。義𠀤同。或作𠂾〈山不〉。又㞸。

岰：《集韻》《正韻》於糾切《韻會》幺糾切，𠀤幽上聲。山曲貌。又《集韻》於敎切，音拗。義同。

岱：《廣韻》徒耐切《集韻》《韻會》待戴切《正韻》度耐切，𠀤音逮。《說文》泰山也。《白虎通》東嶽爲岱宗者，言萬物更相代於東方也。《通志略》山高四十餘里，凡十八盤，由南天門歷東西二天門，至絕頂。上有秦時無字𥓓，其祠曰靑帝，去黃河二百餘里。《風俗通》岱，胎也。宗，長也。萬物之始，隂陽之交，觸石膚寸而合，不終朝而徧雨天下，故爲五嶽之長。《正字通》東嶽，古但稱太山。太代音同，故借代加山。

𡶏：《集韻》同崛。俗省。

岲：《集韻》許放切，音况。山名。

岳：《集韻》嶽古作岳。《說文》嶽，古篆作𠚁。《六書正譌》从丘，山，象形。嶽，岳經傳通用。○按《字彙》引古文分爲二，今依《正字通》𠀤入後嶽字註。又姓。宋岳飛，明岳正。

岴：《玉篇》同嶇，俗省。

岵：《廣韻》《正韻》侯古切《集韻》《韻會》後五切，𠀤音楛。《說文》山有艸木也。《詩·魏風》陟彼岵兮。又《爾雅·釋山》多草木岵，無草木峐。《疏》峐，當作屺。○按《毛傳》無草木曰岵，有草木曰屺。與此異者，當是傳寫之譌。王肅、許愼俱从《爾雅》。

𡶐：《字彙》具牙切，音伽。衆山森列貌。《揚雄·蜀都賦》𡸗𡶐輵𡽖。

岶：《集韻》匹陌切《字彙》普伯切，𠀤音拍。𡻟岶，密貌。《集韻》或作泊𣶎。

㞾：《集韻》《韻會》𠀤女夷切，音尼。《說文》㞾丘，山名。反頂受水丘。从山尼聲。言頂當高反下，故曰反頂。引顏氏禱於㞾丘生孔子，頭象㞾丘山，四方高，中央窊下。又《集韻》或从丘作屔。通作尼。《正字通》㞾屔𠀤俗書。正韻三齊尼部削之。

岷：《廣韻》武巾切《集韻》眉頻切《韻會》眉貧切《正韻》彌鄰切，𠀤音民。《說文》山名。在蜀湔氐西徼外。本作𣊽，从山𢾞聲。《徐曰》今作岷。《孔穎達曰》山在梁州，江水所出。又《史註》山在岷州，溢洛南一里，連緜至蜀二千里，皆曰岷山。戴侗曰：在今威茂州之西北，東距峽州。又州名。秦隴西郡臨洮縣，後魏置岷州。因山爲名。或作㟭。又《韻會》通作汶。《山海經》大江出汶郭之東南，逕蜀郡，東北至廣陵入海。又《史記·夏本紀》汶嶓旣藝。

𡶑：《集韻》沽三切，音甘。山名。

岸：《唐韻》五旰切《集韻》魚旰切《韻會》疑旰切《正韻》魚幹切，𠀤音犴。《說文》水厓而高者。《爾雅·釋地》望厓洒而高岸。《註》厓峻而水深曰岸。《詩·衞風》淇則有岸。《小雅》高岸爲谷。又階也。《張衡·西京賦》襄岸夷塗。《註》襄，高也。岸，殿階也。又魁岸，雄傑也。《前漢·江充傳》爲人魁岸。《註》岸者，有廉稜如崖岸形。《唐書·宦者傳》仇士良以李石稜稜有風岸深忌之。又道岸。《詩·大雅》誕先登于岸。《註》道之極至處也。又露額曰岸。《後漢·馬援傳》帝岸幘見援。又獄名。《詩·小雅》宜岸宜獄。《註》鄕亭之繫曰岸，朝廷曰獄。韓詩作犴。

岹：《集韻》同岧。岹嵽，山形。

岺：《集韻》同岭。

𡶒：《集韻》同岪。

𡶓：《玉篇》古文嶽字。註詳十四畫。

峆：《集韻》曷閤切，音合。峆崉，山貌。

峇：《集韻》渴合切，音溘。山形。《正字通》山窟也。一說同峆。

峈：《集韻》《類篇》𠀤歷各切，音洛峈嶧，山貌。

峉：《廣韻》五陌切《集韻》《韻會》《正韻》鄂格切，𠀤音頟。山高大貌。《楚辭·九思》山峊兮峉峉。又《埤倉》山不齊貌。《嵆康·琴賦》岝峉嶇崯。或作㟯。又《集韻》亦作𡾆。《木華·海賦》啓龍門之岝𡾆。

峊：《集韻》扶缶切。同阜。《楚辭·九思》山峊兮峉峉。

𡶫：《集韻》魚列切，音臬。《說文》高危也。與𡸢𡿖同。

𡶬：《正字通》岡本字。

𡶭：《集韻》呼經切，音𠛬。山也。或作硎。

㟄：《集韻》徐羊切《字彙》似羊切，𠀤音詳。山名。

峋：《廣韻》相倫切《集韻》《韻會》《正韻》須倫切，𠀤音荀。嶙峋，山厓重深貌。一曰山有起伏也。《揚雄·甘泉賦》岭巆嶙峋，洞無涯兮。又節級貌。《左思·魏都賦》階𨺠嶙峋。《註》𨺠，道也。嶙峋，次級也。

峌：《集韻》徒結切，音跌嵽峌，高山貌。《木華·海賦》峌𡸣孤亭。《集韻》嵽，或作峌。

𡶮：《字彙》古文墺字。按墺，古文作圫，此譌。

峍：《集韻》勒沒切。同𥓎。𥓎矹，山崖也。或作硉峍。又音義通嵂。《司馬相如·子虛賦》其山則盤紆岪鬱，隆崇嵂崒。或作峍。

㟅：《廣韻》五江切《集韻》《韻會》吾江切，𠀤音𡼔。崆㟅，山峻貌。《張衡·南都賦》其山則崆㟅嶱嵑。《註》山石高峻貌。《韓愈·贈張籍詩》詎敢陵崆㟅。叶上厖下椿。又《集韻》五公切，音腢。義同。《集韻》或作𡼔。

峎：《集韻》魚懇切，恩上聲。山名。《正字通》一說地理志有佷山縣，與俗很字同音。無峎山。

峏：《集韻》人之切，音而。山名。

𡶯：《集韻》思計切，音細。山名。

峐：《廣韻》古哀切《集韻》柯開切，𠀤音垓。《爾雅·釋山》無草木峐。《疏》峐，當作屺。又地名。《正字通》突厥地名。有可洛峐。又《集韻》口已切。同屺。

峑：《廣韻》此緣切《集韻》逡緣切，𠀤音詮。山巓也。

峒：《廣韻》《正韻》徒紅切《集韻》《韻會》徒東切，𠀤音同。崆峒，山名。本作空桐。《爾雅·釋地》北戴斗極爲空桐。《註》戴猶値也。一作空同。《莊子·司馬彪註》空同，當北斗下山也。《前漢·武帝紀》踰隴登空同，今作崆峒。《唐書·地理志》崆峒在岷州溢洛縣。《史記註》在隴右。《雍州錄》在原州高平縣，卽筓頭山，涇水發源，今平凉府西，卽崆峒山。有廣成子宮。又《廣韻》《集韻》《韻會》《正韻》𠀤徒弄切，音洞。山一穴也。一曰嵾嵳不齊也。又《五音集韻》在孔切，音董。山穴。通作洞。又叶徒黃切，音唐。《道藏歌》綠蓋協晨霞，靑軿擲空峒。右揖東林帝，上朝太虛皇。

峓：《廣韻》以脂切《韻會》《正韻》延知切，𠀤音夷。嵎峓，東表之地。《廣韻》嵎峓，山名。通作夷。《書·堯典》宅嵎夷。《韻會》或作銕。考證：〔《書·堯典》嵎夷出日。〕謹照原文改宅嵎夷。

峔：《廣韻》莫補切《集韻》滿補切，𠀤音母。慈姥，山名，在丹陽，卽今太平府。◎按《地志》：其山產竹，可爲簫管。又名鼓吹山。《正字通》本作姥。俗作峔𡶰。

𡶰：《正字通》同峔。

𡶱：《字彙》良愼切，音吝。山也。

𡶲：《集韻》都果切，音朶。山貌。又都唾切，音刴。義同。亦作垛。

峕：《字彙》苦江切，音羌。幬帳也。《正字通》𠕓字之譌。○按《說文》𠔼部，𡉉篆作𠕓。孫愐：苦江切，幬帳之象。《字彙》音訓與《說文》𠕓字義近，改作峕，列山部，非。互詳土部𡉉字註。《字彙》本註懤悵，應是幬帳之譌。今改正。

𡶳：《集韻》嶽古作𡶳。註詳十四畫。

峖：《集韻》於含切，音安。山名。又烏旰切，音按。義同。

峗：《廣韻》魚爲切《集韻》《正韻》吾回切《韻會》虞爲切，𠀤音危。三峗，山名。通作危。《書·禹貢》三危旣宅。《疏》在鳥鼠西，與㟭山近，黑水出其南。卽三苗地。《後漢·西羌傳》三危山在沙州燉煌城東南，以山有三峰，故曰三危。又《玉篇》《廣韻》《集韻》𠀤五罪切，音隗。山貌。與峞嵬通。又《集韻》魚屈切，音崛。峗崪，山貌。或从兀。考證：〔《書·禹貢》三危厎績。〕謹照原文厎績改旣宅。

峘：《廣韻》《集韻》《韻會》《正韻》𠀤胡官切，音桓。《爾雅·釋山》小山岌大山，峘。《疏》邢昺曰：小山與大山相𠀤，而小山高過於大山者爲峘。又《廣韻》《集韻》𠀤胡登切，音恆。義同。《集韻》或作𡴿𡷗。

峙：《廣韻》直里切《集韻》《韻會》丈里切《正韻》丈几切，𠀤音畤。《廣韻》峻峙，屹立也。《班固·東都賦》通天訬以竦峙。《註》通天，臺名。訬，高也。又《班固·東都賦》散似驚濤，聚似京峙。《註》京峙，高丘也。又《爾雅·釋詁》供峙，共具也。《書·費誓》峙乃糗糧。《詩·大雅》以峙其粻。《註》峙，積也。《集韻》或作跱。

峚：《正字通》莫必切，音密。山名。《山海經》峚山多丹木，黃華赤實，食之不飢。《陶潛·山海經詩》丹木生何許，乃在峚山陽。

峛：《廣韻》力紙切《集韻》輦爾切，𠀤音邐峛崺，山卑長也。或作邐迤。《揚子·法言》觀東嶽而知衆山之峛崺也。又峛崺，上下之道也。《揚雄·甘泉賦》登降峛崺。《正字通》本作峛。峛原字从歺作。

峜：《正字通》古器切，音計。《管子·輕重戊篇》虙戲作造六峜，以迎隂陽，作九九之數，以合天道，而天下化之。周人之王循六峜，行隂陽。《王若谷曰》六峜其猶周髀算法乎。《正字通》諸家峜義未詳，字書皆不載。委宛編以六計解之。峜當讀如計，以企有跂音也。考證：〔《管子·輕重戊篇》虙戲造六峜，行以迎隂陽。〕謹照原文造字上增作字。峜字下省行字。

峝：《字彙補》徒弄切，音洞。峝人，苗類。一曰峝蠻。見《諸苗考》。

峞：《集韻》苦軌切，音跪。峞巍，山貌。

㟇：《集韻》祖臥切，音佐。山摧也。又徂禾切，音矬。山名。

𡷕：《集韻》武斐切，音尾。山名。《正字通》譌字。

峨：《廣韻》五何切《集韻》《韻會》《正韻》牛何切，𠀤音莪。《說文》嵯峨，山高。《陸機·從軍行》崇山鬱嵯峨。又峨眉，山名，在四川嘉定州眉縣南百里，或作峩山，有三峰，曰大峩，中峩，小峩。《名山記》兩山相對如蛾眉，故名。又閩之歸化泰寧，粵之太平，豫之郟縣皆有蛾眉山，名同而地別。又峩峩，高貌。《詩·大雅》奉璋峩峩。《註》執圭璋助祭者，儀容峩峩然。又《陸機·答賈長淵詩》淑問峩峩。又《韻會》通作俄。《前漢·揚雄傳》俄軒冕，雜衣裳。又叶魚羈切，音宜。《劉向·九歎》懷芬香而挾蕙兮，佩江蘺之菲菲。握申椒與杜若兮，冠浮雲之峩峩。又叶阮古切，音五。《韓愈·元和聖德詩》瀆鬼濛鴻，嶽祇嶫峨。飫沃羶薌，產祥降嘏。嘏音古。《集韻》或作𠩙。

峩：《正字通》同峨。

峪：《集韻》余玉切，音欲。《爾雅·釋水》注谿曰谷。或从山。又《問奇集》平峪，縣名。今屬順天府。峪，讀如裕。

𡷖：《集韻》昌遮切，音車。山名。

𡷗：《集韻》與峘同。見前峘字註。又戸管切，音澣。山多貌。又戸版切，音莞。山名。

𡷘：《廣韻》《集韻》《韻會》𠀤皮列切，音別。大𡷘，山名。亦作別。《書·禹貢》至于大別。《註》近漢之山，在今漢陽縣北，大別山是也。《正字通》俗作𡷘。

𡷙：《集韻》囊何切，音那。山名。

峫：《集韻》余遮切《字彙》以遮切，𠀤音耶。山名。又徐嗟切，音衺。山貌。《正字通》俗字。○按琅峫山，在靑州。本作琊。从山作峫，非。

𡷚：《字彙》𡷚見《石鼓文》。鄭云：卽茜字。《正字通》按《焦竑·略記字始》《石鼓文》𡸋，音酋。𡷚𡸋𠀤譌文，宜刪。

𡷛：《廣韻》胡笴切《集韻》下罕切，𠀤音旱。山名，在南鄭。《集韻》作屽。

𡷜：《類篇》徒回切，音頹。山崩也。《正字通》嵟字之譌。

𡷝：《廣韻》女法切《集韻》昵法切，𠀤音近納。靜也。

峬：《廣韻》博孤切《集韻》奔謨切，𠀤音逋。《廣韻》峬峭，好形貌。出字林。

㟈：《集韻》渠尤切，音求。山名。

峭：《廣韻》《集韻》𠀤七肖切，音俏。山峻拔峭絕也。《集韻》嶮也。《淮南子·繆稱訓》岸峭者必阤。又《謝靈運·過始寧墅詩》巖峭嶺稠疊。又急也，嚴厲也。《前漢·鼂錯傳》錯爲人峭直刻深。《正字通》通作陗。

峮：《廣韻》去倫切《集韻》區倫切，𠀤音囷。嶙峮，山相連貌。《張衡·南都賦》或峮嶙而纚聯，或豁爾而中絕。《集韻》或作𡸙。亦作㟒。

㟉：《廣韻》魯刀切《集韻》郎刀切，𠀤音勞。𡼗㟉，亭名。又山名。

𡷞：《集韻》《類篇》𠀤口己切，音起。山高貌。又《玉篇》《集韻》《類篇》𠀤居吏切，音忌。義同。

㟊：《集韻》房尤切《篇海》房鳩切，𠀤音浮。山名。

𡷟：《集韻》盧貢切，音弄。穴也。一作𡋱。

㟋：《廣韻》《集韻》𠀤徒外切，音兌㟋𡼾，山貌。《馬融·長笛賦》嶰壑𡼾㟋。《註》𡼾㟋，深平貌。

峯：《廣韻》《集韻》《韻會》𠀤敷容切，音風。《說文》山耑也。一說義取於𡴀，直上而銳也。又州名。古夜郎地，隋置峯州，今屬安南。又叶敷康切，音芳。《道藏歌》停蓋濯碧溪，采秀月支峯。咀嚼三靈華，吐吸九神芒。《集韻》或作𡵞。

峰：《集韻》同峯。

㟓：《字彙》巨希切，音祈。山傍石。

峱：《廣韻》《集韻》《正韻》𠀤奴刀切，音鐃。山在齊地。《詩·齊風》遭我乎峱之閒兮。《前漢·地理志》作嶩。《師古註》作巎峱。

峲：《字彙》良以切，音里。山逐行也。《正字通》峛字之譌。

𡷠：《字彙》徒侯切，音投，山峻貌。《揚雄·蜀都賦》𡷠𡾛嶵㟴。《正字通》揚賦如駊騀蠖略摧嗺郅偈敦圉樛流諸字，多與六書相背，𡷠𡾛字則臆造也。

峳：《集韻》夷周切，音由。《山海經》䃌山有獸，狀如馬，芈目四角牛尾，名曰峳峳。見則其國多狡客。《郭璞贊》治在得賢，亡由失人。峳峳之來，乃致狡賔。《註》峳音攸，本作峳。峳字从攴作。

𡷡：《廣韻》於緣切《集韻》縈緣切，𠀤音淵。山曲貌。《集韻》山阿。

㟌：《廣韻》《集韻》𠀤莫江切，音茫。五㟌，山名，在蜀。《正字通》一說蜀山無㟌名，西南夷部有冉駹，今四川之松潘地也。漢武帝丹開駹，爲汶山郡，唐置松州，宋爲茂州。考證：〔《正字通》一說蜀山無㟌名，西南夷部有丹駹，今四川之松潘地也。漢武帝丹駹，爲汶山郡。〕謹按史記漢書丹俱作冉，據改作冉。

𡷢：《集韻》武方切，音忘。山名。

㟍：《廣韻》魯當切《集韻》盧當切，𠀤音郎。《玉篇》峻㟍，山名。冬至日所入也。又《玉篇》《廣韻》盧黨切《集韻》里黨切，𠀤音朗。𡻚崀。山空貌。

峴：《廣韻》《集韻》《韻會》《正韻》𠀤胡典切，賢上聲。《玉篇》山名，在今襄陽。《晉書·羊祜傳》祜與鄧潤甫登峴山，垂涕曰：自有宇宙，便有此山，因立𥓓。後人名墮淚𥓓。又大峴，山名，在靑齊。又《集韻》山小而險。一曰嶺上平也。《謝靈運·嶺溪行》迢遞陟陘峴。《註》嶺小高也。《韻會》峴，本作現。

峵：《集韻》乎萌切，音閎。與嶸𡵓同。崝嶸也。《說文》本作嶸，或作峵𡵓。《王延壽·魯靈光殿賦》鬱坱圠以嶒峵。《註》嶒峵，上潤而險也。《正字通》字彙汎云山也，分嶸峵爲二，誤。

島：《唐韻》《廣韻》《正韻》都皓切《集韻》《韻會》都老切，𠀤刀上聲。《說文》海中往往有山可依止曰島。从山鳥聲。《釋名》島，到也。人所奔到也。《書·禹貢》島夷皮服。孔傳海曲謂之島。居島之夷還服其皮。《木華·海賦》崇島巨鼇。又《集韻》或作隯。《張衡·西京賦》長風激於別隯。亦作嶹。《集韻》古通鳥。，从山鳥聲。考證：〔《說文》海中有山可依止曰島。島，到也，人所奔到也。从山，烏省聲。《書·禹貢》島夷卉服。《註》海曲曰島，卉草也，木棉之屬，以卉服來貢也。〕謹按所引多與原文不符，謹照各書原文改作：說文海中往往有山可依止曰島。从山鳥聲。釋名島，到也。人所奔到也。書禹貢島夷皮服。孔傳海曲謂之島。居島之夷還服其皮。〔《木華·海賦》崇島巨鰲。〕謹按鼇从黽，不从魚。照海賦原文改鼇。

峷：《集韻》《韻會》《正韻》𠀤疏臻切，音莘。神名。《莊子·達生篇》丘有莘。《註》狀如狗有角，文身五采。讀若臻。又《集韻》緇詵切。義同。○按《字彙》因《集韻》誤以爲獸名。今改正。

峸：《集韻》時征切，音成。山名。《正字通》譌字。

峹：《廣韻》《集韻》《韻會》《正韻》𠀤同都切，音徒。《說文》會稽山。一曰九江當嵞。古尚書本作嵞，从屾余聲。或省作峹。今文假借作塗。《書·益稷》娶于塗山。《應劭曰》禹所娶塗山侯國峹山氏之女也。《左傳·哀七年》禹合諸侯於塗山。《杜預曰》𠀤在今壽春界巢縣，卽漢地理志當塗。《正字通》說文引書專屬會稽山，失考正，互詳土部塗字註。

㟎：《廣韻》《集韻》𠀤吐猥切，音腿。㟎㠑，山高貌。《揚雄·甘泉賦》㟎𡼗隗乎其相嬰。《註》㟎𡼗，山高貌。言宮殿之形制相似也。又《廣韻》他果切《集韻》吐火切，𠀤音妥。山長貌。《集韻》或作嶞𡽃。考證：〔《揚雄·甘泉賦》㟎𡼗㟴乎其相嬰。〕謹照原文𡼗改𡼗。㟴改隗。

𡷣：《集韻》同峹。

𡷤：《集韻》訛胡切，音吾。同峿。

峺：《集韻》古杏切，音梗。礙也。《正字通》俗硬字。集韻硬或作峺，不必从字彙峺硬分爲二。

峻：《廣韻》私閏切《集韻》《正韻》祖峻切《韻會》須閏切，𠀤音浚。《說文》高也。本作𡺲。或省作峻。又《廣韻》險也，長也。《集韻》大也。《大學》克明峻德。又峭也，速也，嚴急也。《史記·酷吏傳》吏務爲嚴峻。又《韻會》通作駿。《詩·大雅》駿極于天。《傳》駿，大也。《正字通》集韻或作𡍵𡼕，非。

𡷥：《唐韻》古到切《集韻》居號切，𠀤音告。《說文》山貌。一曰山名。又《玉篇》《廣韻》苦沃切《集韻》枯沃切，𠀤音酷。義同。

峼：《集韻》乎老切，音浩。山貌。《正字通》同𡷥。

𡷦：《集韻》子結切。同岊。

𡷧：《正字通》俗崟字。

㟏：《廣韻》火含切《集韻》呼含切，𠀤音酣。大谷也。《集韻》本作谽。谽谺，谷中大空貌。或从山。

峽：《廣韻》侯夾切《集韻》《韻會》轄夾切《正韻》胡夾切，𠀤音洽。《廣韻》巫峽，山名。蜀楚之交，山有三峽。《左思·蜀都賦》經三峽之崢嶸。《註》三峽在巴東永安縣，謂西陵峽，歸鄕峽，巫峽也。《盛弘之荆州記》三峽七百里中，兩岸連山無斷處，重巖疊嶂，隱天蔽日，非亭午不見日月。又州名。秦將白起攻楚，燒夷陵，卽其地。魏武於此置臨江郡。後魏爲拓州，取開拓之義。周以其居三峽之口，因曰峽州。又山峭夾水，亦曰峽。見前岬字註。《集韻》本作陜。或作陿。

峾：《集韻》魚巾切，音銀。峾淪，水回旋貌。《郭璞·江賦》峾淪溛瀤，乍浥乍堆。《正字通》六書無峾。一本作沄淪。

𡷨：《說文》戸經切。山絕坎曰陘。與𡷨通。《揚子·法言》山𡷨之蹊。《註》山中絕也。《正字通》與陘同。○按《字彙》沿《玉篇》口耕切，音硜，訓石谷。《韻會》庚靑韻皆不收𡷨，靑韻形部陘註。通作𡷨。《正韻》陘𡷨俱收入形部。坑部闕𡷨，似𡷨無鏗音。《正字通》削口耕切與谷訓，从《韻會》《正韻》也。互詳阜部陘字註。

峿：《廣韻》五乎切《集韻》訛胡切，𠀤音吾。嶇峿，山名。《集韻》通作𡷤。又地名。《前漢·地理志》東海郡司吾。或从山，今齊東有㟃峿驛。又《廣韻》《集韻》偶舉切《韻會》語許切《正韻》偶許切，𠀤音敔。岨峿，山貌。又不安貌。《陸機·文賦》或岨峿而不安。《正字通》與齬鋙通。

㟐：《廣韻》模朗切《集韻》母朗切，𠀤音莽。山貌。《張衡·南都賦》其山則嵣㟐嶚刺。《註》嵣㟐，山石廣大貌。又平聲。《玉篇》莫郎切，音芒。義同。又《玉篇》《廣韻》烏浪切《集韻》莫浪切，𠀤音漭。義同。

𡷩：《字彙補》漢𥓓垂字。

崀：《篇韻》力當切，音郎。𡻚崀，山空也。

𡷪：《字彙補》與凝同。《汪端明硯銘》松穎𡷪煙，楮英鋪雪。毫翰若飛，人閒四絕。《楊升庵曰》𡷪卽嶷之變體也。與嶷同。

㟑：《字彙補》蒲沒切，音勃。山也。

𡷫：《字彙補》東岳姓𡷫名𡽿，見五岳眞形圖。音未詳。

𡷬：《字彙補》北岳姓峘名𡷬。見五岳眞形圖。音未詳。

𡷭：《字彙補》士山切。同巉。山峻嶮也。巉字原作山下毚。又𡽡，俗巉字。

𡷮：《集韻》使古作𠭆。註見人部六畫。

崆：《廣韻》《正韻》苦紅切《集韻》《韻會》枯公切，𠀤音空。崆峒，山名。見前峒字註。又崆巄，山高貌。又《廣韻》苦江切《集韻》枯江切，𠀤音腔。崆㟅，山高峻貌。

㟗：《集韻》悲巾切。同豳。《說文》本作邠。亦作豳，經傳省作邠。譌作𡺳㟗。邠原字从分从邑。

㟘：《集韻》田聊切，音條。《玉篇》山貌。一曰山名。

𡸑：《集韻》他歷切，音剔。山名。

𡸒：《字彙》同硉。

𡸓：《正字通》古文羌字。○按《集韻》羌，古作𡹽。𡸓係《說文》羌字篆文，作古文，非。

崇：《廣韻》《集韻》《韻會》鉏弓切《正韻》鉏中切，𠀤音漴。《說文》嵬高也。从山宗聲。《爾雅·釋詁》崇，重也。《郉昺曰》又高貴也。《易·繫辭》崇高莫大乎富貴。《左傅宣十二年》師叔楚之崇也。又充也。《禮·樂記》復綴以崇。又《儀禮·鄉飲酒禮》主人再拜崇酒。《註》崇，充也。謂相充實也。又聚也。《詩·大雅》福祿來崇。《註》謂積而高也。《左傳·隱六年》見惡如農夫之去草，芟夷蘊崇之。《註》蘊，積。崇，聚也。又《廣韻》敬也，就也。《書·仲虺之誥》欽崇天道。又終也。《詩·衞風》誰謂宋遠，曾不崇朝。《註》言行不終朝而至也。又崇牙，樂器飾。《詩·周頌》崇牙樹羽。《註》懸鐘磬之處，以采色爲大牙，其狀隆隆然。又國名。堯時崇伯鯀，商崇侯虎，今西安府鄠縣。又地名。《書·舜典》放驩兜于崇山。《註》在今澧州澧陽縣。又姓。《正字通》宋靑田令崇大年。又叶仕莊切，音牀。《𨻰琳·大荒賦》仰閬風之城樓兮，縣圃邈以隆崇。𡍮若華之景曜兮，天門閌以高驤。又《正譌》嵩古作崇。別作崧，非。《正字通》韋昭國語註通用崈。崇崈音義同，合崇嵩爲一，非。互見後崧字註。《集韻》或作崈。考證：〔《易·繫辭》崇高莫大於富貴。〕謹照原文於改乎。

崈：《集韻》同崇。

崉：《集韻》達合切，音踏。山重疊貌。

𡸔：《廣韻》戸圭切《集韻》元圭切，𠀤音攜。姓也。見《姓苑》。《正字通》宋章定名賢氏族錄，以韻分姓，𦋅姓在八齊韻。姓苑又作𡸔。形異而音同。《集韻》𦋅亦作𡸔。𡸔原字从勹，不从几。

崊：《字彙》犁沈切，音林。與𡻵同。山石也。《正字通》崊𡻵，𠀤俗字。

𡸕：《集韻》丘弓切，音穹。𡾈𡸕，山形。○按《爾雅》本作穹，凡山形高大者，及天形皆曰穹。俗从山，非。

㟙：《類篇》實窄切，音宅。嶛㟙，山形。一曰山名。《字彙》亦作𡽞。《正字通》㟙𡽞𠀤俗字。

𡸖：《集韻》苦猥切。同㟴。𡾊㟴，山貌。或作𡸖。《王延壽·魯靈光殿賦》峞巍㠥𡸖。《註》皆高峻貌。《字彙》同㟴。一曰㟴字之譌。《正字通》按王賦嵯峨㠑嵬，峞巍𡾊𡸖，註皆高峻貌。𡸖嵬二字疊出，則𡸖非譌文，㟴非同𡸖也。皆可疑。

㟚：《玉篇》古文岐字。註見四畫。

崋：〔古文〕𡼙《廣韻》戸花切《集韻》《韻會》《正韻》胡瓜切，𠀤音華。《說文》西嶽名。在弘農華隂西南。从山，華省聲。《白虎通》西嶽爲崋山者，崋之爲言穫也，言萬物成熟，可以得穫也。《山海經》大崋山，削成而四方，高千仞，廣十里。《註》今山上大下小，峭峻也。通作華。《華山記》山頂有池，生千葉蓮，服之羽化，因曰華山。又有小華山，卽少華也。《張衡·西京賦》綴以二華。《註》本一山，河神劈之，以通河流，分爲二。又州名。後魏雍州，西魏崋州。又姓。又《玉篇》《廣韻》戸化切《集韻》胡化切，𠀤音樺。義同。◎按《書·禹貢》西至于太崋。陸德明讀如字，又音戸化切。又《禹貢》華陽黑水惟梁州，註胡瓜、胡化二切，今皆讀去聲。《正字通》本作𡼙，俗作崋。

𡸗：《字彙》乙黠切，音軋。𡸗𡶐，衆山森列貌。詳𡶐字註。

𡸘：《廣韻》子于切《集韻》遵須切，𠀤音娵。《集韻》𡸨嵎，高崖也。一曰山石相向貌。本作𡸨。或作𡸘。

𡸙：《廣韻》去倫切。同峮。

㟛：《廣韻》才敢切。同嵌。開張山貌。見倉頡篇。《正字通》倉頡篇本作嵌，改作㟛，从拑，無義。後人所增。

𡸚：《集韻》阻限切。同嶘省。亦作㟞。

崌：《集韻》斤於切，音居。山名。《山海經》崌山，江水出焉，東流注於大江，其中多怪蛇。《集韻》或作〈山下居〉。

崍：《廣韻》落哀切《集韻》郞才切，𠀤音來。山名。《山海經》崍山，江水出焉，東流注大江，其陽多黃金。《註》卬崍山，今在漢嘉嚴道縣南，江水所自出，山有九折坂。又《郭璞·江賦》源二分於崌崍，流九派乎潯陽。《註》岷山東北百四十里崍山，又東百五十里崌山，崍山中江所出，崌山北江所出，自廬江潯陽分爲九派也。

崎：《廣韻》去奇切《集韻》《韻會》丘奇切，𠀤音敧。《說文》險也。本作𢼨。从危，攴聲。今文作崎。《玉篇》崎嶇，山路不平也。《張衡·南都賦》上平衍而曠蕩，下蒙蘢而崎嶇。又《集韻》渠羈切，音奇。義同。又去綺切，音錡。巋崎，山貌。一曰不安貌。《王褒·洞簫賦》徒觀其傍山側兮，則嶇嶔巋崎。又叶去何切，音苛。《司馬相如·上林賦》深林巨木，嶄嚴嵾嵳。九嵕嶻嶭，南山峩峩。岩陁甗錡，嶊萎崛崎。又《集韻》於宜切，音漪。地名。上黨崎氏阪。又渠希切，音祈。曲岸也。○按上黨陭氏本作陭，不必改从山。又訓曲岸，與石部碕字音義𠀤同，重出，俱不可从。《正字通》陭隑埼碕𠀤通。

崏：《集韻》同岷。《說文》本作𣊽。𣊽原字从敯从山。

𡸛：《集韻》魚音切，音吟。兩山相向也。《正字通》同嶔，俗省。

崐：《廣韻》古渾切《集韻》《韻會》《正韻》公渾切，𠀤音昆。崐崘，山名。《水經注》山在西北，去嵩高五萬里，地之中也，高萬一千里，河水出其東北陬，屈从其東南，流入渤海。《前漢·崑崙山註》山高二千五百餘里，日月所相隱蔽爲光明。《渤海十洲記》崑崙山有三角，其一角正干北辰，名閬風巔，其一正西，名元圃臺，其一正東，名崐崘宮，有五城十二樓。又《爾雅·釋丘》三成爲崑崙丘。《註》昆侖山三重，丘有三重，故以名亦作崑崙。義同。又《山海經》海內崐崘之墟，在西北帝之下都。方八百里，高萬仞，面有九井，以玉爲檻，旁有九門，開明獸守之。《註》言海內者，明海外別有崑崙也。又張騫渡西海，至大秦烏遲國，復有西海，海濵有小崑崙，高萬仞。永平閒竇固出燉煌崑崙塞，擊破白水鹵於蒲類。海上博物志引河圖括地象曰：崑崙廣萬里，泉南流入中國曰河，八十城繞之，中國居一分，是也。又國名。《書·禹貢》織皮崑崙。《疏》崐崘，在荒服之外，流沙之內。◎按《前漢·郊祀歌》《揚雄·甘泉賦》崑崙俱作昆侖，文省義通。

崑：《正字通》同崐。

𡸜：《廣韻》除力切《集韻》逐力切，𠀤音直。《玉篇》山名。《集韻》山貌。

崒：《廣韻》慈卹切《集韻》《韻會》《正韻》昨律切，𠀤音誶。《說文》危高也。从山卒聲。《爾雅·釋山》崒者，𠪪㕒。《疏》謂山巔之末，其峯巉巖也。《詩·小雅》山冢崒崩。《傳》崒，崔嵬也。《鮑昭·蕪城賦》崒若斷岸。又《唐韻》醉綏切《集韻》《類篇》遵綏切，𠀤音崔。義同。又《廣韻》《集韻》《韻會》𠀤昨沒切，音捽。崒屼，山貌。《韻會》山危峻貌。《張衡·西京賦》嶐崛崔崒。或作崪。又《集韻》亦作卒。《詩·小雅》漸漸之石，維其卒矣。《朱傳》卒，崔嵬也。謂山巔之末也。又《正字通》七醉切，音萃。《司馬相如·子虛賦》珍怪鳥獸，萬端鱗崒。叶上類。《註》言比次如魚鱗，崇積如高山，借二義擬其衆盛也。一說本作萃，鱗萃猶鱗集，賦之萃爲崒，猶詩之崒爲卒，其譌同也。《正字通》崒兼平、去、入三聲。字彙闕平聲，非。𠪪㕒，厜㕒。

𡸝：《集韻》同崒。

崓：《正字通》公悟切，音固。晏崓，地名。在單父三十里。《李白·送弟凝至晏崓詩》雞鳴發晏崓，別雁驚崍州。又《宋史·李全傅》出沒島崓。《正字通》崓亦水島之類。

崔：《廣韻》昨回切《集韻》《韻會》徂回切《正韻》遵綏切，𠀤音摧。《說文》高大也。《廣韻》崔嵬也。《詩·齊風》南山崔崔。《註》高大貌。《何晏·景福殿賦》高甍崔嵬。又《廣韻》《集韻》《韻會》《正韻》𠀤倉回切，音催。齊邑名。濟南東朝陽縣有崔城。又姓。《廣韻》齊丁公之子，食采於崔，因以爲氏。《集韻》或作㠑磪崒𨻵隹。

崕：《集韻》魚羈切，音宜。崎崕，石危貌。《正字通》同崖。崖亦有宜音，誤分爲二。

崖：《集韻》《韻會》《正韻》𠀤宜佳切，音睚。《說文》高邊也。从屵，圭聲。《徐曰》水邊有垠堮也。無垠堮而平曰汀。《郭璞·江賦》觸曲崖以縈繞。又珠崖，郡名。在南海，漢武帝置，地居海中，產珠，故曰珠崖，亦曰朱崖。又洪崖，仙人名。《郭璞·遊仙詩》右拍洪崖肩。又不和物曰崖岸。宋張詠性剛介，自號乖崖，言乖則違衆，崖不和物也。又《集韻》魚羈切《韻會》疑羈切，𠀤音儀，義同。○按《說文》厂部厓訓山邊，屵部崖訓高邊，分厓崖爲二，韻會因之，以山邊屬睚音，高邊屬儀音，似泥。

𡸞：《集韻》苦感切，音坎。陷也。《馬融·長笛賦》𡸞窞巖𥨍。《註》𡸞，坎也。窞，坎中小坎也。𥨍，窟也。

崗：《正字通》俗𡶬字。

崘：《廣韻》《集韻》《韻會》《正韻》𠀤盧昆切，音論。崐崘，山名。見前崐字註。又《集韻》崘𡸙，山貌。

崙：《集韻》同崘。

崚：《廣韻》力膺切《集韻》閭承切，𠀤音陵。崚嶒，山貌。《沈約·鍾山詩》崚嶒起靑嶂。○按《韻會》《正韻》庚蒸韻嶒字俱註崚嶒，闕崚字不載。一說崚當與柧稜威稜之稜同音。

崛：《唐韻》《集韻》《韻會》《正韻》𠀤渠勿切，音倔。《說文》山短高也。从山屈聲。又《增韻》勃起曰崛起。《揚雄·甘泉賦》洪臺崛其獨出兮。又《集韻》亦作崫。《左思·蜀都賦》崫巍巍以峨峨。《註》崫，特起也。又《集韻》《韻會》𠀤苦骨切，音窟。義同。《集韻》亦作𡶏。又作𥖚。

崜：《集韻》都戈切，音拖。小山貌。又《類篇》都果切《字彙》都火切，𠀤音朶。山形。《正字通》俗字。

𡸟：《集韻》莊持切，音緇。𡸟嶷，不齊貌。《王延壽·魯靈光殿賦》岑崟𡸟嶷，騈巃嵸兮。《集韻》本作𡸟，譌省作𡸟。《正字通》古借用𢀩。𡸟字从𡿧作。

𡸠：〔古文〕𡸬《集韻》都回切。同堆。聚土爲𡸠。《正字通》六書本作𠂤。《前漢·地理志》作𡺾。詳後𡺾字註。

㟜：《集韻》同𡾱，俗省。

𡸡：《玉篇》口合切，同峇。山窟也。

𡸢：《集韻》倪結切。同嵲。嵲或作𡸢。嵽𡸢，山高。《六書》作𡸣。《王延壽·魯靈光殿賦》標嶢𡸣而枝柱。《木華·海賦》峌𡸣孤亭。

𡸣：《集韻》同𡸢。

𡸤：《唐韻》《集韻》𠀤慈良切，音牆。《說文》山𡺲也。

㟝：《集韻》同培。

崝：《集韻》《韻會》𠀤鋤耕切，音撑。《說文》崝嶸也。《揚雄·河東賦》陟西嶽之嶢崝。《師古曰》嶕嶢而崝嶸。《孫綽·遊天台山賦》陟峭崿之崝嶸。《集韻》或作嶒崢。

崞：《廣韻》古博切《集韻》《韻會》光鑊切，𠀤音郭。《說文》本作𡾘。山在雁門，从山𩫖聲。隸作崞。《後漢·王霸傳》攻君田於崞。《註》縣名。今崞縣，屬太原府代州。《九域志》有崞山。《集韻》或作䧐。

𡸥：《集韻》於袁切，音冤。山名。又《五音集韻》委遠切，音宛。義同。

崟：《廣韻》魚今切《集韻》《韻會》《正韻》魚音切，𠀤音吟。《說文》山之岑崟也。凡地高險者曰崟。《杜甫·上後園山脚詩》挽葛上崎崟。又《張衡·思𤣥賦》慕歷阪之嶔崟。又通作碒。《左思·吳都賦》䃢碒乎數州之閒，灌註乎天下之半。《集韻》亦作𡷧岒。

崠：《廣韻》德紅切《集韻》都籠切，𠀤音東。山名。又《集韻》《類篇》𠀤多貢切，音凍。山脊也。

崡：《集韻》《韻會》𠀤胡讒切，音咸。山名。肴陵。本作函。《賈誼·過秦論》秦孝公據崤函之阻。《註》崤謂崤山，函謂函谷。又函谷，關名。漢在弘農。俗从山作崡。

𡸦：《廣韻》仕力切《集韻》實側切，𠀤音崱。𡸦嶷，山峻貌。或省作𡵗。《正字通》按六書𣅳亦作昃，日暆也。𡵗𡸦疑皆昃字之譌。

崢：《集韻》鋤耕切。同崝。《說文》崝嶸也。本作崝。或作崢。《韓愈·城南聯句》高言軋霄崢。《註》山之切云者。《孟郊·感興詩》吾欲載車馬，太行路崢嶸。《正字通》崝、崢古人詩賦皆互見，字雖別而意相通。

崣：《集韻》烏毀切，音委。嶊崣，山高貌。《司馬相如·上林賦》嶊崣崛起。《集韻》亦作嵔。考證：〔《司馬相如·子虛賦》嶊崣崛起。〕謹照原文子虛賦改上林賦。

崤：《廣韻》胡交切《集韻》《韻會》《正韻》何交切，𠀤音肴。山名。《雍錄》二崤山，又名嶔崟山。《元和志》東崤至西崤三十五里，在秦關之東，漢關之西。《杜預曰》在弘農澠池縣西。《括地志》在洛州永寧縣西北二十里，卽古之崤道。《沈約·應詔詩》推穀二崤道。《公羊傳·僖三十三年》崤之嶔巖，文王所避風雨也。又通作殽。《春秋·僖三十三年》晉人及姜戎敗秦師于殽。又省作肴。《後漢·王莽傅》肴黽之險。又水名。《水經注》崤水出河南盤崤山，西北流。上有梁，歷㵎水，東北流，與石崤水合。考證：〔《公羊傳·僖三十三年》崤之嶔巖，文王所避風雨處。〕謹照原文處改也。〔《左傳僖三十三年》晉人及羌戎敗秦師于殽。〕謹照原書左傳改春秋。羌改姜。

崥：《廣韻》部迷切《集韻》騈迷切《韻會》頻彌切《正韻》蒲麋切，𠀤音鼙。崥崹，山貌。又《玉篇》《廣韻》幷弭切《集韻》補弭切，𠀤音箄。峽崥，山足也。《揚子·太𤣥經》崔嵬不崩，賴彼峽崥。《註》崔嵬當崩不崩，以有疆足之峽崥。

崦：《廣韻》央炎切《集韻》《韻會》衣簾切《正韻》衣炎切，𠀤音淹。崦嵫，山名。《山海經》鳥鼠同穴，山西南曰崦嵫，下有虞泉，日所入處。《屈原·離騷》吾令羲和弭節兮，望崦嵫而勿迫。《註》勿使日入也。又《廣韻》《集韻》《類篇》《韻會》《正韻》𠀤於檢切，音揜。義同。《正字通》本作崦。《集韻》或作𡹮。通作弇。

崧：《廣韻》息弓切《集韻》《韻會》思融切《正韻》息中切，𠀤音松。《爾雅·釋山》山大而高，崧。《疏》崧，竦也。亦高稱也。《詩·大雅》崧高維嶽。《傳》嶽，四嶽也。《疏》堯時止有四嶽而已，不主中嶽。又云：崧，高貌。此則山高大者自名崧，不主中嶽而言。今之中嶽名崧，或取此以立名也。《韓愈·送侯參謀詩》三月崧少步，躑躅紅千層。《註》謂嵩山少室也。《說文》嵩，中嶽嵩山也。《註》亦从松。《通雅》孫愐，徐鉉合崧嵩爲一字，戴侗非之，泥。

崨：《廣韻》《集韻》《韻會》《正韻》𠀤疾葉切，音捷。《廣韻》崨䃳，山連延貌。又《集韻》山高貌。《張衡·西京賦》嵳峩𡹈嶪。《註》形勝也。《集韻》一作𥓐。

𡸧：《正字通》同岷。

崩：〔古文〕𨹹《廣韻》北滕切《集韻》《韻會》悲朋切，𠀤音繃。《說文》山壞也，从山朋聲。《玉篇》毀也。《禮·曲禮·註》郉昺曰：自上墜下曰崩。《詩·小雅》如南山之壽，不騫不崩。《春秋·僖十四年》秋八月辛卯，沙鹿崩。《註》沙鹿，山名。又殂落也。《穀梁傳·隱三年》高曰崩，厚曰崩，尊曰崩。又姓。《正字通》明正德中崩愈堅，固始縣丞，潛山人。《集韻》作𡹔。亦作𨻱。

㟞：《玉篇》同嶘。

𡸨：《玉篇》子于切。同𡸘。見前𡸘字註。

㟟：《字彙補》同巷。《枚乘·菟園賦》㟟𡽘崣𡻣。《註》㟟𡽘，卽巷路二字，山閒之蹊徑也。

𡸩：《字彙補》區位切，音媿。筋急貌。《列子·楊朱篇》筋節𡸩急。《林氏音義》作腃急。

𡸪：《字彙補》莊吏切，音倳。刃也。

𡸫：《字彙補》音未詳。人名。《蜀志》譙周父𡸫字榮始，治尚書。

㟠：《字彙補》與罔同。《後趙錄》邯鄲城西石子㟠。《晉書》作堈。

𡸬：《字彙補》古文𡸠字。註詳本畫。

崱：《廣韻》士力切《集韻》《韻會》寔側切，𠀤音萴。崱屴，山大貌。又《集韻》山連也。《梁劉峻詩》鑿戸闚嶕嶢，開軒望嶄崱。又《王延壽·魯靈光殿賦》崱繒綾而龍鱗。《註》謂參差不齊，如龍鱗然。互見前屴字註。

𡹪：《集韻》訖力切，音殛。山名。《正字通》俗字。

𡹫：《字彙》同坰。《正字通》俗字。

崲：《集韻》胡光切，音皇。地名。《南史·謝靈運傳》始寧郡有休崲湖。

崳：《集韻》容朱切《正字通》羊劬切，𠀤音俞。崳次，山名，在鴈門。今通作楡。

崴：《廣韻》乙皆切《集韻》烏回切，𠀤音碨。《埤蒼》崴㠢，不平也。一曰山形。《楚辭·九章》軫石崴嵬。蹇吾願兮。《註》崴嵬，高貌。又《五音集韻》烏買切，音嵔。崴𡾨，山谷不平貌。互見後㠢字註。

崵：《廣韻》與章切《集韻》余章切，𠀤音陽。《說文》崵山，在遼西。一曰嵎夷，崵穀也。又首崵山，在洛陽。又《廣韻》徒朗切《集韻》《韻會》待朗切，𠀤音蕩。義同。《集韻》或作蕩。通作碭。

𡹬：《集韻》徒何切，音陀。山形似碢者。《字彙》碢，碾輪也。

㟦：《集韻》王問切，音運。同𡽅。大𡽅，山名。或省作㟦。

𡹭：《集韻》徒結切，音昳。本作嵽。或作𡹭。𡹭𡸢，山貌。亦作𡻜垤。

崶：《廣韻》府容切《集韻》方容切，𠀤音封。《廣韻》山名。一名龍門山，在封州。大魚上化爲龍，上不得，點額血流，水爲丹色也。

崷：《廣韻》《集韻》𠀤自秋切，音酋。崷崒，山長而高貌。《班固·西都賦》巖峻崷崒。《杜甫·崔少府高齋詩》煙氛藹崷崪。《正字通》亦作𡺚。

崸：《字彙》杜本切，敦上聲。山名。《正字通》俗字。

崹：《廣韻》杜奚切《集韻》田黎切，𠀤音啼。崥崹，山貌。又《集韻》山形漸平貌。《正字通》嵽字之譌。

𡹮：《廣韻》同崦。𡹮嵫，山名。見前崦字註。

崺：《廣韻》移爾切《集韻》《韻會》演爾切《正韻》養里切，𠀤音匜。峛崺，山𤰞長貌。又《廣韻》沙丘狀。《揚子·法言》觀東嶽而知衆山之峛崺也。互見前峛字註。

𡹯：《類篇》胡對切，音潰。山無草木也。

𡹰：《集韻》謨交切，音茅。山名，在句容。《名山記》作茅。俗作𡹰。

崻：《集韻》丈里切，音雉。山獨立貌。《正字通》俗峙字。

崼：《集韻》上紙切，音是。山也。

崽：《廣韻》《集韻》𠀤山皆切，音簁。《揚子·方言》崽，子也。江湘閒凡言是子謂之崽。《廣韻》自高而侮人也。一曰呼彼之稱。又《玉篇》子改切，音宰。《水經注》孌童丱女，弱年崽子。《正字通》囝崽音義通，湘沅之閒凡言子曰崽。○按《廣韻》山皆、山佳二切，音近腮。《楊時偉·正韻牋》收崽，又讀若灑。腮灑宰皆方俗音。互見囗部囝字註。

崾：《集韻》以沼切，音杳。山名。

𡹱：《字彙》音義闕。引枚叔梁王菟園賦：崟巖𡹱嵸。註：𡹱疑卽是巃字。又𡶹，同。枚乘《菟園賦》。

崿：《廣韻》五各切《集韻》《韻會》《正韻》逆各切，𠀤音諤。崖也。《張衡·西京賦》坻崿嶙峋。《註》坻，除也。崿，崖也。嶙峋，殿階高峻貌。《謝靈運·晚出西射堂詩》連障疊巘崿。又《集韻》亦作㠋。《韓愈·晚秋聯句》秦關東巖㠋。又作㟧。《唐書·顏眞卿傳》淸河使李㟧乞師。

㟧：《集韻》同崿。

嵀：《廣韻》直主切《集韻》重主切，𠀤音紵。天嵀，山名。

嵁：《廣韻》口含切《集韻》《韻會》枯含切《正韻》苦含切，𠀤音龕。嵁巖，不平貌。《莊子·在宥篇》大山嵁巖之下。又《廣韻》苦咸切《集韻》丘咸切，𠀤音𠔺。義同。又《廣韻》《集韻》《類篇》𠀤五感切，音坎。嵁崿，山形。《左思·魏都賦》恆碣嵁崿于靑霄。或作碪。又《廣韻》士減切《集韻》士檻切，𠀤音嶃。嵁絕，山貌。

嵂：《集韻》《韻會》《正韻》𠀤劣戌切，音律。嵂崒，山高峻貌。《司馬相如·子虛賦》隆崇嵂崒。又通作律。《詩·小雅》南山律律。《註》高大貌。

嵃：《廣韻》魚蹇切《集韻》語蹇切，𠀤音讞。㟞嵃，山峻貌。《潘岳·西征賦》峻嵃峭以繩直。《註》嵃峭，高峻貌。又《郭璞·江賦》厓隒爲之泐嵃。《註》厓隒，岸也。泐嵃，猶巖崿也。又《玉篇》殿臺之勢。又《字彙》魚變切《正字通》宜殿切，𠀤音彥。義同。

嵄：《玉篇》眉否切，音美。山也。

𡹲：《集韻》寫與切，須上聲。山名。◎按《字彙》作私呂切，非。

嵅：《玉篇》古南切《集韻》姑南切，𠀤音甘。嵐嵅，山名。又《集韻》古暗切，音陷。義同。

嵆：《廣韻》胡雞切《集韻》弦雞切，𠀤音奚。山名，在今亳州，嵆康居於山側，因名。又姓，出譙郡。《字彙》从𥝌，𥝌音雞。俗从禾，誤。詳禾部稽字註。

嵇：《正字通》同嵆。

㟨：《集韻》《類篇》𠀤多官切，音端。山名。

嵈：《廣韻》胡管切《集韻》戸管切，𠀤音緩。山名。

嵉：《集韻》唐丁切，音庭。山名，在白登。

𡹳：《集韻》步奔切《類篇》蒲奔切，𠀤音盆。山形似瓮。《正字通》按盆非瓮音，古借雍。水經注：晉水出縣雍山。卽縣甕山也。山海經，雍音甕，翁去聲。甕與雍同義，俗作𡹳，今改音盆，非。

𡹴：《廣韻》食證切《集韻》石證切《韻會》實證切，𠀤音盛。山名，在剡縣。《江淹·贈別謝法曹詩》人行嶀𡹴外。又縣名。今浙江紹興府𡹴縣。又《集韻》神陵切，音乘。亭名。在吳。《正字通》本作嵊，省作𡹴。嵊原字从山从椉。又嵊。

嵋：《廣韻》武悲切《集韻》《韻會》旻悲切《正韻》謨杯切，𠀤音眉。峨嵋，山名，在蜀嘉定府峨眉縣南百里，兩山相對如峨眉。《郭璞·江賦》峨嵋爲衆陽之揭。通作眉。

嵌：《廣韻》口銜切《集韻》呼監切《韻會》《正韻》丘銜切，𠀤闞乎聲。《說文》山深貌。《玉篇》坎旁孔也。《集韻》嵌巖深谷。又開張山貌。《揚雄·甘泉賦》嵌巖巖其龍鱗。《註》嵌然開張也。又《玉篇》《廣韻》才感切《集韻》《類篇》在敢切，𠀤音槧。義同。又《集韻》苦濫切，音闞。岸𢽽峻也。《字彙》陷入中也。《集韻》或作嵰。亦作嶔廞。

嵍：《唐韻》《集韻》𠀤亡遇切，音婺。巏嵍，山名。本作務。《集韻》在柏人城東北，俗呼宣務山。見後巏字註。又《集韻》謨袍切。同旄。丘前高後下。或通作𥓺。

嵎：《唐韻》虞俱切《廣韻》《集韻》《韻會》元俱切，𠀤音虞。《說文》封嵎之山，在吳楚閒，汪芒氏之國。《徐曰》按魯語，防風氏，守封嵎之山者也。又嵎夷，日出處。《書·堯典》宅嵎夷曰暘谷。又《禹貢》嵎夷旣略。《註》今登州之地。又山曲曰嵎。《孟子》虎負嵎。又《支遁述懷詩》息肩棲南嵎。與隅通。

𡹵：《集韻》胡溝切，音侯。山名。

𡹶：《集韻》隱幰切，音偃。山名。一曰山形。

嵏：《唐韻》子紅切《集韻》《韻會》祖叢切，𠀤音騣。九嵏，山名，在馮翊谷口。《前漢·地理志註》在醴泉界。《班固·西都賦》前乘秦嶺，後越九嵏。又《范雍詩》山奇號九嵏，見孝感縣志，亦名九宗山。郡國志作嵕。又峰聚之山曰嵏。《揚雄·校獵賦》虎路三嵏。《註》路音落。服虔曰：以竹虎落此山也。今醴泉、屯留二縣，有三嵏山，言三峰聚也。《司馬相如·上林賦》凌三嵏之危。《正字通》俗譌作嵕。

𡹷：《集韻》胡江切，音降。山名。

𡹸：《集韻》麤叢切，音葱。山貌。《正字通》譌字。

嵐：《廣韻》《集韻》《韻會》《正韻》𠀤盧含切，音婪。《說文》岢嵐，山名。近太原，有渥洼池，出良馬。又州名。本樓煩王所居，漢爲太原地，後魏置嵐州。又山氣烝潤也。《謝靈運·晚出西射堂詩》夕曛嵐氣隂。《王維·送方尊師詩》夕陽彩翠忽成嵐。

㟩：《集韻》同岷。

嵑：《廣韻》苦葛切《集韻》丘葛切，𠀤音渴。《廣韻》嵑𡾲，山貌。又山特立也。《前漢·竇憲傅》封神丘兮建隆嵑。《註》嵑，𥓓碣也。《集韻》碣或作嵑。

㟪：《廣韻》《集韻》《韻會》𠀤於鬼切，音𥓓。山高下盤曲貌。《司馬相如·上林賦》崴𥓓㟪廆。又《廣韻》《集韻》𠀤於非切，音威。㟪壘，山名。亦作嵔。

嵒：《廣韻》五咸切《集韻》《正韻》魚咸切《韻會》疑咸切，𠀤音碞。《說文》山巖也。《徐鉉曰》从品，象巖厓連屬形。《嵆康·琴賦》盤紆隱深，崔嵬岑嵒。《郭璞·江賦》碕嶺爲之嵒崿。又邑名。《春秋·哀十三年》鄭罕達帥師取宋師于嵒。又通作巖。《書·說命》說築傅巖之野。《晉書·顧愷之傅》千巖競秀。《註》與嵒同，俗又作岩。又《集韻》逆及切，音岌。地名。《正字通》喦與嵒別。別詳口部喦字註。

嵓：《正字通》同嵒。

嵔：《廣韻》鄔賄切。同㟪。

𡹹：《集韻》洪孤切，音弧。山名。

𡹺：《字彙補》同峭。

𡹻：《集韻》通都切。同嶀。𡹻嵊，山名。

㟫：《字彙補》才緣切。同泉。亦作𡺙。

𡹼：《集韻》魚旰切，音岸。《玉篇》厚也。又《集韻》不恭也。

𡹽：《集韻》羌古作𡹽。註詳羊部二畫。

𡹾：《字彙補》邦景切，音丙。人名。《宋史·新編藝文志》鄭𡹾雙金五卷。

嵞：《玉篇》達胡切。引書娶于嵞山。今通作塗。

𡺪：《集韻》展勇切，音冢。山名。◎按《禹貢》嶓冢註：山形似冢者。俗作𡺪，非。

𡺫：《集韻》他刀切，音滔。山名。

𡺬：《集韻》烏懈切，音隘。險也。《正字通》音義與𡶃通，誤分爲二。

𡺭：《集韻》呼貢切，烘去聲。𡺭峒，山谷深貌。

㟰：《集韻》母迥切，明上聲。巊㟰，山貌。《左思·吳都賦》巊㟰鬱岪。《註》山氣暗昧之狀。一曰山高貌。

𡺮：《唐韻》符鄙切《廣韻》匹鄙切《集韻》部鄙切，𠀤音嚭。《說文》崩也。《集韻》壞也。《吳元滿·總要》从屵，諧肥去聲，崩也。又上聲，隱也。通作厞。引楚辭九歌，隱思君兮厞仄。○按厞仄猶傾側，與崩義亦近。

嵟：《唐韻》《集韻》𠀤都回切，音堆。《說文》高也。又《集韻》杜罪切，音錞。高貌。《正字通》說文嵟在屵部，與山部崔訓大高義相通。一說嵟與𡺾同。𡺾，古文堆字。

嵠：《廣韻》苦奚切，同谿。

𡺯：《集韻》余招切，音搖。山貌。

嵡：《集韻》烏公切，音翁。山名。又《類篇》鄔孔切，翁上聲。山貌。

嵢：《玉篇》千郞切，音倉。山勢。

𡺰：《正字通》同嶭，俗省。

𡺱：《正字通》俗嵍字。

嵣：《廣韻》《集韻》《類篇》𠀤徒郞切，音唐。𡵀嵣，山名。又《玉篇》《廣韻》徒朗切《集韻》待朗切，𠀤音蕩。嵣𡵀，山貌。《張衡·南都賦》嵣𡵀嶚剌。《註》嵣𡵀，山石廣大貌。嶚剌，石相戾也。又《玉篇》《廣韻》徒浪切《集韻》大浪切，𠀤音宕。義同。

𡺲：《集韻》須閏切。同峻。

嵤：《集韻》《韻會》互扃切《正韻》于平切，𠀤音滎。嶺嵤，山深貌。又《廣韻》戸萌切《集韻》乎萌切，𠀤音宏。崢嵤，山峻也。《說文》本作嶸。《集韻》或作巆峵𡵓。

嵥：《廣韻》渠列切《集韻》巨列切，𠀤音傑。嵥𡴎，高貌。《郭璞·江賦》虎牙嵥豎以屹崪。

𡺳：《正字通》豳字之譌。詳豕部豳字註。

㟱：《集韻》以沼切，音蓔。山貌。《正字通》嶕字之譌。

𡺴：《正字通》吐骨切，音宊。𡺴屼，山貌。

㟲：《集韻》愚袁切，音原。崟㟶，山巔。或作㟲。《正字通》譌字。

嵦：《廣韻》五來切《集韻》魚開切，𠀤音皚。崍嵦，山貌。又《五音集韻》可亥切，音塏。義同。

𡺵：《集韻》牀皆切，音柴。山在平林也。又《集韻》《類篇》𠀤楚改切，音躧。義同。

𡺶：《正字通》俗塞字。

嵧：《廣韻》《集韻》𠀤力求切，音留。岣嵧，山貌。《字彙》岣嵧，羅君山峰。

嵨：《集韻》於五切，音隖。山名。《正字通》俗隖字。

嵩：〔古文〕崇《玉篇》思融切。同崧。《說文》中嶽嵩高山也，从山高，指事。《白虎通》中嶽獨加高字，中央在四方之中可高，故曰嵩高。《後漢·郡國志》穎川陽城有嵩高山。《註》禹貢有外方山，卽嵩也。《前漢·武帝紀》翌日親登嵩高，御史乘屬在廟旁。吏卒咸聞呼萬歲者三。又姓。《正譌》嵩古作崇。《韋昭國語註》通用崈。《正字通》按崇崈音義同，不當合崇嵩爲一。互見前崧字註。

嵪：《類篇》丘交切。同墝。又《集韻》丘刀切，音尻。嵪㠂，山峻貌。《字彙》與𡼗同。

㟳：《廣韻》《集韻》𠀤力質切，音栗。山名。

𡺷：《字彙》胡駕切，音夏。山名。

𡺸：《字彙》巨支切，音耆。出《釋典》。《正字通》譌字。

𡺹：《字彙》同巏。《正字通》俗巏字。

嵫：《廣韻》子之切《集韻》《韻會》津之切《正韻》津私切，𠀤音咨。崦嵫，山名。日所入處。見前崦字註。又嵫山，在嵫陽縣北。又嵫釐，峻險貌。《王延壽·魯靈光殿賦》崱屴嵫釐。◎按《王賦》嵫釐𡸟釐互見，音義𠀤同。

嵬：《集韻》烏回切《韻會》魚回切《正韻》五回切，𠀤音巍。《說文》高不平也。从山，諧鬼平聲。《爾雅·釋山》石戴土謂之崔嵬。《註》石山上有土者。《詩·周南》陟彼崔嵬。又高大貌。《班固·西都賦》增盤崔嵬。又《廣韻》《正韻》五罪切《集韻》《韻會》五賄切，𠀤音頠。𡾋嵬，山貌。《王延壽·魯靈光殿賦》嵳峩㠑嵬。《集韻》或作峞。通作隗。

㟴：《集韻》同嵬。

𡺺：《集韻》同𡾈。省文。𡾈字原作山下窮。

𡺻：《正字通》壑字之譌。

嵭：《玉篇》布耕切，音崩。義闕。

嵮：《集韻》丁年切。同窴。塞也，加也。或作填。亦作嵮。《荀子·大略篇》嵮，如也。《註》與塡同。𡻗字見補遺寅集。《正字通》俗嵮。

嵯：《集韻》《韻會》《正韻》𠀤倉何切，音磋。《說文》嵯峨，山石貌。《晉衞恆論書》山岳嵯峨而連岡。本作𡾑。又《廣韻》楚宜切，音雌。㠁嵯，山不齊貌。通作參差。或作嵳。

嵰：《廣韻》《集韻》𠀤丘檢切，音遣。《玉篇》嵰嶮，山高峻貌。又《集韻》丘廉切，音𢜩。義同。

嵱：《廣韻》《集韻》𠀤餘封切，音容。山名。《楊愼曰》在容州，山下有鬼市。又《集韻》尹竦切，音湧。嵱嵷，山峰貌。《揚雄·甘泉賦》陵高衍之嵱嵷。《註》上下衆多貌。

嵲：《廣韻》五結切《集韻》《韻會》倪結切，𠀤音孽。嵽嵲，山高貌。《杜甫·赴奉先縣詩》凌晨過驪山，御牀在嵽嵲。或作𡺼。又《鵰賦》置巢嶻𡺼。亦作𡸣𡴎。

𡺼：《集韻》同嵲。

𡺽：《集韻》卽刃切，音晉。山名。

㟵：《正字通》俗𡶬字。

𡺾：《正字通》𡻛字註，𡺾字之譌。𡺾與堆同。《前漢·地理志》李冰鑿離𡺾，避沫水之患。○按有譌字，而正字不載，今補入。詳載十一畫註。

嵳：《集韻》同嵯。

嵴：《集韻》資昔切，音脊。山脊也。

𡺿：《集韻》同崚。

𡻘：《字彙》苦盍切，堪入聲。《大懺典》𡻘，山嶽。本从盍。𡻊。

𡻙：《集韻》闊鑊切，音廓。𡻪𡻙，谷深貌。《正字通》一說本作廓。亦借作郭，俗作𡻙霩。

嵷：《廣韻》《正韻》作孔切《集韻》《韻會》筍勇切，𠀤音竦。嵱嵷，山峰貌，詳嵱字註。亦作𡾼。《杜甫·西嶽賦》風御冉以嵱𡾼。《註》與嵷同。又通作嵸。巃嵸，山高峻貌。《司馬相如·上林賦》巃嵸崔巍。《潘嶽·西征賦》太乙巃嵸。又《廣鈞》子紅切《集韻》《韻會》祖叢切，𠀤音騣。又《集韻》祖動切，音縱。義𠀤同。

嵸：《正字通》同嵷。

嵹：《集韻》其亮切，强去聲。山也。《水經注》洮水與墊江水俱出嵹臺山東北，逕土谷渾中。《山海經註》白洮至嵹，南北三百里，地草皆龍鬚，無樵柴，謂之嵹川。亦作漒，讀若强。

嵺：《廣韻》落蕭切《集韻》《韻會》憐蕭切《正韻》連條切，𠀤音聊。山聳貌。又廣遠也。《杜甫·朝享太廟賦》元甲𡷸嵺以岳峙。一作嶚嶛。或作𡻪。

嵻：《集韻》丘剛切，音康。嵻㟍，山名，在西羌。《通雅》今武岡新寧有𡻚崀山。

𡻚：《廣韻》苦朗切《集韻》口朗切，𠀤音慷。𡻚崀，山空貌。《正字通》按𡻚之爲空，因賈誼賦寶康瓠之註也。廣韻：㝩㝗爲宮室空，𡻚崀爲山谷空，山宀皆可通。蓋康空一聲，同在溪母，今正韻孔字康董切，此爲確證。舊本嵻𡻚分音訓，非。

𡻛：《字彙》古堆字。《正字通》𡺾字之譌。《前漢·地理志》周赧王十四年，秦蜀守李冰鑿離𡻛，避沫水之害。或曰沫水自蒙山至南安，而溷崖水脈漂疾害舟，冰鑿平溷崖，通正水路。溷崖卽離𡻛也。漢書本作𡺾。今从𡻛，譌。

嵼：《廣韻》《集韻》《韻會》《正韻》𠀤所𥳑切，音剗。𡾰嵼，山屈曲貌。《東方朔·七諫》望高山之𡾰嵼。又《韻會》通作產。《楚辭·九章》思蹇產以不釋。

㟹：《玉篇》力幺切《集韻》憐蕭切，𠀤音聊。《玉篇》山名。又《集韻》㟹嶆，山險也。《張協七命》嶰谷㟹嶆張其前。《註》山深空貌。又《玉篇》洛包切《集韻》郞刀切，𠀤音勞。義同。

嵽：《廣韻》《集韻》𠀤徒結切，音垤。嵽嵲，山突兀貌。《張衡·西京賦》直嵽𡸣以高居。《集韻》或作𡻜𡼄垤。又《集韻》大計切，音遞。岹嵽，山形。《王延壽·魯靈光殿賦》浮柱岹嵽以星懸。

𡻜：《集韻》同嵽。

𡻝：《廣韻》昨焦切《集韻》慈焦切，𠀤音樵。《廣雅》嶚𡻝，山高貌。本作𡻝。又《廣韻》《集韻》《韻會》𠀤鋤交切，音巢。義同。

𡻞：《廣韻》𤰞吉切《集韻》璧吉切，𠀤音畢。《玉篇》終南山道。《廣韻》道邊堂如牆者。

𡻟：《集韻》《類篇》𠀤莫白切，音陌。𡻟岶，密貌。

𡻠：《廣韻》《集韻》𠀤章恕切，音註。番山也。

𡻡：《廣韻》胡感切《集韻》戸感切，𠀤音頷。𡻡崿，山貌。又《玉篇》五咸切，音巖。義闕。

嵾：《廣韻》楚簪切《集韻》《韻會》初簪切，𠀤音參。嵾嵳，不齊貌。或作㠁。《揚雄·甘泉賦》增宮㠁嵯。或通作參差。

𡻢：《玉篇》魚舉切《集韻》偶舉切，𠀤音語。山名。

嵿：《集韻》《類篇》𠀤都挺切，音頂。山名。

𡻣：《玉篇》與支切《類篇》余支切，𠀤音移。山也。

嶀：《廣韻》他胡切《集韻》通都切，𠀤音㻌。嶀𡹴，山名，在郯縣。詳𡹴字註。亦作𡹻。

𡻤：《集韻》《類篇》𠀤謨加切，音麻。山名。

𡻥：《字彙》同㠧。

𡻦：《字彙》古文若字。《正字通》古文从芔从右。今从𡷈从石，譌文。

𡻧：《玉篇》去智切，音企。山名。

嶁：《廣韻》力主切《集韻》《韻會》隴主切，𠀤音縷。《博雅》岣嶁，衡山。衡州南嶽有岣嶁峰，上有神禹𥓓。《廣輿記》禹祀衡山，夢蒼水使者，授金𥳑玉牒於此。今禹𥓓皆蝌蚪字。《韓愈·岣嶁山詩》岣嶁山尖神禹𥓓，字靑石赤形模奇。《宋·方翥·石鼓詩》蟲文鳥篆不可識，如讀岣嶁神禹𥓓。又《廣韻》郞斗切《集韻》《韻會》郞口切，𠀤音塿。義同。又《文字音義》山巔也。又《玉篇》力后切《集韻》《韻會》《正韻》郞豆切，𠀤音漏。義同。又《廣韻》《集韻》《類篇》𠀤郞侯切，音婁。義同。《集韻》或作㟺。

㟺：《集韻》龍珠切，音蔞。《埤蒼》山巔也。《正字通》同嶁。分㟺嶁爲二，誤。

嶂：《集韻》《韻會》𠀤之亮切，音障。山之高險者。《廣韻》峰嶂。《增韻》山峰如屏嶂也。《沈約·鍾山詩》崚嶒起靑嶂。又《遊沈道士館詩》山嶂遠重疊。又楚漢陽有臨嶂山。

㟻：《集韻》七豔切。同塹。坑也。遶城水也。

嶃：《廣韻》《集韻》《韻會》《正韻》𠀤士減切，音劖。山高峻貌。《丘遲·漁浦潭詩》嶄絕峰殊狀。《劉峻·始營山居詩》開軒望嶃𡺢。又《廣韻》《集韻》𠀤鋤咸切。同巉。嶃巖，山尖銳貌。《司馬相如·上林賦》嶃岩嵾嵳。《集韻》亦作嶄。

嶄：《集韻》同嶃。

嶅：《廣韻》五勞切《集韻》《正韻》牛刀切《韻會》牛交切，𠀤音熬。《說文》山多小石也。又嶅山，在魯地。又通作磝。《集韻》山高貌。《韓愈·別知賦》山磝磝而相軌。又《玉篇》《集韻》《類篇》𠀤魚到切，音傲。動搖貌。《揚雄·河東賦》嘻嘻旭旭，天地稠嶅。《集韻》亦作㟼㠂。

㟼：《集韻》同嶅。《木華·海賦》或掛𦊰於岑㟼之峰。又《韻會》疑到切，音傲。動搖貌。與嶅分註。

㟽：《廣韻》方小切《集韻》《韻會》俾小切《正韻》彼小切，𠀤音表。山峯出貌。一曰山巔。《庾闡·採藥詩》採藥靈山㟽。《郭璞·江賦》梢雲冠其㟽。又《廣韻》《玉篇》彼驕切《集韻》《類篇》𤰞遙切，𠀤音標。義同。《正字通》本作㟽。㟽字从山从𤐫。

𡻨：《集韻》《類篇》𠀤古困切，昆去聲。山形。

𡻩：《集韻》《類篇》𠀤莫半切，音幔。山名。

𡻪：《正字通》同嵺。

𡻫：《集韻》《類篇》𠀤黎針切，音林。山名。

𡻬：《集韻》士六切，音族。聚齊貌。《正字通》字彙：族，聚齊也。不知族聚古借族。或作蔟。故爾雅云：木族生。俗作𡻬，非。

㟾：《玉篇》《廣韻》《集韻》𠀤余封切，音容。山名，在建州。

㟿：《集韻》《韻會》母朗切《正韻》母黨切，𠀤音莽。嵣㟿，山貌。或作㟐。詳㟐字註。又《唐韻》《玉篇》莫郞切《集韻》《類篇》謨郞切，𠀤音芒。義同。

嶆：《玉篇》昨遭切《集韻》財勞切，𠀤音曹。㟹嶆，山深空貌。詳㟹字註。

𡻭：《集韻》魯水切。同礧。磈礧，山貌。或作𡻱𡼊。

嶇：《廣韻》豈俱切《集韻》《韻會》虧于切，𠀤音區。《說文》𢼮䧢也。本作䧢，从𨸏區聲。今作嶇。《增韻》山路不平貌。一曰山峻也。《潘岳·西征賦》軌崎嶇以低仰。又通作𨄅。《左思·魏都賦》山阜偎積而踦𨄅。

𡻮：《玉篇》乎古切《廣韻》侯古切《集韻》後五切，𠀤胡上聲。《爾雅·釋山》山𤰞而大曰𡻮。《玉篇》山廣貌。又《集韻》通作扈。詳戸部七畫註。

𡻯：《正韻》楚兩切，音搶。山相摩貌。《杜甫·封西嶽賦》羣山爲之相𡻯。《正字通》俗作𡻯，非。𡻯字从山从𤕤。

嶈：《廣韻》七羊切《集韻》《韻會》《正韻》千羊切，𠀤音槍。山高貌。又山激聲。《班固·西都賦》揚波濤於碣石，激神嶽之嶈嶈。《註》嶈嶈，水激山聲。《崔琰·述初賦》倚高艫以周盻，觀秦門之嶈嶈。《正字通》古借將，音義同。

嶉：《集韻》《類篇》徂誄切《韻會》卽委切，𠀤音觜。嵔嶉，山曲也。又嶊嶉，林木叢積貌。詳下嶊字註。

嶊：《廣韻》子罪切《集韻》徂猥切，𠀤崔上聲。嶊嶉，山貌。《司馬相如·上林賦》嶊崣崛崎。又《揚雄·甘泉賦》雲譎波詭，嶊嶉而成觀。《註》謂山林叢集也。又《集韻》或省作隹。《莊子·齊物論》山林之畏隹。《註》嵔嶊也。

𡻰：《玉篇》《集韻》《類篇》𠀤七計切，音砌。山名。

㠀：《集韻》音義𠀤同島。

嶋：《字彙補》與島同。《史記·田橫傳》入居海嶋。又《揚雄·蜀都賦》彭門嶋㟅。

㠁：《集韻》同嵾。

𡻱：《集韻》同𡻭。

𡻲：《集韻》睦古作𡻲。註見目部八畫。《玉篇》作𡍬。

㠅：《集韻》芳六切，音蝮。山覆也。一曰山名。

嶏：《廣韻》《集韻》𠀤滂佩切，音配。《說文》崩聲。《集韻》石隕聲。又《玉篇》皮鄙切，音嚭。毀也。或作圮。又《廣韻》敷勿切，音拂。義同。

㠆：《廣韻》都寒切《集韻》多寒切，𠀤音丹。孤山也。《集韻》山孤高者曰㠆。或作𡼯。又《集韻》《類篇》𠀤都黎切，音低。㠆孤，山名。

𡼊：《唐韻》落猥切《集韻》魯猥切，𠀤音纍。《說文》𡽕也。《廣韻》𡼊㠑，山狀。《集韻》或作𡿈𡻭𡾋。又𡻱。

嶐：《集韻》良中切，音隆。嶐𡾿，山形。與窿通。亦作隆。

嶑：《集韻》似兩切，音想。山名。

𡼋：《正字通》同崎。

㠇：《廣韻》《集韻》《類篇》𠀤疾僦切，音就。嶺名。

𡼌：《集韻》《類篇》𠀤巨偃切，音蹇。𡼌嵼，山貌。一曰山屈曲貌。又《集韻》或作𡾰。《左思·蜀都賦》躡五屼之𡾰嵼。

𡼍：《集韻》與崵同。

𡼎：《玉篇》於已切，音倚。山也。

𡼏：《集韻》居莧切。同澗。《說文》山夾水也。《正字通》字彙音澗。按經史𠀤从澗。分澗𡼏爲二，誤。

𡼐：《正字通》同岷。《書·禹貢》𡼐嶓旣埶。又𡼐山之陽。《石經》𠀤作岷。俗作崏。

㠈：《集韻》儒順切，音閏。地名。後魏常景發兵守白㠈。

㠉：《玉篇》徒紅切《集韻》《類篇》徒東切，𠀤音同。㠉㠓，山貌。又《正字通》山無草木也。古借用童，加山，贅。

嶒：《廣韻》疾陵切《集韻》慈陵切，𠀤音層。崚嶒，山貌。《何遜渡連圻詩》懸崖抱奇崛，絕壁駕崚嶒。又《集韻》鋤耕切。與崝崢同。

𡼑：《集韻》同崿。

㠊：《集韻》丘魚切。同嶇。崎㠊，山峻。或作〈山下虛〉。

𡼒：《玉篇》茲錦切，音䤐。山名。又《集韻》式荏切，音審。義同。《正字通》俗字。

嶓：《廣韻》博禾切《集韻》《韻會》《正韻》補禾切，𠀤音波。嶓冢，山名。《書·禹貢》嶓冢導漾。《註》卽梁州之嶓山，形如冢，故名。《前漢·地理志》山在隴西郡氐道縣，漢水出焉。又《五音集韻》補過切，音播。義同。

嶔：《廣韻》去金切《集韻》虛金切《韻會》《正韻》祛音切，𠀤音欽。《玉篇》嶔崟，山勢聳立貌。《釋名》嶔，欠也。開張其口嶔嶔然。《范曄洛遊應詔詩》隨山上嶇嶔。《杜甫·阻雨不得歸瀼西詩》安得輟兩足，藜杖出嶇嶔。《集韻》或作䃢廞。又通作唫。《穀梁傳·僖三十三年》巖唫之下。《釋文》音欽。又《集韻》《類篇》𠀤丘廉切，音𢜩。義同。考證：〔《穀梁傳·僖三十三年》巖唫之下。《註》唫音欽。〕謹照原文註唫二字改釋文。

𡼓：《集韻》堂練切，音奠。山名。

𡼔：《集韻》吾江切。同㟅。崆𡼔，山峻貌。

嶕：《廣韻》昨焦切《集韻》慈消切，𠀤音樵。嶕嶢，山高貌。《班固·東都賦》別風嶕嶢。《註》別風，闕名。嶕嶢，高也。《左思·吳都賦》陵絕嶛嶕。又《集韻》茲消切，音焦。山名。又《廣韻》山巔曰嶕，亦借用椒。《謝莊·月賦》菊散芳於山椒。《註》山頂也。

㠋：《集韻》逆各切。與崿𡼑同。𠀤詳崿字註。

𡼕：《集韻》峻或作𡼕。《正字通》同峻𡺲。

㠌：《字彙》牽兮切，音欺。引玉樞經，九曜嶔㠌。《正字通》嵌字之譌。六書無㠌。

𡼖：《集韻》都昆切，音敦。山貌。《字彙》引字林，畜勢也。《正字通》臞仙肘后經：宦牛、閹豬、鐓雞，皆謂去畜勢也。借鐓，非作𡼖。字林亦無此語。

㠍：《廣韻》子入切《集韻》卽入切，𠀤音葺。《玉篇》太白山名。一曰負秦山。又《集韻》疾葉切，音捷。㠎嶫，山貌。《司馬相如·上林賦》嵯峨㠎嶫。《集韻》亦作崨㠎。

㠎：《集韻》同㠍。

嶖：《集韻》同崦。《正字通》譌字。

嶗：《玉篇》力刀切《集韻》郞刀切，𠀤音勞。嶗嶆，山險也。一曰山名。

嶘：《唐韻》士限切《集韻》阻限切，𠀤音棧。《說文》尤高也。《元結·閔嶺中樂府》大淵薀薀兮，絕嶘岌岌。《集韻》或作㟞。

嶙：《唐韻》《集韻》力珍切《韻會》《正韻》離珍切，𠀤音鄰。《說文》嶙峋，山崖重深貌。《前漢·揚雄傳》岭巆嶙峋。顏師古曰：節級貌。又《廣韻》力忍切《集韻》《類篇》《韻會》里忍切《正韻》良忍切，𠀤音凜。嶾嶙，山峻貌。《潘岳·西征賦》裁陂陀以嶾嶙。考證：〔《顏師古曰》節級貌。《揚雄·甘泉賦》岭巆嶙峋。〕謹照漢書原文改爲：前漢揚雄傳岭巆嶙峋。顏師古曰節級貌。

嶚：《廣韻》落蕭切《集韻》憐蕭切《韻會》《正韻》連條切，𠀤音聊。《廣雅》嶚𡻝，高也。《集韻》或作嵺。亦作嶛。

嶛：《集韻》同嶚。《張衡·南都賦》其山嶛刺。《註》山高而相戾也。《左思·魏都賦》劒閣雖嶛，憑之者蹶。

𡼗：《廣韻》古勞切《集韻》居勞切，𠀤音高。《玉篇》𡼗㟉，古亭名。一曰山名。本作㟸。

嶜：《廣韻》昨淫切《集韻》咨林切《類篇》才淫切，𠀤音梣。嶜嵒，高銳貌。《揚雄·羽獵賦》玉石嶜崟。《張衡·南都賦》幽谷嶜岑，夏含霜雪。《註》嶜岑，峻極貌。又《集韻》集荏切，音坅。嶜碞，山貌。

嶝：《廣韻》都鄧切《集韻》丁鄧切，𠀤登去聲。《說文》本作隥。仰也。或作嶝。《玉篇》小版也。《增韻》登陟之道。《集韻》亦作磴。

𡼘：《字彙》見《石鼓文》○按《石鼓文》本作𦱧，音忽，疾也。與《說文》音訓同。或譌作〈𡷈下甫〉。《字彙》作𡼘，引薛註作華，《鄭註》作拜，𠀤非。

𡼙：《集韻》崋古作𡼙。註詳八畫。

𡼚：《集韻》虛嬌切，音囂。山名。○按字本《集韻》義與𠼨殊。《正字通》作俗字，非。

嶞：《唐韻》徒果切《集韻》杜果切，𠀤音惰。《說文》山之墮墮者。《爾雅·釋山》巒山嶞。《註》荆州謂之巒。《詩·周頌》嶞山喬嶽。《註》山狹而長者。又《廣韻》他果切《集韻》吐火切，𠀤音妥。義同。考證：〔《說文》山小而銳。〕謹照原文改山之墮墮者。

嶟：《廣韻》《集韻》𠀤祖昆切，音尊。山高貌。《揚雄·甘泉賦》洪臺崛其獨出兮，㮹北極之嶟嶟。《註》嶟嶟，峻秀貌。又《廣韻》將倫切《集韻》七倫切，𠀤音僎。又《集韻》徂本切，尊上聲。義𠀤同。

嶠：《唐韻》《集韻》《韻會》《正韻》𠀤渠廟切，音轎。《爾雅·釋山》山銳而高嶠。《集韻》一曰石絕水。又山名。《列子·湯問篇》渤海之東，其中有五山焉，二曰員嶠。又《集韻》山逕也。《顏延之·侍遊曲阿後湖詩》山祗蹕嶠路。又《廣韻》巨嬌切《集韻》《類篇》《韻會》渠嬌切。《正韻》祁堯切，𠀤音喬《徐鉉曰》古通用喬。《詩·周頌》及河喬嶽。《集韻》或作㠐。考證：〔《爾雅·釋山》山銳而高曰嶠。〕謹照原文省曰字。〔又陵絕水曰嶠。〕謹按爾雅無此文，照集韻原文改作：集韻一曰石絕水。

嶡：《集韻》姑衞切，音貴。山崛起貌。又《集韻》居月切，音厥。俎名。《禮·明堂位》夏后氏以嶡。《註》嶡之言蹷也。謂中足爲橫距之象。周禮謂之距。考證：〔《禮·明堂位》夏后氏用嶡。〕謹照原文用改以。

嶢：《唐韻》古僚切《廣韻》五聊切《集韻》《韻會》倪幺切，𠀤音堯。《說文》嶕嶢，山高貌。《前漢·揚雄傳》泰山之高嶕嶢。《註》高也。音樵堯。又《集韻》亦作嶤。《何晏·景福殿賦》岧嶤岑立。

𡼛：《字彙補》古札切，音戛。《柳宗元·晉問》撼𪁟于𡼛。

𡼜：《字彙補》疋登切，音烹。崩也。

𡼝：《字彙補》音義與墳同。

嶦：《集韻》之廉切，音詹。山峰也。又時豔切，音贍。山阪。

嶧：《唐韻》羊益切《集韻》《韻會》《正韻》夷益切，𠀤音亦。《說文》从山睪聲。《書·禹貢》嶧陽孤桐。《疏》東海下邳縣西有葛嶧山，卽此山也。又《爾雅·釋山》屬者嶧。《註》言絡繹相連屬也。又與繹通。《詩·魯頌》保有鳧繹。《註》鳧繹，二山。通作嶧。○又邑名。《左傳·文十三年》邾文公卜遷于繹。《註》繹，邾邑名。本在鄒縣。

嶨：《唐韻》胡角切《廣韻》苦角切《集韻》《韻會》轄覺切，𠀤音學。《說文》山多大石也。从山，學省聲。《韓愈·會合聯句》吟巴山犖嶨，說楚波堆壟。《集韻》或作埆㙾。

𡼽：《集韻》於錦切，音飮。山岑貌。《正字通》嶔字之譌。

嶩：《玉篇》奴刀切。同峱。平嶩。山名，在齊地。

嶪：《廣韻》《正韻》魚怯切《集韻》逆怯切《韻會》疑輒切，𠀤音業。岌嶪，山高貌。《張衡·西京賦》狀嵬峩以岌嶪。《註》岌嶪，高壯貌。《杜甫·九成宮詩》岌嶪土囊口。《集韻》或作礏。亦作嶫。《何晏·景福殿賦》峨峨嶫嶫。

嶫：《集韻》同嶪。

𡼾：《集韻》古外切，音會。㟋𡼾，山貌。詳㟋字註。

𡼿：《玉篇》苦忽切《廣韻》《集韻》苦骨切，𠀤音窟。𡼿屼，山貌。一曰童山。《說文》本作崛。《集韻》或作𡶏。

嶬：《玉篇》宜崎切《集韻》魚羈切，𠀤音儀。《玉篇》山名。《集韻》山峰巉巖也。本作㕒。或作嶬。《王延壽·魯靈光殿賦》上崎嶬而重注。《註》崎嶬，高峻也。又《廣韻》魚倚切《集韻》魚綺切，𠀤音蟻。岌㠖，山高貌。《集韻》亦作㠖。

𡽀：《正字通》俗嵕字。

㠑：《唐韻》《韻會》《正韻》徂賄切《集韻》徂誄切，𠀤音罪。𡼊㠑，山貌。《說文》本作𡽕。从山辠聲。《張衡·西京賦》上林岑以𡾔㠑。《註》險峻不齊也。《沈炯歸䰟賦》其山則嶔岑㠑嵬。《六書》作𡹐。

㠒：《廣韻》甫遙切《集韻》𤰞遙切，𠀤音標。山峰出貌。《正字通》與㟽同。

𡽁：《說文》同㠑。亦作𡽕㟎𡽁，猶崔嵬。見《揚雄·甘泉賦》。

嶭：《唐韻》五割切《集韻》《韻會》牙葛切《正韻》牙入切，𠀤音𡾹。《說文》嶻嶭，山貌。《司馬相如·上林賦》九嵕嶻嶭。《左思·魏都賦》抗旗亭之嶤嶭。《註》旗亭，市樓也。嶤嶭，高也。《集韻》嵲或作嶭。亦作𡾲。

𡽂：《玉篇》姑戸切《集韻》果五切，𠀤音古。山名。又《玉篇》古胡切，音姑。義同。考證：〔《玉篇》古胡切，音吾。〕謹按古胡切當音姑，不當音吾，吾改姑。

𡽃：《說文》嶞字。

嶮：《廣韻》《集韻》𠀤虛檢切，音險。《說文》阻難也。又高峻貌。《嵆康·琴賦》丹崖嶮巘，靑壁萬尋。《郭璞·江賦》壯天地之嶮介。又《集韻》《類篇》𠀤魚窆切，音噞。嵰嶮，山貌。

㠓：《玉篇》莫紅切《集韻》謨蓬切，𠀤音蒙。山名。《正字通》山名，地名，古皆借蒙。

㠔：《廣韻》方賣切《集韻》卜卦切，𠀤音拜。《玉篇》阸㠔，山形。《集韻》山谷阸也。一曰蜀中謂山谷㵎田曰㠔。

𡽄：《集韻》魚敎切《類篇》倪弔切，𠀤音耀。山高貌。

𡽅：《集韻》語靳切，音運。大𡽅，山名。

𡽆：《廣韻》《集韻》𠀤之義切，音至。山名。

嶯：《集韻》《類篇》𠀤側立切，音戢。山名，在越。又《集韻》側洽切，音眨。義同。《正字通》蕺字之譌。詳艸部蕺字註。《字彙》从山，誤。

嶰：《廣韻》胡買切《集韻》下買切，𠀤音蟹。山澗閒也。《左思·吳都賦》嶰澗閴岡。《註》小山別大山曰嶰。又谷名。《通鑑綱目》黃帝命伶倫取竹於嶰溪之谷。又通作解。《前漢·律歷志》黃帝使泠綸取竹之解谷。《註》孟康曰：解，脫也。谷，竹溝也。取竹之脫無鉤節者。一說昆侖之北谷名也。又去聲。《集韻》居隘切，音懈。義同。又叶虛里切，音喜。《馬融·廣成頌》冒𣝓柘搓𣗥枳，窮浚谷底幽嶰。

㠕：《集韻》羽鬼切，音煒。山險也。嵬或作㠕。又《正字通》與嵬通。有平上二音。

𡽇：《集韻》同𡿋。

𡽈：《說文》崛本字。

嶱：《五音集韻》苦曷切《集韻》丘葛切，𠀤音渴。嶱嵑，山貌。又山石高峻貌。《張衡·南都賦》其山則崆㟅嶱嵑。《杜甫·詠懷詩》樂動殷樛嶱。《正字通》或作膠轕。義同。○按《玉篇》嶱同嵑。而張賦嶱嵑字連用，又似非同音者。《正字通》改古曷切，音葛，與轕通用。似亦可从。考證：〔《張衡·南都賦》其山則崆㟅嶱嵑。又按玉篇，嶱同嵑。而揚賦嶱嵑字連用，又似非同音者。〕謹按前註所引是張衡南都賦，此處揚賦應作張賦，揚改張。

𡽉：《集韻》《類篇》𠀤子計切，音霽。山名。《篇海》子計切，音霽。山名。

嶲：《集韻》選委切，音𣿂。越嶲，郡名。本作嶲。《集韻》同巂。詳後巂字註。

𡽊：《字彙補》充爭切，音撐。《揚雄·蜀都賦》堪𡽊隱倚。《註》衆山奇怪之形。

㠖：《集韻》與嶬同。

嶳：《字彙補》古文地字。註見土部三畫。

嶷：《唐韻》《集韻》語其切《韻會》疑其切，𠀤音宜。《說文》九嶷山，舜所葬，在零陵營道。從山疑聲。《元結·九嶷山記》山方二千餘里，四州各近一隅，世稱九峰相似，望而疑之，謂之九嶷。通作疑。《前漢·武帝紀》祀虞舜於九疑。又《屈原·離騷》九疑𦆯其竝迎。又《玉篇》魚力切《集韻》《類篇》《韻會》鄂力切，𠀤音逆。《說文》小兒有知也。本作㘈。今文作嶷。《詩·大雅》克岐克嶷。《箋》嶷，識也，其貌嶷嶷然，有所識別也。又《史記·帝嚳紀》其色郁郁，其徳嶷嶷。《註》徳高也。《集韻》或作懝。考證：〔《說文》九嶷，山名。在零陵營道縣北，舜陵在焉。〕謹照原文改九嶷山，舜所葬，在零陵營道。從山疑聲。

㠙：《集韻》《韻會》乎刀切《正韻》胡刀切，𠀤音豪。山名，在弘農。《集韻》或作崤。

𡽜：《廣韻》俄寒切《集韻》俄干切，𠀤音犴。《廣韻》山形。《集韻》山高貌。又姓。《集韻》或作𧪙。○按舊本𧪙見言部。音義與𡽜同。重出。

嶸：《唐韻》戸萌切《集韻》《韻會》乎萌切《正韻》胡盲切，𠀤音橫。《說文》崢嶸，山峻貌。《班固·西都賦》金石崢嶸。《註》崢嶸，高峻貌。《王延壽·魯靈光殿賦》𥥈寥窲以崢嶸。又《廣韻》永兵切《集韻》于平切，𠀤音榮。義同。《集韻》或作巆。又作峵𡵓。

嶹：《集韻》同島。

𡽝：《等韻》呼高切，音蒿。山名。

𡽞：《字彙》士革切，音咋。山名。

𡽟：《集韻》同嵺。

嶺：〔古文〕阾《唐韻》良郢切《集韻》《正韻》里郢切《韻會》里整切，𠀤音領。《說文》山道也。《廣韻》山坡也。《正字通》山之肩領，可通道路者。《裴潛廣州記》大庾，始安，臨賀，桂陽，揭陽，爲五嶺。《鄧德明·南康記》大庾，桂陽，騎田，九眞，都龎，臨賀，萌渚，始安，越城，爲九嶺。《沈約詩》置嶺白雲閒。又通作領。《前漢·嚴助傳》輿轎而踰領。又叶離珍切，音陵。《王褒·九懷》駕元螭兮北征，曏吾路兮蔥嶺。連五宿兮建旄，揚氛氣兮爲旌。

𡽠：《廣韻》《集韻》𠀤普火切，音頗。𡽠峩，山坡貌。

𡽡：《正字通》俗巉字。詳巉字註。

嶻：《正字通》俗巀字。詳巀字註。

𡽢：《字彙》杜歷切，音翟。見《廣弘明集》。《正字通》俗字。

㠚：《玉篇》《集韻》𠀤徒對切，音墜。山貌。亦作𡽵。《左思·魏都賦》𡽵若崇山崫起而崔嵬。《註》言殿宇高峻也。

𡽣：《集韻》益涉切，淹入聲。山谷形。

嶼：《唐韻》徐呂切《集韻》《韻會》《正韻》象呂切，𠀤胥上聲。《說文》島也。《廣韻》海中洲。《六書故》平地小山，在水爲島，在陸爲嶼。《謝靈運·登江中孤嶼詩》孤嶼媚中川。《郭璞·江賦》石帆蒙蘢以蓋嶼。《集韻》一作𡽬。

𡽤：《說文》嶙字。

㠛：《廣韻》一虢切《集韻》屋虢切，𠀤泓入聲。《廣韻》陂名。一曰邨名，在吳王舊城側。

嶽：〔古文〕𡶓岳𡶳𡴳《唐韻》五角切《集韻》《韻會》《正韻》逆角切，𠀤音鸑。《說文》東岱，南霍，西華，北恒，中泰室，王者巡狩所至。从山獄聲。《白虎通》嶽之爲言桷也。桷，考功德，定黜陟也。《揚子·法言》川有瀆，山有嶽。《詩·大雅》崧高維嶽。《詩詁》山高而尊者嶽。唐虞四嶽，至周始有五嶽。《爾雅·釋山》河南華，河西嶽，河東岱，河北恒，江南衡。《郭註》衡山，南嶽。又霍山爲南嶽，卽天柱山，潯水所出。霍衡俱爲南嶽也。《正字通》按地理志，衡山在長沙湘南縣，故曰江南衡。若天柱在廬江潯縣，則江北矣。亦曰南嶽者，漢武帝以衡山遼曠，移其祠於天柱，亦名天柱爲霍山。衡霍其實一山，衡山名霍。猶泰山一名岱也。又嶽嶽，長角貌。《前漢·朱雲傳》五鹿嶽嶽，朱雲折其角。又姓。《正字通》嶽敏。見廣西志。又通作岳《書·堯典》帝曰：咨，四岳。《傳》四岳，官名。一人而總四岳諸侯之事也。又州名。本巴州，隋曰岳州，以天岳山名，山在洞庭湖。又叶虞欲切，音玉。《曹植·責躬詩》願蒙矢石，建旗東嶽。庶立毫釐，微功自贖。《集韻》或作𡵤。《詩·崧高維嶽註》又作𡽺。𡵤字原作𦫽下山。考證：〔《爾雅·釋山》河南華，河西嵩。〕謹照原文嵩改嶽。

嶾：《廣韻》於謹切《集韻》倚謹切，𠀤音隱。嶾嶙，山峻貌。詳嶙字註。《集韻》或从隱。亦作𡽸。

𡽥：《正字通》同峩。見六書故。俗省作㠖，非。

𡽦：《廣韻》落蕭切，音聊。崖虛。《集韻》山谷深廣貌。

𡽧：《廣韻》女交切《集韻》尼交切，𠀤音鐃。《博雅》崒也。《集韻》山高貌。

㠝：《正字通》俗巑字。

𡾂：《正字通》巎字之譌。

𡾃：《唐韻》《集韻》才葛切《韻會》在葛切《正韻》才達切，𠀤音囋。《說文》𡾃𡾦，山名，在馮翊池陽。从山𢧵聲。《徐曰》亦山短而峻形。《前漢·地理志註》師古曰：𡾃𡾦山，今俗呼嵳峩山。《揚雄·長楊賦》椓巀𡾦而爲弋。又《廣韻》《集韻》《韻會》《正韻》𠀤昨結切，音𢧵。巀𡾦，山高峻貌。《韻會》本作節。《詩·小雅》節彼南山。《註》音截。《詩詁》節卽𢧵也。其高如人𢧵之。或作巀。又作岊。

𡾄：《字彙》蘇后切，音叟。出《釋典》。

𡾅：《廣韻》良倨切《集韻》良據切，𠀤音慮。山名，在河內。

𡾆：《集韻》鄂格切，同峉。岝𡾆，山高貌。《木華·海賦》啓龍門之岝𡾆。

𡾇：《集韻》苦謗切，音壙。山名。

𡾈：《集韻》渠弓切，音窮。𡸕𡾈，山形。

𡾉：《玉篇》莫波切《集韻》眉波切，𠀤音摩。山名。

巁：《廣韻》《集韻》𠀤力制切，音厲。《說文》巍高也。本作𡿋。通作巁。又《集韻》力蘖切，音列。山高貌。又古有巁山氏。

𡾊：《廣韻》落猥切《集韻》魯猥切，𠀤音磊。㟪𡾊，山貌。《左思·魏都賦》或嵬𡾊而複陸。《註》嵬𡾊，高下貌。複，重疊也。通作𡾋壘礧。或作㠥。《司馬相如·上林賦》隱轔鬱㠥。

𡾋：《玉篇》同𡾊。

𡾌：《集韻》蒲交切，音苞。山名。

𡾍：《集韻》實古作𡾍。註見宀部十一畫。

𡾘：《說文》崞本字。山名，在鴈門。

㠠：《廣韻》力居切《集韻》凌如切，𠀤音盧。山名。

巃：《廣韻》盧紅切《集韻》《韻會》盧東切，𠀤音聾。巃嵸，山峻貌。《司馬相如·上林賦》崇山矗矗，巃嵸崔巍。又《楚辭·招隱士》嵐巃嵸兮石嵳峩。《註》巃嵸，雲氣滃鬱也。又《玉篇》《廣韻》力董切《集韻》魯孔切，𠀤音隴。義同。

𡾙：《集韻》逆各切。本作崿，厓也。或作𡾙。

𡾚：《正字通》𡼊字之譌。

𡾛：《字彙》比孟切，音逬。𡷠𡾛，山峻貌。詳𡷠字註。《正字通》譌字。

𡾜：《字彙》巨角切，音腳。《玉篇》山名。《正字通》按爾雅釋山本作霍。俗作𡾜。

㠡：《集韻》乃了切《等韻》音裊。岰㠡，山貌。

㠢：《廣韻》戸乖切《等韻》胡媧切，𠀤音懷。山谷不平貌。《左思·吳都賦》縹碧素玉，隱賑崴㠢。《註》崴㠢，排積貌。《集韻》或作𡾝。

𡾝：《集韻》同㠢。又戸買切。崴𡾝，山谷不平貌。或作𡾨。

𡾞：《正字通》同巇。《六書故》巇別作𡾞。

𡾟：《正字通》俗巇字。詳巇字註。

巆：《集韻》呼宏切，音營。岭巆，山深貌。《揚雄·甘泉賦》岭巆嶙峋。《註》岭巆，深邃貌。又《宋玉·高唐賦》礫碨磥而相摩兮，巆震天之礚礚。《註》巆礚，皆石相摩之聲。又《集韻》呼萌切，音橫。崢巆，山峻貌。◎按《集韻》嵤、巆、峵、𡵓𠀤同。《韻會》嵤載靑韻，巆載庚韻，分爲二。今从之。

巇：《廣韻》許羈切《集韻》《韻會》《正韻》虛宜切，𠀤音羲。山相對危險也。《張衡·南都賦》𡼲巇屹𡿖。《註》𡼲巇。危險貌。《張九齡贈舊寮詩》經途避險巇。又罅𨻶也。《揚子·法言》巇可抵乎。《註》巇，釁𨻶也。抵，擠也。《集韻》本作𢋼。亦作嶬。

𡾮：《集韻》息淺切《字彙》蘇典切，𠀤音蘚《玉篇》山名。又《集韻》通作鮮。《爾雅·釋山》小山別大山，鮮。《疏》謂小山與大山不相連屬也。

𡾯：《集韻》與嶾同。

巈：《廣韻》《集韻》𠀤居六切，音菊。山高貌。

巉：《廣韻》《集韻》《韻會》鋤銜切《正韻》鉏咸切，𠀤音讒。巉巖，高也。《正字通》山險絕如劖刻也。《宋玉·高唐賦》登巉巖而下望兮。《宋炳·登半石山詩》萬樹巉巖詭。又《玉篇》《廣韻》士檻切《集韻》士減切，𠀤音斬。與嶃嶄同。又通作漸。《詩·小雅》漸漸之石，維其高矣。《註》漸，士銜反。高峻貌。《集韻》或作𥕌。俗作巉，非。宗炳《登半石山詩》。

𡾰：《廣韻》九輦切《集韻》九件切，𠀤音蹇。𡾰嵼，山屈曲貌。通作蹇產。《張衡·西京賦》珍臺蹇產以極壯。《楚辭·九章》思蹇產以不釋。《集韻》或作𡼌。

𡾱：《集韻》民𤰞切，音彌。山形。《集韻》或作㟜。

巊：《廣韻》煙涬切《集韻》於郢切，𠀤音瀴。《集韻》巊㟰，山貌。《左思·吳都賦》其山巊溟鬱𡶒。《註》山氣暗昧之狀。

巋：《廣韻》《集韻》丘追切《韻會》區韋切，𠀤音蘬。《爾雅·釋山》小而衆，巋。《疏》言小山而衆叢萃羅列者名巋。《王延壽·魯靈光殿賦》巋㠑穹崇。《註》高大貌。又上聲。《廣韻》丘誄切《集韻》《韻會》《正韻》苦軌切，𠀤音樻。義同。又去聲。《集韻》丘愧切，音喟。巋然，獨貌。《莊子·天下篇》巋然有餘。

𡾲：《集韻》牙葛切。同嶭。

㠥：《集韻》魯猥切。同𡼊。《司馬相如·上林賦》隱轔鬱㠥。

𡾻：《集韻》慈郞切，音藏。峁𡾻，山高貌。

巍：《廣韻》《集韻》《韻會》𠀤語韋切。音嵬。《說文》高也。从嵬委聲。《廣韻》高大貌。《論語》巍巍乎唯天爲大，唯堯則之。《傅𤣥樂府》我皇敘羣材，洪烈何崔巍。又通作魏。《莊子·天下篇》魏然而已。《註》獨立貌。《集韻》或作嵬。《說文》牛威切。《徐鉉曰》今人省山，以爲魏國之魏。○按《集韻》巍或作嵬，通作魏。《正韻》七灰，巍嵬魏𠀤收，魏註引《莊子》魏然而已。七隊獨收魏，魏姓魏國不借巍。《吳元滿·總要》附會《說文》魏音胃，以《周禮》象魏之魏，魏姓魏國皆作巍，非。巍字作从委从嵬。

𡾼：《正字通》息勇切，音悚。山峰貌。《杜甫·封西嶽賦》風御冉以縱𡾼。𡾼嵷音義通。互見嵷字註。

巎：《玉篇》奴刀切。同峱。

巏：《集韻》《類篇》𠀤逵員切，音權。巏務，山名。《集韻》在柏人城東北。《顏氏家訓》柏人城東北有山，或呼爲宣務山，莫知所出，讀城西門内𥓓銘云：土有巏務山，王喬所仙，乃知俗呼宣務卽巏務山。又《玉篇》古亂切《集韻》《類篇》古玩切，𠀤音貫。山名。考證：〔《集韻》連元切，《類篇》逵員切，𠀤音權。〕謹照集韻類篇原文，改爲集韻類篇𠀤逵員切，音權。〔《顏氏家訓》柏人城東北有山，或呼虛無山，莫知所出，讀城西𥓓銘云，上有巏務山，王喬所仙。〕謹照原文虛無改作爲宣務三字。城西下增門内二字。上字改作土字。

巐：《廣韻》《集韻》𠀤丑小切，音趫。山貌。

㠦：《廣韻》敷空切《集韻》敷馮切，𠀤音豐。山名。

𡾽：《字彙補》資登切，音繒。山高貌。

𡾾：《海篇》以日切，音嶧。山高貌。

𡿇：《集韻》良何切，音羅。山名。或作𡿏。

巑：《廣韻》在丸切《集韻》徂丸切，𠀤音攢。巑岏，山竦列貌。《宋玉·高唐賦》盤岸巑岏。《註》巑岏，銳山也。

𡿈：《集韻》《類篇》𠀤魯猥切，音壘。山也。《正字通》按𡼊別作𡻭、𡾚、𡿈，或省或增。从三心、三石，从木，𠀤俗書。字彙音訓同誤，分爲四。又𡽭。

巒：《唐韻》落官切《集韻》《韻會》《正韻》盧官切，𠀤音鑾。《說文》山小而銳。《六書故》圜峰也。《楚辭·九章》登石巒以遠望兮。又山紆回綿連曰巒。《徐悱登琅邪城詩》襟帶盡巖巒。《正字通》又鹽韻，音廉。引蘇軾謝歐陽晦夫遺琴枕詩：我懷汝隂六一老，眉宇秀發如春巒。○按蘇軾俱入寒韻引用，譌。

𡿉：《集韻》魯水切，音壘。《山海經》𡿉山，其上有玉。

𡿊：《集韻》囊何切，音那。山名。或作𡷙。

𡿋：《集韻》力制切。同巁。《說文》巍高也。本作𡿋。或作巁𡽇。考證：〔《說文》危高也。〕謹照原文危改巍。

巓：《廣韻》都年切《集韻》《韻會》《正韻》多年切，𠀤音顚。山頂也。《謝惠連·西陵詩》縱轡萬尋巓。《李白·蜀道難》西當太白有鳥道，可以橫絕峨眉巓。又叶典因切，音近敦。《詩·唐風》采苓采苓，首陽之巓。叶下信，信音申。又《王褒·洞蕭賦》孤雌寡鵠娛優乎其下兮，春禽羣嬉翱翔乎其巓。叶上根。又《正字通》巓，古皆借顚。與嶺作領同。《集韻》或省作𡻗。

㠧：《玉篇》莫彼切《集韻》母彼切，𠀤音靡。迤㠧，山貌。《王褒·洞簫賦》嶇嶔巋崎，倚巇迤㠧。《註》皆山險峻貌。

𡿌：《集韻》歷古作𡿌。註詳止部十二畫。

巖：《唐韻》五銜切《集韻》魚銜切《韻會》疑銜切《正韻》魚咸切，𠀤音嵒。《說文》岸也。从山嚴聲。《增韻》石窟曰巖，深通曰洞。一曰險也。《左傳·隱元年》制巖邑也。《公羊傳·僖三十三年》殽之嶔巖，文王所避風雨也。又嶃巖，高峻貌。《司馬相如·上林賦》嶄巖嵾嵳。又巖廊，殿廡也。《漢武帝·策賢良制》虞舜之時，遊於巖廊之上。又地名。《書·說命》說築傅巖之野。《傳》傅巖，在虞虢之閒。又《集韻》魚杴切《韻會》疑杴切，𠀤音嚴。巖巖，高貌。《詩·魯頌》泰山巖巖，魯邦所詹。又《正字通》本作嚴。亦作巖。通作礹嵒碞。○按巖與嵒同。《說文》嵒，五咸切，山巖也。巖，五緘切，岸也。同字分訓巖，專訓岸，𠀤非。嚴巖礹𠀤从𠭖作。考證：〔《公羊傳·僖三十二年》殽之嶔巖，文王所避風雨處。〕謹照原文三十二年改三十三年。處改也。

巗：《正韻》同巖。

巘：《廣韻》魚蹇切《集韻》《韻會》《正韻》語蹇切，𠀤言上聲。《廣韻》山形如甑。一曰山峰。《張衡·南都賦》坂坻巀嶭而成巘。《沈約·鍾山詩》鬱律搆丹巘。又叶魚軒切，音言。《詩·大雅》陟則在巘，復降在原。《謝靈運·山居賦》九泉別㵎，五谷異巘。叶下軒。《正字通》六書故省作〈山鬳〉，非。

巙：《集韻》渠龜切，音逵。人名。

𡿔：《廣韻》力追切《集韻》倫追切。𠀤與𡻱同。㟪𡿔，山貌。

𡿕：《集韻》魚軒切，音言。山形似甗。又《韻會》通作甗。《爾雅·釋畜》騉蹄趼，善陞甗。《註》甗山形似甑。又牛偃切，音幰。義同。考證：〔《爾雅·釋獸》騉蹄趼善陞甗。〕謹照原書釋獸改釋畜。

𡿖：《廣韻》五結切《集韻》倪結切，𠀤音孼。屹𡿖，山貌。《張衡·南都賦》𡼲巇屹𡿖。《註》𡼲巇，山相對危險貌。屹𡿖，山斷絕貌。《集韻》本作𡴎。通作𡺼𡸢。

𡿝：《集韻》乃浪切，囊去聲。山隈。或从石。

𡿠：《集韻》離珍切，音鄰。山名。

𡿡：《字彙》離呈切，音零。山深貌。

𡿥：《字彙》紆勿切，音鬱。山煙貌。

