邑：《集韻》於汲切《集韻》《韻會》乙及切《正韻》一入切，𠀤音浥。《說文》國也。《正韻》都邑也。《釋名》邑，人聚會之稱也。《史記·五帝紀》舜一年而所居成聚，二年成邑。《周禮·地官·小司徒》四井爲邑，四邑爲丘。又《載師》以公邑之田任甸地，以家邑之田任稍地。《註》公邑，謂六遂之餘地。家邑，謂大夫之采地。又王畿亦稱邑。《書·湯誓》率割夏邑。《詩·商頌》商邑翼翼。又侯國亦稱邑。《書·武成》用附我大邑周。《詩·大雅》作邑于豐。又於邑，氣逆結不下也。《楚辭·九章》氣於邑而不可止。《前漢·成帝贊》言之可爲於邑。《註》於邑，短氣也。又邑邑，與悒悒通。《史記·商君傳》安能邑邑待數十百年。又複姓。《廣韻》漢有邑由氏。又《集韻》《正韻》𠀤遏合切，音姶。阿邑，與阿匼同，諂諛迎合貌。《前漢·張湯傳》以智阿邑人主，與俱上下。又叶弋灼切，音藥。《後漢·杜篤·論都賦》成周之隆，乃卽中洛。遭時制都，不常厥邑。《說文》从口，音圍，象四境。卪聲。尊𤰞大小有等，故从卪會意。偏旁作阝，俗从口从巴。非。備考：《篇海類編》同邼。

䢳：《唐韻》居履切《集韻》舉履切，𠀤音几。《說文》地名。

邒：《集韻》湯丁切，音庭。《玉篇》鄕名。又《集韻》亭名。

𨙩：《五音集韻》是執切，音十。什邡，廣漢縣名，在蜀。或从邑。《正字通》漢高帝惡雍齒，欲殺之，用張良計，封爲什方侯。又《後漢·儒林傳》楊仁拜什邡令。《註》今益州什邡縣也。

𨙫：《唐韻》苦后切《集韻》去厚切，𠀤音口。《說文》京兆藍田鄕名。按从卩者，音扣。从阝者，音口。俗多誤，今辨之。

邔：《廣韻》墟里切《集韻》巨几切《韻會》其紀切，𠀤音技。《廣韻》縣名。《前漢·地理志》邔縣，屬南郡。《後漢·宗室傳》封長子柱爲邔侯。《註》邔，屬南郡，故城在今襄州。又《廣韻》《集韻》𠀤渠記切，音忌。義同。

邕：《唐韻》《集韻》《韻會》《正韻》𠀤於容切，音雍。《說文》邑四方有水，自邕城池者是也。又《集韻》竭塞也。與壅同。《前漢·王莽傳》邕河水不流。又《正韻》和也。與雍同。《晉書·桑虞傳》閨門邕穆。又《韻會》州名。秦桂林郡，唐置邕州。《正字通》邕雍雝壅，古俱通用。

邖：《唐韻》所閒切《集韻》師閒切，𠀤音山。地名。又姓。見《正字通》。

邗：《唐韻》胡安切《集韻》《韻會》河干切，𠀤音寒。《廣韻》邗溝，水名。《左傳·哀九年》吳城邗，溝通江、淮。《註》于邗江築城穿溝，東北通射陽湖，西北至宋口入淮，通糧道也。又《集韻》居寒切，音干。越之別名。

邘：《廣韻》羽俱切《集韻》《韻會》《正韻》雲俱切，𠀤音于。《說文》周武王子所封國。《史記·周本紀》明年伐邘。《註》邘城在野王縣西北。一作于。又地名。《左傳·隱十一年》王取鄔、劉、蔿、邘之田于鄭。《註》蔿、邘，鄭二邑。又姓。《韻會》漢上谷太守邘侯。《說文》本作𨙱。

邙：《唐韻》莫郞切《集韻》《韻會》《正韻》謨郞切，𠀤音忙。《說文》河南洛陽北土山上邑。《正字通》貴人冢多在北邙山。又《廣韻》《集韻》𠀤武方切，音亡。義同。

𨙭：《集韻》統五切，音土。鄕名。

邚：《集韻》人余切，音如。國名。《字彙補》《路史·國名記》本女艾國，當从上聲。音如，誤。

𨙮：《玉篇》扶巖切，音凡。地名。

𨙯：《集韻》麤尊切，音村。鄕名。

𨙰：《字彙》牆來切，音才。鄕名。《正字通》同𨚵，俗省。

邛：《唐韻》《集韻》《韻會》𠀤渠容切，音蛩。《說文》地名。在濟隂縣。又縣名。《玉篇》蜀郡有臨邛縣。《史記·司馬相如傳》素與臨邛令王吉相善。又水名。《韻會》邛水出嚴道邛崍山，入靑衣江。又丘名。《詩·𨻰風》邛有旨苕。《註》邛，丘也。又《廣韻》勞也，病也。《詩·小雅》匪其止共，維王之邛。《註》讒人不能共職，徒爲王病也。《又》我視謀猶，亦孔之邛。《註》惑於邪謀，不能斷以從善，故致亂也。又姓。《列仙傳》周有邛疏。《韻會》从邑从工。俗作卬，非。卬卽俯仰之仰。又卩與阝別。

𨙱：《說文》邘本字。

䢴：《集韻》親然切，音千。地名。《字彙補》䢴與邗異。

邞：《唐韻》《韻會》甫無切《集韻》風無切，𠀤音夫。《前漢·地理志》邞縣，屬琅邪郡。又《集韻》馮無切，音扶。義同。

邟：《唐韻》苦浪切《集韻》口浪切，𠀤音抗。《說文》潁川縣名。又《玉篇》古衡切《集韻》居行切，𠀤音耕。義同。又《廣韻》胡郞切《集韻》寒剛切，𠀤音杭。《廣韻》餘邟，縣名。在吳興，今作杭。又《廣韻》苦岡切《集韻》丘岡切，𠀤音康。《集韻》城名，在陽翟。

𨙶：《廣韻》布蓋切《集韻》博蓋切，𠀤音貝。《說文》郡名。又《集韻》普蓋切，同沛。邑名。

邠：《廣韻》府巾切《集韻》悲巾切《韻會》補巾切，𠀤音賔。《說文》周太王國，在右扶風美陽縣，亦作豳。互詳豕部豳字註。又《廣韻》州名，今屬陝西西安府。又與彬同。文貌。《揚子·太𤣥經》斐如邠如，虎豹文如。

𨙷：《廣韻》《集韻》𠀤子郢切，音井。《玉篇》地名。

𨙸：〔古文〕歧《集韻》同岐。互詳山部岐字註。《前漢·郊祀志》太王建國於𨙸梁。又《五音集韻》章移切，音支。邑名。在義陽。

邡：《唐韻》府良切《集韻》分房切，𠀤音方。《說文》𨙩邡，廣漢縣名。又《廣韻》《集韻》𠀤敷亮切，音訪。與訪通。《穀梁傳·昭二十五年》邡公也。《註》邡，當爲訪。謀納昭公也。

邢：《唐韻》戸經切《集韻》《韻會》乎經切《正韻》奚經切，𠀤音形。《說文》周公子所封國，地近河內懷縣。《左傳·隱五年》鄭人郉人伐翼。《註》郉國，在廣平襄國縣。又《韻會》州名。春秋郉國，隋置郉州，宋攺郉臺，今因之。又姓。郉侯，爲衞所滅，因爲氏。又《集韻》古幸切，音耿。《史記·殷本紀》祖乙遷于郉。《註》郉，音耿。今河東皮氏有耿鄕。《括地志》絳州龍門縣東南十二里耿城，故耿國也。本作郉。經史通作邢。

𨙹：《唐韻》書沼切《集韻》始紹切，𠀤音少。《說文》魯地名。又《廣韻》《集韻》𠀤子小切，音剿。又《廣韻》式照切《集韻》失照切，𠀤少去聲。義𠀤同。一作𨚒。

𨙺：《唐韻》《集韻》《類篇》𠀤女九切，音鈕。《說文》地名。从邑丑聲。

那：《唐韻》《廣韻》諾何切《集韻》《韻會》囊何切《正韻》奴何切，𠀤音儺。《說文》西夷國安定有朝那縣。又《玉篇》何也。《左傳·宣二年》棄甲則那。又多也。《詩·小雅》受福不那。又《集韻》安貌。《詩·小雅》有那其居。又姓。《廣韻》西魏有那椿。又上聲。《廣韻》《正韻》奴可切《集韻》乃可切，𠀤音娜。《集韻》何也。《玉篇》俗言那事。又去聲。《廣韻》奴箇切《集韻》《韻會》《正韻》乃箇切，𠀤音哪。語助也。《後漢·韓康傳》公是韓伯休那。《杜甫詩》杖藜不睡誰能那。又叶奴故切，音怒。《陸雲·陸丞相誄》攺容肅至，傾蓋寵步。鞶帶翻紛，珍裘阿那。《說文》本作𨙻。俗作𨚗。

𨙻：《說文》那本字。

邤：《廣韻》《集韻》𠀤許斤切，音欣。《玉篇》地名。又《集韻》鄰也。又《集韻》虛言切，音軒。義同。

䢵：《集韻》同鄖。《左傳·宣四年》若敖娶於䢵。《註》䢵本作鄖。

邥：《廣韻》《集韻》𠀤式任切，音沈。地名。《左傳·文十七年》周甘𣀈敗戎于邥垂。《註》邥垂，周地河南新城縣北有垂亭。又姓也。《集韻》與沈同。考證：〔《左傳·文十七年》周甘𣀈敗戎于邥𠂹。《註》邥𠂹，周地河南新城縣北有𠂹亭。〕謹照原文三𠂹字𠀤改垂。

邦：〔古文〕𤰫𨚚邫《唐韻》博江切《集韻》《韻會》悲江切，𠀤音梆。《說文》國也。《周禮·天官》大宰掌邦之六典，以佐王治邦國。《註》大曰邦，小曰國。又《釋名》邦，封也。封有功于是也。《書·蔡仲之命》乃命諸王邦之蔡。又姓。《正字通》明有邦嚴。又叶卜工切，音崩。《詩·小雅》以畜萬邦，叶上訩。《又》保其家邦。叶上同。又《大雅》御于家邦。叶上恫，凡《詩》《易》邦字𠀤同此音。

邧：《廣韻》《集韻》《韻會》𠀤愚袁切，音元。《廣韻》秦邑名。《左傳·文四年》晉侯伐秦，圍邧新城。又《唐韻》虞遠切《集韻》《正韻》五遠切，𠀤音阮。義同。

邨：《集韻》《韻會》麤尊切《正韻》倉尊切，𠀤音村。《玉篇》地名。又墅也。與村同。又《廣韻》《集韻》𠀤徒渾切，音豚。義同。

邩：《唐韻》呼果切《集韻》虎果切，𠀤音火。《說文》地名。一作𨚊。

𨙼：《說文》郢，或省口，从𡈼。詳後郢字註。

𨙽：《廣韻》其今切《集韻》渠今切，𠀤音琴。《玉篇》亭名。在重安地。

邪：《廣韻》似嗟切《集韻》《韻會》《正韻》徐嗟切，𠀤音斜。《廣韻》不正也。《正韻》姦思也，佞也。《易·乾卦》閑邪存其誠。《書·大禹謨》去邪勿疑。又《韻會》辟邪，獸名。又《唐韻》以遮切《集韻》《韻會》《正韻》余遮切，𠀤音耶。《說文》琅邪，郡名。又莫邪，劒名。吳大夫莫邪作寶劒，因名。又呼韓邪，匈奴王名。《前漢·宣帝紀》呼韓邪單于來朝。又若邪，水名。在越州會稽縣。又胥邪，木名。《司馬相如·上林賦》留落胥邪。《註》胥邪，似椶櫚，皮可爲索。又汙邪，下地田也。《史記·滑稽傳》汙邪滿車。又助語，又疑辭，經傳俱作邪，俗作耶。又《集韻》羊諸切，音余。與餘同。《史記·歷書》歸邪於終。《註》邪，餘分也。終，閏月也。又《集韻》時遮切，音闍。瑞星名。《史記·天官書》如星非星，如雲非雲，命曰歸邪。《註》邪，音蛇。又《字彙補》子可切，音左。《前漢·司馬相如傳》邪與肅愼爲鄰。《註》邪讀爲左，謂東北接也。又叶詳於切，音徐。《詩·邶風》其虛其邪，旣亟只且。《註》邪，亦作徐。緩也。又叶伊宜切，音移。《尚書·考靈曜》虛爲秋𠋫，昴爲冬期。隂氣相左，德乃不邪。考證：〔《史記·天官書》如星非星，如雲非雲，名曰歸邪。〕謹照原文名改命。〔《詩·𠨒風》其虛其邪，旣亟只且。〕謹照原文𠨒改邶。

邫：《字彙補》古文邦字。《洞靈經》有邫國者，謂其有人衆也。餘詳本畫。

𨙾：《集韻》岐古作𨙾。註詳山部四畫。

𨚓：《集韻》兵媚切，音祕。《玉篇》魯季氏邑。《論語》作費。或作鄪。又《廣韻》《集韻》𠀤分物切，音弗。《廣韻》姓也。漢九江太守𨚓修。又《字彙補》扶味切，同費。地名。《路史》今河南緱氏滑都，與魯費異。

邭：《廣韻》九遇切《集韻》俱遇切，𠀤音屨。《說文》地名。又《廣韻》權俱切《集韻》其俱切，𠀤音衢。《玉篇》地名。

𨚔：《唐韻》布交切《集韻》班交切，𠀤音包。《說文》地名。又姓。《正字通》通作包。又《廣韻》《集韻》𠀤博毛切，音褒。義同。又《廣韻》匹交切《集韻》披交切，𠀤音胞。義同。

邮：《廣韻》以周切《集韻》夷周切，𠀤音由。《玉篇》左馮翊高陵縣有邮亭。又《廣韻》鄕名。又《唐韻》徒歷切《集韻》亭歷切，𠀤音笛。義同。

𨚕：《玉篇》《集韻》𠀤皮變切，音弁。邑名。

邯：《唐韻》胡安切《集韻》《韻會》《正韻》河干切，𠀤音寒。《玉篇》趙國有邯鄲縣。互詳後鄲字註。又水名。《後漢·西羌傳》侯霸復上置東西邯屯五部。《註》邯，水名。邯分流左右，在今廓州。又《廣韻》《集韻》《韻會》𠀤胡甘切，音酣。《集韻》䛁邯，漢縣名，屬樂浪郡。又《集韻》戸感切，音頷。《前漢·王莽傳》封都匠仇延爲邯淡里附城。《註》邯淡，豐盛之意。

邰：《唐韻》《集韻》《韻會》《正韻》𠀤土來切，音胎。《說文》國名。炎帝之後，姜姓所封。帝嚳元妃，邰氏女也，生棄，爲后稷，復封於邰。《詩·大雅》卽有邰家室。或作斄。《前漢·郊祀志》后稷封斄。《註》斄，讀如邰。今陝西西安府武功縣五丈原卽其地也。或曰鳳翔府郿縣亦有五丈原，有斄亭。又姓。

𨚖：《正字通》同𨝳。

𨚗：《玉篇》同那。

邱：《唐韻》去鳩切《集韻》祛尤切，𠀤音丘。地名。

𨚘：《集韻》無沸切，音未。地名。

䢸：《唐韻》《集韻》《韻會》𠀤千余切，音疽。《說文》右扶風鄠縣有䢸鄕。又《廣韻》子余切。義同。

邲：《唐韻》毘必切《集韻》《韻會》薄必切《正韻》薄密切，𠀤音佖。《說文》鄭地。《春秋·宣十二年》晉荀林父帥師及楚子戰于邲。《註》在鄭州管城縣。又姓，見《姓苑》。又《廣韻》《集韻》𠀤兵媚切，音祕。《廣韻》好也。

邳：《廣韻》𠀤悲切《集韻》《韻會》貧悲切《正韻》蒲麋切，𠀤音岯。地名。《說文》奚仲之後，湯左相仲虺所封國，在魯薛縣。又下邳，縣名。《史記·高祖紀》彭越渡睢水，戰於下邳。又上邳，地名。《前漢·王子侯表》上邳侯郢客。《註》高祖封楚元王子。又大邳，山名。與伾、岯通。《書·禹貢》至于大伾。《史記·河渠書》作邳。一作岯。又姓。晉有丕鄭。《史記·晉世家》作邳鄭。考證：〔《前漢·諸侯王表》上邳侯郢客。〕謹照原書諸侯王表改王子侯表。

邴：《唐韻》兵永切《集韻》《韻會》《正韻》補永切，𠀤音丙。《說文》宋下邑，在泰山。又鄭地。《穀梁傳·隱八年》鄭伯使宛來歸邴。邴者何，鄭湯沐之邑也。又姓。《左傳·成二年》邴夏御齊侯。通作丙。《前漢·宣帝紀》邴吉，或作丙吉。又和適貌。《莊子·大宗師》邴邴乎其似喜乎。又《廣韻》《集韻》𠀤陂病切，音柄。《廣韻》邑名。又姓。《左傳·哀十一年》邴洩爲右。

䢹：《廣韻》居許切《集韻》句許切，𠀤音舉。《廣韻》亭名。在長沙。又《集韻》求於切，音渠。聚名。

邵：《集韻》《韻會》時照切《五音集韻》市照切，𠀤音紹。《廣韻》邑名。《左傳·襄二十三年》齊侯伐晉，戍郫、邵。《註》晉邑。又姓。與召通。召公奭之後。《史記·白起傳》雖周、邵、呂望之功，不益于此矣。又邵陵，地名。《史記·秦本紀》齊桓公伐楚，至邵陵。《左傳·僖四年》作召陵。《正字通》从邑者，爲邑，爲姓。从卪者訓勸勉，又訓高也。俗多譌混。

邶：《廣韻》《集韻》《韻會》蒲昧切《正韻》步昧切，𠀤音佩。《說文》故商邑，自河內朝歌以北是也。《詩·邶風·小序》武王克商，分朝歌而北謂之邶。又《集韻》補昧切，音背。齊地名。《左傳·襄二十八年》齊與晏子邶殿其鄙六十。與商之邶名同地異。《廣韻》同鄁。

𨚙：《廣韻》《集韻》𠀤胡刀切，音豪。《玉篇》南陽鄕名。又《廣韻》《集韻》𠀤于嬌切，音鴞。義同。

邷：《廣韻》《集韻》𠀤五寡切，音瓦。衞地。

邸：《唐韻》都禮切《集韻》《韻會》《正韻》典禮切，𠀤音底。《說文》屬國舍也。《徐曰》諸侯來朝，所舍曰邸，有根柢也，根本所在也。《前漢·文帝紀》至邸而議之。《註》郡國朝宿之舍，在京師者率名邸。邸，至也，言所歸至也。今人因謂逆旅皆曰邸舍。又凡物之底皆曰邸。《爾雅·釋器》邸謂之柢。《註》根柢皆物之邸。邸卽底，通語也。又圭之本亦曰邸。《周禮·春官·典瑞》四圭有邸，以祀天，旅上帝。《註》圭本著于璧，圭末四出也。又屛風也。《周禮·天官·掌次》王大旅上帝，則張氊案，設皇邸。《註》張氊案，以氊爲牀，于幄中設皇邸，謂以板爲屛風，染羽象鳳凰羽色以爲之，王座所置也。又《正韻》至也。與抵通。《史記·河渠書》西邸瓠口。又觸也。《宋玉·風賦》邸萼葉而振氣。《註》邸與抵同。又姓。《集韻》漢上郡太守邸柱。又《韻會》《正韻》𠀤𨻰知切，音池。《周禮·冬官考工記》絲三邸。《廣韻》俗作𨚎。亦作䣌。

𨚚：《集韻》邦古作𨚚。註詳四畫。又邫。

䢻：《唐韻》《韻會》植鄰切《集韻》丞眞切，𠀤音辰。《說文》地名。又《廣韻》章刃切《集韻》之刃切，𠀤音震。義同。

邼：《唐韻》去王切《集韻》曲王切，𠀤音匡。《說文》河東聞喜縣鄕名。

邽：《廣韻》古攜切《集韻》《韻會》涓攜切，𠀤音圭。《廣韻》縣名。《正字通》漢隴西有上邽縣，今爲秦州天水縣，京兆弘農有下邽縣，今屬華州。或謂秦武公伐邽，戎遷其人于下邽，以有上邽，故名下邽。又姓。《史記·仲尼弟子傳》有邽巽。

𨚯：《廣韻》徒紅切《集韻》徒東切，𠀤音同。《玉篇》鄕名。

䢼：《廣韻》九容切《集韻》《韻會》居容切，𠀤音恭。《玉篇》邑名。又亭名。又《集韻》居雄切，音宮。山名，在彭蠡。

䢽：《廣韻》呼絳切，音巷。里中道也。通作巷。或作𨜕。

邾：《唐韻》陟輸切《集韻》《韻會》追輸切，𠀤音朱。《玉篇》魯附庸國，顓頊之後所封也。《春秋·隱元年》公及邾儀父盟于蔑。《註》邾，今魯國鄒縣也。《六書故》邾鄒同聲，實一地。春秋時邾用夷，故邾謂之邾婁，合邾婁之音爲鄒，故邾攺名鄒也。《輿地廣記》湽州鄒平縣，古鄒國。兗州鄒縣，邾文公所遷，邑有孟軻冢。楚滅之，遷之江夏，故江夏亦有邾城，今爲黃州黃岡縣。又《集韻》鍾輸切，音侏。地名。漢衡山王吳芮都。《正字通》此郳犂國，春秋時小邾子國也。

邿：《唐韻》書之切《集韻》《正韻》申之切《韻會》商支切，𠀤音詩。《說文》附庸國。《春秋·襄十三年》夏取邿。《註》邿，小國也。任城亢父縣有邿亭。又山名。《左傳·襄十八年》魏絳、欒盈以下軍克邿。《註》平隂西有邿山。

𨚰：《廣韻》《集韻》𠀤子皓切，音蚤。《玉篇》邑名。在築陽。

郀：《廣韻》苦胡切《集韻》空胡切，𠀤音枯。《玉篇》秦地。在河東當郀首也。

𨚱：《集韻》常證切，丞去聲。縣名，在會稽。

郁：《唐韻》於六切《集韻》《韻會》《正韻》乙六切，𠀤音㤢。《集韻》地名。《前漢·地理志》右扶風有郁夷縣，膠東有郁秩縣，又郁郅縣，屬北地郡。又郁郁，文盛貌。《史記·五帝紀》其色郁郁，其德嶷嶷。又《天官書》郁郁紛紛，蕭索輪囷，是謂卿雲。又姓。《廣韻》魯相有郁貢。又叶越逼切，音逸。《司馬相如·上林賦》芬芳漚鬱，酷烈淑郁。皓齒粲爛，宜笑的皪。

郂：《唐韻》《韻會》古哀切《集韻》柯開切，𠀤音該。《說文》𨻰留鄕名。

𨚲：《廣韻》徂尊切《集韻》徂昆切，𠀤音存。《玉篇》𨚲䣕，縣名，在犍爲。考證：〔《玉篇》𨚲鄢，縣名。在犍爲。〕謹照原文鄢改䣕。

䢾：《集韻》蘇典切，音跣。國名。

䢿：《廣韻》烏寒切《集韻》於寒切，𠀤音安。《玉篇》當陽里名。又《廣韻》烏旰切《集韻》於旰切，𠀤音按。義同。

郃：《唐韻》侯閤切《集韻》《韻會》曷閤切，𠀤音合。《說文》左馮翊郃陽縣。《詩·大雅》在郃之陽。本作洽。《註》洽，水名，在同州郃陽夏陽縣。今流已絕，故去水加邑。又姓。

䣀：《廣韻》過委切《集韻》古委切，𠀤音詭。陸䣀，山名。《山海經》陸䣀之山，其上多琈㻬之玉。又《廣韻》曁軌切《集韻》巨軌切，𠀤規上聲。又《集韻》苦委切，音陒。巨几切，音邔。義𠀤同。又《集韻》丘奇切，音崎。地名。又虞爲切，音危。邑名。

郄：《集韻》《正韻》𠀤乞逆切，音𨻶。與郤同。地名。又姓。《集韻》晉大夫郄獻子，食邑于郄，因氏。通作郤，與卩部㕁別。又與𨻶同。《史記·張釋之傳》雖錮南山，猶有郄。《前漢書》作𨻶。《莊子·知北遊》若白駒之過郤。

郅：《廣韻》職日切《集韻》《韻會》《正韻》之日切，𠀤音質。《廣韻》郁郅，古縣名。又《集韻》至也。《史記·司馬相如傳》文王攺制，爰周郅隆。《註》言文王攺制，及周而大盛也。又《正韻》登也。《揚子·方言》魯、衞謂登曰郅。又姓。前漢郅都，後漢郅惲。又《集韻》陟栗切，音秷。義同。又《集韻》激質切，音秸。郅偈，竿杠之狀。《揚雄·甘泉賦》夫何旟旐郅偈之旖旎也。考證：〔《史記·封禪書》文王改制，爰周郅隆。〕謹按所引出司馬相如傳，謹据改。

郆：《廣韻》居質切《集韻》激質切，𠀤音吉。《玉篇》地名。又郆成，山名。

𨚳：《集韻》呼光切，音荒。縣名。

𨚴：《廣韻》《韻會》人居切《集韻》人余切，𠀤音如。《說文》地名。一作〈如下邑〉。

𨚵：《唐韻》《集韻》𠀤作代切，音再。《說文》古國名，在𨻰留外黃縣。又《集韻》將來切《五音集韻》祖才切，𠀤音栽。義同。

郇：《唐韻》相倫切《集韻》《韻會》《正韻》須倫切，𠀤音旬。國名。《說文》在晉地。《詩·曹風》四國有王，郇伯勞之。《註》郇伯，郇侯，文王之後。嘗爲州伯，治諸侯有功。又《廣韻》地名。《左傳·僖二十四年》晉師退軍于郇。《註》解縣西北有郇城。又姓。漢有郇越。又《廣韻》戸關切《集韻》胡關切，𠀤音環。亦姓也。唐郇模。《宛委餘篇》郇越之郇，音荀。郇模之郇，音環。《集韻》或作𨝁。考證：〔《左傳·僖二十四年》秦師退軍于郇。〕謹照原文秦師改晉師。

䣁：《唐韻》《集韻》𠀤王矩切，音羽。《說文》南陽舞隂亭名。

䣂：《唐韻》《集韻》𠀤盧對切，音耒。《說文》桂陽䣂陽縣。《前漢·地理志》作耒。又《廣韻》落猥切《集韻》魯猥切，𠀤音磥。義同。

郈：《唐韻》《正韻》胡口切《集韻》《韻會》很口切，𠀤音厚。魯邑名。《春秋·定十年》叔孫州仇仲孫何忌，帥師圍郈。《註》叔孫氏邑。又姓。《廣韻》魯大夫郈昭伯。後漢郈常。又《集韻》胡溝切，音侯。又《廣韻》下遘切《韻會》《正韻》胡茂切，𠀤音𠋫。義𠀤同。考證：〔《春秋·定九年》叔孫何忌，帥師圍郈。《註》在東平無鹽縣東南。〕謹照原文九年改十年。叔孫下增州仇仲孫四字。在東平無鹽縣東南改叔孫氏邑。

郉：《說文》邢本字。詳前邢字註。

𨚶：《韻會》奴顚切《集韻》寧顚切，𠀤音年。《說文》左馮翊谷口鄕。

郊：《唐韻》古肴切《集韻》《韻會》《正韻》居肴切，𠀤音交。《說文》距國百里爲郊。《爾雅·釋地》邑外謂之郊。《周禮·地官·載師》近郊、遠郊。《註》五十里爲近郊，百里爲遠郊。《書·費誓》魯人三郊、三遂。《註》國外曰郊，郊外曰遂。天子六軍，則六鄕、六遂。大國三軍，故魯三郊、三遂也。又祭名。冬至祀天于南郊，夏至祀地于北郊，故謂祀天地爲郊。又地名。《左傳·文三年》秦伯伐晉，取王官及郊。《註》晉地。又叶姑刀切，音高。《詩·衞風》碩人敖敖，說于農郊。《集傳》叶音高。考證：〔《詩·衞風》碩人敖敖，說于農郊。《註》讀若高。〕謹照原文註讀若高改集傳叶音高。

郋：《唐韻》《韻會》胡雞切《集韻》弦雞切，𠀤音奚。《說文》汝南邵陵里名。

𨛋：《廣韻》良已切《集韻》兩耳切，𠀤音里。《說文》南陽西鄂亭名。俗譌作𨛎。

郔：《唐韻》以然切《集韻》《正韻》夷然切，𠀤音延。《說文》鄭北地。《左傳·宣三年》晉侯伐鄭，及郔。又楚地。《左傳·宣十一年》楚左尹子重侵宋，王待諸郔。

郕：《廣韻》是征切《集韻》《韻會》《正韻》時征切，𠀤音成。國名。《左傳·隱五年》衞師入郕。《註》東平亢父縣西南有郕鄕，後屬魯，爲孟氏邑。又地名。《左傳·隱十一年》王與鄭人之田温原隰郕。《註》隰郕，在懷縣西南。

䣄：《唐韻》《集韻》《韻會》𠀤同都切，音徒。《說文》邾下邑，魯東有䣄城。又《廣韻》似魚切《集韻》詳余切，𠀤音徐。又《集韻》通都切，音稌。義𠀤同。

𨛌：《集韻》謨郞切，音忙。鄕名，在藍田。又《廣韻》《集韻》𠀤武方切，音亡。義同。

郖：《唐韻》《集韻》𠀤當侯切，音兜。《說文》弘農縣庾地。又《廣韻》《集韻》𠀤大透切，音豆。義同。又《字彙補》津名。《魏志·杜畿傳》遂詭道從郖津渡。

郗：《廣韻》丑饑切《集韻》抽遲切《韻會》丑脂切，𠀤音絺。《說文》周邑也。在河內野王縣。又姓。《正字通》郗與郄別。黃長睿曰：郄詵，晉大夫郤縠之後。郗鑒，漢御史大夫郗慮之後。姓源旣異，音讀各殊，後世因俗書相混，不復分郄、郗爲二。陸龜蒙詩：一段淸光染郗郞。亦誤讀也。又《集韻》香依切，音希。骨節閒也。

䣅：《廣韻》植鄰切《集韻》丞眞切，𠀤音辰。國名。《路史》苑丘西南四十里有䣅亭。又《廣韻》姓也。

𨛍：《唐韻》《集韻》𠀤所敎切，稍去聲。《說文》國甸大夫稍稍所食邑。《周禮·天官·大宰》四曰家削之賦。《註》削亦作稍，又作𨛍。《地官·載師》以家邑之田任稍地。《疏》名三百里地爲稍者，以大夫地少，稍稍給之，故云稍。◎按據此則削稍𨛍三字義通。

郘：《廣韻》力舉切《集韻》兩舉切，𠀤音呂。亭名。考證：〔《集韻》雨舉切。〕謹照原文雨舉改兩舉。

𨛎：《正字通》𨛋字之譌。

𨛏：《集韻》寸臥切，音剉。山名。

郙：《唐韻》《韻會》方矩切《集韻》匪父切，𠀤音甫。《說文》汝南上蔡亭名。又《玉篇》芳殊切《集韻》芳無切，𠀤音敷。義同。

郚：《唐韻》五乎切《集韻》《韻會》《正韻》訛胡切，𠀤音吾。《說文》東海縣故紀侯邑。《春秋·莊元年》齊師遷紀郱鄑郚。又魯邑。《左傳·文七年》城郚。《註》郚，魯邑。卞縣南有郚城。又《集韻》牛居切，音魚。郚鄕，漢縣名。《前漢·功臣表》郚鄕侯閔。

𨛐：《廣韻》子峻切《集韻》祖峻切，𠀤音俊。《玉篇》地名。

𨛑：《字彙》其義切，音忌。古縣名。

𨛒：《廣韻》簿故切《集韻》蒲故切，𠀤音捕。亭名。

𨛓：《集韻》盧貢切，音弄。邑名。在魯地。

𨛔：《集韻》俯久切，音否。地名。《左傳·隱十一年·滕薛來朝疏》薛，任姓，黃帝之苗裔。奚仲爲薛侯，後遷于𨛔。又《前漢·地理志註》魯國薛縣，夏車正奚仲所居，後遷于𨛔，湯左相仲虺居之。《說文》作邳。

䣆：《廣韻》乎經切《集韻》胡經切，𠀤音郉。《玉篇》鄕名，在高密。又《集韻》堅靈切，音經。義同。

𨛕：《集韻》夷周切。亭名。在馮翊高陵縣。

郛：〔古文〕𡎽《廣韻》《集韻》𠀤芳無切，音孚。郭也。《左傳·隱五年》邾人、鄭人伐宋，入其郛。《註》城外大郭也。又叶敷救切，音覆。《張衡·西京賦》量徑輪，考廣袤，經城洫，營郭郛。取殊材于八都，豈稽度于往舊。

郜：《唐韻》古到切《集韻》《韻會》《正韻》居號切，𠀤音誥。《說文》周文王子所封國名。《左傳·僖二十四年》郜、雍、曹、滕，文之昭也。《註》濟隂城武縣東南有郜城。又宋邑。《春秋·隱十年》公敗宋師于菅，辛未，取郜。又晉邑。《左傳·成十三年》焚我箕、郜。《註》箕、郜，晉二邑。又姓。《廣韻》晉高昌長郜玖。又《集韻》姑沃切，音梏。義同。

郝：《廣韻》呵各切《集韻》《韻會》《正韻》黑各切，𠀤音壑。《說文》右扶風鄠盩厔鄕名。又姓。《廣韻》商帝乙封子期于太原郡郝鄕，因氏。又《廣韻》《集韻》《韻會》𠀤施隻切，音釋。《爾雅·釋訓》郝郝，耕也。《註》言耕土解散也。又《廣韻》姓也。《前漢·功臣表》衆利侯郝賢。又人名。《史記·虞卿傳》使趙郝約事于秦。《註》音釋。又《廣韻》《集韻》𠀤昌石切，音尺。鄕名。

郞：《唐韻》《正韻》魯當切《集韻》《韻會》盧當切，𠀤音廊。《說文》魯亭。《左傳·隱元年》費伯帥師城郞。《註》魯地。高平方與縣東南有郁郞亭。又夜郞，地名。屬牂牁郡。又官名。《韻會》秦初置郞中令，其屬官有三署郞。漢官尚書郞。初，三署郞旣選入臺，稱郞中，歲滿，稱侍郞。隋文帝諱中字，惟置侍郞。煬帝置六侍郞，其諸曹直曰郞，除侍字。又員外郞，亦隋置。又男子之稱。《唐書·房𤣥齡傳》高孝基曰：僕閱人多矣，無如此郞者。又婦謂夫爲郞。《晉書·列女傳》謝道韞曰：天壤之閒，乃有王郞。又僕稱主亦曰郞。《唐書·宋璟傳》鄭善果曰：中丞奈何卿五郞。璟曰：君非其家奴，何郞之云。又《正韻》與廊通。《前漢·東方朔傳》陛下今累郞臺，恐其不高。又姓。《廣韻》魯懿公孫費伯城郞居之，因氏。又漢有郞顗。考證：〔《春秋·隱元年》費伯帥師城郞。《註》魯地高平方輿縣東南有郁郞亭。〕謹照原文春秋改左傳。方輿改方與。〔《史記·司馬相如傳》陛下築郞臺，恐其不高。〕謹按所引出前漢東方朔傳，今据改。並照原文陛下增今字。築字改累字。

𨛖：《集韻》苦怪切，音快。《說文》汝南安陽鄕名。又姓。《正字通》與蒯同。春秋衞世子蒯瞶，《石經》作𨛖，今从之。

郟：《廣韻》《正韻》古洽切《集韻》《韻會》訖洽切，𠀤音夾。郟鄏，地名。《左傳·宣三年》成王定鼎于郟鄏。又《正字通》郟城在汝州，郟縣在襄陽。漢屬潁川郡。又《字彙補》門郟之室曰郟室。《大戴禮》郟室雍人割雞于室中。又姓。《左傳·哀七年》鄭有郟張。考證：〔《字彙補》門郊之室曰郟室。〕謹照原文門郊改門郟。〔《大戴禮》雍人割雞屋下，當門郟室。〕謹按郟室二字屬下文讀，不與當門相連。今照原文改郟室雍人割雞于室中。

郠：《唐韻》《集韻》𠀤古杏切，音梗。《說文》琅邪莒邑。《左傳·昭十年》季平子伐莒取郠。

䣇：《廣韻》巨鳩切《集韻》渠尤切，𠀤音求。《廣韻》地名。又《玉篇》鄕名，在𨻰留。

郡：《唐韻》渠運切《集韻》《韻會》《正韻》具運切，𠀤羣去聲。《釋名》郡，羣也。人所羣聚也。《韻會》《說文》云：周制，天子地方千里，分爲百縣，縣有四郡，是縣大而郡小也。秦幷天下，置三十六郡，以統其縣。漢遂因之。自隋唐以來，廢置不一。宋元設府于州，明制屬州於府，而郡之名遂廢。

郢：《唐韻》以整切《集韻》《韻會》以井切《正韻》庾頃切，𠀤音穎。《說文》楚都，在南郡江陵北十里。《公羊傳·宣十二年》邲之戰，子重諫曰：南郢之與鄭，相去數千里。◎按《六書故》云：郢，楚所都，今爲江陵府江陵縣。子西遷郢於鄀，楚考烈王自𨻰徙壽春，亦命曰郢。名雖同而地則異也。又《字彙補》節氣名。《管子·幼官篇》十二小郢，十二中郢。又叶以成切，音盈。《應劭·風俗通》干木息偃以籓魏，包胥重繭而存郢。管氏朱絃而三歸，平仲辭邑以濯纓。或省作𨙼。

郣：《唐韻》蒲没切《集韻》薄没切，𠀤音勃。《說文》郣海，地名。又地之起者曰郣。又《正字通》通作渤。渤澥，海名。《前漢·武帝紀》作㪍海，《封禪書》作㴾海，《揚雄傳》作勃解，皆轉寫之譌耳。又叶皮列切，音別。《鮑昭·樂府》築山擬蓬壷，穿池類溟郣。選色徧齊代，徵聲匝邛越。

郤：《唐韻》綺戟切《韻會》《正韻》乞逆切，𠀤音𨻶。《說文》晉大夫叔虎邑。又姓。《正韻》晉大夫郤獻子之後，與郄通。又仰也。《儀禮·士昏禮》贊啓會郤于敦南。《疏》郤，仰也。謂仰于地也。又與𨻶通。《禮·曲禮》諸侯相見於郤地曰會。《註》郤地，謂閒𨻶之地。又骨肉之交也。《莊子·養生主》批大郤，導大窽。又怨𨻶也。《史記·項羽紀》令將軍與臣有郤。◎按《正韻》从𧮫，𧮫音其虐切，非山谷之谷。从𧮫从阝爲隙，从谷从卩爲卻，形雖似而實不同也。

𨛫：《唐韻》郞奚切《集韻》《韻會》憐題切《正韻》憐溪切，𠀤音黎。《說文》殷諸侯國，在上黨東北。又通作黎。《書·西伯戡黎》《詩·邶風註》黎侯失國。俱作黎。又《韻會》《地理沿革表》云：黎有二，一在河東潞州，有黎城。一在河西濬州，魏置朝歌郡，北魏攺黎州。又成都府路黎州，後周天和閒，生黎、熟黎開越巂置州，有邛崍九折坂。

䣊：《唐韻》多朗切《集韻》《韻會》底朗切，𠀤音黨。《說文》地名。又《玉篇》居也。一曰五百家爲䣊。《釋名》䣊，長也。一聚所尊長也。或作黨。亦作䣣。考證：〔《廣韻》居也。一曰，五百里爲䣊。〕謹按所引出玉篇，今照改。五百里改五百家。〔《釋名》䣊，長也。聚所尊長也。〕謹照原文聚字上增一字。

𨛬：《唐韻》《韻會》薄回切《集韻》蒲枚切，𠀤音裴。《說文》河東聞喜鄕名。又姓。《集韻》伯益之後，封於𨛬鄕，因以爲氏。後封解邑，乃去邑从衣，故今姓作裴。又《集韻》符非切，音肥。義同。

𨛭：《廣韻》傷魚切《集韻》商居切，𠀤音書。《集韻》鄕名，在廬江。又《集韻》式夜切，音舍。邑名。通作舒。

𨛮：《集韻》斤於切，音居。國名。

𨛯：《玉篇》語其切，音宜。鄕名。又邑名。

部：《廣韻》《正韻》裴古切《集韻》《韻會》伴姥切，𠀤音蔀。《集韻》總也，統也。《前漢·地理志》凡十三部置刺史。《後漢·宗室傳》柱天都部。《註》柱天者，若天之柱。都部者，都統其衆也。又《廣韻》署也，六卿之署曰六部。又分也。《荀子·王霸篇》名聲部發於天地之閒。《註》部，猶分布。言聲稱四溢也。又《正韻》部曲也。《前漢·李廣傳》行無部曲。《註》將軍領軍皆有部曲，大將軍營五部，部校尉一人，部下有曲，曲有軍侯一人。廣尚𥳑易，不立部曲也。又星辰布列亦曰部。《史記·歷書》分其天部。《註》分部二十八宿爲距度也。又五行謂之五部。《前漢·律歷志》起五部。《註》五部，謂金木水火土也。又書分四部。《正字通》晉李充爲著作郞，刪定典籍，以類相從，分五經爲甲部，史記爲乙部，諸子爲丙部，詩賦爲丁部，甚有條貫，祕閣以爲永制。《唐書·藝文志》聚書四部，以甲乙丙丁爲次，因充制也。又星名。《晉書·天文志》北斗七星，七曰部星，亦曰應星主兵。又《字彙補》斗蓋也。《周禮·冬官考工記》輪人爲蓋，部長二尺。又與棓同。大杖也。《淮南子·說山訓》羿死桃部。又百部，藥名。蔓生，根多百十相連。一名野天門冬。又《唐韻》蒲口切《集韻》《韻會》薄口切，𠀤音培，讀與剖近。部婁，小阜也。《左傳·襄二十四年》部婁無松柏。又《字彙補》府九切，音否。《闞駰·十三州志》諺云：仕宦不偶値冀部。考證：〔《前漢·地理志》置刺史部十三州。〕謹照原文改凡十三部置刺史。〔《晉書·天文志》北斗七星，七曰部星，亦曰應主兵。〕謹照原文應字下增星字。〔《周禮·冬官考工記》輪人爲蓋，部長二寸。〕謹照原文二寸改二尺。

䣋：《集韻》此宰切，音彩。地名。

郩：《集韻》胡交切，音肴。《玉篇》邑名。又《集韻》山名。在弘農。又《廣韻》烏皓切，音襖。邑名。

𨛰：《集韻》甾莖切，音爭。國名。

郪：《唐韻》七稽切《集韻》千西切，𠀤音妻。郪丘，齊地。《春秋·文十六年》公子遂及齊侯盟于郪丘。又新郪，魏地。《史記·蘇秦傳》說魏王曰：大王之地，南有新郪。《註》汝南有新郪縣。又《集韻》先齊切，音西。義同。又《廣韻》取私切《集韻》《韻會》千咨切，𠀤音雌。《前漢·地理志》廣漢郡有郪縣，卽今四川潼川州射洪縣。

䣌：邸字之譌。

𨛱：《集韻》鉏弓切，音崇。國名。

䣍：《廣韻》《集韻》衣檢切《韻會》倚广切《正韻》於檢切，𠀤音奄。《說文》周公所誅叛國商䣍是也。《孟子》作奄。

𨛲：同𨚶。詳前𨚶字註。

郫：《廣韻》符羈切《韻會》《正韻》薄麋切，𠀤音脾。《廣韻》郫邵，晉邑。《左傳·襄二十三年》齊伐晉，戍郫邵。又《玉篇》蜀郡有郫縣。《前漢·揚雄傳》遡江上處㟭山之陽曰郫。又《成都紀》郫縣出大竹，土人截爲筒盛酒，謂之郫筒酒。《杜甫詩》酒憶郫筒不用酤。又姓。又《集韻》符支切，音陴。又薄佳切，音牌。義𠀤同。

𨛳：《廣韻》祥易切《集韻》祥亦切，𠀤音席。《廣韻》鄕名。

郬：《等韻》倉經切，音靑。地名。

𨛴：《廣韻》胡老切《集韻》下老切，𠀤音皓。《玉篇》邑名。在南陽。《廣韻》與鄗同。

郭：〔古文〕𨟍《唐韻》《正韻》古博切《集韻》《韻會》光鑊切，𠀤音椁。《廣韻》內城外郭。《釋名》郭，廓也。廓落在城外也。《白虎通》所以必立城郭者，示有固守也。又《正韻》國名。《春秋·莊二十四年》赤歸于曹郭公。《公羊傳》赤者何，蓋郭公也。又姓。《玉篇》王季之後，亦曰虢叔之後。《正字通》郭之有虢音者，周文王季第封于虢，或稱郭公，因爲氏。《春秋傳》：攻虢則虞救之。《公羊》作郭，《左》《穀》《孟子》作虢，異字轉音相近也。又《五音集韻》苦郭切。與廓同。考證：〔《春秋·莊二十四年》赤歸于曹郭公。《穀梁傳》赤者何，蓋郭公也。〕謹按赤者何二句出公羊傳，穀梁改公羊。

郮：《廣韻》職流切《集韻》之由切，𠀤音周。《玉篇》故國，黃帝後所封國也。

郯：《唐韻》《集韻》徒甘切《正韻》徒藍切，𠀤音談。國名。《說文》少昊之後所封。《春秋·宣四年》公及齊侯平莒及郯。又《昭十七年》郯子來朝。又邑名。《前漢·地理志》郯縣，屬東海郡。又姓。《集韻》郯以國爲氏。通作談。考證：〔《昭十六年》郯子來朝。〕謹照原文十六年改十七年。

郰：《唐韻》《正韻》側鳩切《集韻》甾尤切，𠀤音鄒。《說文》魯下邑，孔子之鄕。《左傳·襄十年》郰人紇抉之，以出門者。《註》郰，魯縣。又姓。《禮·檀弓》孔子少孤，不知其墓，問于郰曼父之母。又通作鄹。《論語》孰謂鄹人之子知禮乎。又通作陬。《史記·孔子世家》孔子生魯昌平陬邑。又《集韻》緒纂切，音選。亭名。在新豐。俗作𨝮。考證：〔《禮·檀弓》孔子少孤，不知父墓，問于郰曼父之母。〕謹照原文父墓改其墓。〔《史記·孔子世家》孔子生于昌平陬邑。〕謹照原文于改魯。

䣎：《廣韻》側持切《正韻》莊持切，𠀤音湽。鄕名。

郱：《唐韻》薄經切《集韻》旁經切，𠀤音甁。地名。《春秋·莊元年》齊師遷紀、郱、鄑、郚。《註》郱，在東莞臨朐縣東南。考證：〔《春秋·莊元年》齊師遷紀郱鄑郚。《註》郱，在東筦臨朐縣東南。〕謹照原文東筦改東莞。

郲：《廣韻》落哀切《集韻》郞才切，𠀤音來。地名。《春秋·隱十一年》公會鄭伯于時來。《註》時來，郲也。滎陽縣東有釐城，鄭地也。又山名。《前漢·王尊傳》行部至卭郲。《註》卭郲，山名也，在蜀郡嚴道縣。又《廣韻》落猥切，音磥。𨝀郲，不平貌。考證：〔《左傳·隱十一年》公會鄭伯于時來。《註》時來，郲也。滎陽縣東有郲城，鄭地也。〕謹照原文左傳改春秋。郲城改釐城。

郳：《廣韻》五稽切《集韻》硏奚切《韻會》五雞切，𠀤音倪。國名。《春秋·莊五年》秋，郳犁來來朝。《註》郳，附庸國也。東海昌慮縣東北有郳城。犁來，名也。後爲小邾子。又姓。通作倪。

𨛵：《集韻》呼古切《集韻》火五切，𠀤音虎。地名。

郴：《唐韻》丑林切《集韻》《韻會》癡林切《正韻》丑森切，𠀤音琛。《說文》桂陽縣名。《一統志》漢置桂陽縣，隋置郴州。《史記·黥布傳》項羽使九江王布等擊義帝，追殺之郴縣。又姓。《廣韻》晉江夏郴寶。

郵：《唐韻》羽求切《集韻》《正韻》于求切，𠀤音尤。《說文》境上行書舍也。《廣韻》郵，驛也。《風俗通》漢攺郵爲置，置亦驛也，度其遠近置之也。《增韻》馬傳曰置，步傳曰郵。《爾雅·釋言》郵，過也。《註》道路所經過也。又《集韻》田閒舍也。《禮·郊特牲》郵表畷。《註》郵若郵亭，謂田畯于田畔相連畷處造亭居之，以督民之耕也。又《正韻》過也。與尤通。《禮·王制》郵罰麗于事。《註》郵，過也。麗，附也。過人、罰人，當各附于其事，不可假他以喜怒也。《前漢·成帝紀》以顯朕郵。又《正韻》最也。殿最亦曰殿郵。《列子·穆王篇》魯之君子，迷之郵者。《註》郵，與尤同。又《廣韻》督郵，古官號。《釋名》主諸縣罰負郵殿糾攝之。《晉書·陶潛傳》郡遣督郵至縣。又高郵，州名。又姓。《左傳·哀二年》有郵無恤。又《集韻》是爲切，音垂。地名。在衞。又叶于其切，音移。《詩·小雅》不知其郵。叶上僛。《正字通》《說文》本作𨞄。从𡍮。𡍮，遠邊也。俗省作郵、𨜚。《集韻》作缷。考證：〔《晉書·陶侃傳》郡遣督郵至縣。〕謹按所引出陶潛傳，侃改潛。

𨛶：《集韻》同𨜙。又是酉切，音受。義同。

𨛷：《集韻》都古作𨛷。註詳九畫。𣥏，古文者。

𨛸：《廣韻》侯古切，音戸。《字彙補》與鄠同。《張衡·西京賦》抱杜含鄠。《西京雜記》作𨛸。

𨜏：《廣韻》以成切。《集韻》怡成切，𠀤音盈。《廣韻》姓也。《正字通》姓苑作盈。

郹：《廣韻》古覓切《集韻》關闃切，𠀤音湨。《說文》蔡邑也。引《左傳·昭十九年》楚子之在蔡也，郹陽封人之女奔。之◎按《左傳》今本俱作郥。俗譌作鄓，非。

𨜐：《集韻》想止切，音璽。漢侯國名。

𨜑：《玉篇》輕彫切，音趫。鉅鹿縣名。◎按鉅鹿郡有鄡縣，無𨜑縣。

𨜒：《唐韻》古詣切，音計。《說文》周封黃帝之後于𨜒，上谷有𨜒縣。又《集韻》通作薊。《前漢·地理志》薊，秦漁陽郡。

郺：《廣韻》《集韻》𠀤烏孔切，音蓊。《廣韻》郺𨑊，盛多貌。《揚子·方言》郺，多也。凡大而多謂之郺。又《廣韻》《集韻》𠀤於容切，音邕。義同。

郻：《正字通》同鄡。《前漢·地理志》有郻縣，屬鉅鹿郡。詳後鄡字註。

郼：《廣韻》《集韻》𠀤於希切，音依。《廣韻》殷國名。《呂覽·愼大篇》湯爲天子，夏民親郼如夏。《高註》郼，讀如衣。今兗州人謂殷氏皆曰衣。又《呂覽·慎勢篇》湯其無郼，武其無岐，不能成功。《註》郼，湯之本國。《正字通》郼非卽殷字。齊人讀殷如衣，高註讀郼如衣，皆方音，非定音也。考證：〔《呂覽·愼大篇》湯爲天子，夏民親郼如夏。《高繡曰》郼讀如衣。今兗州人謂殷氏皆曰衣。〕謹照原文高繡曰改高註。〔《呂覽·憤勢篇》湯其無郼，武其無岐豐也。《註》郼，殷舊封國名。〕謹照原文憤勢篇改慎勢篇。武其無岐下省豐也二字。增不能成功四字。註郼殷舊封國名改註郼湯之本國。

都：〔古文〕𨛷《唐韻》當孤切《集韻》《韻會》《正韻》東徒切，𠀤音闍。《廣韻》天子所宮曰都。《周禮·地官·小司徒》四縣爲都。又諸侯子弟封邑亦曰都。《左傳·隱元年》大都不過參國之一。《莊二十八年》凡邑，有宗廟先君之主曰都。又卿大夫食采之邑亦曰都。《禮·坊記》制國不過千乗，都城不過百雉。又《正韻》美也，盛也。《詩·鄭風》洵美且都。《前漢·司馬相如傳》車從雍雍，閒雅甚都。又歎美之辭。《書·臯陶謨》臯陶曰都。又《正韻》居也。《東方朔·客難》身都卿相之位。又《廣韻》總也。《曹丕·與吳質書》頃撰遺文，都爲一集。《韓愈·答崔立之書》若都不可得。又《字彙補》水所聚也。《釋名》澤中有丘曰都丘，言蟲鳥所都聚也。又姓。《集韻》漢臨亞侯都稽。又《集韻》張如切，音猪。與豬通。《書·禹貢》大野旣豬。《又》被孟豬。《史記·夏本紀》旣豬作旣都，孟豬作明都。考證：〔《左傳·隱元年》大都不過參國之一。《註》凡邑有先君之廟曰都，無曰邑。〕謹按所引註是莊二十八年左傳，非隱元年註，今照左傳原文改莊二十八年凡邑，有宗廟先君之主曰都。

𨜓：《集韻》陟盈切《集韻》知盈切，𠀤音貞。地名。又《廣韻》直貞切《集韻》馳貞切，𠀤音呈。義同。

𨜔：《廣韻》《集韻》𠀤胡光切，音皇。古縣名。

𨜕：同䢽。見前䢽字註。

郾：《唐韻》《集韻》《韻會》𠀤於建切，音堰。《說文》潁川縣名。《正字通》卽古郾子國故地，今爲開封府許州郾城縣。又《廣韻》同鄢。

郿：《唐韻》武悲切《集韻》《韻會》旻悲切，𠀤音眉。《說文》右扶風縣名。《詩·大雅》申伯信邁，王餞于郿。又魯地名。《左傳·莊二十八年》冬築郿。《註》魯下邑。又《廣韻》《集韻》𠀤明祕切，音媚。義同。《說文》本作𨞅。俗作郿。

𨜖：《廣韻》《集韻》𠀤元具切，音遇。地名。又《五音集韻》元俱切，音愚。義同。

䣐：《集韻》於驚切，音英。地名。

鄀：《廣韻》而灼切《集韻》《韻會》日灼切，𠀤音若。國名。《左傳·僖二十五年》秦晉伐鄀。《註》秦楚界上小國，其後遷于南郡鄀縣，遂爲楚邑。《史記·吳世家》楚恐而去郢遷鄀。《註》鄀，楚邑。又《集韻》敕略切，音綽。邑名。

𨜗：《字彙》仄侯切，音鄒。地名。出西羌國。《正字通》西羌百五十四種，散處三河，其地無𨜗。

鄁：同邶。詳前邶字註。

𨜘：《廣韻》《集韻》𠀤烏谷切，音屋。地名。在南陽。

鄂：《唐韻》《韻會》五各切《集韻》《正韻》逆各切，𠀤音諤。國名。《史記·殷本紀》以西伯、九侯、鄂侯爲三公。又楚地。《史記·楚世家》中子紅爲鄂王。《註》《九州記》曰：鄂，今武昌。《輿地記》今鄂州武昌，楚之東鄂也。又晉邑。《左傳·隱六年》逆晉侯于隨，納諸鄂，晉人謂之鄂侯。《註》晉別邑。又《玉篇》南陽有西鄂。《前漢·地理志》南陽郡西鄂縣。《註》江夏有鄂，故加西。又鄂然，外見貌。《詩·小雅》鄂不韡韡。又鄂鄂，辨厲也。《大戴禮·立事篇》君子出言以鄂鄂。又垠也。《揚雄·甘泉賦》紛被麗其亡鄂。又幽州人謂額曰鄂。《釋名》額，鄂也。有垠鄂也。又與諤通。《史記·趙世家》不聞周舍之鄂鄂。《註》《韓詩外傳》：周舍立門下三日夜，簡子使人問之，對曰：願爲鄂鄂之臣。又與愕通。《史記·五帝紀》象鄂不懌。又《前漢·霍光傳》羣臣皆驚鄂失色。又與噩通。《爾雅·釋天》歲在酉曰作噩。《史記·天官書》作作鄂。又姓。漢安平侯鄂千秋。《說文》本作䣞。俗作鄂。

𨜙：《集韻》而由切，音柔。鄕名。亦作𨛶。

鄃：《唐韻》式朱切《集韻》《韻會》舂朱切，𠀤音舒。漢縣名。《史記·河渠書》田蚡爲丞相，其奉邑食鄃。《註》鄃縣，屬淸河郡。又《玉篇》庾娛切《廣韻》羊朱切，𠀤音兪。義同。

鄄：《五音集韻》古縣切，音絹。衞地。《春秋·莊十四年》單伯會齊侯、宋公、衞侯、鄭伯于鄄。《註》今東郡鄄城是也。《通雅》鄄城，古顓頊之墟，春秋衞成公都此，漢爲濟隂鄄城縣，今爲山東濮州，屬東昌府。又周邑。《左傳·成十一年》王使劉子復之盟于鄄而入。又《集韻》諸延切，音旃。稽延切，音堅。之人切，音眞。於巾切，音駰。義𠀤同。

𨜚：俗𨞄字。郵。

鄅：《廣韻》《集韻》𠀤王矩切，音禹。《說文》妘姓之國。《春秋·昭十八年》邾人入鄅。《註》鄅國，今琅邪開陽縣。又姓。《廣韻》鄅子之後，以國爲姓，去邑从禹。又《韻會》果羽切《五音集韻》俱禹切，𠀤音矩。義同。

𨜛：鄋本字。詳後鄋字註。

𨜜：《廣韻》《集韻》𠀤所景切，音省。地名。◎按《字彙》𨜜字下又有𨜒字。𨜒已見本畫，此重出，今刪。

鄆：《唐韻》《集韻》《韻會》王問切《正韻》禹問切，𠀤音運。魯地名。《春秋·文十二年》城諸及鄆。《註》莒、魯所爭者，以其遠逼外國，故帥師城之。又《成四年》冬城鄆。《註》公欲叛晉，故城而爲備。又《九年》楚公子嬰齊帥師伐莒，莒潰，楚人入鄆。《註》鄆，莒別邑。又《十六年》晉人執季孫行父，公還待于鄆。《註》魯西邑東郡廩丘縣有鄆城。又《襄十二年》莒人伐我東鄙，圍台，季孫宿帥師救台，遂入鄆。又《昭元年》取鄆。《左傳》趙孟曰：魯、莒爭鄆，爲日久矣。又《二十六年》公至自齊，居于鄆。《六書故》春秋有二鄆，莒在魯東，莒、魯所爭，東鄆也。公待于鄆者，西鄆也。文公城諸及鄆，不聞與莒爭，及成公時，楚伐莒入鄆，則鄆自爲莒邑，而四年所城者西鄆也。又州名。《韻會》古兗州之域，魯附庸國，漢爲東平國，隋置鄆州。又《集韻》河內沁水鄕名。又姓。《廣韻》魯大夫，食采于鄆，後因氏。又《集韻》于分切，音云。義同。考證：〔《春秋·成九年》楚公子嬰齊帥師伐莒，莒潰，楚遂入鄆。〕謹照原文遂改人。

鄇：《唐韻》胡遘切《集韻》胡豆切，𠀤音𠋫。《說文》晉之温地。《左傳·成十一年》晉郤至與周爭鄇田。《註》鄇，溫別邑。河內懷縣西南有鄇人亭。又《廣韻》戸鉤切《集韻》下溝切，𠀤音侯。義同。

鄈：《廣韻》渠追切《集韻》《韻會》《正韻》渠惟切，𠀤音葵。《說文》河東臨汾地，卽漢祭后土處。《正韻》鄈地有三，一在汾隂，一鄈丘，在河南，又在𨻰留。《春秋》作葵丘，在汾隂者亦作葵。

𨜳：《廣韻》《集韻》𠀤徒冬切，音彤。古國名。

𨜴：《廣韻》古盍切《集韻》谷盍切，𠀤音䫦。地名。《說文》作𨜨。又《集韻》丘蓋切，音嘅。又轄𦡳切，音闔。義𠀤同。

𨜵：《廣韻》烏渾切《集韻》烏昆切，𠀤音温。《玉篇》蜀鄕名。

𨜶：《廣韻》《集韻》𠀤伊昔切，音益。地名。

𨜷：《唐韻》步光切《集韻》蒲光切，𠀤音旁。《玉篇》汝南鮦陽亭名。又《集韻》鋪郞切，音滂。義同。

𨜸：《集韻》下遘切，音后。縣名。

鄋：《唐韻》所鳩切《集韻》疎鳩切，𠀤音搜。《說文》北方長狄國也。在夏爲防風氏，在殷爲汪芒氏。《左傳·文十一年》鄋瞞侵齊。《註》鄋瞞，狄國名。防風氏之後，姓漆。又《集韻》蘇遭切，音騷。義同。《說文》作𨜛。考證：〔《說文》北方長狄國也。在夏爲防風氏，在殷爲汪芸氏。〕謹照原文芸改芒。

鄌：《集韻》徒郞切，音唐。國名。《正字通》本作唐。

䣓：《字彙》鄰溪切，音離。戎國名。又郞狄切，音歷。縣名。《正字通》《地志》本作鬲。

鄍：《唐韻》莫經切《集韻》《韻會》忙經切，𠀤音冥。邑名。《左傳·僖二年》伐鄍三門。《註》鄍，虞邑也。又《成二年》公會晉師于上鄍。《註》地名。闕。◎按《後漢·郡國志》有鄍聚，註：服虔曰：晉別都。《博物志》曰：諸侯會于溟亭，蓋晉地也。大約晉滅虞後，其地遂爲晉有，故《說文》直以鄍爲晉地，而不復原其爲虞邑也。

鄎：《唐韻》相卽切《集韻》悉卽切，𠀤音息。地名。《春秋·哀十年》公會吳，伐齊南鄙，師于鄎。《註》鄎，齊地。《說文》鄎，姬姓之國，在淮北。今汝南新鄎。《正字通》《漢·地理志》作息。孟康註曰：故息國，後徙東，故加新云。今汝南府息縣卽息地。◎按《左傳·隱十一年》鄭息有違言息侯伐鄭。疏：一本作鄎，汝南有新息縣，息在汝南，非齊南鄙，則息卽可加邑爲鄎，而齊之鄎與息國之新息，其地自不相混也。

䣔：《廣韻》蘇果切《集韻》損果切，𠀤音鎖。《玉篇》河南亭名。

𨜹：《字彙》同郖。詳前郖字註。

鄏：《唐韻》而蜀切《集韻》《韻會》如欲切，𠀤音辱。郟鄏，邑名，在河南。《集韻》河南縣直城門宮陌地也。餘詳前郟字註。

鄐：《唐韻》丑六切《集韻》敕六切，𠀤音畜。《說文》晉郉侯邑。《左傳·襄二十六年》雍子奔晉，晉人與之鄐。又姓。《廣韻》漢東海太守鄐煕。又《廣韻》許竹切《集韻》許六切，𠀤音蓄。又《廣韻》《集韻》𠀤丘六切，音麯。義𠀤同。

𨜺：《集韻》烏公切，音翁。邑名。

鄑：《唐韻》卽移切《集韻》《韻會》將支切《正韻》津私切，𠀤音貲。《韻會》邑名。古屬靑州，周屬紀，後入齊。《春秋·莊元年》齊師遷紀、郱、鄑、郚。《註》北海都昌縣西有貲城，卽鄑城也。互詳前郚字註。又《集韻》宋、魯閒地。《春秋·莊十一年》公敗宋師于鄑。又《集韻》卽刃切，音晉。義同。《說文》作𨟕。隸作鄑。譌作𨝶，俗作鄑，𠀤非。

鄒：《唐韻》《正韻》側鳩切《集韻》《韻會》甾尤切，𠀤音騶。《說文》魯縣，古邾婁國，帝顓頊之後所封。《徐曰》《孟子題辭》邾國至孟子時，魯穆公攺曰鄒。又通作騶。《史記·孟軻傳》孟子，騶人也。又姓。《廣韻》漢有鄒陽。又《字彙補》從娶切，音聚。《史記·孔子世家》如顏濁鄒之徒。《正義》鄒，音聚。俗省作邹。互詳前郰字註。

𨜻：《唐韻》《集韻》𠀤渠焉切，音乾。《說文》河東聞喜縣聚名。又《集韻》九件切，音蹇。義同。

𨜼：《字彙》力質切，音栗。地名。

𨜽：《集韻》余支切，音移。地名。

䣕：《唐韻》《集韻》《韻會》𠀤莫駕切，音禡。𨚲䣕，縣名。又《廣韻》莫下切《集韻》母下切，𠀤音馬。義同。

鄓：《正字通》俗郹字。詳前郹字註。

𨜾：《等韻》七岡切，音倉。地名。

鄔：《唐韻》《正韻》安古切《集韻》《韻會》於五切，𠀤音隖。縣名。《左傳·隱十一年》王取鄔、劉、蔿、邘之田于鄭。《註》河南緱氏縣西南有鄔聚。又晉地。《左傳·昭二十八年》司馬彌牟爲鄔大夫。《註》今汾州介休縣有故鄔城。又《廣韻》哀都切《集韻》汪胡切，𠀤音烏。又《廣韻》依倨切《集韻》依據切，𠀤音飫。義𠀤同。考證：〔《左傳·隱十一年》王取鄔劉蔿䢴之田于鄭。〕謹照原文䢴改邘。

鄕：《廣韻》許良切《集韻》《韻會》《正韻》虛良切，𠀤音香。《釋名》鄕，向也，衆所向也。《廣韻》萬二千五百家爲鄕。《前漢·食貨志》五家爲鄰，五鄰爲里，四里爲族，五族爲黨，五黨爲州，五州爲鄕，是萬二千五百戸也。又上聲。《韻會》《正韻》𠀤許兩切，與響同。《前漢·董仲舒傳》如影鄕之應形聲。又《字彙補》與饗通。《前漢·文帝紀》尃鄕獨美其福。又去聲。《集韻》《正韻》𠀤許亮切。與嚮同。《禮·曲禮》則必鄕長者所視。《又》請席何鄕。又《爾雅·釋宮》兩階閒謂之鄕。《註》人君南鄕當階閒。又窻牖名。《禮·明堂位》刮楹達鄕。《疏》每室四戸八窻，窻戸皆相對。又《儀禮·士虞禮》祝從啓牖鄕如初。《註》鄕，牖一名也。《疏》北牖名鄕，鄕亦是牖，故云一名也。又《正字通》昔也，曩也。往者在前，來者從後，故往者謂之鄕者，往日謂之鄕日。《論語》鄕也，吾見於夫子而問知。又姓。《集韻》通作向。

鄖：《廣韻》《韻會》《正韻》𠀤于分切，音云。國名。《說文》漢南之國。《左傳·桓十一年》鄖人軍于蒲騷。《註》鄖國，在江夏雲社縣東南有鄖城。又衞地。《左傳·哀十一年》衞太叔疾死，𣩵于鄖。又姓。或省作䢵。詳前䢵字註。

𨜿：《廣韻》辛律切，音䘏。頹下也。《正字通》𨝡字之譌。

𨝀：《廣韻》烏賄切，音猥。𨝀郲，不平貌。又胡罪切，音瘣。義同。

𨝁：《集韻》郇或作𨝁。詳前郇字註。

鄗：《廣韻》胡老切《集韻》下老切《韻會》合老切，𠀤音皓。《正字通》春秋晉邑，戰國屬趙。《左傳·哀四年》齊國夏伐晉，取郉、任欒、鄗。《註》鄗，晉地。後漢光武卽位于此，攺名高邑，卽今趙州高邑縣。又與鎬通。《後漢·馮衍傳》西顧酆、鄗。《註》酆、鄗，二水名。文王都酆，武王都鄗。又《廣韻》口交切《集韻》《韻會》《正韻》丘交切，𠀤音敲。水名。《左傳·宣十二年》晉師在敖、鄗之閒。《註》敖、鄗，二水名，在滎陽縣西北。又《唐韻》呼各切《集韻》《韻會》《正韻》黑各切，𠀤音壑。又《集韻》虛到切，音耗。義𠀤同。又《字彙補》居囂切，音郊。地名。與郊同。《史記·秦本紀》取王官及鄗。《左傳·文三年》作郊。考證：〔《左傳·哀四年》齊國夏伐晉，取郉欒任鄗。〕謹照原文欒任改任欒。

𨝋：《廣韻》《集韻》𠀤側界切，音債。《說文》周邑也。又《集韻》子例切，音祭。義同。

𨝌：《唐韻》古寒切《集韻》居寒切，𠀤音干。《說文》地名。《正字通》卽《春秋》乾侯也。《春秋》石經、《左傳》註疏，皆缺音義。《漢書》註：顏師古音干，言其地水常涸也。與旱乾之乾音義同。

𨝍：《唐韻》七然切《集韻》親然切，𠀤音千。地名。

䣘：《唐韻》《集韻》𠀤徒郞切，音堂。地名。《說文》作𨟐。

𨝎：《集韻》丘岡切，音康。地名。

𨝏：《廣韻》鄰知切，音離。鄕名。

𨝐：《廣韻》疏簪切，音參。地名。

䣙：《唐韻》薄回切《集韻》蒲枚切，𠀤音裴。國名。《前漢·功臣表》䣙成侯周緤。又《穆天子傳》西征至于䣙。又《玉篇》鄕名。《說文》右扶風鄠縣，沛城父有䣙鄕。又《廣韻》《集韻》《韻會》𠀤普等切，烹上聲。又《集韻》枯回切，音恢。脯枚切，音伾。房尤切，音浮。義𠀤同。

𨝑：《集韻》古喚切，音貫。亭名。

𨝒：《字彙》同都切，音徒。地名。

𨝓：《集韻》毘霄切，音瓢。地名。

鄘：《廣韻》《集韻》《韻會》𠀤餘封切，音庸。《說文》南夷國也。又《集韻》紂畿內地名。互詳前邶字註。又城也。《左傳·昭二十一年》宋城舊鄘。《註》舊鄘，故城也。又姓。《正字通》鄘國絕，子孫因氏。

鄙：〔古文〕𠴿《廣韻》方美切《集韻》《韻會》補美切《正韻》補委切，𠀤音比。《釋名》鄙，否也。小邑不能遠通也。《周禮·天官·大宰》以八則治都鄙。《註》都之所居曰鄙，公卿大夫之采邑，王子弟所食邑在畿內者。又《地官·遂人》掌造縣鄙形體之法，五酇爲鄙，五鄙爲縣。又《廣韻》邊鄙也。《左傳·隱元年》太叔命西鄙北鄙貳于己。《註》鄙，鄭邊邑。又《正韻》陋也，厭薄之也。《左傳·宣十四年》過我而不假道，鄙我也。《老子·道德經》衆人皆有以，我獨頑似鄙。又鄙與都對言，朴野也。《淮南子·詮言訓》夫始于都者，常大于鄙。又鄙與仁對，言不通也。《前漢·董仲舒傳》或仁或鄙。又嗇於財者曰鄙吝。俗作鄙、𨝣。考證：〔《老子·道德經》衆人皆有以，我獨頑且鄙。〕謹照原文且改似。

𨝔：《正字通》同𨟃。詳後𨟃字註。

鄚：《廣韻》《集韻》《韻會》《正韻》𠀤末各切，音莫。縣名。《史記·趙世家》與燕鄚易。《註》皆屬涿郡。《前漢·地理志》涿郡有鄚縣。《正字通》唐開元十三年，命集賢學士衞包攺古文，以鄚類鄭，去邑作莫。今莫州任丘縣。卽古鄚地。又姓。考證：〔《史記·趙世家》燕鄚易。《註》皆屬涿郡。〕謹照原文燕上增與字。

䣚：《唐韻》《韻會》力朱切《集韻》龍珠切，𠀤音蔞。《說文》南陽穰鄕。又《廣韻》洛侯切《集韻》郞侯切，𠀤音樓。義同。

鄛：《唐韻》《集韻》《韻會》𠀤鉏交切，音巢。《說文》南陽棗陽縣名。《後漢·宦者傳》鄭衆封鄛鄕侯。又《集韻》莊交切，音釗。義同。

𨝕：《正字通》同𨞨，俗省。《字彙》𨝕，口外切，音喟。𨞨，居大切，音蓋。分𨝕、𨞨爲二字，誤。

鄜：《廣韻》《集韻》《韻會》《正韻》𠀤芳無切，音孚。《正韻》左馮翊縣，隋置鄜州。《史記·秦本紀》初爲鄜畤。《註》鄜縣，屬馮翊，于鄜地作畤，故曰鄜畤。又《廣韻》《集韻》𠀤盧谷切，音鹿。地名。《說文》本作𨞻。

鄝：《唐韻》盧鳥切《集韻》《韻會》朗鳥切《正韻》盧皎切，𠀤音了。國名。《穀梁傳·宣八年》楚人滅舒鄝。《左傳·桓十一年》鄖人軍于蒲騷，將與隨、絞、州、蓼伐楚師。《註》蓼國，今義陽棘陽縣東南湖陽城。蓼與鄝同。

鄞：《廣韻》語巾切《集韻》《正韻》魚巾切，𠀤音銀。《說文》會稽縣名。《後漢·郡國志》鄞，章安故治，閩越地，光武更名。《註》本鄞縣南之迴浦鄕，章帝章和元年立。又《順帝紀註》鄞故城，在鄮縣東南。又《唐韻》語斤切《韻會》疑斤切，𠀤音齗。義同。

鄟：《廣韻》職緣切《集韻》朱遄切，𠀤音專。地名。《春秋·成六年》取鄟。《註》附庸國。《公羊傳》邾婁之邑。又鄟門，城名。《左傳·襄九年》諸侯伐鄭，門于鄟門。《註》鄭城門也。又《廣韻》度官切《集韻》徒官切，𠀤音團。又《廣韻》市兗切《集韻》豎兗切，𠀤音膞。義𠀤同。又通專。《左傳·襄九年釋文》鄟，本亦作專。

䣛：《唐韻》親吉切《集韻》戚悉切，𠀤音七。《說文》齊地。〇按䣛與厀不同。从阝者，訓地名。从卩者，膝本字。

𨝖：《字彙》鄰其切，音釐。巍𨝖，山險怪狀。《枚乗·兔園賦》𡹱嵸巍𨝖。《正字通》𨝖當是譌文，一作磈𥑶爲是。枚乘《菟園賦》。

鄠：《廣韻》《正韻》侯古切《集韻》《韻會》後五切，𠀤音戸。縣名。漢屬右扶風。又與扈通。《前漢·地理志》鄠縣。《註》古國，有扈谷亭，卽夏啓所伐有扈國也。

鄡：《廣韻》苦幺切《集韻》牽幺切《正韻》牽遙切，𠀤音蹺。《說文》鉅鹿縣名。《後漢·光武紀》擊銅馬于鄡。《註》鄡，屬鉅鹿郡，故城在今冀州鹿城縣東。又鄡陽。《前漢·地理志》屬豫章郡。又鄡亭，地名。《前漢·王莽傳》析宰將兵數千，屯鄡亭。又姓。《史記·仲尼弟子傳》鄡單。一作郻。俗作𨜑。考證：〔《後漢·光武紀》繫銅馬于鄡。〕謹照原文繫改擊。

鄢：《廣韻》《韻會》於乾切《集韻》於虔切《正韻》因肩切，𠀤音焉。《說文》南郡縣名。又《廣韻》《韻會》《正韻》於幰切《集韻》隱幰切，𠀤音偃。地名。在鄭。又《廣韻》《集韻》𠀤於建切，音堰。地名，在楚。《字彙補》《路史·國名紀》：鄢地有三，楚之鄢都，襄陽之宜城也。鄭伯克段于鄢，開封之鄢陵也。若穆叔如莒及鄢陵，則沂之安陵也。《正字通》荆州之鄢音焉，鄢城之鄢音偃，《漢·地志》作𨻳。《集韻》作傿，非。又姓。

𨝗：同商。俗加邑作𨝗。

𨝘：《集韻》火五切，音虎。地名。又荒胡切，音乎。義同。

鄣：《唐韻》《集韻》《韻會》諸良切《正韻》止良切，𠀤音章。《說文》紀邑也。《春秋·莊十三年》齊人降鄣。《註》鄣，紀附庸國。東平無鹽縣東北有鄣城。又莒邑。《左傳·昭十九年》齊伐莒，莒子奔紀鄣。《註》紀鄣，莒邑也。又《等韻》之亮切。與障同。《禮·祭法》鯀鄣洪水而殛死。《前漢·張湯傳》居一鄣閒。《註》謂塞上要險處，築城以爲鄣蔽。

䣜：《唐韻》昨何切《集韻》《韻會》《正韻》才何切，𠀤音醝。《玉篇》縣名，屬沛郡。《前漢·地理志》沛郡酇縣。《註》本作䣜。王莽攺曰贊治，故遂以䣜爲酇。《正字通》正韻十四歌，䣜、酇兩收。䣜註沛國邑名，亦作酇。酇註此沛國之酇。又南陽之酇，本音贊。班固曰：蕭何之所封，與何同韻，則南陽之酇有平、去二聲。互詳後酇字註。

鄤：《廣韻》《集韻》𠀤莫半切，音蔓。地名。《左傳·成三年》諸侯伐鄭鄭，公子偃帥師禦之，使東鄙覆諸鄤。《註》鄤，鄭地。又《集韻》《韻會》《正韻》𠀤謨官切，音蟎。又《集韻》模元切，音槾。無販切，音萬。義𠀤同。或作𨞼。

𨝫：《廣韻》許及切《集韻》息入切，𠀤音㗩。《說文》地名。

𨝬：《唐韻》虛呂切《集韻》喜語切，𠀤音許。《說文》炎帝太岳之胤甫侯所封，在潁川。今通作許。

鄦：同𨝬。《史記·鄭世家》鄦公惡鄭于楚。《註》許靈公也。

鄧：《唐韻》徒亘切《集韻》《韻會》《正韻》唐亘切，𠀤音蹬。《說文》曼姓之國。《春秋·桓七年》鄧侯吾離來朝。《疏》鄧，在南地，屬衡岳。又魯地。《春秋·隱十年》春，齊侯、鄭伯盟于鄧。《註》鄧，魯地。又蔡地。《春秋·桓二年》蔡侯、鄭伯會于鄧。《註》潁川召陵縣西南有鄧城。《疏》賈、服以鄧爲國，釋例以此爲蔡地，其鄧國則義陽鄧縣是也。以鄧是小國，去蔡遠，蔡、鄭懼楚而爲此會，不當反求近楚小國與之結援，故知非鄧國也。又州名。本秦南陽郡，隋置南陽縣，攺鄧州。又姓。《姓考》殷武丁封叔父于河北，爲鄧侯，後因氏。考證：〔《春秋·桓十年》鄧侯離吾來朝。〕謹照原文十年改七年。離吾改吾離。

𨝭：《集韻》符風切，音馮。《說文》姬姓之國。

鄨：《唐韻》《集韻》《韻會》𠀤必袂切，音蔽。《玉篇》牂牁，縣名。又水名。《前漢·地理志》犍爲郡符縣温水南至鄨。又《後漢·郡國志註》不狼山，鄨水所出。又《集韻》必列切，音鼈。義同。

鄩：《唐韻》《集韻》《韻會》《正韻》𠀤徐林切，音尋。地名。《左傳·襄四年》寒浞使澆用師滅斟灌及斟鄩氏。《註》北海平壽縣有鄩亭，今萊州濰縣卽斟鄩。又周邑。《左傳·昭二十三年》正月壬寅朔，二師圍郊，癸卯，郊、鄩潰。《註》河南鞏縣西南有地名鄩中。又姓。《左傳·昭二十二年》鄩肸伐皇。《註》鄩肸，周大夫。考證：〔《左傳·昭二十二年》周子朝之亂，二師圍郊，癸卯，郊鄩潰。〕謹照原文二十二年改二十三年。周子朝之亂改正月壬寅朔。

𨝮：郰、鄹𠀤同。詳前郰字註。

鄪：《廣韻》《集韻》《韻會》《正韻》𠀤兵媚切，音祕。魯邑名。《史記·周公世家》以汶陽鄪封季友，通作費。

䣝：《唐韻》《集韻》《韻會》𠀤同都切，音屠。《說文》左馮翊䣝陽亭。又《廣韻》宅加切《集韻》直加切，𠀤音茶。義同。

𨝯：《廣韻》徒紅切《集韻》徒東切，𠀤音童。地名。又姓。今通作童。

𨝰：《廣韻》居夭切《集韻》舉夭切，𠀤音矯。國名。《字彙補》黃帝後，姬姓之國。《路史·國名記》𨝰同橋。又《玉篇》九小切，音義同。考證：〔《廣韻》居夭切，音喬。又《玉篇》九小切，音矯。義同。〕謹按居夭切，音矯，不音喬，謹照廣韻喬改矯。於玉篇下省矯字。

𨝱：《廣韻》昨焦切《正韻》慈焦切，𠀤音樵。鄕名。

𨝲：《廣韻》古勞切《集韻》居勞切，𠀤音高。鄕名。

𨝳：《集韻》將支切，音資。谷名。又《正字通》縣名。一作𨚖。

𨝴：《廣韻》《集韻》𠀤胡光切，音黃。古國名。

鄫：《唐韻》疾陵切《集韻》《韻會》《正韻》慈陵切，𠀤音繒。《說文》姒姓國，在東海。《春秋·僖十四年》使鄫子來朝。《註》鄫國，今琅邪鄫縣。又鄭地。《春秋·襄元年》仲孫蔑會齊崔杼、曹人、邾人、杞人次于鄫。《註》鄫，鄭地。在𨻰留襄邑縣東南。考證：〔《春秋·僖四年》鄫子來朝。《註》鄫國，在琅邪鄫縣。〕謹照原文四年改十四年。鄫字上增使字。註在字改今字。

鄬：《廣韻》王嬀切《集韻》于嬀切，𠀤音爲。地名。《春秋·襄七年》公會晉侯，宋公、𨻰侯、衞侯、曹伯、莒子、邾子于鄬。《註》鄭地。又《集韻》阪名，在鄭。又《集韻》吁爲切，音撝。又俱爲切，音嬀。又《廣韻》韋委切《集韻》羽委切，𠀤音蔿。義𠀤同。

䣞：《正字通》鄂本字。詳前鄂字註。

𨝵：《集韻》師姦切，音山。地名。

鄭：《唐韻》《集韻》《韻會》《正韻》𠀤直正切，音㽀。國名。《釋名》鄭，町也，地多平町町然也。《正字通》鄭本西都畿內地，周宣王封其弟友，是爲鄭。桓公寄孥與賄于虢鄶，其子武公，定平王于東都，因徙其封，施舊號于新邑，是爲新鄭。今河南開封府鄭州是也。又南鄭，縣名。今屬陝西漢中府，桓公封邑在畿內，爲西鄭，漢中在京兆之南，故稱南鄭以別之。《一統志》南鄭，古褒國附庸之邑。桓公歿，其民南奔居此，因曰南鄭。又《廣韻》鄭重，殷勤之意。《前漢·王莽傳》非皇天所以鄭重降符命之意。又姓。《集韻》鄭滅于韓，子孫因以國爲氏。

𨝶：同鄑。詳前鄑字註。

𨝷：《集韻》郞鳥切，音了。邑名。

鄮：《唐韻》《集韻》《韻會》𠀤莫𠋫切，音茂。縣名。《前漢·地理志》鄮縣屬會稽郡，今浙江寧波府慈谿、奉化，鄮故地也。

𨝸：《唐韻》徒含切《集韻》徒南切，𠀤音覃。《說文》國也。齊桓公所滅。又通作譚。《詩·衞風》譚公維私。《春秋·莊十年》譚子奔莒。

䣟：《廣韻》昨含切《集韻》祖含切，𠀤音簪。《廣韻》亭名。在貝丘。又《廣韻》《集韻》𠀤徂合切，音雜。又《廣韻》慈夜切，音藉。又《集韻》他計切，音替。義𠀤同。或作䣠。

䣠：同䣟。

鄯：《唐韻》《集韻》《韻會》《正韻》𠀤時戰切，音擅。《說文》鄯善，西域國名。《前漢·西域傳》鄯善，本名樓蘭，元鳳四年更名。又《廣韻》州名。唐張守珪遷鄯州刺史。又《廣韻》常演切《集韻》《韻會》《正韻》上演切，𠀤音善。義同。

鄰：〔古文〕厸《唐韻》力珍切《集韻》《韻會》《正韻》離珍切，𠀤音粼。《廣韻》近也，親也。《正韻》比也。《釋名》鄰，連也。相接連也。《周禮·地官·遂人》五家爲鄰，五鄰爲里。又連界之國，亦稱鄰。《書·蔡仲之命》睦乃四鄰。又左右輔弼亦曰鄰。《書·益稷》臣哉鄰哉。《註》臣以人言，鄰以職言。又車聲。與轔通。《詩·秦風》有車鄰鄰。《註》衆車聲。又《集韻》《韻會》《正韻》𠀤良刃切，音吝。與甐通。《集韻》敝也。《正韻》動也。《周禮·冬官考工記》輪雖敝，不甐于鑿。《註》以輪之厚，石雖齧之，不能敝其鑿，旁使之動也。甐，本又作鄰。又叶陵延切，音連。《陸機·挽歌》人往有反歲，我行無歸年。昔居四民宅，今託萬鬼鄰。《正字通》本作鄰，隸作隣。今通作鄰。

鄱：《廣韻》《集韻》蒲波切《韻會》《正韻》蒲禾切，𠀤音婆。《說文》鄱陽豫章縣，今屬饒州。又《集韻》蒲麋切，音陴。縣名。在魯。又蒲官切，音盤。趙地名。

鄲：《唐韻》都寒切《集韻》《韻會》多寒切，𠀤音單。邯鄲，古縣名。《左傳·定十年》衞侯伐邯鄲午于寒氏。《註》邯鄲，廣平縣也。《前漢·地理志》邯鄲，屬趙國。《註》邯，山名。鄲，盡也，邯山至此而盡也。城郭字从邑，故加邑作鄲。又《集韻》當何切，音多。漢侯國名。《史記·功臣表·中元元年》封周隱爲鄲侯。又叶都年切，音顚。《吳邁遠·樂府》人馬風塵色，知從河塞還。時我有同栖，結宦遊邯鄲。還，音旋。

𨞑：《集韻》烏貢切，音甕。臭氣。

𨞒：同䣢。詳後䣢字註。

𨞓：《廣韻》於六切《集韻》乙六切，𠀤音郁。姓也。出《姓苑》。

𨞔：《集韻》同䢽。詳前䢽字註。

𨞕：《五音集韻》陟玉切，音𧼙。縣名。又《集韻》樞玉切，音觸。人名。

𨞖：《正字通》俗酃字。

鄳：《廣韻》武庚切《集韻》眉耕切《韻會》謨盲切，𠀤音蝱。縣名。《前漢·地理志》江夏郡有鄳縣。《史記·蘇秦傳》殘均陵，塞鄳阨。《註》徐廣曰：江夏鄳縣。正義曰：申州羅山縣。本漢鄳縣。又通作冥。《左傳·定四年》還塞大隧、直轅、冥阨。《註》三者，漢東之隘道。《通雅》曰：冥阨卽鄳阨。又《唐韻》莫杏切《集韻》母耿切，𠀤與黽通。《史記·春申君傳》秦踰黽隘之塞而攻楚。《註》在申州。又《集韻》謨耕切，音萌。又眉永切，音皿。義𠀤同。

䣡：《唐韻》《集韻》《韻會》𠀤魚羈切，音宜。《說文》臨淮徐地。又《集韻》語綺切，音蟻。義同。

𨞗：《集韻》衢云切，音羣。地名。

𨞘：《字彙》許里切，音喜。魯地名。

𨞙：《廣韻》强魚切《集韻》求於切，𠀤音渠。聚名。

𨞚：《廣韻》武庚切《集韻》眉耕切，𠀤音盲。古縣名，在義昌。又《集韻》眉兵切，音明。義同。

𨞛：《唐韻》古達切《集韻》居曷切，𠀤音葛。《廣韻》鄕名，在南陽。

鄴：《唐韻》《正韻》魚怯切《集韻》逆怯切，𠀤音業。《說文》魏郡縣名。《正字通》今相州鄴城，齊桓公所築。又《正韻》地名。唐李泌封鄴侯。又姓。《風俗通》漢有梁令鄴鳳。

鄵：《廣韻》《集韻》《韻會》𠀤七到切，音造。地名。《春秋·襄十七年》鄭伯髠頑卒于鄵。《註》鄭地。又《集韻》千遙切，音鍫。蘇遭切，音騷。倉刀切，音操。倉含切，音參。義𠀤同。

鄶：《唐韻》《集韻》《韻會》《正韻》𠀤古外切，音檜。國名。《說文》祝融之後，妘姓所封，在溱、洧之閒，鄭武公滅之。《左傳·僖三十三年》鄭文夫人斂而葬之鄶城之下。《註》鄶城，故鄶國，在滎陽密縣東北。通作檜。《詩·檜風註》檜，國名。高辛氏火正祝融之墟，在禹貢豫州外方之北，滎波之南，今之鄭州，卽其地也。又姓。《集韻》宋有鄶士隆。備考：《字彙補》同鄶。

鄷：同酆。詳後酆字註。

𨞜：《正字通》𠟰字之譌。

𨞧：《正字通》鄰本字。詳前鄰字註。

𨞨：《集韻》居太切，音蓋。地名。或作盖。又谷盍切，音閤。義同。◎按《孟子》蓋大夫。又蓋、祿、萬、鍾，皆地名。凡都邑字，後人多加阝。

𨞩：《玉篇》去虐切，音𨚫。地名。在江東。

𨞪：《唐韻》市流切《集韻》時流切，𠀤音酬。《說文》蜀郡江原地。又《廣韻》直由切《集韻》𨻰留切，𠀤音䊭。義同。又《廣韻》殖酉切《集韻》是酉切，𠀤音受。《集韻》水名。在蜀。

𨞫：《集韻》謨蓬切，音蒙。邑名。

䣢：《唐韻》《集韻》𠀤秦昔切，音籍。《說文》蜀地。又《集韻》疾各切，音昨。義同。俗省作𨞒、𨛳。

鄸：《廣韻》莫中切《集韻》謨中切，𠀤音瞢。邑名。《春秋·昭二十年》曹公孫會自鄸出奔宋。《註》鄸，曹邑。又《集韻》謨蓬切，音蒙。又彌登切，音萌。又《廣韻》《集韻》𠀤莫鳳切，音夢。義𠀤同。

鄹：《廣韻》同鄒。詳前郰字註。

𨞺：《等韻》力制切，音厲。姓也。通作厲。

𨞻：《說文》鄜本字。

鄺：《廣韻》《集韻》𠀤古晃切，音廣。《廣韻》姓也。出廬江縣。又《廣韻》《集韻》𠀤呼光切，音荒。義同。

𨞼：《說文》鄤字。

鄻：《唐韻》《集韻》𠀤力展切，音輦。《說文》周邑。《左傳·昭二十九年》王子趙車入于鄻以叛。

𨞽：《集韻》盧回切，音雷。地名。

鄼：同酇。詳後酇字註。

𨞾：《廣韻》《集韻》𠀤虛陵切，音興。地名。又《廣韻》《集韻》𠀤許應切，興去聲。義同。

𨞿：《集韻》盧當切，音郞。不𨞿，邑名。通作羹。《左傳·昭十一年》楚子城𨻰蔡、不羹。《註》襄城縣東南有不羹城，今河南南陽府舞陽縣定陵城，卽其地也。《正字通》按《通雅》《左傳》羹，音郞。《漢書》作更，蓋古韻庚、陽二韻本通，更讀如岡，訛轉爲郞，諸家但知讀𦎟爲郞，而不知其爲更。據此，則《左傳》音郞，正義云：古𦎟臛之𦎟亦爲郞。《魯頌》《楚辭》《急就章》與陽房漿爲韻，近世獨以爲地名，此誤以轉音爲本音，非定論也。《正韻》箋：郞與𦎟同，汪來虞說。此又誤以𦎟讀如郞，因與郞爲一字，尤非。本作𨞿。𨞿字从𦍚作。

𨟀：《正字通》俗𨛫字。

鄽：《廣韻》直連切《集韻》澄延切，𠀤音廛。《玉篇》廛亦作鄽。《前漢·韓信傳》所謂毆市人而戰之也。《註》市人，市鄽之人。

𨟁：《正字通》鄸字之譌。

𨟂：《等韻》鉏里切，音士。鄕名，在密縣。《正字通》薊字之譌。

𨟃：《廣韻》陟陵切，音徵。古國名。俗省作𨝔。

鄾：《等韻》烏求切，音憂。鄧國地。《左傳·桓九年》鄧南鄙鄾人攻而奪之幣。《註》在今鄧縣。又《哀十八年》巴人伐楚，圍鄾。蓋楚已滅鄧，而鄾遂爲楚有耳，其實非有二地也。

𨟄：《唐韻》附袁切《集韻》扶園切，𠀤音樊。《說文》京兆杜陵有𨟄鄕。

𨟅：同𨟄。

𨟍：《集韻》郭古作𨟍。註詳八畫。

𨟎：《正字通》與酅同。詳後酅字註。

𨟏：《廣韻》餘針切《集韻》夷針切，𠀤音淫。地名。又《集韻》如林切，音壬。力錦切，音凜。義𠀤同。

𨟐：《說文》䣘字。詳前䣘字註。

鄿：《集韻》居希切，音機。《前漢·地理志》沛郡有鄿縣。高帝破黥布，都尉治。《正字通》一說作蘄。◎按蘄爲楚地，不屬沛郡，不可强合爲一也。

酀：《廣韻》因蓮切《韻會》烏前切，𠀤音燕。邑名。又《集韻》于殄切，音偃。人名。《左傳·襄二十九年》齊人立敬仲之曾孫酀。又《廣韻》《集韻》𠀤伊甸切，音宴。義同。

酁：《廣韻》士咸切《集韻》鉏咸切，𠀤音讒。《說文》宋地。《左傳·哀十七年》宋皇䴢奪其兄酁般之邑。考證：〔《左傳·哀十七年》宋皇麋奪其兄酁殷之邑。〕謹照原文麋改䴢。殷改般。

𨟑：《集韻》狼狄切，音歷。地名。

𨟙：《廣韻》於盈切《集韻》伊盈切，𠀤音嬰。縣名。又《唐韻》《集韻》𠀤於郢切，音癭。義同。

𨟚：《廣韻》汝陽切《集韻》《韻會》如陽切《正韻》如羊切，𠀤音穰。《廣韻》南陽縣名。《前漢·地理志》作穰。

酃：《廣韻》《集韻》《韻會》𠀤郞丁切，音零。地名。《前漢·地理志》長沙國有酃縣，今屬衡州府。《後漢·郡國志》酃屬長沙郡。劉昭註引荆州記曰：有酃湖周迴三里，取湖水爲酒，酒極甘美。考證：〔《後漢·郡國志》酃，地名。《荆州記》地有酃湖，周迴三里，取湖水爲酒，極其甘美，因以得名焉。〕謹按後漢書無酃地名三字，亦無因以得名之語。今照原文改酃屬長沙郡。劉昭註引荆州記曰：有酃湖周迴三里，取湖水爲酒，酒極甘美。

酄：《唐韻》《集韻》《韻會》𠀤呼官切，音歡。《說文》魯下邑。《玉篇》濟北蛇丘縣。《正字通》一作讙。《左傳·定十年》齊人來歸鄆、讙、龜隂之田。《說文》引《傳》作酄。又《集韻》驅圓切，音弮。鄕名，在聞喜縣。

酅：《廣韻》《集韻》《韻會》𠀤𤣥圭切，音攜。《玉篇》紀邑。《春秋·莊三年》紀季以酅入于齊。《註》地在齊國東安平鄕。又齊地。《春秋·僖二十六年》齊人侵我西鄙，公追齊師至酅。《註》酅，齊地。濟北穀城縣西有地，名酅下。又《正字通》城濮之戰，楚師背酅而舍。《註》酅，丘陵險阻名。一說山名或地名。俗作𨟎。考證：〔《正字通》城濮之戰，楚師背酅而合。〕謹照左傳原文合改舍。

酆：《廣韻》敷空切《集韻》《韻會》敷馮切，𠀤音豐。《集韻》周文王所都。《左傳·昭四年》康有酆宮之朝。《註》酆，在始平鄠縣東，有靈臺，康王於是朝諸侯也。又國名。《左傳·僖二十四年》畢、原、酆、郇，文之昭也。又姓。《左傳》有酆舒。又水名。《後漢·馮衍傳》西顧酆、鄗。《註》酆、鄗，二水名。◎按《詩·大雅》作邑于豐。豐水東注。《書·武成》王來自商，至于豐。俱作豐。後人加阝作酆，無二義。

𨟠：《廣韻》去約切《集韻》乞約切，𠀤音郤。鄕名。又地名。在江東。又《廣韻》丘員切，音圈。《集韻》厥縛切，音矍。義𠀤同。《正字通》䣤字之譌。

酇：《廣韻》《正韻》作管切《韻會》祖管切，𠀤音纂。《集韻》聚也。《周禮·地官·遂人》四里爲酇，五酇爲鄙。又《禮·樂記》綴兆。《註》綴，謂酇舞者之位也。又《奔喪》乃爲位。《註》位有酇列之處。又《廣韻》《集韻》《韻會》《正韻》𠀤子旰切，音贊。地名。《玉篇》南陽有酇縣。《前漢·蕭何傳》封爲酇侯。又《廣韻》在丸切《集韻》《韻會》《正韻》徂丸切，𠀤音鑽。義同。又《集韻》才何切，音嵯。《前漢·地理志》沛郡有酇縣。《註》莽曰贊治。應劭曰音嵯。師古曰：此縣本爲䣜，應音是也。◎按《字彙補》：蕭何封國在南陽之酇，非沛之䣜。蓋南陽酇邑爲漢隂縣，旁有筑水，古曰筑陽。何少子延初封筑陽，其明驗也。班固以酇叶何，謂蕭何封邑，與何同韻，而莽又攺䣜爲贊治，此其所以譌也。又與醝通。《周禮·天官·酒正·三曰盎齊註》如今酇白也。《釋文》卽今之白醝酒也。宜作醝，在何反。俗作鄼，非。

酈：《廣韻》呂支切《集韻》鄰知切，𠀤音麗。地名。《春秋·僖元年》敗莒于酈。《註》魯地。又《唐韻》郞擊切《集韻》《韻會》《正韻》狼狄切，𠀤音歷。亦地名。《前漢·高帝紀》偕攻析、酈，皆降。《註》酈，卽菊潭縣。《地理志》屬南陽鄧州內鄕縣。又姓也。《前漢·高帝紀》酈食其爲里監門。《註》音歷異基。

䣣：同䣊。詳前䣊字註。

䣤：《廣韻》其籰切《集韻》局縛切，𠀤音戄。《廣韻》鄕名。又《集韻》乞約切，音郤。鄕名，在河東聞喜縣。或省作𨟠。又《集韻》屈縛切，音躩。義同。

