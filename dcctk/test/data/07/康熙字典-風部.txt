風：〔古文〕𠙊𠙈凬飌檒《唐韻》方戎切《集韻》方馮切《正韻》方中切，𠀤音楓。風以動萬物也。《莊子·齊物論》大塊噫氣，其名爲風。《河圖》風者，天地之使。《元命包》隂陽怒而爲風。《爾雅·釋天》南風謂之凱風，東風謂之谷風，北風謂之凉風，西風謂之泰風。《禮·樂記》八風從律而不姦。《疏》八方之風也。《史記·律書》東北方條風，立春至。東方明庶風，春分至。東南方淸明風，立夏至。南方景風，夏至至。西南方凉風，立秋至。西方閶闔風，秋分至。西北方不周風，立冬至。北方廣莫風，冬至至。《周禮·春官·保章氏》以十有二風，察天地之和命，乖別之妖祥。《註》十有二辰皆有風吹其律，以知和不。又《玉篇》散也。《易·繫辭》風以散之。又趨風，疾如風也。《左傳·成十六年》郤至三遇楚子之卒，見楚子必下免冑而趨風。又《玉篇》敎也。《書·畢命》彰善癉惡，樹之風聲。又《說命》四海之內，咸仰朕德，時乃風。《註》言天下仰我德，是汝之敎也。《詩·關雎序》風之始也。《箋》風是諸侯政敎也。又風俗。《禮·樂記》移風易俗，天下皆寧。又疾名。《左傳·昭元年》風淫末疾。《註》末，四肢也。風爲緩急。又《廣韻》佚也。《書·費誓》馬牛其風。《傳》馬牛風佚。《疏》僖四年《左傳》云：惟是風馬牛不相及也。賈逵云：風，放也。牝牡相誘謂之風。然則馬牛風佚，因牝牡相逐而遂至放佚遠去也。又防風，國名。今湖州武康縣。又地名。寧風，齊地，見《左傳》。右扶風，見《漢書》。又官名。《前漢·地理志》武帝太初元年，更名主爵都尉爲右扶風。又鳥名。《詩·秦風》鴥彼晨風。《爾雅·釋鳥》晨風，鸇。《疏》晨風，一名鸇，摯鳥也。郭云：鷂屬。又《晉書·輿服志》相風中道。《正字通》晉制，車駕出，相風居前。刻烏於竿上，名相風。又《述征記》長安南有臺，高十仞，立相風銅烏，遇風輒動。又草名。《西京雜記》懷風，苜蓿別名。一名光風。又姓。黃帝臣風后。又風胡，見《越絕書》。又《神異經》西方有披髮東走，一名狂，一名顚，一名狷，一名風。又《廣韻》方鳳切，音諷。《詩·關雎序》詩有六義焉。一曰風，上以風化下，下以風刺上，主文而譎諫，言之者無罪，聞之者足戒，故曰風。《箋》風化。風刺，皆謂譬諭，不直言也。《釋文》下以風之。風，福鳳反。《註》風刺同。又叶分房切，音方。《楚辭·惜誓》涉丹水而馳騁兮，右大夏之遺風。黃鵠之一舉兮，知山川之紆曲，再舉兮睹天地之圜方。又叶甫煩切，音蕃。《王粲詩》烈烈冬日，肅肅淒風。潛鱗在淵，歸鴈載軒。又叶閭承切。《後漢·馮衍顯志賦》摛道德之光輝兮，匡衰世之渺風。褒宋襄于泓谷兮，表季札于延陵。又叶孚金切，音分。《詩·邶風》絺兮綌兮，淒其以風。我思古人，實獲我心。又《大雅》吉甫作頌，穆如淸風。仲山甫永懷，以慰其心。《楚辭·九章》乗鄂渚而反顧兮，欸秋冬之緒風。步余馬兮山臯，邸余車兮方林。《釋名》兗豫幷冀，橫口含脣言之，讀若分。靑徐，踧口開脣推氣言之，讀若方。風，放也，氣放散也。《𨻰第·毛詩古音考》風古與心林音淫爲韻，孚金切。或曰今太行之西，汾晉之閒讀風如分，猶存古音。《正韻》一東收風，十二侵闕，蓋未詳風古有分音也。《說文》風動蟲生，故蟲八日而化。从虫凡聲。《趙古則曰》凡物露風則生蟲，故風从虫，凡諧聲。考證：〔《爾雅》西風謂之秦風。〕謹照原文秦風改泰風。〔《書·費誓》馬牛其風。《疏》賈逵云，風，放也。牝牡相誘謂之風，然則馬牛放佚，因牝牡相逐，而遂至放佚遠去也。〕謹照原文馬牛放佚改馬牛風佚。〔《陳第·毛詩古音考》風古與心林音淫爲韻，孚金切。《正韻》一東收風，二十侵闕，蓋未詳風古有分音也。〕謹照原文二十侵改爲十二侵。

凬：《玉篇》古文風字。《正字通》風从天气形，从日中出气成風。《字彙》作凮，非。今攺正。

䫸：《廣韻》敕交切《集韻》丑交切，𠀤音灱。《玉篇》䫸䬘，吹貌。又《廣韻》𤍠風。又《集韻》尼交切，音鐃。義同。

𩖚：《集韻》與飆同。《韻會小補》作𩖡，誤。

𩖛：《廣韻》薄紅切《集韻》蒲蒙切，𠀤音蓬。《廣韻》風貌。又《廣韻》步留切《集韻》皮虬切，𠀤音彪。義同。

𩖜：《字彙》同𩖛。

䫹：《廣韻》戸公切《集韻》胡公切，𠀤音洪。《玉篇》風聲。又《廣韻》大風。

𩖝：《篇海》力交切，音寮。風聲。

颩：《字彙補》巴收切，音彪。《元曲》颩了僧伽。

䫺：《集韻》乎萌切，音宏。《玉篇》大風也。或作𩖢。

𩖢：《集韻》同䫺。又呼𢎪切，音薨。與𩙛同。

䫻：《廣韻》於筆切《集韻》《韻會》越筆切《正韻》以律切，𠀤音聿。《玉篇》大風也。《庾闡·海賦》百川輻輳，四瀆橫通。迥䫻泱漭，聳散穹窿。《韓愈詩》如新去耵聹，雷霆逼颶䫻。又《唐書·百官志》有䫻海道。又謝䫻，外國名。本名漕矩吒，武后攺今名。

颫：《廣韻》防無切《集韻》《韻會》馮無切《正韻》逢夫切，𠀤音扶。《玉篇》風自上下謂之颫颻。又《廣韻》颫風，大風。○按爾雅釋天、莊子逍遙遊通作扶。亦作𩖬。

𩖣：《廣韻》徐林切，音尋。《玉篇》姓也。或作𩖰。

𩖤：《集韻》徒渾切，音屯。風也。

𩖥：《玉篇》楚交切，音抄。風起也。

䫼：《集韻》呼決切，音血。《玉篇》風也。又《集韻》翾劣切，音烕。同𩖶。

𩖦：《集韻》姑南切，音弇。《玉篇》風也。

颬：《廣韻》許加切《集韻》虛加切，𠀤音煆。《廣韻》風貌。又開口吐氣貌。《張衡·西京賦》含利颬颬，化爲仙車。《註》含利，獸名，性吐金言。初爲獸，後化爲仙人車，乃以驪馬駕之。《字彙》譌爲山車，非。

䫽：《廣韻》普袍切《集韻》普刀切，𠀤音藨。輕貌。

𩖧：《玉篇》非鳳切，音諷。焚也。

𩖨：《集韻》與䬍同。

𩖩：《字彙補》微昉切，音罔。經風也。

䫾：《廣韻》普蔑切《集韻》匹蔑切，𠀤音撆。小風貌。又《廣韻》彼側切《集韻》筆力切，𠀤音逼。風也。或作𩘆。又《集韻》弼力切，音愎。義同。又壁吉切，音必。與䬛同。寒風。

𩖴：《廣韻》力久切《集韻》《韻會》《正韻》力九切，𠀤音柳。《廣韻》䬀𩖴。風貌。《集韻》緒風謂之䬀𩖴。《集韻》或作䬟。《韻會》或作飅。

𩖵：《集韻》郞丁切，音靈。《玉篇》寒風。

䫿：《廣韻》敕宵切《集韻》癡宵切，𠀤音超。《廣韻》凉風。《集韻》淸風謂䫿。

颭：《廣韻》占琰切《集韻》《韻會》《正韻》職琰切，𠀤音拈。《廣韻》風吹落水。《說文》風吹浪動也。《柳宗元詩》驚風亂颭芙蓉水。《劉歆·遂初賦》猋風盲其飄忽兮。迴颭颭其冷冷。《正字通》凡風動物，與物受風搖曳者，皆謂之颭。

䬀：《廣韻》於柳切《集韻》於九切，𠀤音懮。《廣韻》䬀𩖴，風聲。《集韻》緒風謂之䬀𩖴。又《類篇》於糾切，音幽。《朱子·遊南康景德觀詩》飛泉天上來，一落不復收。披崖日璀璨，噴壑風䬒䬀。

𩖶：《廣韻》許劣切，音吷。《玉篇》小風貌。又《集韻》雪律切，音卹。義同。《正字通》本作𩖶，从术。俗攺从术，非。

䬁：《廣韻》弋支切《集韻》余支切，𠀤音移。《廣韻》小旋風，咸陽有之，小䬁於地也。《集韻》回氣謂之䬁也。

𩖷：《集韻》曲勿切，音屈。風也。或作𠘼。

𩖸：《集韻》乎刀切，音豪。風聲。《正字通》𩖸本借號，莊子萬竅怒號是也。

䬂：《廣韻》《集韻》《韻會》𠀤許月切，音泧。風也。

𩖹：《玉篇》羊脂切，音移。大風。又風收。《篇海》作𩖾。

颮：《集韻》《韻會》𠀤𤰞遙切，音標。《玉篇》同飆。暴風也。《班固·答賔戲》七雄虓闞，分裂諸夏。游說之徒，風颮雷激，𠀤起而救之。又《廣韻》薄交切《集韻》蒲交切，𠀤音庖。《廣韻》風聲。又《五音集韻》皮敎切，庖去聲。風貌。又《廣韻》《集韻》《韻會》𠀤匹角切，音璞。《廣韻》衆多貌。《班固·西都賦》颮颮紛紛，矰繳相纏。風毛雨血，灑野蔽天。《註》言弓矢衆發，獲禽獸多也。又《集韻》弼角切，音雹。颮颮，物自空墮貌。

𩖺：《玉篇》戸紺切，音憾。風定貌。又風聲。

𩖻：《集韻》戸孔切，洪上聲。風貌。

颯：《唐韻》蘇合切《集韻》《韻會》《正韻》悉合切，𠀤音趿。《說文》翔風也。又風聲。《宋玉·風賦》有風颯然而至。《杜甫·寓同谷歌》四山多風溪水急，寒雨颯颯枯樹溼。又衰颯。《杜甫·夔府書懷詩》白首颯淒其。《岑參詩》鬢毛颯已蒼。又䬃沓，衆盛貌。《顏延之·詠史詩》賔御紛颯沓，鞍馬光照地。又《集韻》蘇谷切，音速。義同。又《集韻》《正韻》𠀤力入切，音立。《五音集韻》颯飁，大風。又《正韻》人名。前漢有劉颯，後漢有衞颯。《字彙補》或作䬃。

𩖼：《廣韻》《集韻》分物切《韻會》分勿切，𠀤音弗。《玉篇》風也。《集韻》小風謂之𩖼。一曰疾風。或作颰。又《韻會》通作弗。《詩·小雅》飄風弗弗。

颰：《廣韻》《集韻》𠀤蒲撥切，音跋。《玉篇》疾風。又《廣韻》《集韻》𠀤方伐切，音發。義同。又《釋典》有阿颰經。《正字通》本作𩖼。○按字彙誤作颰，非。今攺正。颰字从友作。

𩖽：《正字通》颰字之譌。

䬃：《字彙補》與颯同。

𩖾：《篇海》延知切，音移。微風。

𩖿：《字彙補》鰥𩖿，人名，見穆天子傳。音未詳。

𩗄：《廣韻》呼東切《集韻》呼公切，𠀤音烘。《玉篇》風聲。

颲：《唐韻》良嶭切《集韻》力櫱切《韻會》力薛切，𠀤音列。《玉篇》颲，惡風也。《廣韻》風雨暴至。又《韻會》通作烈。《書·舜典》烈風雷雨勿迷。又通作列。《前漢·王莽傳》列風。《註》與烈同。本作列。《正字通》隷作𩗦，字彙沿俗作颲，非。列字从歺作。

𩗅：《集韻》《韻會》郞計切《正韻》力霽切，𠀤音麗。《玉篇》急風。《郭璞·江賦》廣莫𩗅而氣整。《集韻》亦作𩘡。○按从刕者音麗，从劦者音協。音㼲訓義不同，諸韻書皆蒙混。

䬄：《廣韻》許聿切，音矞。小風貌。

𩗆：《字彙》許鳩切，音休。𩗆瑟，風聲。

𩗇：《集韻》同𩘋。

𩗈：《字彙》布遙切，音標。狂風。

𩗉：《集韻》與𩗞同。

颳：《字彙》古滑切，音刮。惡風。

𩗊：《集韻》《類篇》𠀤閴吉切，音欯。風貌。

𩗋：《玉篇》古文帆字。註詳巾部三畫。《集韻》亦作䑺。

䬅：《集韻》檄頰切，音協。風調也。又《集韻》力協切，音㼲。風也。《字彙補》與𩗅字不同。互詳𩗅字註。

𩗓：《集韻》薄沒切，音勃。《玉篇》風貌。

䬆：《唐韻》《集韻》𠀤力質切，音栗。《玉篇》䬆䬆，暴風。《說文》風雨暴疾也。又《廣韻》《集韻》𠀤力至切，音利。義同。

𩗔：《廣韻》奴罪切《集韻》弩罪切，𠀤音餒。《玉篇》風動貌。

䬇：《廣韻》以絹切《集韻》兪絹切，𠀤音掾。《廣韻》再揚穀。又小風也。

䬈：《集韻》都外切，音綴。小風也。

𩗕：《集韻》渠尤切，音求。《玉篇》小風也。

䬉：《廣韻》呼麥切《集韻》霍虢切，𠀤音剨。《玉篇》𤍠風也。

䬊：《廣韻》所甲切《集韻》色洽切，𠀤音啑。《廣韻》風疾。

𩗖：《集韻》同𩗬。

𩗗：《正字通》颶字之譌。

𩗘：《集韻》武斐切，音尾。𩗘𩗘，風偃物也。

颴：《集韻》旬宣切，音旋。《玉篇》風轉也。

𩗙：《集韻》敕列切，音徹。𩗙䬂，風也。

𩗚：《集韻》夷周切，音由。𩗚颺，風聲。

𩗛：《玉篇》與䬍同。𩗷𩗛，詳𩗷字註。

颵：《廣韻》所交切《集韻》《韻會》師交切，𠀤音梢。《玉篇》風聲。又《集韻》思邀切，音宵。義同。

𩗜：《五音集韻》於胃切，音畏。義闕。

𩗝：《字彙補》同虺。

𩗞：《集韻》桑葛切，音薩。颾𩗞，風也。或作𩗉。

䬋：《集韻》盧登切，音楞。《玉篇》䬋𩙛，大風。

䬌：《廣韻》匹尤切《集韻》披尤切，𠀤音柸。《玉篇》䬌䬌，風吹貌。

𩗨：《字彙》同䬜。別作𩘉。

𩗩：《字彙》力求切，音留。風行聲。又力九切，音柳。義同。

䬍：〔古文〕𩙤《唐韻》《集韻》𠀤呼骨切。同𩗛。疾風貌。又《廣韻》《集韻》《韻會》《正韻》𠀤許勿切，音欻。義同。

𩗪：《集韻》職救切，音咒。《玉篇》風貌。又陟交切，音嘲。義同。

𩗫：《集韻》騈迷切，音鼙。《玉篇》風也。《海篇》亦作𩘙。

𩗬：《唐韻》《集韻》《韻會》呂張切《正韻》龍張切，𠀤音良。《玉篇》北風也。或作𩘁。《集韻》或作𩗖。又《韻會》通作涼。《詩·邶風》北風其涼。又《廣韻》《集韻》力讓切《正韻》力仗切，𠀤音亮。義同。

𩗭：《集韻》《韻會》郞計切《正韻》力霽切，𠀤音麗。《集韻》飉𩗭，風聲。

䬎：《廣韻》《集韻》𠀤古獲切，音國。《玉篇》䬎䬉，赤氣熱風之怪。又《集韻》忽域切，音洫。風貌。

𩗮：《集韻》同颸。

𩗯：《廣韻》烏恢切《集韻》烏回切，𠀤音隈。《玉篇》風低貌。

𩗰：《集韻》《類篇》𠀤是爲切，音垂。風偃物貌。

𩗱：《集韻》先的切，音錫。𩗱𩗱，風聲。

𩗲：《字彙》甾耕切，音爭。風𩗲。《正字通》本作箏。

𩗳：《集韻》息葉切，音燮。風貌。

𩗴：《集韻》蒲蠓切，音菶。風起貌。

𩗵：《字彙》竹更切，音爭。風聲。

𩗶：《字彙》須銳切，音碎。破也。

颶：《集韻》《韻會》衢遇切《正韻》忌遇切，𠀤音懼。《韻會》海中大風。《投荒雜錄》嶺南諸郡，皆有颶風，以四面風俱至也。《南越志》颶風者，具四方之風也，常以五六月發，永嘉人謂之風癡。陸游曰：嶺表有瘴母，初起圜黑，久漸廣，謂之颶母。《韓愈·赴江陵詩》颶起最可畏，訇哮簸陵丘。《註》嶺表錄異云：嶺嶠夏秋雄風曰颶。○按韻箋引楊愼說，颶作𩗗，音貝，佛經云，風虹如貝。柳宗元詩，𩗗母偏驚估客船，補入七隊逸字中。又《六書故》𩗗，補妹切，海之災風也，俗書誤作颶。又藝林伐山云：𩗗風之作，多在初秋。《南越志》亦云：颶母卽孟婆，春夏閒有暈如虹是也。又李西涯譏許氏从具，謂具四方之風，乃北人不知南人之𠋫，誤以貝爲具耳。西涯博學，必有所据，且閩粵諸儒，皆云𩗗風。今韻書多作具，姑誌以備考。

䬏：《玉篇》裴負切，音缶。風細貌。

䬐：《廣韻》人垂切《集韻》《類篇》儒垂切，𠀤音痿。《廣韻》風緩貌。《郭璞·江賦》徐而不䬐，疾而不猛。《字彙補》同𩗯。

𩗷：《字彙補》翁軒切，音奄。《古韻騈字》𩗷𩗛，與奄忽同。

颷：《篇海》布消切，音標。狂風。

𩗸：《字彙補》與䬌同。

𩘅：《廣韻》古諧切《集韻》居諧切，𠀤音皆。《玉篇》疾風也。《正字通》與喈通。《詩·邶風》北風其喈。《字彙補》或作𩘗。

颸：《廣韻》楚持切《集韻》叉緇切，𠀤音差。《說文》涼風也。《左思·吳都賦》翼颸風之䬟䬟。《謝靈運·初發石首城詩》出宿薄京畿，晨裝博曾颸。《註》曾颸，高風也。又《集韻》新兹切《韻會》新慈切《正韻》相咨切，𠀤音思。義同。

𩘆：《集韻》同䫾。

𩘇：《集韻》呼宏切，音訇。《玉篇》風聲。

𩘈：《集韻》於虬切，音幽。風聲。

𩘉：《字彙》抽知切，音鴟。同魑。

𩘊：《集韻》郞達切，音刺。風貌。

颹：《廣韻》于鬼切《集韻》《韻會》羽鬼切，𠀤音韙。《廣韻》大風貌。或作𩘚。《郭璞·江賦》長風颹以增扇。又《玉篇》于歸切。義同。《海篇》又作𠑒𩙃，𠀤非。

𩘋：《集韻》胡溝切，音侯。風貌。又下遘切，音𠋫。義同。

𩘌：《字彙》所鳩切，音颼。𩘌瑟，風聲。

𩘍：《廣韻》《集韻》𠀤以轉切，音兗。《玉篇》小風貌。

䬑：《廣韻》《集韻》𠀤于貴切，音胃。《玉篇》大風也。又《唐韻》《集韻》《韻會》《正韻》𠀤王勿切，音𢯮。義同。

𩘎：《廣韻》戸冬切《集韻》《韻會》乎攻切，𠀤音䃔。《玉篇》風聲。《廣韻》大風。

𩘏：《集韻》弋涉切，音葉。風動貌。

𩘐：《廣韻》俗䬍字。

䬒：《唐韻》所鳩切《集韻》《韻會》《正韻》疎鳩切，𠀤音搜。《廣韻》䬒飋，風貌。《趙壹·迅風賦》啾啾䬒䬒，吟嘯相求。阿𨙻裵徊，聲若謌謳。搏之不可得，繫之不可留。《張正元南風之薰賦》䬒飀淒淸。又《集韻》先彫切，同𩙚。又所九切，音叟。義𠀤同。

䬓：《正字通》烏幹切，音暗。《沈佺期·夜泊越州詩》䬓䬔縈海若，霹靂耿天吳。《註》䬓䬔，颶風也。天吳，朝陽谷神名，是爲水伯。詳見《山海經》。

䬔：《正字通》芋劬切，音余。註見䬓。

𩘑：《廣韻》於丙切，音影。高風。又《集韻》於驚切，音英。義同。《字彙補》或作𩘕。

䬕：《玉篇》可講切，腔上聲。亂風。又可降切，腔去聲。義同。

颺：《唐韻》與章切《集韻》《韻會》余章切《正韻》移章切，𠀤音陽。《說文》風所飛揚也。又《書·益稷》工以納言，時而颺之。《傳》是正其義而揚道之。又大言而疾曰颺。《書·益稷》臯陶拜手稽首颺言。又簸颺，颺去糠粃也。與揚通。《晉書·孫綽傳》簸之颺之，糠粃在前。《詩·小雅》作簸揚。又《左傳·昭二十八年》子少不颺。《註》顏貌不揚顯。又《正字通》舟徐行貌。《陶潛·歸去來辭》舟遙遙以輕颺。又鳥飛去曰颺。《魏志·呂布傳》譬如養鷹，饑則爲用，飽則颺去。又《廣韻》《韻會》《正韻》餘亮切《集韻》弋亮切，𠀤音漾。義同。从昜。俗作𩗺，非。《字彙補》亦作䬗。考證：〔《書·益稷》工以納言，時而颺之。《傳》當正其義而揚道之。〕謹按傳文當下有是字，是字解時字不可省。今省當字改是字。

䬖：《韓愈·詩註》同䬝。詳䬝字註。

𩘒：《集韻》子泉切，音鐫。風動。

𩘓：《字彙補》以周切，音游。風也。

颻：《廣韻》餘昭切《集韻》《韻會》《正韻》餘招切，𠀤音遙。《玉篇》飄颻，上行風也。又風動物。《左思·吳都賦》與風颻颺䬀瀏颼䬟。《孟郊詩》鏡海見纖悉，水天步飄颻。又《集韻》弋笑切，音燿。風高貌。《字彙補》亦作䬙。通作搖。

𩘜：《集韻》徒郞切，音唐。風貌。

颼：《玉篇》所流切，音搜。颼颼，風聲。與䬒同。亦作颾。又《廣韻》所救切，音瘦。義同。

颽：《廣韻》苦亥切《集韻》可亥切，𠀤音愷。《玉篇》南風。又通作凱。《詩·衞風》凱風自南。或作𩘥。

𩘝：《集韻》昔各切，音索。風聲。又色窄切，音梀。義同。

𩘞：《字彙》撫招切，音飄。吹也，疾風也。又迴風也。

𩘟：《集韻》《韻會》《正韻》𠀤力質切，風也。《集韻》同䬆。風雨暴疾也。

䬘：《廣韻》許交切《集韻》虛交切，𠀤音虓。䫸䬘，吹貌。又《集韻》䫸䬘，熱風。

颾：《廣韻》《集韻》蘇遭切《韻會》《正韻》蘇曹切，𠀤音騷。《廣韻》風聲。又《集韻》疎鳩切。與䬒同。颾飋，風也。又先到切，音喿。義同。

颿：《唐韻》《集韻》《韻會》《正韻》𠀤扶泛切，音梵。《玉篇》馬疾步也，風吹船進也。《博雅》颿颿，走也。又《玉篇》扶嚴切，音帆。義同。《左思·吳都賦》樓船舉颿而過肆。《註》舟船之颿，本用此字，今別作帆。周伯琦曰：馬疾步也，从馬風會意，借爲舟颿字。又《崔豹·古今注》曹子貞馬名驚颿，言疾如帆也。或作䬚，亦作𩗋。

𩘠：《字彙補》生句切，音搜。風聲。

𩘡：《韻會》同𩗅。

𩘭：《集韻》思流切，音脩。風也。

𩘮：《集韻》牛刀切，音敖。風聲。

𩘯：《集韻》徒官切，音團。風也。

䬛：《集韻》壁吉切，音必。風吼也。又與䫾㓖同。寒氣也。

飁：《廣韻》似入切《集韻》席人切《正韻》息入切，𠀤音習。《廣韻》颯飁，大風。

𩘰：《集韻》息六切，音肅。風吼也。

𩘱：《集韻》朔律切，音率。風聲。

䬜：《字彙》抽知切，音鴟。同魑。

飂：《唐韻》《集韻》《韻會》《正韻》𠀤力求切，音劉。高風貌。《淮南子·覽冥訓》至隂飂飂，至陽赫赫。又《集韻》憐蕭切，音聊。義同。《潘岳·西征賦》吐淸風之飂戾。《註》音聊。又力救切，音溜。義同。又《正韻》國名。高陽氏之後。《五音集韻》在南陽湘陽。又姓。《左傳·昭二十九年》昔有飂叔安。《註》飂，國名。叔安，君名。《音義》力謬反。又《集韻》力竹切，音六。義同。《集韻》或作𩘷、飀，通作翏。

飃：《集韻》匹妙切，音勡。風貌。或作𩙒。又《五音集韻》撫招切，音漂。旋風也。

飄：《集韻》《韻會》《正韻》𠀤𤰞遙切，音標。《玉篇》旋風也。《詩·檜風》匪風飄兮。《釋文》符遙反，又必遙反。《前漢·蒯通傳》飄至風起。《註》必遙反。謂疾風。又《廣韻》符霄切《集韻》毗霄切，𠀤音瓢。義同。《爾雅·釋天》回風爲飄。《釋文》飄，音瓢。《詩·小雅》飄風發發。《釋文》飄，避遙反。又《唐韻》撫招切《集韻》紕招切，𠀤音嫖。飄颻。《史記·司馬相如傳》天子大說，飄飄有凌雲之氣。又《韻會》吹也。《曹植詩》驚風飄白日。《陶潛·歸去來辭》風飄飄而吹衣。又落也。《莊子·達生篇》雖有忮心者，不怨飄瓦。《註》落也。《韻義》飄，匹遙反。又《韻會》通作漂。《前漢·楊惲傳》漂然皆有節槩，知去就之分。又通作縹。《前漢·揚雄傳》縹縹有凌雲之志。又《集韻》匹妙切，音剽。《曹植·感節賦》折若華之翳曰：庶朱光之長照。願寄軀于飛蓬，乗陽風而遠飄。《說文》作𩙞。《六書故》作𩙞。

𩘲：《字彙補》呼交切。與䬘同。《釋眞空·貫珠集》𩘲，風也。

𩘳：《字彙補》王物切，音聿。風聲。

𩘸：《正字通》俗飂字。

𩘹：《廣韻》息逐切《集韻》息六切，𠀤音夙。《廣韻》風聲。又《廣韻》《集韻》𠀤所六切，音縮。義同。

𩘺：《集韻》徒回切，音穨。《玉篇》風貌。與頹同。《爾雅·釋天》焚輪謂之頹。《註》暴風從上下。

𩘻：《廣韻》餘律切《集韻》允律切，𠀤音聿。《玉篇》急風。○按廣韻作𩙅。

飅：《廣韻》《集韻》𠀤力求切，音劉。《玉篇》颼飅，風聲。《湛方生·風賦》亦有飄冷之氣，不疾不徐。飅飅微扇，亹亹淸舒。又《韻會》力九切。同𩖴。緒風。○按廣韻又音溜，訓高風，乃飂字之譌。

𩘼：《集韻》中莖切，音丁。𩘼𩖢。風聲。

䬝：《廣韻》戸盲切《集韻》《韻會》胡盲切，𠀤音橫。《玉篇》暴風也。《集韻》䬝䫻，暴風。《韓愈·城南聯句》靈燔望高冏，龍駕閒敲䬝。《註》駕相擊，聲如風也。或作𩙁，亦作䬖。又《集韻》呼橫切，音訇。義同。

𩘽：《廣韻》竹盲切《集韻》中庚切，𠀤音朾。《廣韻》䬝𩘽，狂風。又《集韻》除庚切，音棖。義同。《集韻》亦作𩙆。

𩘾：《字彙》古文儺字。○按玉篇古文儺字作𩙎，奴多切。蓋𠹈與儺同，故此字从風从𠹈。字彙从單，誤。

飆：《集韻》《韻會》《正韻》𠀤𤰞遙切。音標。《說文》扶搖風也。从風猋聲。《玉篇》暴風也。《沈約詩》隔年未相識，聲論動風飇。《𨻰子昂詩》盲飇忽號怒。《韓愈詩》雪霜刻似慘，獰飇摺空衢。或作颮。又通作猋。《爾雅·釋天》扶搖謂之猋。《註》暴風从下上。《禮·月令》孟春行秋令，則猋風暴雨總至。又通作熛。《史記·司馬相如傳》雷動熛至。《正字通》俗省作颷，音標。唐長安西有金颷門。㴑原以颷爲俗𩖨字。

飇：《正字通》同飆。

飈：《正字通》飇字之譌。

飉：《廣韻》落蕭切《集韻》憐蕭切，𠀤音聊。《玉篇》風也。《字彙補》亦作𩙂。

𩘿：《集韻》與䬞同。

𩙈：《集韻》與颾同。

飋：《廣韻》所櫛切《集韻》《韻會》《正韻》色櫛切，𠀤音瑟。《玉篇》秋風。

䬞：《廣韻》直由切《集韻》𨻰留切，𠀤音細。《廣韻》風颸也。或作𩘿。又《廣韻》《集韻》《韻會》《正韻》𠀤徒刀切，音陶。大風。

𩙎：《玉篇》古文儺字。註詳人部十九畫。《字彙》譌作𩘾，非。

𩙑：《集韻》力涉切，音獵。風聲。

𩙒：《集韻》匹妙切，音勡。《玉篇》䬌𩙒，風吹貌。與飃同。又《廣韻》撫招切《集韻》紕招切，𠀤音飄。義同。

䬟：《廣韻》《集韻》《類篇》𠀤力求切，音劉。《玉篇》風行聲。《左思·吳都賦》翼颸風之䬟䬟。又《集韻》力九切，音柳。同𩖴。

𩙓：《集韻》同𩙛。

𩙖：《集韻》狼狄切，音歷。𩗙𩙖，風聲。

𩙗：《字彙補》䬟字之譌。

𩙚：《廣韻》蘇刁切《集韻》《韻會》《正韻》先彫切，𠀤音蕭。《玉篇》北風也。《集韻》涼風謂之𩙚。

𩙛：《廣韻》呼肱切《集韻》呼宏切，𠀤音薨。《廣韻》𩙛𩙛，大風。《集韻》亦作𩙓。

𩙜：《集韻》悉協切，音燮。風貌。

飌：《玉篇》古文風字。註詳部首。《周禮·春官》祀飌師。

𩙝：《集韻》失涉切，音攝。風貌。

飍：《廣韻》《集韻》𠀤香幽切，音烋。《廣韻》驚風。又《玉篇》驚走貌。《左思·吳都賦》儋耳黑齒之酋，金鄰象郡之渠。驫䮅飍矞靸霅，驚捷先驅前途。《註》驫音浮，駥音月，飍音休，矞音聿，靸音撒，霅音匣。言外國渠酋，馳走爲吳王前導也。蓋借疾風形，擬奔走之狀也。又《集韻》必幽切，音彪。又步幽切，音淲。義𠀤同。考證：〔《左思·吳都賦》儋耳黑齒之酋，金潾象郡之渠。驫䮅飍矞靸霅，驚捷〕謹照原文金潾改金鄰。

𩙞：《說文》飄本字。从風㶾聲。

𩙡：《字彙補》匹幽切，音近婄。風也。

𩙤：《集韻》䬍古作𩙤。註詳八畫。

