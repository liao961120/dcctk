音：《唐韻》《集韻》《韻會》《正韻》𠀤於今切，音隂。《說文》聲也。生於心，有節於外，謂之音。宮商角徵羽，聲。絲竹金石匏土革木，音也。从言，含一。《書·舜典》八音克諧。《禮·樂記》變成方謂之音。《疏》方謂文章，聲旣變轉和合，次序成就文章謂之音。音則今之歌曲也。《周禮·春官·大師》以六律爲之音。《疏》以大師吹律爲聲，又使其人作聲而合之，聽人聲與律呂之聲合，謂之爲音。《詩序》情發於聲，聲成文，謂之音。《疏》此言聲成文謂之音，則聲與音別。樂記註：雜比曰音，單出曰聲。記又曰：審聲以知音，審音以知樂，則聲音樂三者不同，以聲變乃成音，音和乃成樂，故別爲三名。對文則別，散則可以通。季札見歌《秦》曰：此之謂夏聲。公羊傳曰：十一而稅頌聲作，聲卽音也。下云治世之音，音卽樂也。是聲與音樂各得相通也。又《易·中孚》翰音登于天。《禮·曲禮》雞曰翰音。又姓。見《姓苑》。又《正韻》於禁切。與䕃通。《左傳·文十七年》鹿死不擇音。《杜預註》音，所茠䕃之處。古字借用。○按註借用，是古字聲同，皆相假借，且釋文作於鳴反，𠀤不作去聲讀，正韻非。考證：〔《詩序》聲成文，謂之音。《疏》季扎見歌秦曰，此之謂夏聲。〕謹照原文季扎改季札。

䪦：《廣韻》戸公切《集韻》胡公切，𠀤音洪。《廣韻》大聲。《集韻》或作叿𠲓。

䪧：《廣韻》直離切《集韻》𨻰知切，𠀤音馳。《廣韻》咸䪧，黃帝樂名。《禮·樂記》作池。

韴：《廣韻》徂合切《集韻》昨合切，𠀤音雜。《廣韻》斷聲。

䪩：《唐韻》《集韻》𠀤魚音切，音唫。《說文》本作吟。同訡。詳口部吟字註。

韵：《集韻》與韻同。

𩐘：《集韻》五遠切，音阮。樂名。

𩐚：《集韻》敷弗切，音拂。樂聲乍息貌。

𩐛：《篇海》音蓬。屋響也。

韶：〔古文〕𢨍《唐韻》市招切《集韻》《韻會》時饒切《正韻》時昭切，𠀤音軺。《說文》虞舜樂也。《玉篇》繼也，紹也。《書·益稷》簫韶九成。《禮·樂記》韶，繼也。《註》韶之言紹也。言舜能繼紹堯之德。又《左傳·襄二十九年》見舞韶濩者。《註》殷湯樂。《疏》言其能紹繼大禹也。又《集韻》一曰美也。《韻會》凡言韶華，韶光，取此。又《韻會》州名。古百越地，漢曲江縣，隋置韶州。有兩石相對如雙闕。或曰舜作樂於此，故名韶石。又姓。《正字通》晉中牟令韶石。《廣韻》同㲈。《集韻》亦作招。

韷：《篇海》力虢切，音礐。音聲煩鬧也。

𩐞：《集韻》於禁切，音䕃。𩐞呝，不平聲。

𩐟：《廣韻》《集韻》𠀤北角切，音剝。《廣韻》指聲。《集韻》本作𥭖。手足指節鳴也。或作𤕝。通作肑。

𩐠：《廣韻》呼東切《集韻》呼公切，𠀤音烘。《廣韻》𩐠䪦，大聲。《集韻》或作哅。

𩐡：《集韻》子六切，音蹙。樂懸斷貌。

𩐢：《字彙補》與響同。

𩐧：《類篇》烏含切，音諳。聲小也。○按集韻書作䪩，誤。

韸：《廣韻》薄紅切《集韻》薄蒙切《正韻》薄紅切，𠀤音蓬。《玉篇》和也，鼓聲也。《集韻》本作逢。或作韼、𪔍。又《集韻》敷逢切，音豐。義同。

䪫：《廣韻》戸耕切《集韻》何耕切，𠀤音莖。《正字通》與莖通。《博雅》六䪫，顓頊樂。《周禮·春官·大司樂註》作五莖，言能爲五行之道立根莖也。

䪬：《廣韻》《集韻》𠀤普沒切，音馞。《廣韻》按物聲。或作𥩾。

𩐨：《廣韻》匹江切《集韻》披江切，𠀤音胮。《廣韻》鼓聲。《集韻》或作𪔔。又《廣韻》薄江切《集韻》皮江切，𠀤音龎。本作𪔳，義同。

𩐭：《廣韻》奴協切《集韻》諾叶切，𠀤音捻。《廣韻》聲絕。《集韻》聲止也。或作諗。

韹：《廣韻》胡盲切《集韻》戸盲切，𠀤音橫。《玉篇》樂聲也。《爾雅·釋訓》韹韹，樂也。又《廣韻》《集韻》𠀤胡光切，音黃。《廣韻》韹樂，鐘聲也。《集韻》本作鍠。又《集韻》於莖切，音𦉍。銅器聲。

韺：《廣韻》《集韻》𠀤於驚切，音英。《玉篇》帝嚳樂名六韺。亦作英。《廣韻》五韺，高陽氏樂。《集韻》博雅：五韺，帝俈樂。

𩐱：《五音集韻》與涉同。音葉。樂器。

䪮：《集韻》楚九切，音𩋄。䪮䪮，衆聲。又初口切，音鯫。樂音美也。

𩐵：《廣韻》《集韻》𠀤徒弄切，音洞。《廣韻》鐘聲。《集韻》或作𩐹。

䪯：《廣韻》於營切《集韻》娟營切，𠀤音縈。《廣韻》聲也。又《集韻》乙榮切。《玉篇》聲也。《集韻》䪯𧭈，聲也。又《集韻》於莖切，音𦉍。呻也。又初耕切，音琤。義同。又《類篇》烏熒切，音瀯。小聲。

韻：〔古文〕均《唐韻》《集韻》《韻會》王問切《正韻》禹慍切，𠀤音運。《說文》和也。从音員聲。《玉篇》聲音和曰韻。《文心雕龍》異音相從謂之和，同聲相應謂之韻。《晉書·律曆志》凡音聲之體，務在和韻，益則加倍，損則減半。《陸機·文賦》收百世之闕文，采千載之遺韻。○按文人言韻，始見於此。漢魏以上之書，皆言音不言韻。自晉以後，音降而爲韻矣。至韻書之最古者，莫如魏李登《聲類》，晉呂靜倣其法作《韻集》，齊周顒始著《四聲切韻》，梁沈約有《四聲》一卷，隋秦王俊有《韻纂》，陸法言有《切韻》，至唐孫愐《唐韻》出，而諸書皆廢。宋𨻰彭年等重修《廣韻》，丁度有《集韻》，金韓道昭有《五音集韻》，元黃公紹有《韻會舉要》，明洪武中宋濂等修《正韻》，此韻書大略也。又《正韻》風度也。《說文》裴光遠云：古與均同。《唐書·楊收傳》夫旋宮以七聲爲均。均言韻也。古無韻字，猶言一韻聲也。《集韻》或作韵。

𩐶：《字彙補》之涉切，音摺。言多也。○按卽讋字之譌。

韼：《集韻》同韸。

韽：《唐韻》恩甘切《集韻》《韻會》《正韻》烏含切，𠀤音諳。《說文》下徹聲。《廣韻》聲小。《周禮·春官·典同》微聲韽。《註》韽，聲小不成也。又《集韻》於金切，音隂。又《類篇》衣廉切，音淹。又《集韻》𩾓感切，諳上聲。又烏紺切，諳去聲。義𠀤同。○按周禮釋文：韽，劉音闇。又於瞻反。鄭於貪反。戚於感反。李烏南反。凡五音，皆可讀。又《廣韻》《集韻》《韻會》《正韻》𠀤於陷切，音揞。《廣韻》下入聲。俗作𪛏。

韾：《廣韻》挹淫切《集韻》伊淫切，𠀤音愔。《廣韻》聲和靖也。又《集韻》烏含切，音諳。義同。

𩐹：《集韻》同𩐵。

𩐿：《字彙》與響同。唐堯神人暢，有𩐿在坐，敕予爲𡨂在𤣥中。《正字通》《神人暢》，雖見謝希逸《琴論》，然辭不雅馴，必非堯作也。

𩑂：《廣韻》直角切，音濁。龍𩑂。

𩑃：《集韻》逆怯切，音業。樂也。《廣韻》本作𩑀。

䪰：《篇海》音依。痛聲。

響：〔古文〕𡪥𡪆《唐韻》《集韻》《韻會》《正韻》𠀤許兩切，音享。《說文》聲也。从音鄕聲。《註》徐鍇曰：聲之外曰響。響猶怳也，怳怳然浮也。實而精者曰聲，朴而浮者曰響。響之附聲，如影之著形。《玉篇》應聲也。《書·大禹謨》惟影響。又方響，樂器。《杜陽雜編》太和九年，宮人沈阿翹進白玉方響。《集韻》或作㗽。《韻會》又作鄕。通作嚮饗。

𩑄：《廣韻》𩑃本字。

𩑅：《字彙補》古弄切，音貢。賜也。○按卽贛字之譌。

頀：《廣韻》胡誤切《集韻》《韻會》《正韻》戸故切，𠀤音護。《玉篇》大頀，湯樂名。《廣韻》周禮作濩。《韻會》亦作護。

𩑇：《字彙補》許姜切，音香。擊也。或作𥫓。

𩑊：《集韻》郞丁切，音靈。音也。或省作𩇄。

