*奉和登會昌山應制

睿想入希夷，真遊到具茨。玉鸞登嶂遠，雲輅出花遲。

泉壑凝神處，陽和布澤時。六龍多順動，四海正雍熙。

*冬日與群公泛舟焦山

江外水不凍，今年寒複遲。眾芳且未歇，近臘仍袷衣。

載酒適我情，興來趣漸微。方舟大川上，環酌對落暉。

兩片青石棱，波際無因依。三山安可到，欲到風引歸。

滄溟壯觀多，心目豁暫時。況得窮日夕，乘槎何所之。

縱步不知遠，夕陽猶未回。好花隨處發，流水趁人來。

*度揭鴻嶺

閩越曾為塞，將軍舊置營。我歌空感慨，西北望神京。

*湘江

瀟湘江頭三月春，柳條弄日搖黃金。鷓鴣一聲在何許，黃陵廟前煙靄深。丹青欲畫無好手，穩提玉勒沈吟久。

馬蹄不為行客留，心掛長林屢回首。

*題龍陽縣青草湖

西風吹老洞庭波，一夜湘君白髮多。

醉後不知天在水，滿船清夢壓星河。

*訾家洲

舊業分明桂水頭，人歸業盡水東流。

春風日暮江頭立，不及漁人有釣舟。

*題吉州龍溪

龍溪之山秀而峙，龍溪之水清無底。狂風激烈翻春濤，薄霧冥蒙溢清泚。奔流百折銀河通，落花滾滾浮霞紅。

四時佳境不可窮，仿佛直與桃源通。

*過睦州青溪渡

天闊銜江雨，冥冥上客衣。潭清魚可數，沙晚雁爭飛。

川穀留雲氣，鵜鶘傍釣磯。飄零江海客，欹側一帆歸。

*闔閭城懷古

五湖春水接遙天，國破君亡不記年。

惟有妖娥曾舞處，古台寂寞起愁煙。

*葦谷

水會三川漾碧波，雕陰人唱采花歌。

舊時白翟今荒壤，葦穀淒淒風雨多。

*登岳陽樓

湖邊景物屬秋天，樓上風光似去年。仙侶緱生留福地，湘娥帝子寄哀弦。雲門自統軒台外，木葉偏飛楚客前。

極目江山何處是，一帆萬里信歸船。

*經望湖驛

大漠無屯雲，孤峰出亂柳。前驅白登道，顧失飛狐口。

遙憶代王城，俯臨恒山後。累累多古墓，寂寞為墟久。

豈不固金湯，終聞擊銅鬥。交歡初仗信，接宴翻貽咎。

埋寶賊夫人，磨笄傷彼婦。功成行且薄，義立名不朽。

莫慎纖微端，其何社稷守。身歿國遂亡，此立人君醜。

*杪秋洞庭懷王道士

漂泊日複日，洞庭今更秋。青桃亦何意，此夜催人愁。

惆悵客中月，裴回江上樓。心知楚天遠，目送滄波流。

謝客久已滅，微言無處求。空餘白雲在，客興隨孤舟。

千里杳難盡，一身常獨遊。故園複何許，江漢徒遲留。

*君山祠

萬頃湖波浸碧天，旌封香火幾千年。風濤澎湃魚龍舞，棟宇崢嶸燕雀遷。遠岫光中濃淡樹，斜陽影裏往來船。

江河願借吹噓便，應有神功在目前。

*新樂府

溫穀春生至，宸游近甸榮。雲隨天上轉，風入禦筵輕。

翠蓋浮佳氣，朱樓依太清。朝臣冠劍退，宮女管弦迎。

*部落曲

蕃軍傍塞游，代馬噴風秋。老將垂金甲，閼支著錦裘。

雕戈蒙豹尾，紅旆插狼頭。日暮天山下，鳴笳漢使愁。

*從軍

漢馬千蹄合一群，單于鼓角隔山聞。

沙塠風起紅樓下，飛上胡天作陣雲。

*宮詞二首

金吾持戟護軒簷，天樂傳教萬姓瞻。

樓上美人相倚看，紅妝透出水晶簾。

玉樓天半起笙歌，風送宮人笑語和。

月影殿開聞曉漏，水晶簾卷近秋河。

