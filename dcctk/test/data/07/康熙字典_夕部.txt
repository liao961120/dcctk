夕：《唐韻》《集韻》《韻會》《正韻》𠀤祥易切，音席。晨之對，暮也。《尚書·大傳》歲之夕，月之夕，日之夕，謂臘爲歲夕，晦爲月夕，日入爲日夕也。《詩·小雅》以永今夕。又朝見曰朝，夕見曰夕。《晉語》平公射鷃不死，使豎襄搏之，失。公怒，將殺之，叔向聞之夕。《註》夕見于朝以諫也。又七夕。《齊諧記》桂陽武丁有仙道，謂弟曰：七月七夕，織女當渡河暫詣牽牛。《荆楚歲時記》七夕，婦女結綵樓，𨻰瓜果庭中，穿七孔針以乞巧。柳宗元有乞巧文。又官名。夕郞，漢制，給事黃門之職。又地名。《左傳·莊十九年》楚子卒，鬻拳葬諸夕室。又山名。《山海經》渾夕之山。又曹夕之山。又姓。望出巴郡。見《統譜》。又斜也。《呂覽》正坐于夕室，謂室斜而正其坐也。又與昔通。《莊子·天運篇》通昔不寐。又叶在爵切，音皭。猶宿也。《詩·齊風》齊子發夕。《陸德明疏》發朝也。叶上鞹薄。《說文》从月半見。《徐曰》月字之半，月初生則暮見西方，故半月爲夕。

外：〔古文〕𡖄《廣韻》《集韻》五會切《韻會》魚會切，𠀤歪去聲。內之對，表也。《易·坤卦文言》義以方外。《家人彖傳》男正位乎外。《禮·祭義》禮也者，動於外者也。《莊子·齊物論》六合之外，聖人存而不論。《列子·仲尼篇》遠在八荒之外。又疏斥也。《易·泰卦彖傳》內君子，而外小人。《前漢·霍光傳》盡外我家。又度外，置之也。《後漢·光武紀》暫置此兩子于度外。又方外，散人也。《淮南子·道應訓》吾與汗漫期于九垓之外。又《集韻》五活切，音杌。《黃庭經》洞視得見無內外，存嗽五牙不飢渴，神華執中六丁謁。又叶征例切，音制。《詩·魏風》十畝之外兮。叶下泄逝。《說文》外，遠也。卜尚平旦，今若夕卜，于事外矣。會意。考證：〔《禮·祭儀》禮也者，動乎外者也。〕謹照原書祭儀改祭義。照原文動乎改動於。〔《易·否卦彖傳》內君子，而外小人。〕謹照原書否卦改泰卦。

夗：《廣韻》《集韻》𠀤於阮切，音苑。臥轉貌。又《集韻》烏勉切，音宛。《揚子·方言》夗專，簙也。《說文》作夗。从夕从卪，臥有卪也。

夘：《正字通》同夗。字彙作古文外字，失考。

𡖄：《玉篇》古文外字。註見本畫。

夙：〔古文〕𠈇𠉦𣦽《廣韻》息逐切《集韻》《韻會》息六切，𠀤音宿。《說文》早敬也。《書·舜典》夙夜惟寅。《詩·大雅》祈年孔夙。又姓。魯大夫季孫夙之後。又夙沙，複姓。又叶相卽切，音息。《詩·大雅》載震載夙。叶下稷韻。

多：〔古文〕𡖇𡖈《廣韻》《正韻》得何切《集韻》《韻會》當何切，𠀤朵平聲。《爾雅·釋詁》衆也。《詩·小雅》謀夫孔多。《增韻》不少也。《易·謙卦象傳》君子以裒多益寡。《禮·表記》取數多者，仁也。又勝也。《禮·檀弓》曾子曰：多矣乎予出祖者。《註》曾子聞子游喪事有進無退之言，以爲勝于已之所說出祖也。《史記·高帝紀》臣之業所就，孰與仲多。又刻求也。《左傳·僖七年》後之人將求多于汝，汝必不免。又稱美也。《前漢·袁盎傳》諸公聞之皆多盎。《後漢·馮異傳》諸將皆言願屬大樹將軍，帝以此多之。又戰功曰多，見《周禮·夏官·司勲》。又荒俗呼父爲阿多。《唐書·德宗紀》正元六年，回紇可汗謝其次相曰：惟仰食于阿多。又姓。漢多軍，多卯，宋多岳。又梵語吃栗多，華言賤人。底栗多，華言畜生。又樹名。貝多樹，出摩伽陀國，長六七丈，冬不凋，見《酉陽雜俎》。又南印建那補羅國北有多羅樹，株三十餘里，其葉長廣，其色光潤，諸國書寫采用之。見《西域記》。又叶都牢切，音刀。《蘇轍·巫山廟詩》歸來無恙無以報，山下麥熟可作醪。神君尊貴豈待我，再拜長跪神所多。又《詩·魯頌》享以騂犧，是饗是宜，降福旣多。《正字通》朱傳，犧，虛宜虛何二反，宜，牛奇牛多二反，多，章移當何二反。字彙專叶音趨，不知詩有二反也。○按朱子意，若从上虛宜切之犧，牛奇切之宜，則當何切之多宜叶章移切，音貲。若从下多字叶，則犧叶虛何切，音呵，宜叶牛多切，音哦。一在支韻止攝，一在歌韻果攝，《字彙》叶逡須切，音趨，錯入虞韻遇攝，《正字通》譏《字彙》不知二反，殊不知其錯入虞韻，幷不知一反也。《說文》多，重也，从重夕。夕者，相繹也，故爲多。重夕爲多，重日爲曡。考證：〔《禮·坊記》取數多者，仁也。〕謹照原書坊記改表記。〔《左傳·僖七年》後之人必求多于汝。〕謹照原文必求改將求。

𡖇：《玉篇》古文多字。註見上（多字）。

𡖈：《集韻》多古作𡖈。註見上（多字）。

𡖊：夙本字。

𡖋：《字彙補》蜀夾江江縣酒官𥓓，南由市入爲閽，北抵湖出爲𡖋。楊愼曰：𡖋，卽古亦字。吹景錄，亦，古掖字。通閽，卽掖門也。

夜：〔古文〕𡖍𠙑𠙇《唐韻》羊謝切《集韻》《韻會》寅謝切《正韻》寅射切，𠀤耶去聲。日入爲夜，與晝對。《夏小正》時有養夜。《註》猶言永夜也。《周禮·秋官·司寤氏》以星分夜，以詔夜士夜禁。《衞宏·漢舊儀》晝漏盡，夜漏起，省中黃門持五夜。《註》晝有朝禺中晡夕，夜有甲乙丙丁戊。漢制，金吾掌宮外，戒非常，惟元夜弛禁，前後各一日，謂之放夜。又宣夜，窺天之器。《蔡邕·釋誨》言天體者有三，一曰周髀，二曰宣夜，三曰渾天。又夜明，祭月之坎。《禮·祭法》夜明，祭月也。又武宿夜，武舞曲名。《禮·祭統》舞莫重於武宿夜。又子夜，晉曲名。《樂府·解題》昔女子名子夜者造此聲，其聲甚哀。又國名。西夜，去長安萬三百五十里，見《前漢·西域傳》。又夜郞，在播州。見《蜀記》。又《史記·夏本紀》桀鑿池爲夜宮。又使夜，漢宮官名，見《外戚傳》。又不夜，城名，在西夏。《杜甫詩》無風雲出塞，不夜月臨關。《邵氏聞見錄》無風塞，不夜城，西夏有其地，王詔經略西邊至其處。《齊地記》齊有不夜城，古者有日夜照于東境，萊子立此城，以不夜爲名。又墓穴曰夜臺，一曰長夜。《古詩》築此長夜室。又嘉夜，草名。《前漢·禮樂志郊祀歌》俠嘉夜，𦶜蘭芳。《註》俠挾同。嘉夜，芳草也。《楊愼·轉注》作液，非。又姓，見《通志》。又《集韻》夷益切，音亦。東海縣名。又他歷切，音惕。列子湯問篇，師曠方夜擿耳，俛首而聽之，弗聞其聲，見《古今轉注》。又通御韻。《屈原·離騷》吾令鳳凰飛騰兮，繼之以日夜。飄風屯其相離兮，率雲霓而來御。又古通箇韻。《𨻰琳·武庫賦》千徒縱唱，億夫求和，聲訇隱而動山，光赫赫以燭夜。字書𠀤作叶，非。又叶羊洳切，音豫。《詩·唐風》夏之日，冬之夜。叶下居，居音倨。又叶以灼切，音龠。《詩·小雅》三事大夫，莫肯夙夜。叶下惡。《說文》夜舍也，天下休舍也。从夕，𡗜省聲，亦作𡖍。考證：〔《說文》夾舍也。〕謹照原文夾改夜。

夝：《說文》同晴。雨而夜除星見也。《徐鉉曰》今俗作晴，非。《總要》作①。从夕星，會意。《正字通》按晴者，霽之通稱，晝夜皆然。諸家泥从夕从星，專訓夜霽，非。或作暒。《前漢·天文志》天暒而景星見。又《集韻》甾莖切，音爭。義同。①字从夕星。

㚉：夃字之譌。

𡖍：《集韻》夜古作𡖍。註詳本畫。

𡖒：《廣韻》羊倫切《集韻》兪倫切，𠀤音畇。周也。本作勻。

𡖓：《廣韻》丁含切《集韻》都含切，𠀤音妉。多也。又都感切，音黕。丁紺切，音馾。義𠀤同。

𡖔：《廣韻》諾何切《集韻》囊何切。𠀤同那。多也。亦作𢑽。

𡖕：《說文》夙本字，从𠃨从夕。𠃨，音戟。持也，持事雖夕不休也。夕者，持明日之事也。○按《字彙》補書作𡖕，非是。𡖕字从𠃨作，不从出。

𡖝：俗𡖔字。

够：《廣韻》古𠋫切《集韻》居𠋫切，𠀤音遘。聚也，多也。《左思·魏都賦》繁富夥够，不可單究。又《廣韻》恪𠋫切《集韻》墟侯切，𠀤音摳。義同。

夠：同够。

𡖞：《集韻》處占切，音襜。𡖞𡖝，多也。

𡖟：《集韻》與螭同。

夡：《集韻》罄致切，音棄。《博雅》㚊夡，多也。又去吏切，音亟。義同。或从其。

㚊：《集韻》柯開切，音該。多也。又丘哀切，音開。義同。

𡖯：《字彙》桑谷切，音速。𧣡𡖯，多也。《正字通》俗字，無確據。

夢：《唐韻》《集韻》《韻會》莫鳳切《正韻》蒙弄切，𠀤蒙去聲。覺之對，寐中所見事形也。《書·說命》夢帝賚子良弼。《詩·小雅》乃占我夢。《周禮·春官·占夢》以日月星辰占六夢之吉凶，一正夢、二噩夢、三思夢、四寤夢、五喜夢、六懼夢。《又》大卜掌三夢之法，一致夢、二觭夢，《註》奇怪之夢、三咸陟。《註》升也，進也，無思慮而有其夢。一作咸夢。《莊子·齊物論》昔者莊周夢爲蝴蝶，栩栩然胡蝶也。俄然覺，則蘧蘧然周也。《張子正蒙》夢形閉而氣專于內，夢所以緣舊于習心，飢夢取，飽夢與。又澤名。《書·禹貢》雲土夢作。又《司馬相如·子虛賦》楚有七澤，一曰雲夢。雲夢者，方九百里。○按《左傳》《漢書》雲夢𠀤平去二音。又水名。夢水，在袁州宜春縣東。《寰宇記》昔鍾儀欲相此立縣，夜乞夢，果符所祝，因名縣曰思縣，水曰夢水。又姓。見《統譜》。又《廣韻》《正韻》莫紅切《集韻》《韻會》謨中切，𠀤音蒙。《潘岳·哀永逝文》旣遇目兮無兆，曾寤寐兮弗夢。爰顧瞻兮家道，長寄心兮爾躬。又《集韻》彌登切。音萌。《詩·齊風》甘與子同夢。又叶諸良切，音章。《𨻰琳·大荒賦》懼蓍兆之有惑兮，退齊思乎蘭房。魂營營與神遇兮，又診余以嘉夢。又叶暮傍切，茫去聲。《道藏歌》絳衣表羣會，生始似久夢。德隱冲內迹，至寂不覺當。當去聲。《說文》夢，不明也。从夕，瞢省聲。考證：〔《詩·小雅》乃占斯夢。〕謹照原文斯夢改我夢。

夣：俗夢字。

𡖶：《廣韻》《集韻》𠀤莫白切，音陌。同𡠜。《說文》𡧯也。一曰靜也。與莫通。

夤：《廣韻》翼眞切《集韻》《韻會》夷眞切，𠀤音𡐔。《說文》恭也，敬惕也。又進也，緣連也。《宋·穆修·會遇詩》介立傍無援，隂排密有夤。方語，因賄于進曰夤緣。又遠也。《淮南子·地形訓》九州之外，乃有八夤，一作殥。又腰絡也。《易·艮卦》列其夤。又《廣韻》《正韻》以脂切《集韻》《韻會》延知切，𠀤音夷。敬也，遠也。亦作𡖴𡖸𡖷。○按夤字訓義，《說文》及諸字書皆然，《正字通》强辨其非，不可從。

𡖷：《字彙》同夤，籒文。《正字通》譌字。

㚋：《廣韻》都聊切《集韻》丁聊切，𠀤音刁。大也，多也。

夥：《廣韻》胡火切《集韻》戸果切《韻會》合果切《正韻》胡果切，𠀤音禍。多也。《張衡·西京賦》炙炰夥。或作㚌。《揚子·方言》凡物盛而多，齊宋之郊謂之夥。今吳音謂多曰夥，問幾何曰幾夥。又俗謂同本合謀曰夥計。又《集韻》《韻會》《正韻》𠀤戸買切，音𡾨。《史記·𨻰涉世家》夥頤，涉之爲王沈沈者。楚人謂多爲夥，故天下傳之。《註》沈沈，宮室深邃貌。

㚌：《說文》同夥。

𡖿：俗夥字。

𡗆：《字彙》刀口切，音簍。多也。

㚍：《廣韻》口猥切，音傀。㚍㚍，多貌。

