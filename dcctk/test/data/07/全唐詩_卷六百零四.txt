*送前汝州李侍禦罷歸宣城

吟詩早得名，戴豸又加榮。下國閑歸去，他人少此情。

雲移寒嶠出，燒夾夜江明。重引池塘思，還登謝脁城。

*失題

獨夜長城下，孤吟近北辰。半天初去雁，窮磧遠來人。

月黯氛埃積，風膻帳幕鄰。惟聞防虜寇，不語暗傷神。

*送裴拾遺宰下邽

受謫因廷諫，茲行不出關。直廬辭玉陛，上馬向仙山。

地古桑麻廣，城偏僕禦閑。縣齋高枕臥，猶夢犯天顏。

*隗囂宮晚望

西顧伊蘭近，方驚滯極邊。水隨空穀轉，山向夕陽偏。

磧鳥多依地，胡雲不滿天。秋風動衰草，只覺犬羊膻。

*江上行

片席隨高鳥，連天積浪間。葦寬雲不匝，風廣雨無閑。

戍影臨孤浦，潮痕在半山。東原歸未得，荏苒滯江關。

*登山

信步上鳥道，不知身忽高。近空無世界，當楚見波濤。

頂峭松多瘦，崖懸石盡牢。獼猴呼獨散，隔水向人號。

*哭宣城元征君

高眠終不起，遠趣固難知。琴劍今無主，園林舊許誰。

苔封僧坐石，葦漲鶴翹池。後代傳青史，方欽道德垂。

*寄建州姚員外

誣譖遭遐謫，明君即自知。鄉遙辭劍外，身獨向天涯。

嶺堠蠻雲積，閩空瘴雨垂。南來終不遂，日探北歸期。

*送厲校書從事鳳翔

赴辟依丞相，超榮事豈同。城池當隴右，山水是關中。

日有來巴使，秋高出塞鴻。旬休隨大旆，應到九成宮。

*春夜同厲文學先輩會宿

江漢久分路，京關重聚吟。更為他夜約，方盡昔年心。

月隔明河遠，花藏宿鳥深。無眠將及曙，多是說山陰。

*長安書情

疏散過閒人，同人不在秦。近來驚白髮，方解惜青春。

僻寺居將遍，權門到絕因。行藏如此輩，何以謂謀身。

*過故洛城

七百數還窮，城池一旦空。夕陽唯照草，危堞不勝風。

岸斷河聲別，田荒野色同。去來皆過客，何處問遺宮。

*寄廬山賈處士

時泰亦高眠，人皆謂不然。窮經休望辟，餌術止期仙。

彭蠡波涵月，爐峰雪照天。常聞風雨夜，到曉在漁船。

*下第東歸留別鄭侍郎

無才副至公，豈是命難通。分合吟詩老，家宜逐浪空。

別心懸闕下，歸念極吳東。唯畏重回日，初情恐不同。

*泗上早發

獨起無人見，長河夜泛時。平蕪疑自動，落月似相隨。

楚外離空早，關西去已遲。漁歌聞不絕，卻軫洞庭思。

*贈天臺僧

赤城霞外寺，不忘舊登年。石上吟分海，樓中語近天。

重遊空有夢，再隱定無緣。獨夜休行道，星辰靜照禪。

*冬夜與友人會宿

君初離雁塞，我久滯雕陰。隔閏俱勞夢，通宵各話心。

禁風吹漏出，原樹映星沉。白晝常多事，無妨到曉吟。

*送元遂上人歸吳中

落發在王畿，承恩著紫衣。印心誰受請，講疏自攜歸。

泛浦龍驚錫，禪雲虎繞扉。吳中知久別，庵樹想成圍。

*贈志空上人

了了在心中，南宗與北宗。行高無外染，骨瘦是真容。

飯野盂埋雪，禪雲杖倚松。常修不住性，必擬老何峰。

*邊城晚望

廣漠杳無窮，孤城四面空。馬行高磧上，日墮迥沙中。

逼曉人移帳，當川樹列風。迢迢河外路，知直去崆峒。

*汴上暮秋

獨立長堤上，西風滿客衣。日臨秋草廣，山接遠天微。

岸葉隨波盡，沙雲與鳥飛。秦人寧有素，去意自知歸。

*春日言懷

東風萬物新，獨未到幽人。賦命自多蹇，陽和非不均。

五陵三月暮，百越一家貧。早誤閑眠處，無愁異此身。

*奉天寒食書事

處處無煙火，人家似暫空。曉林花落雨，寒穀鳥啼風。

故里芳洲外，殘春甸服中。誰知獨西去，步步泣途窮。

*長安寓居

貧寄帝城居，交朋日自疏。愁迎離磧雁，夢逐出關書。

經雨蟬聲盡，兼風杵韻餘。誰知江徼塞，所憶在樵漁。

*寫懷

此生居此世，堪笑複堪悲。在處有岐路，何人無別離。

長當多難日，愁過少年時。窮達都判了，休閒鑷白髭。

*白菊

所尚雪霜姿，非關落帽期。香飄風外別，影到月中疑。

發在林凋後，繁當露冷時。人間稀有此，自古乃無詩。

*中秋夜對月

月月勢皆圓，中秋朗最偏。萬方期一夕，到曉是經年。

影蔽星芒盡，光分物狀全。惟應苦吟者，目斷向遙天。

*陪郢州張員外宴白雪樓

高情日日閑，多宴雪樓間。灑檻江幹雨，當筵天際山。

帶帆分浪色，駐樂話朝班。豈料羈浮者，樽前得解顏。

*和薛侍禦題興善寺松

何年劚到城，滿國響高名。半寺陰常匝，鄰坊景亦清。

代多無朽勢，風定有餘聲。自得天然狀，非同澗底生。

*題鄭侍郎岩隱十韻

朝退常歸隱，真修大隱情。園林應得趣，岩谷自為名。

野步難尋寺，閑吟少在城。樹藏幽洞黑，花照遠村明。

海石分湖路，風泉遞雨聲。性高憐散逸，官達厭公卿。

架引藤重長，階延筍迸生。青門無到客，紫閣有來鶯。

物外身雖隱，區中望本清。終難依此境，坐臥避鈞衡。

*宿靈山蘭若

江心天半寺，一夕萬緣空。地出浮雲上，星搖積浪中。

滴漚垂閣雨，吹檜送帆風。旦夕聞清磬，唯應是釣翁。

*親仁裏雙鷺

雙去雙來日已頻，只應知我是江人。對欹雪頂思尋水，更振霜翎恐染塵。三楚幾時初失侶，五陵何樹又棲身。

天然不與凡禽類，傍砌聽吟性自馴。

*成紀書事二首

東吳遠別客西秦，懷舊傷時暗灑巾。滿野多成無主塚，防邊半是異鄉人。山河再闊千餘裏，城市曾經一百春。

閑與將軍議戎事，伊蘭猶未絕胡塵。

蹉跎遠入犬羊中，荏苒將成白首翁。三楚田園歸未得，五原岐路去無窮。天垂大野雕盤草，月落孤城角嘯風。

難問開元向前事，依稀猶認隗囂宮。

*秦中遇友人

半生南走複西馳，愁過楊朱罷泣岐。遠夢亦羞歸海徼，貧遊多是滯邊陲。胡雲不聚風無定，隴路難行棧更危。

旦暮唯聞語征戰，看看已欲廢吟詩。

*過分水嶺

隴山高共鳥行齊，瞰險盤空甚躡梯。雲勢崩騰時向背，水聲嗚咽若東西。風兼雨氣吹人面，石帶冰棱礙馬蹄。

此去秦川無別路，隔崖窮穀卻難迷。

*講德陳情上淮南李僕射八首

天降賢人佐聖時，自然聲教滿華夷。英明不獨中朝仰，清重兼聞外國知。涼夜酒醒多對月，曉庭公退半吟詩。

梁城東下雖經戰，風俗猶傳守舊規。

多朝軒冕冠乾坤，四海皆推聖最尊。楚玉已曾分卞玉，膺門依舊是龍門。筵開樂振高雲動，城掩鼙收落日昏。

嘗念蒼生如赤子，九州無處不沾恩。

未領春闈望早清，況聯戎閫控強兵。風威遍佈江山靜，教化高同日月明。九郡竟歌兼煮海，四方皆得共和羹。

東南自此全無事，只為期年政已成。

帝念淮壖疫疹頻，牢籠山海委名臣。古來比德由無侶，當代同途豈有人。夜宴獨吟梁苑月，朝遊重見廣陵春。

多年疲瘵全蘇息，須到謳謠日滿秦。

三紀吟詩望一名，丹霄待得白頭成。已期到老還沾祿，無複偷閒卻養生。當宴每垂聽樂淚，望雲長起憶山情。

朱門舊是登龍客，初脫魚鱗膽尚驚。

東來淮海拜旌旟，不把公卿一字書。曾侍晚齋吟對雪，又容華館食兼魚。孤微自省恩非次，際會誰知分有餘。

唯恥舊橋題處在，榮歸無計似相如。

平生南北逐蓬飄，待得名成鬢已凋。寒浦一從拋釣艇，舊林無處認風飆。程途雖喜關河盡，時節猶驚骨肉遙。

愁策羸蹄更歸去，亂山流水滿翻潮。

丹霄空把桂枝歸，白首依前著布衣。當路公卿誰見待，故鄉親愛自疑非。東風乍喜還滄海，棲旅終愁出翠微。

應念無媒居選限，二年須更守漁磯。

*獻獨孤尚書

虛拋南楚滯西秦，白首依前衣白身。退鷁已經三十載，登龍曾見一千人。魂離為役詩篇苦，淚竭緣嗟骨相貧。

今日鞠躬高旆下，欲傾肝膽杳無因。

*將過單于

荒磧連天堡戍稀，日憂蕃寇卻忘機。江山不到處皆到，隴雁已歸時未歸。行李亦須攜戰器，趨迎當便著戎衣。

並州去路殊迢遞，風雨何當達近畿。

*貞女祠

何穴藏貞骨，荒祠見舊顏。精靈應自在，雲雨不相關。

落石泉多咽，無風樹盡閑。唯疑千古後，為瑞向人間。

*宿華山

異境良難測，非仙豈合遊。星辰方滿嶽，風雨忽移舟。

噴月泉垂壁，棲松鶴在樓。因知修養處，不必在嵩丘。

*送張員外西川從事

為郎不入朝，自是赴嘉招。豸角初離首，金章已在腰。

劍橫陰綠野，棧響近丹霄。迎驛應相續，懸愁去路遙。

*題慈恩寺元遂上人院

竹檻匝回廊，城中似外方。月雲開作片，枝鳥立成行。

徑接河源潤，庭容塔影涼。天臺頻去說，誰占最高房。

*送杜倉曹往滄洲覲叔常侍

浮陽橫巨浸，南巷擁旌旃。別帶秦城雨，行聞魏國蟬。

磧鴻來每後，朝日見常先。東鄙雲霞廣，高林間水天。

*雕陰道中作

五月綏州北，途程少鬱蒸。馬依膻草聚，人抱濁河澄。

跡固長城壘，冤深太子陵。往來經此地，悲苦有誰能。

*留別從弟郴

同承太嶽胤，俱值太平時。丹陛懷趨計，滄洲負去期。

久貧成蹭蹬，多病惜支離。宗分兼交分，吾知汝亦知。

*尋山

躡履複支筇，深山草木中。隔溪遙避虎，當塢忽聞鐘。

落葉多相似，幽禽半不同。群猱呼卻散，如此異林翁。

*送徐侍禦充南詔判官

西去安夷落，乘軺從節行。彤庭傳聖旨，異域化戎情。

瘴路窮巴徼，蠻川過嶠城。地偏風自雜，天漏月稀明。

危棧連空動，長江到底清。笑宜防狒狒，言好聽猩猩。

撫論如敦行，歸情自合盟。回期佩印綬，何更見新正。

*送省玄上人歸江東

釋律周儒禮，嚴持用戒身。安禪思剡石，留偈別都人。

雨合吳江黑，潮移海路新。瓶盂自此去，應不更還秦。

*送劉校書游東魯

內閣勞讎校，東邦忽縱遊。才偏精二雅，分合遇諸侯。

暗海龜蒙雨，連空趙魏秋。如經麟見處，駐馬瞰荒丘。

*送金吾侍禦奉使日東

還鄉兼作使，到日倍榮親。向化雖多國，如公有幾人。

孤山無返照，積水合蒼旻。膝下知難住，金章已系身。

*題甘露寺

丹檻拂丹霄，人寰下瞰遙。何年增造化，萬古出塵囂。

地勢盤三楚，江聲換幾朝。滿欄皆異藥，到頂盡飛橋。

澤廣方雲夢，山孤數沃焦。中宵霞始散，經臘木稀凋。

鐸動天風度，窗明海氣消。帶鼙分迥堞，當日辨翻潮。

鳥去沉葭菼，帆來映泬。浮生自多事，無計免回鑣。

*冬夜懷真裏友人會宿

靜語與高吟，搜神又爽心。各來依帝裏，相對似山陰。

漏永星河沒，堂寒月彩深。從容不易到，莫惜曙鐘侵。

*陪友人夏夜對月

後伏中宵月，高秋滿魄齊。輪移仙掌外，影下玉繩西。

蟬雀飛多誤，星螢出自迷。煩蒸驚頓絕，吟玩畏聞雞。

*送從弟籌任告成尉

海上從戎罷，嵩陽佐縣初。故人皆羨去，吾祖舊曾居。

地古多生藥，溪靈不聚魚。唯應尋隱者，閑寺講仙書。

*秋日陪陸校書遊玉泉

共愛泉源異，頻來不覺勞。散光垂草細，繁響出風高。

沫滯潭花片，沙遺浴鳥毛。塵間喧與悶，須向此中逃。

*送防州鄔員外

千溪與萬嶂，繚繞複崢嶸。太守勞車馬，何從駐旆旌。

椒香近滿郭，漆貨遠通京。唯滌雙塵耳，東南聽政聲。

*過穆陵關

荒關無守吏，亦恥白衣過。地廣人耕絕，天寒雁下多。

東西方自感，雨雪更相和。日暮聊攄思，搖鞭一放歌。

*江上遇友人

闕下分離日，杏園花半開。江邊相值夜，榆塞雁初來。

坐久河沉鬥，吟長月浸杯。鱸魚非不戀，共有客程催。

*憶宛陵舊居

舊憶陵陽北，林園近板橋。江晴帆影滿，野迥鶴聲遙。

島徑通山市，汀扉上海潮。秦城歸去夢，夜夜到漁樵。

*題聞琴館

城非宓賤邑，館亦號聞琴。乃是前賢意，常留化俗心。

代公存綠綺，誰更寄清音。此跡應無改，寥寥畢古今。

*寄江上弟妹

無成歸未得，不是不謀歸。垂老登雲路，猶勝守釣磯。

大荒身去數，窮海信來稀。孤立皆難進，非關命獨違。

*題李昌符豐樂幽居

詩家依闕下，野景似山中。蘭菊俱含露，杉梧為奏風。

破門韋曲對，淺岸禦溝通。莫歎連年屈，君須遇至公。

*青山晚望

昔人懷感處，此地倍魂消。四海經搖落，三吳正寂寥。

風移殘燒遠，帆帶夕陽遙。欲繼前賢跡，誰能似隱招。

*宣城送進士鄭徽赴舉

長安去是歸，上馬肯沾衣。水國車通少，秦人楚薦稀。

鴻方離北鄙，葉下已西畿。好整丹霄步，知音在紫微。

*言懷

萬事不關心，終朝但苦吟。久貧慚負債，漸老愛山深。

日月銷天外，帆檣棄海陰。榮枯應已定，無複系浮沉。

*汴河十二韻

昔年開汴水，元應別有由。或兼通楚塞，寧獨為揚州。

直斷平蕪色，橫分積石流。所思千里便，豈計萬方憂。

首甚資功濟，終難弭宴遊。空懷龍舸下，不見錦帆收。

浪倒長汀柳，風欹遠岸樓。奔逾懷許竭，澄澈泗濱休。

路要多行客，魚稀少釣舟。日開天際晚，雁合磧西秋。

一派注滄海，幾人生白頭。常期身事畢，於此泳東浮。

*旅中送人歸九華

分與仙山背，多年負翠微。無因隨鹿去，只是送人歸。

頂木晴摩日，根嵐曉潤衣。會於猿鳥外，相對掩高扉。

*送友人歸江南

皇州五更鼓，月落西南維。此時有行客，別我孤舟歸。

上國身無主，下第誠可悲。

*洞庭湖

空江浩蕩景蕭然，盡日菰蒲泊釣船。青草浪高三月渡，綠楊花撲一溪煙。情多莫舉傷春目，愁極兼無買酒錢。

猶有漁人數家住，不成村落夕陽邊。

*句

曉嶂猿開戶，寒湫鹿舐冰。

當空吟待月，到晚坐看山。

一年三領郡，領郡管仙山。

