*春台晴望

追賞層台迥，登臨四望頻。熙熙山雨霽，處處柳條新。

草長秦城夕，花明漢苑春。晴林翻去鳥，紫陌閱行人。

旅客風塵厭，山家夢寐親。遷鶯思出穀，鶱翥待芳辰。

*天驥呈材

毛骨合天經，拳奇步驟輕。曾邀於闐駕，新出貳師營。

噴勒金鈴響，追風汗血生。酒亭留去跡，吳阪認嘶聲。

力可通衢試，材堪聖代呈。王良如顧盻，垂耳欲長鳴。

*律中應鐘

律窮方數寸，室暗在三重。伶管灰先動，秦正節已逢。

商聲辭玉笛，羽調入金鐘。密葉翻霜彩，輕冰斂水容。

望鴻南去絕，迎氣北來濃。願托無凋性，寒林自比松。

*閏月定四時

得閏因貞歲，吾君敬授時。體元承夏道，推曆法堯咨。

直取歸餘改，非如再失欺。葭灰初變律，斗柄正當離。

寒暑功前定，春秋氣可推。更憐幽谷羽，鳴躍尚須期。

*閏月定四時

聖代承堯曆，恒將閏正時。六旬餘可借，四序應如期。

分至寧愆素，盈虛信不欺。鬥杓重指甲，灰管再推離。

羲氏兼和氏，行之又則之。願言符大化，永永作元龜。

*閏月定四時

積數歸成閏，羲和職舊司。分銖標鬥建，盈縮正人時。

節候潛相應，星辰自合期。寸陰寧越度，長曆信無欺。

定向銅壺辨，還從玉律推。高明終不謬，委鑒本無私。

*新陽改故陰

律管才推候，寒郊忽變陰。微和方應節，積慘已辭林。

暗覺餘澌斷，潛驚麗景侵。禁城佳氣換，北陸翠煙深。

有截知遐布，無私荷照臨。韶光如可及，鶯谷免幽沈。

*春水綠波

芳時淑氣和，春水澹煙波。滉漾滋蘭杜，淪漣長芰荷。

晚光扶翠瀲，潭影寫青莎。歸雁追飛盡，纖鱗游泳多。

朝宗終到海，潤下每盈科。願假中流便，從茲發棹歌。

*海水不揚波

明朝崇大道，寰海免波揚。既合千年聖，能安百谷王。

天心隨澤廣，水德共靈長。不撓魚彌樂，無瀾葦可航。

化流沾率土，恩浸及殊方。豈只朝宗國，惟聞有越裳。

*四水合流

禹鑿山川地，因通四水流。縈回過鳳闕，會合出皇州。

天影長波裏，寒聲古度頭。入河無晝夜，歸海有謙柔。

順物宜投石，逢時可載舟。羨魚猶未已，臨水欲垂鉤。

*登聖善寺閣望龍門

高閣聊登望，遙分禹鑿門。刹連多寶塔，樹滿給孤園。

香境超三界，清流振陸渾。報慈弘孝理，行道得真源。

空淨祥煙霽，時光受日溫。願從初地起，長奉下生尊。

*秋霽望廬山瀑布

常思瀑布幽，晴晀喜逢秋。一帶連青嶂，千尋倒碧流。

濕雲應誤鶴，翻浪定驚鷗。星浦虹初下，爐峰煙未收。

岩高時褭褭，天淨起悠悠。儻見朝宗日，還須濟巨舟。

*濟川用舟楫

渺渺水連天，歸程想幾千。孤舟辭曲岸，輕楫濟長川。

迥指波濤雪，回瞻島嶼煙。心迷滄海上，目斷白雲邊。

氾濫雖無定，維持且自專。還如聖明代，理國用英賢。

*洛出書

德合天貺呈，龍飛聖人作。光宅被寰區，圖書薦河洛。

象登四氣順，文辟九疇錯。氤氳瑞彩浮，左右靈儀廓。

微造功不宰，神行利攸博。一見皇家慶，方知禹功薄。

*洛出書

浮空九洛水，瑞聖千年質。奇象八卦分，圖書九疇出。

含微蔔筮遠，抱數陰陽密。中得天地心，傍探鬼神吉。

昔聞夏禹代，今獻唐堯日。謬此敘彝倫，寰宇賀清謐。

*洛出書

清洛含溫溜，玄龜薦寶書。波開綠字出，瑞應紫宸居。

物著群靈首，文成列卦初。美珍翔閣鳳，慶邁躍舟魚。

俾姒惟何遠，休皇複在諸。東都主人意，歌頌望乘輿。

*玉壺冰

玉壺知素結，止水複中澄。堅白能虛受，清寒得自凝。

分形同曉鏡，照物掩宵燈。璧映圓光入，人驚爽氣淩。

金罍何足貴，瑤席幾回升。正值求珪瓚，提攜共飲冰。

*美玉

抱玉將何適，良工正在斯。有瑕寧自掩，匪石幸君知。

雕琢嗟成器，緇磷志不移。飾樽光宴賞，入佩奉威儀。

象德曾留記，如虹竊可奇。終希逢善價，還得桂林枝。

*琢玉

卞玉何時獻，初疑尚在荊。琢來聞制器，價衒勝連城。

虹氣沖天白，雲浮入信貞。佩為廉節德，杯作侈奢名。

露璞方期辨，雕文幸既成。他山豈無石，寧及此時呈。

*白珪無玷

片玉表堅貞，逢時寶自呈。色鮮同雪白，光潤奪冰清。

皎皎無瑕玷，鏘鏘有佩聲。昆山標重價，垂棘振香名。

抱璞心常苦，全真道未行。琢磨忻大匠，還冀動連城。

*鮫人潛織

珠館馮夷室，靈鮫信所潛。幽閒雲碧牖，滉漾水精簾。

機動龍梭躍，絲縈藕淬添。七襄牛女恨，三日大人嫌。

透手擊吳練，凝冰笑越縑。無因聽劄劄，空想濯纖纖。

*瑕瑜不相掩

出石溫然玉，瑕瑜素在中。妍媸因異彩，音韻信殊風。

讓美心方並，求疵意本同。光華開縝密，清潤仰磨礱。

秀質非攘善，貞姿肯廢忠。今來儻成器，分別在良工。

*戛玉有餘聲

戛玉音難盡，凝人思轉清。依稀流戶牖，仿佛在簷楹。

更逐松風起，還將澗水並。樂中和舊曲，天際轉餘聲。

漂渺浮煙遠，溫柔入耳輕。想如君子佩，時得上堂鳴。

*珠還合浦

至寶含沖粹，清虛映浦灣。素輝明蕩漾，圓彩色玢ge。

昔逐諸侯去，今隨太守還。影搖波里月，光動水中山。

魚目徒相比，驪龍乍可攀。願將車飾用，長得耀君顏。

*濁水求珠

至寶誠難得，潛光在濁流。深沈當處晦，皎潔庶來求。

綴履將還用，褰裳必更收。蚌胎應自別，魚目豈能儔。

日彩逢高鑒，星光詎暗投。不因今日取，泥滓出無由。

*暗投明珠

至寶欣懷日，良茲豈可儔。神光非易鑒，夜色信難投。

錯落珍寰宇，圓明隔淺流。精靈辭合浦，素彩耀神州。

抱影希人識，承時望帝求。誰言按劍者，猜忌卻生讎。

*暗投明珠

媚川時未識，在掌共傳名。報德能欺暗，投人自欲明。

月臨幽室朗，星沒曉河傾。的皪驪龍頷，熒煌彩鳳呈。

守恩辭合浦，擅美掩連城。魚目應難近，誰知按劍情。

*暗投明珠

至寶看懷袖，明珠出後收。向人光不定，離掌勢難留。

皎澈虛臨夜，孤圓冷瑩秋。乍來驚月落，疾轉怕星流。

有淚甘瑕棄，無媒自暗投。今朝感恩處，將欲報隋侯。

*泗濱得石磬

浮磬潛清深，依依呈碧潯。出水見貞質，在懸含玉音。

對此喜還歎，幾秋還到今。器古契良覿，韻和諧宿心。

何為值明鑒，適得離幽沈。自茲入清廟，無複泥沙侵。

