田：《唐韻》待年切《集韻》《韻會》《正韻》亭年切，𠀤音闐。《說文》𨻰也。樹穀曰田，象四口。十，阡陌之制也。《玉篇》土也，地也。《正韻》土已耕曰田。《釋名》塡也。五稼塡滿其中也。《易·乾卦》見龍在田。《詩·小雅》雨我公田。《通典》古有井田，畫九區如井字形，八家耕之，中爲公田，乃公家所藉。圭田者，祿外之田，以供祭祀。加田者旣賞之，又重賜之田也。又爰田，卽轅田。《左傳·僖十五年》晉於是乎作爰田。《註》分公田之稅，應入公者，爰之於所賞之衆。《晉語》作轅田。《前漢·食貨志》歲耕種者爲不易上田，休一歲者爲一易中田，休二歲者爲再易下田，三歲更耕之，自爰其處。農民戸人已受田，其家衆男爲餘夫，以口受田如比。《註》師古曰：爰，更互也，比例也。又名田。《前漢·董仲舒傳》古井田法，雖難卒行，宜少近古。限民名田，以贍不足。《通典》名田，占田也。各爲立限，不使富者過制，則貧弱之。家可足也。又代田。《通典》漢武征和三年，以趙過爲搜粟都尉。過能爲代田，一畮三甽，歲代其處，每耨必附根，根深能水旱。一歲之收常過縵田，一斛以上，用力少而得穀多。又屯田。《正字通》漢晉率兵屯，領以帥，唐率民屯，領以官。宋率營田，以民。漢趙充國於金城，留步士萬人屯田，擊先零，條上屯田十二事，宣帝從之。明初兼行官屯，民屯，兵屯，商屯，腹屯，邊屯諸法。永樂時著令，每一都司另撥旗軍十一，名耕種，號樣田。據所收子粒多寡，以辨別歲之豐凶，軍之勤惰。雖養軍百萬，不費民閒一粒。兵法所謂屯田一石，可當轉輸二十石也。又營田。《通典》宇文融括隱田曰：浮戸十共作一坊，官立廬舍，謂之營田戸。言爲官營田，非屯田戸也。又職田，職分田也。《文獻通考》隋開皇中，始給職田，又給公廨田。唐貞觀，以職田給逃還貧戸，每畞給粟二斗，謂之地子。十八年復給職田。永泰元年，百官請納職田，充軍糧。宋眞宗興復職田。慶曆均公田，復限職田。紹興復職田。金元志官皆有職田。又方田，卽均田。《通典》宋煕寧五年重修方田法，元豐罷之。郭諮攝肥鄕令，以千步方田法。四出量括，遂得其數，收逋賦八十萬。又區田。《氾勝之書》湯有七年之旱，伊尹作爲區田法，敎民糞種，負水澆稼。賈思勰曰：區田，以糞氣爲美，不必皆良田。又不耕旁地，庶盡地力。又籍田，天子親耕之田也。《禮·月令》孟春，天子帥三公九卿，躬耕帝籍。又弄田。《前漢·昭帝紀》上耕於鉤盾弄田。《師古註》謂宴游之田，天子所戲弄。又一井爲田。《魯語》季康子欲以田賦。《註》田，一井也。《管子·乗馬篇》五制爲一田，二田爲一夫。又《書·無逸》文王𤰞服，卽康功田功。《註》康者，安民之功。田者，養民之功。言文王不侈服飾，專安養斯民也。又獵也，與畋佃通。俗作𤝗。《易·恆卦》田无禽。《疏》田者，田獵也。《詩·鄭風》叔于田。《傳》田，取禽也。又姓。《五音集韻》出北平，敬仲自𨻰適齊，後攺田氏。《史記·田敬仲完世家註》敬仲奔齊，以𨻰田二字聲相近，遂爲田氏。又《黃庭經》尺宅寸田可治生。《註》尺宅，面也。寸田，兩眉閒爲上丹田，心爲絳宮田，臍下三寸爲下丹田。又官名。《詩·豳風》田畯至喜。《傳》田畯，田大夫也。《左傳·昭二十九年》稷，田正也。《疏》稷爲田官之長。《周禮·夏官》田僕上士十有二人。又星名。蒼龍之宿。《石氏星傳》龍左角曰天田。又神名。《詩·小雅》以御田祖。《傳》田祖，先嗇也。《周禮·地官·大司徒》設其社稷之壝，而樹之田主。《註》田主，田神，后土田正之所依也。又鼓名。《詩·周頌》應田縣鼓。《傳》田，大鼓也。《釋文》田如字，鄭作𣌾，音胤。又車名。《周禮·夏官》田僕掌馭田路。《註》田路，木路也。又地名。《爾雅·釋地》鄭有圃田。《左傳·隱八年》鄭伯請釋泰山之祀而祀，周公以泰山之祊易許田。《疏》許田，魯國朝宿之邑。又《僖二年》虢公敗戎于桑田。《註》桑田，虢地，在弘農陝縣東北。又《成六年》晉遷于新田。《註》今平陽絳邑縣是也。《後漢·郡國志》京兆藍田出美玉。又州名。《韻會》廣南化外，唐開蠻洞置。又草名。《爾雅·釋草》皇守田。《註》似燕麥，子如彫胡米，可食，生廢田中，一名守氣。又《何晏·景福殿賦》騈田胥附。《註》騈田胥附，羅列相著也。又《禮·奔喪》殷殷田田，如壞牆然。《疏》言將欲倒也。又蓮葉貌。《江南曲》江南可採蓮，蓮葉何田田。又《集韻》地因切，樹穀曰田。又《正韻》蕩練切，音電。《詩·齊風》無田甫田。《朱註》田，謂耕治之也。《釋文》無田，音佃。又《字彙補》池鄰切，音𨻰。《晉語》佞之見佞，果喪其田。《釋文》田音，與𨻰同。又轉音亭。《韓愈·越裳操》孰荒于門，孰治于田，四海旣均，越裳是臣。又《法苑珠林頌》賢人慕高節，志願菩提音。御鶴翔伊水，策馬出王田。又《易林》邪徑賊田，惡政傷民。夫婦呪詛，太山覆顚。顚，音丁。

由：《廣韻》以周切《集韻》《韻會》夷周切《正韻》于求切，𠀤音猷。《廣韻》从也。《韻會》因也。《爾雅·釋詁》自也。《註》猶从也。《論語》觀其所由。《註》經也，言所經從。《禮·內則》由衣服飮食，由執事。《註》由，自也。《儀禮·士相見禮》願見無由達。《註》言久無因緣，以自達也。又《博雅》由，行也。《書·微子之命》率由典常，以蕃王室。《禮·經解》是故隆禮由禮，謂之有方之士。《疏》由，行也。又於也。《詩·大雅》無易由言。《箋》由，於也。又《博雅》由，用也。《書·盤庚》冲人非廢厥謀，弔由靈。《註》弔，至，由，用，靈，善也。言我非廢衆謀，乃至用爾衆謀之善者，指臣民以爲當遷者言也。《詩·小雅》君子無易由言。《箋》由，用也。《左傳·襄三十年》以晉國之多虞，不能由吾子。《註》由，用也。又《博雅》式也。又《揚子·方言》胥由，正輔也。燕之北鄙曰由。《註》胥，相也。由，正皆謂輔持也。又《揚子·方言》由迪，正也。東齊靑徐之閒相正謂之由迪。又所由，州郡官也。《唐書·崔成傳》舉觴罰裴度曰：丞相不宜與所由呫囁耳語，度笑受之。又《孟子》由由然與之偕，而不自失焉。《註》由由，自得之貌。《管子·小問篇》至其成也，由由兹免。《註》由由，悗懌實貌。兹免，謂益有謹厲。又由庚，由儀，𠀤笙詩也。見《束晳·補亡詩》。又國名。《戰國策》昔智伯欲伐厹由，遺之大鐘。《註》厹由，國名。《釋文》漢志由作猶。又縣名。《後漢·郡國志》吳郡由拳。《搜神記》秦始皇東巡，望氣者云：五百年後，江東有天子氣。始皇至，令囚徒十萬人掘汙其地，表以惡名，曰由拳縣。又姓。《史記·秦本紀》戎王使由余於秦。又由吾，複姓。又由胡，草名。《爾雅·釋草》繁，由胡。又夷由，鳥名。《爾雅·釋鳥》鼯䑕夷由。又雔由，蟲名。《爾雅·釋蟲》雔由樗繭。《註》食樗葉。又與猶通。尚可之辭。《孟子》王由足用爲善。又通作繇。《董仲舒·賢良策》道者所繇，適於治之路。《註》與由同。又許由。《前漢·古今人表》作許繇。又通作䌛。《前漢·宣帝紀》上亦無䌛知。又《楊愼·丹鉛錄》由與農通。韓詩外傳，東西耕曰橫，南北耕曰由。呂氏春秋，管子曆紀皆云：堯使后稷爲大由。註大由，大農也。錢譜，神農幣文，農作由。又借作㽕。《類篇》按說文徐曰：說文無由字，惟㽕字註：木生條也，古文省弓，而後人因省之，通用爲因由等字。《書·盤庚》若顚木之有由蘖。《註》古作㽕，顚仆也。㽕木生條也。○按《說文》註：古文省弓，則㽕係正字，由乃古省。據《尚書註》則㽕屬古文，似誤。又《韻補》叶延知切，音夷。《馮衍·顯志賦》往者不可攀援兮，來者不可與期。病歿世之不稱兮，願橫逝而無由。又叶羊諸切，音余。《古詩·爲焦仲卿妻作》阿母謂府吏，何乃太區區，此婦無禮節，舉動自專由。又《正字通》音妖。冶由，女子笑貌。考證：〔《禮·祭統》是故隆禮由禮，謂之有方之士。〕謹照原書祭統改經解。〔《孟子》由由焉與之偕，而不自失焉。〕謹照原文由由焉改由由然。

甲：〔古文〕𠇚𡴌《唐韻》《集韻》《韻會》古狎切《正韻》古洽切，𠀤音夾。草木初生之莩子也。《易·解卦》雷雨作而百果草木皆甲坼。《疏》百果草木皆莩甲開坼，莫不解散也。《後漢·章帝紀》方春生養，萬物孚甲。《註》葉裏白皮也。又十干之首。《爾雅·釋天》歲在甲曰閼逢，月在甲曰畢。《易·蠱卦》先甲三日，後甲三日。《疏》甲者，造作新令之日。《書·益稷》娶于塗山，辛壬癸甲。《禮·郊特牲》社日用甲，用日之始也。又凡物首出羣類曰甲。《戰國策》臣萬乗之魏，而甲秦楚。《釋文》甲，一作申，言居二國之上也。《張衡·西京賦》北闕甲第。《註》第，館也。甲，言第一也。《蘇軾·表忠觀𥓓》吳越地方千里，象犀珠玉之富甲於天下。又始也。《書·多方》因甲于內亂。《註》甲，始也。又科甲。《正字通》漢有甲乙丙科，平帝時歲課甲科四十人爲郞，乙科二十人爲太子舍人，丙科四十人補文學掌故。順帝陽嘉元年，增甲乙科員。又《爾雅·釋言》甲，狎也。《註》謂習狎。《詩·衞風》雖則佩韘，能不我甲。《毛傳》甲，狎也。《朱註》甲，長也。言才能不足以長於我也。又兵甲。《易·說卦》離爲甲冑。《疏》爲甲冑，取其剛在外也。《左傳·襄三年》組甲三百。《註》組甲，漆甲成組文。《禮·王制》命大司徒敎士以車甲。《周禮·冬官考工記》函人爲甲，犀甲七屬，兕甲六屬，合甲五屬。又《揚子·方言》汗襦，自關而東謂之甲𥜗。《正字通》衣亦曰甲，元世祖制一衣，前有裳無衽，後長倍於前，亦無領袖，綴以雨襻，名比甲，以便弓馬。又爪甲。《管子·四時篇》隂生金與甲。《註》隂氣凝結堅實，故生金爲爪甲也。又甲帳，殿也。又甲庫。《正字通》唐制，甲庫，藏奏鈔之地也。程大昌曰：唐中書門下吏部，各有甲曆，凡三庫以若干人爲一甲，在選部則名團甲。貞元四年，吏部奏三庫敕甲，又經失墜，乃至制敕旨甲皆被攺毀。據此則甲非甲乙之甲。龎元英文昌雜錄謂甲庫如令甲令丙，誤也。宋時有敕甲旨甲之稱，猶今言底言案也。遼史有架閣庫管句，元有左右部架閣庫，卽唐之甲庫也。又《淮南子·覽冥訓》質壯輕足者爲甲卒。《註》甲鋩也。又令甲，法令首章也。亦曰甲令。《戰國策》臣敬循衣服以待令甲。《史記·惠景閒侯年表》長沙王者至令甲，稱其忠焉。《註》瓚曰：漢以芮忠故特王之。以非制，故特著令。漢時決事，集爲令甲三百餘篇。如淳曰：令有先後，故有令甲，令乙，令丙。師古曰：若今第一，第二篇。《後漢·皇后紀》向使因設外戚之禁，編著甲令。又官名。《周禮·夏官》司甲。《疏》司甲，兵戈盾官之長者。又保甲。《正字通》編籍民戸，彼此詰察，防容隱姦宄也。又宋元豐，以諸路義勇攺爲保甲。紹興閒詔淮漢閒，取主戸之雙丁，十戸爲甲，五甲爲團，團有長。乾道閒，漕臣馮忠嘉言敎閱保甲，皆義勇民兵也。又國名。《春秋·宣十六年》晉人滅赤狄甲氏及留吁。《註》甲氏留吁，赤狄別種。《傳·昭十六年》徐子及郯人莒人會齊侯盟于蒲隧，賂以甲父之鼎。《註》甲父，古國名。高平昌邑縣東南有甲父亭。又姓。《莊子·庚桑楚》昭景也，甲氏也。《釋文》一說昭景甲三者，皆楚同宗也。昭景甲，三姓雖異，論本則同也。又赤甲，山名。《杜甫詩》卜居赤甲遷居新。《註》白鹽，赤甲，皆峽口大山。赤甲山高，不生草木，上皆赤色，望之如人袒胛，在夔州。又蟲介曰甲。又鳥名。《博雅》定甲鴠也。又《韻補》叶訖立切，音急。《揚雄·長楊賦》今樂遠出以露威靈，數動搖以疲車甲。叶上德。又叶吉協切，音頰。《楚辭·九歌》操吳戈兮被犀甲，車錯轂兮短兵接。考證：〔《書·多方》甲于內亂。〕謹照原文甲字上增因字。〔《左傳·宣十五年》晉侯滅赤狄甲氏及留吁。又《昭十五年》徐子及郯人莒人會齊侯盟于蒲隧，賂以甲父之鼎。〕謹照原書左傳改春秋。昭字上又字改爲傳字。兩十五年俱照原文改爲十六年。晉侯改晉人。〔《莊子·庚桑楚》昭景也，著戴也，甲氏也。《註》昭景甲三者，皆楚同宗也。〕謹照原文甲氏也下連著封也爲句，言昭景以戴而著甲氏以封而著也。今按義謹省著戴也三字。註改爲釋文一說。

申：〔古文〕𤰶𠭙《唐韻》《集韻》失人切《韻會》《正韻》升人切，𠀤音身。十二支之一。《爾雅·釋天》太歲在申，曰涒灘。《釋名》申，身也。物皆成，其身體各申束之，使備成也。《史記·律書》七月也。律中夷則，其於十二子爲申。申者，言隂用事，申賊萬物。又重也。《易·𢁉卦》重𢁉以申命。《書·堯典》申命義叔。《傳》申，重也。《後漢·朱暉傳》願將軍少察愚言，申納諸儒。又致也。《禮·郊特牲》大夫執圭，而使所以申信也。又舒也。《武王弓銘》屈申之義，廢興之行，無忘自過。《班彪·北征賦》行止屈申，與時息兮。又欠伸也。《莊子·刻意篇》熊經鳥申。又《博雅》申申，容也。《論語》子之燕居，申申如也。《朱註》申申，其容舒也。又姓。《史記·三皇本紀》神農五百三十年，而軒轅氏興焉，其後有州甫申呂，皆姜姓之後，𠀤爲諸侯。又申屠，複姓。又國名。《詩·王風》彼其之子，不與我戍申。《傳》申，姜姓之國。《左傳·隱元年》鄭武公娶於申。《註》申國，今南陽宛縣。又州名。《韻會》春秋時屬楚，秦南陽郡，後魏爲郢州，周爲申州。又山名。《山海經》申山，其上多穀柞，其下多杻橿。又北二十里曰上申之山。又池名。《左傳·文十八年》夏五月公遊于申池。《註》齊南城西門名申門，左右有池。又矢名。《晉語》乾時之役，申孫之矢集於桓鉤。《註》申孫，矢名。又草名。《淮南子·人閒訓》申𦯝，杜茞，美人之所懷服也。《註》申𦯝，杜茞，皆香草也。又《集韻》《韻會》《正韻》𠀤思晉切，音信，伸也。又《集韻》試刃切，音眒。引也。

甶：《唐韻》分勿切《集韻》敷勿切，𠀤音拂。《說文》鬼頭也。又《集韻》方未切，音沸。義同。

男：《集韻》《韻會》《正韻》𠀤那含切，音南。《說文》丈夫也。从田从力，言用力於田也。《白虎通》男，任也。任，功業也。《易·繫辭》乾道成男。又爵名。《禮·王制》公侯伯子男，凡五等。又姓。《史記·夏本紀》其後有男氏。又《韻補》叶尼心切，音寧。《詩·大雅》太娰嗣徽音，則百斯男。

𤰕：《正韻》同𤱶。《周禮·冬官考工記·匠人》一耦之伐，廣尺深尺謂之𤰕。《註》𤰕，畎也。《釋文》畎，古犬反，與𤰕同。

甸：《唐韻》《集韻》《韻會》𠀤堂練切，音電。《說文》天子五百里地。《書·禹貢》五百里甸服。《傳》規方千里之內謂之甸服，爲天子服。治田去王城面五百里。又六十四井之地。《禮·郊特牲註》十六井爲丘，四丘六十四井曰甸。《疏》一甸之中，出長轂一乗，甲士三人，步卒七十二人。又《周禮·地官·載師》以公邑之田任甸地。《註》公邑爲六遂餘地。又《縣師》掌邦國都鄙稍甸郊里之地域。《註》自邦國以及四郊之內。《左傳·襄二十一年》罪重於郊甸，無所伏竄。《註》郭外曰郊，郊外曰甸。又治也。《書·多士》乃命爾先祖，成湯革夏俊民甸四方。《傳》天命湯更代，夏用其賢人治四方。《詩·小雅》信彼南山，維禹甸之。《傳》甸，治也。《釋文》甸，毛讀田見反，鄭讀繩證反。又挺也。《揚子·太𤣥經》天甸其道。《註》言天挺立其道于上也。又官名。《禮·文王世子》磬于甸人。《註》甸人，掌郊野之官。《周禮·天官》甸師。《註》甸師，主共野物官之長。又《春官》甸祝。《註》甸之言田也，田祝之官。又《禮·少儀》納甸於有司。《註》甸謂田野之物。又《集韻》《韻會》《正韻》𠀤亭年切，音田。《五音集韻》取禽獸也。《周禮·春官·小宗伯》若大甸，則帥有司而饁獸于郊。《註》甸，讀曰田。《周禮·春官·肆師》凡師甸用牲于社宗則爲位。《疏》師謂出師征伐，甸謂四時田獵。《釋文》甸，音田。又《集韻》石證切《韻會》實證切《正韻》時正切，𠀤音盛。《左傳·哀十七年》良夫乗衷甸。《註》衷甸，一轅卿車。《周禮·地官·小司徒》四丘爲甸，四甸爲縣。《註》甸之言乗也，讀如衷甸之甸。甸，方八里。《釋文》甸，繩證反。又《字彙補》以證切，音媵。漢地名。甸氐道，屬廣漢郡。李奇讀。又《韻補》叶池鄰切，音𨻰。《劉劭瑞龍賦》有蜿之龍，來游郊甸，應節合義，象德郊仁。

㽕：《唐韻》以周切《集韻》《韻會》夷周切《正韻》于求切，𠀤音由。《說文》木生條也。从弓，象枝條華函之形，由聲。引商書若顚木之有㽕枿。《徐曰》謂已倒之木，更生孫枝也。㽕者，猶可也，止之言也。《今文尚書》作由。

甹：《唐韻》普丁切《集韻》傍丁切《韻會》滂丁切《正韻》彼耕切，𠀤音竮。《說文》亟詞也。《徐曰》甹者，任俠也。由用也，便捷任氣自由也。《爾雅·釋訓》甹，曳也。《註》謂相掣曳入于惡也。三輔謂輕財者爲甹。

町：《唐韻》《集韻》《韻會》𠀤他頂切，音珽。《說文》田踐處曰町。《廣韻》田區畔埒也。《詩·鄭風·東門之墠傳》墠，除地町町者。《左傳·襄二十五年》町原防。《註》隄防閒地，不得方正如井田，別爲小頃町也。又國名。《前漢·武帝紀》鉤町侯。《註》町，音若挺，西南夷也。又縣名。《前漢·地理志》句町縣。《註》音劬挺。又盢町，山名。《後漢·郡國志》益州郡盢町山，出銀鉛。又《廣韻》《正韻》徒鼎切《集韻》待鼎切，𠀤音挺。《莊子·人閒世》彼且爲無町畦，亦與之爲無町畦。《註》町，徒頂反。畦，戸圭反。畔垺也。無畔垺，無威儀也。又《集韻》湯丁切，音聽。義同。又都挺切，音頂。田畝謂之町。又丈梗切，音瑒。町，除地爲墠也。又《五音集韻》他典切，音腆。町畽，鹿跡。《詩·豳風》町畽鹿場。《傳》町畽，鹿迹也。《釋文》町，他典反。又他頂反。《朱註》町畽，舍旁隙地也。《集韻》或作圢䵺。

画：《字彙》胡卦切，與畫同。繪也。

甽：《玉篇》古文畎字。《前漢·食貨志》后稷始甽田，以二耜爲耦，廣尺深尺曰甽。《後漢·章帝紀》毎尋前世舉人貢土，或起甽畝。又《類篇》松倫切，音旬。山下受霤處。《釋名》山下根之受霤處曰甽。甽，吮也，吮得山之肥潤也。《呂氏春秋》丁田弃甽。又《集韻》朱閏切，音稕。溝也。考證：〔《玉篇》古文𤱶字。〕謹照原文𤱶改畎。

𤰝：《集韻》同畎。《前漢·溝洫志》一畮三𤰝。

甾：《集韻》同葘。又與淄同。《前漢·地理志》惟甾其道。又與𨿴同。《周禮·天官·染人註》翟類有六，曰翬，曰搖，曰𠷎，曰甾，曰希，曰蹲。《玉篇》側飢切，與葘同。

甿：《唐韻》武庚切《集韻》謨耕切《正韻》眉庚切，𠀤音甍。《說文》田，民也。《周禮·地官·遂人》以下劑致甿，以田里安甿。《註》變民言甿，異外內也。甿，猶懵懵無知貌也。《管子·揆度篇》桓公憂北郭民之貧，召管子而問曰：北郭者，盡屨縷之甿也。又《五韻集韻》武登切，音瞢。義同。又《集韻》莫郞切，音茫。曠野，或書作𤰡。又母亙切，音懜。《博雅》癡也。一曰田民。

𤰞：《正字通》俗卑字。

𤰟：《唐韻》呼朗切《集韻》許朗切，𠀤壑上聲。鹵地名。

𤰠：《玉篇》恥力切，音尺。田器。

畀：〔古文〕畁《集韻》必至切《正韻》浦至切，𠀤音比。《爾雅·釋詁》畀，賜也。《書·洪範》不畀洪範九疇。《傳》畀，與也。《詩·衞風》彼姝者子，何以畀之。《傳》畀，予也。又人名。楚昭王妹季芉，字畀我。見《左傳·定四年》。《正韻》从田从丌，或从廾，誤。

畁：《集韻》畀古作畁。註詳上。

畂：《玉篇》古文㙀字。註詳土部七畫。

畃：《字彙補》思文切，令也。

𤰡：《集韻》同甿。

𤰢：《博雅》𤰢竟也。《釋文》沽浪反。○按卽㽘字之譌。

𤰣：《集韻》畏古作𤰣。註詳四畫。

㽘：《唐韻》古郞切《集韻》《韻會》《正韻》居郞切，𠀤音岡。《說文》境也。一曰陌也。趙魏謂陌爲㽘。又《廣韻》各朗切《集韻》《韻會》舉朗切《正韻》舉盎切，𠀤音䴚。《廣韻》同𨟼。鹽澤也。又《集韻》居浪切，鋼去聲。亦境也。

畆：《玉篇》與畮同。

畇：《廣韻》羊倫切《集韻》《韻會》兪倫切《正韻》于分切，𠀤音勻。《爾雅·釋訓》畇畇，田也。《註》言墾辟也。《詩·小雅》畇畇原隰。《註》墾辟貌。又《廣韻》相倫切《集韻》須倫切，𠀤音荀。又《廣韻》詳遵切。《集韻》相倫切，𠀤音旬。義𠀤同。又《集韻》《韻會》《正韻》𠀤規倫切，音均。《六書故》原田一往平均也。又《集韻》戸犬切，音甽。義同。又《廣韻》徒年切《集韻》亭年切，𠀤音田。地名。在絳。又《集韻》堂練切，音甸。義同。

𤰩：《玉篇》古文畬字。註詳七畫。

𤰪：《集韻》父吻切，音憤。𤰪泉，地名。在魯。通作濆。

畈：《廣韻》《集韻》《韻會》方願切《正韻》方諫切，𠀤音販。《廣韻》田畈。《集韻》田也。《韻會》平疇也。

畉：《玉篇》防無切，音扶。《字彙》耕田也。

𤰫：《說文》古文邦字。註詳邑部四畫。備考：《韻會小補》古邦字。◎按《字彙》作𤰫，與此小異。𤰫字原作山下田。𤰫，古文邦。

𤰬：《字彙》楚孝切，音鈔。俗謂耕田曰𤰬田。

𤰭：《集韻》莊持切，音支。耕也。

𤰮：《廣韻》古惠切，音檜。𤰮𤲺。

畊：《玉篇》古文耕字。《晏子春秋·諫上》今齊國丈夫畊，女子織。又《楊愼·丹鉛錄》畊上聲，唐六典論府兵之制云：居無事時畊於耕。以此證之，畊耕音義有別。

畋：《廣韻》徒年切《集韻》《韻會》《正韻》亭年切，𠀤音田。《說文》平田也。《書·多方》今爾尚宅爾宅，畋爾田。《疏》治田謂之畋。今人以營田求食謂之畋食。又《廣韻》取禽獸也。《書·五子之歌》畋于有洛之表。《張衡·西京賦》盤于游畋，其樂只且。或作甸。亦作𤝗𢿊。通作田佃。又《廣韻》《集韻》《韻會》𠀤堂練切，音電。義同。

界：《唐韻》古拜切《集韻》《韻會》《正韻》居拜切，𠀤音戒。《說文》境也。《爾雅·釋詁》界，垂也。《孟子》域民不以封疆之界。又《增韻》分畫也，限也。《後漢·馬融傳》奢儉之中，以禮爲界。《註》界，猶限也。又《增韻》離閒也。《揚雄·解嘲》范睢界涇陽。《註》界者，界其兄弟使疏也。又地名。《後漢·獻帝紀》袁紹及公孫瓚戰於界橋。《註》今貝州宗城縣東有古界城，近枯漳水，則界橋在此也。又與也。《後漢·桓譚傳》非身力所得，皆以臧界告者。《註》界，與也。音必二反。又《韻補》叶居吏切，音記。《陶潛·感士不遇賦》悼賈傅之秀朗，紆遠轡於促界。悲董相之淵致，屢乗危而幸濟。《集韻》本作畍。或作堺𨺬。考證：〔《孟子》固國不以封疆之界。〕謹照原文固國改域民。

畍：《玉篇》同界。

畎：〔古文〕甽《唐韻》姑泫切《集韻》《韻會》《正韻》古泫切，𠀤音狷。《說文》本作𡿨，水小流也。《書·益稷》予決九川，距四海，濬畎澮距川。《傳》一畝之閒，廣尺深尺曰畎。又疏通流注皆曰畎。《乾坤鑿度》聖人畎流大道，萬彙滋溢。又山谷通水處。《書·禹貢》羽畎夏翟。《註》羽山之谷。又《集韻》畎迥切，音熲。義同。書岱畎絲枲。劉昌宗讀。又苦泫切，音犬。《字彙補》西方地名。《史記·匈奴傳》周西伯昌伐畎夷氏。《集韻》亦作𤰝。

畏：〔古文〕𤰲𤰣《唐韻》於胃切《集韻》紆胃切，𠀤音尉。惡也。《廣韻》畏懼。《增韻》忌也。又心服也。怯也。《易·震卦》雖凶无咎，畏鄰戒也。《書·呂𠛬》永畏惟罰。《傳》當長畏懼，惟爲天所罰。又《集韻》於非切，音威。《書·臯陶謨》天明畏，自我民明威。《傳》天明可畏，亦用民成其威。《釋文》畏如字。徐音威。○按《古文尚書》威畏同，天威棐忱，今文作畏。《禮·表記》引書：德威惟威。註：讀作畏。又《周禮·冬官考工記·弓人》夫角之中，恆當弓之畏，畏也者必橈。杜子春云畏當作威。威謂弓淵，角之中央與淵相當。鄭謂畏讀如秦師入隈之隈。《釋文》畏，烏回反。又《集韻》鄔賄切，音猥。同嵔。嵔壘，山名。或省。考證：〔《周禮·冬官考工記·弓人》夫角之中，恆當弓之畏，畏也者必橈。《註》畏作威。〕謹照原文註畏作威改：杜子春云畏當作威。

𤰯：《正字通》畟字之譌。

𤰰：《正字通》篆文畏字之譌。

𤰱：《正字通》𤰱本字。六書故，画，田界也。今作畫，非。字彙誤作画。

𤰲：《玉篇》古文畏字。註詳本畫。

𤰳：《字彙補》古鼎切，音警。高騈發塚取甎甃，城鬼趙𤰳現形獻書。書載《古文品外錄》。

𤰴：《集韻》威古作𤰴。註詳女部六畫。

𤰵：《字彙補》與畏同。《洞靈眞經》𠛬之而不𤰵。

㽙：《字彙補》古文允字。註詳儿部二畫。

畐：《廣韻》《集韻》𠀤房六切，音伏。《說文》滿也。从高省，象高厚之形。又《集韻》芳六切，音蝮。又《廣韻》芳逼切《集韻》拍逼切，𠀤音堛。義𠀤同。又《集韻》方六切，音福。與幅同。布帛廣也。

𤰶：《玉篇》古文申字。註詳一畫。

𤱌：《五音集韻》則古切，音祖。《玉篇》田也。

㽛：《集韻》居侯切，音鉤。畦也。又《類篇》權俱切，音衢。㽛町王，西戎君長號。

畔：《廣韻》《集韻》《正韻》𠀤薄半切，音叛。《說文》田界也。《左傳·襄二十五年》行無越思，如農之有畔。《史記·周本紀》耕者皆讓畔。又《博雅》畔，離也。《書·胤征》畔官離次。又倍也。《禮·王制》革制度衣服者爲畔，畔者君討。《前漢·高帝紀》漢王幷關中而齊梁畔之。又《詩·大雅》無然畔援。《箋》畔援，猶跋扈也。《釋文》韓詩云：畔援，武强也。又《韻補》叶皮變切，音卞。《杜篤·論都賦》昔在彊秦，爰初開畔。霸自岐雍，國富人衍。衍，音宴。又《轉注古音》畔，讀作盤。《漢𥓓》引易屯卦畔桓居貞。

畕：《唐韻》《集韻》𠀤居良切，音薑。《說文》比田也。从二田。

𤱍：《廣韻》敷羈切《集韻》攀糜切，𠀤音披。《博雅》耕也，同耚。又《集韻》攀悲切，音坯。義同。又《類篇》普火切，音叵。𤱧𤱍，小高貌。

𤱎：《集韻》於糾切，音黝。黑壤。

畖：《集韻》烏瓜切，音窊。畖留，地名。在絳。

畗：《集韻》答，古作畗。註詳竹部六畫。又《五音集韻》古文福字。註詳示部九畫。

畘：《五音集韻》那含切，音南。田十畝曰畘。

留：《正字通》俗畱字。

畚：《廣韻》布忖切《正韻》布袞切，𠀤音本。《廣韻》草器。《左傳·宣十一年》稱畚築。《註》畚，盛土器。以草索爲之，筥屬。《周禮·夏官·挈壷氏》挈畚以令糧。《註》畚，所以盛糧之器。又《揚子·方言》鍫也。江淮南楚之閒謂之臿，沅湘之閒謂之畚，趙魏之閒謂之喿，東齊謂之梩。

畛：〔古文〕𤱥《唐韻》之忍切《集韻》《韻會》《正韻》止忍切，𠀤音軫。《說文》井田閒陌也。《詩·周頌》徂隰徂畛。《傳》畛，場也。《左傳·定四年》封畛土略。《註》畛，塗所徑也。《周禮·地官·遂人》十夫，有溝，溝上有畛。《註》十夫，二鄰之田。溝廣深各四尺，畛容大車。《莊子·齊物論》爲是而有畛也。《註》畛謂封域畛陌也。又《爾雅·釋言》致也。《禮·曲禮》臨諸侯，畛于鬼神曰：天王某甫。《註》畛，致也。天子巡狩至諸侯之國，必使祝史致祭鬼神。呂氏曰：猶畦畛之相接然，言交際也。方氏曰：望秩之禮，必於野外祭於畛，謂之畛。猶祭於郊，謂之郊也。又《爾雅·釋詁》告也。又《爾雅·釋言》殄也。《註》謂殄絕。又《揚子·太𤣥經》黃純於潛，不見其畛。《註》畛，根也。又水名。《山海經》靑要之山，畛水出焉。又《廣韻》側鄰切《集韻》《韻會》《正韻》之人切，𠀤音眞。義同。《張衡·東京賦》殿未出乎城闕，旆已迴乎郊畛。叶上𨻰，轔下神。

𤱏：《字彙》同畛。

𤱐：《字彙》𤴙字之譌。

㽜：《集韻》同畹。

畜：〔古文〕嘼《唐韻》丑六切《集韻》敕六切《正韻》昌六切，𠀤音觸。《說文》田畜也。引《淮南子》註言：田之汙下黑土者，可畜牧也。○按《淮南》無此語。又積也。《禮·月令》仲秋之月，乃命有司，趣民收斂，務畜菜。《註》始爲禦冬之備。《釋文》畜，丑六反。又《內則》子婦無私貨，無私畜。又止也。《孟子》畜君何尤。《註》畜，止也。敕六反。又大畜，小畜，𠀤易卦名。又《廣韻》《集韻》《韻會》《正韻》𠀤許六切，音旭。養也。《易·師卦》地中有水師，君子以容民畜衆。《論語》君賜生，必畜之。《史記·樂毅傳》臣恐侍御者不察先王之所以畜幸臣之理。又容也。《左傳·襄二十六年》天下誰畜之。《註》畜，猶容也。許六反。又六畜。《左傳·桓六年》奉牲以告曰：博碩肥腯，謂民力之普存也。謂其畜之碩大蕃滋也。《釋文》畜，許六反。《註》六畜旣大而滋也。《禮·曲禮》問庶人之富，數畜以對。《疏》謂雞豚之屬。《釋文》許六反，鄭註：周禮云始養曰畜。○按六畜之畜，古俱許六反，今人𠀤讀作昌六反。又起也。《詩·小雅》拊我畜我。《箋》畜，起也。《釋文》喜郁反。又順也。《禮·祭統》孝者，畜也。順于道，不逆于倫，是之謂畜。《註》畜謂順於德敎。《釋文》許六反。又孝也。《禮·孔子閒居》無服之喪，以畜萬邦。《註》畜，孝也。使萬邦之民競爲孝也。又《莊子·徐無鬼》許由曰：堯畜畜然仁，吾恐其爲天下笑。又留也。《禮·儒行》易祿而難畜也。《註》難畜，難以非義久留也。又姓。漢畜客，畜意，天水有畜氏。又《廣韻》《集韻》《正韻》𠀤許救切，音齅。《左傳·僖十九年》古者六畜不相爲用。《疏》養之曰畜，用之曰牲。《釋文》畜，許又反。《周禮·天官·庖人》掌共六畜。《註》六畜，六牲也。《釋文》畜，許又反。又《集韻》丑救切，惆去聲。《周禮·天官·獸醫疏》在野曰獸，在家曰畜。《前漢·尹翁歸傳》掌畜官，音義。𠀤與獸同。

畝：〔古文〕𤱑《唐韻》莫厚切《集韻》《韻會》莫後切，𠀤謀上聲。司馬法，六尺爲步，步百爲畝。泰孝公制，二百四十步爲畝。宋程頤曰：古者百畝，止當今之四十畝。今之百畝，當古之二百五十畝。《書·盤庚》惰農自安，不昬作勞，不服田畝。《詩·小雅》南東其畝。《朱註》畝，壟也。又丘名。《爾雅·釋地》如畝畝丘。《註》丘有隴界，如田畝。《釋名》畝丘，丘體滿一畝之地也。《詩·小雅》楊園之道，猗于畝丘。《傳》畝丘，丘名。又地名。《左傳·桓二年》晉𥠇侯之夫人姜氏，以條之役生太子，命之曰仇。其弟以千畝之戰生，命之曰成師。《註》西河界休縣南有地，名千畝。又《韻補》叶莫補切，模上聲。《班固·西都賦》士食舊德之名氏，農服先疇之畎畝。商循族世之所鬻，工用高曾之規矩。又叶滿彼切，眉上聲。《詩·豳風》饁彼南畝，田畯至喜。《屈原·離騷》余旣滋蘭之九畹兮，又樹蕙之百畝。畦留夷與揭車兮，雜杜衡與芳芷。《說文》本作畮。考證：〔《左傳·桓二年》晉𥠇侯之夫人姜氏，以條之役生太子，名之曰仇。〕謹照原文名之改爲命之。〔《班固·西都賦》農服先疇之𤱶畝。〕謹照原文𤱶改畎。

𤱑：《廣韻》古文畝字。註詳上。

畟：《廣韻》初力切《集韻》《韻會》察色切，𠀤音測。《說文》治稼畟畟進也。《爾雅·釋訓》畟畟，耜也。《註》言嚴利。《詩·周頌》畟畟良耜。《傳》畟畟，猶測測也。《釋文》嚴利也。又《集韻》節力切，音卽。義同。

𤱒：《字彙補》古文陸字。註詳阜部八畫。

𤱓：《談薈》式神切，音伸。申也。重也。

畡：《集韻》柯開切，音該。同垓。《鄭語》居九畡之田。《註》九畡九州之極也。

畢：《廣韻》𤰞吉切《集韻》《韻會》《正韻》壁吉切，𠀤音必。《博雅》畢，竟也。《書·大誥》子曷敢不于前，寧人攸受休畢。《左傳·莊二十九年》日至而畢。《註》日南至，微陽始動，故土功畢。又皆也。盡也。《詩·小雅》畢來旣升。《禮·月令》仲春之月，乃修闔扇，寢廟畢備。《註》畢，猶皆也。又《郊特牲》唯爲社田，國人畢作。《疏》畢，盡也。又月名。《爾雅·釋天》月在甲曰畢。又星名。《詩·小雅》有捄天畢。《朱註》天畢，畢星也。狀如掩兔之畢。《禮·月令》孟夏之月，日在畢。又小綱也。《詩·小雅》鴛鴦于飛，畢之羅之。《疏》罔小而柄長謂之畢。《禮·月令》田獵罝罘，羅綱畢翳。《揚雄·校獵賦》荷垂天之畢。又𥳑也。《爾雅·釋器》𥳑謂之畢。《註》今𥳑札也。《禮·學記》今之敎者，呻其佔畢。《疏》佔，視也。畢，𥳑也。不曉經義，但謳吟長咏，以視篇𥳑而已。又貫牲。體木也。《禮·雜記》畢用桑。《註》主人舉肉時，以畢助之。喪祭用桑，吉用棘。畢狀如㐅，博三寸，長八寸，柄長二尺四寸，丹漆兩頭。《儀禮·特牲饋食禮》宗人執畢先入。《註》畢狀如叉，蓋爲其似畢星，取名焉。又《儀禮·大射儀》司馬正東面，以弓爲畢。《註》畢，所以助敎執事者。《疏》畢是助載鼎實之物，故司馬執弓爲畢以指授。又《揚子·方言》車下鐵，𨻰宋淮楚之閒謂之畢。又《字彙補》畢門，路門也。又地名。《爾雅·釋地》畢，堂牆。《註》今終南山道名，畢其邊，若堂室之牆。《詩·秦風·終南何有有紀有堂箋》畢，終南山之道名，邊如堂之牆然。又國名。《左傳·僖二十四年》畢原酆郇，文之昭也。《史記·建元以來王子侯年表》畢梁侯劉嬰。又姓。《左傳·閔元年》畢萬爲右。《晉語》得畢陽。《註》畢陽，晉士。又神名。《博雅》木神謂之畢方。《張衡·東京賦》况鬾𧌒與畢方。《註》畢方，老父神，如烏兩足一翼者，常銜火在人家作怪災。又鳥名。《山海經》章莪之山有鳥焉，其狀如鶴，一足，赤文靑質而白喙，名曰畢方。又與彃同。《歸藏鄭母經》昔者羿善射，畢十日果畢之。又與縪同。《儀禮·覲禮》冠六升外畢。《註》外畢者，冠前後屈而出縫於武也。《疏》外畢者，前後兩畢之末而向外攝之也。○按旣夕畢作縪。又與韠同。《荀子·正論篇》共艾畢。考證：〔《禮·月令》田獵置罘，羅綱畢翳。〕謹照原文置罘改罝罘。〔《左傳·僖二十三年》畢原酆郇，文之昭也。〕謹照原文二十三年改二十四年。

𤱥：《玉篇》古文畛字。註詳五畫。

𤱦：《集韻》姑黃切，音光。與垙同，陌也。

𤱧：《集韻》吐火切，音妥。𤱧𤱍，小高貌。

𤱨：《廣韻》九容切《集韻》居容切，𠀤音恭。《埤蒼》𤱨㽤韭，畦也。或作𤲻。

畣：《集韻》答，古作畣。註詳竹部六畫。

𤱩：《廣韻》《集韻》𠀤徒了切，音窕。《廣韻》𤱩疁，田中穴。《集韻》田界也。又《集韻》直紹切，音趙。與垗同。

畤：《唐韻》周市切《集韻》渚市切《韻會》諸市切，𠀤音止。《說文》天地五帝所基址祭地也。《史記·秦本紀》祠上帝西畤。《索隱註》襄公始列爲諸侯，自以居西畤。西畤，縣名，故作西畤，祠白帝。畤，止也。言神靈之所依止也。《前漢·郊祀志》作畦。畤師古註如種韭畦之形於畦中，各爲一土封也。又祠之必於高山之下畤，命曰畤。註名其祭處曰畤。《括地志》秦文公夢黃蛇自天而下屬地，其口止於鄜衍，作畤郊祭白帝，曰鄜畤。秦宣公作密畤於渭南祭靑帝，秦靈公作吳陽上畤祭黃帝，作下畤亦祠黃帝。又地名。《左傳·襄三十年》成愆奔平畤。《註》平畤，周邑。又《哀四年》國夏伐晉，取郉任欒鄗，逆畤隂人盂壷口。《後漢·光武紀》杜茂與賈覽戰於繁畤。《註》繁畤，縣名，屬鴈門郡。今代州縣。又《廣韻》時止切《集韻》士止切，𠀤音市。又《廣韻》直里切《集韻》《韻會》丈里切，𠀤音峙。義𠀤同。又《集韻》時吏切，音雉。與蒔同。又《五音集韻》池爾切，音豸。儲也。考證：〔《前漢·郊祀志師古註》如種韭畦之形，於畦中各爲一土封。又云，祠之必於高山之下畤，命曰畤，是則凡土高處皆曰畤也。〕謹按師古註係𠀤解畦字。祠之至曰畤十二字係郊祀志正文非註文。謹據前漢書原文改爲前漢郊祀志作畦。畤師古註如種韭畦之形於畦中，各爲一土封也。又祠之必於高山之下畤，命曰畤。註名其祭處曰畤。〔又《哀四年》夏伐晉，取郉任欒鄗，逆畤隂人盂壷口。〕謹照原文夏上增國字。

㽝：《五音集韻》力制切，音例。陷也。

略：《唐韻》離灼切《集韻》《韻會》《正韻》力灼切，𠀤音掠。《說文》經略土地。《左傳·昭七年》天子經略。《註》經營天下，略有四海。故曰經略。《博雅》略，治也。又《廣韻》謀略。《前漢·趙充國傳》百聞不如一見，臣願馳至金城，圖上方略。《李康運命論》張良受三略之說。《註》上中下三計。又《廣韻》用功少者皆曰略。《書·禹貢》嵎夷旣略。《傳》用功少曰略。《木華·海賦》羣山旣略。又《博雅》要也。《莊子·知北遊》將爲汝言其崖略。《淮南子·本經訓》其言略而循理。《註》略，約要也。又不詳也。《禮·孔子閒居》子夏曰：三無旣得，略而聞之矣。《荀子·非相篇》傳者久則論略，近則論詳。又《公羊傳·哀五年》喪曷爲以閏數，喪數略也。《註》略，猶殺也。以月數恩殺，故幷閏數。又道也。《左傳·定四年》吾子欲復文武之略而不正其德，將如之何。《註》略，道也。又《博雅》取也。《左傳·宣十五年》晉侯治兵于稷，以略狄土。《註》略，取也。《淮南子·兵略訓》攻城略地，莫不降下。又《揚子·方言》求也。又灋也。又《博雅》行也。《左傳·隱五年》公曰：吾將略地焉。《註》略，總攝巡行之名。又《宣十一年》略基趾。《註》趾，城足。略，行也。又界也。《左傳·莊二十一年》鄭伯享王于闕西辟，樂備，王與之武公之略，自虎牢以東。《註》略，界也。又《僖十二年》賂秦伯以河外列城五，東盡虢略。又路也。《書·武成》敢祇承上帝，以遏亂略。《傳》略，路也。又犯也。《晉語》及桓子驕泰奢侈，貪欲無蓺，略則行志。《註》略，犯也。則法也。又利也。《詩·周頌》有略其耜。《傳》略，利也。又《正字通》書篇名。漢劉歆總羣書爲七略，有輯略，六蓺略，諸子略，詩賦略，兵書略，術數略，方伎略。又《揚雄·甘泉賦》蠖略蕤綏，灕虖襂纚。《註》蠖略蕤綏，龍行貌。又姓。《姓譜》三國略統，吳人。又奪也。與掠同。《齊語》犧牲不略則牛羊遂。《註》略，奪也。《史記·外戚世家》少君年四五歲，爲人所略賣。又《龔遂傳》渤海多劫略相隨者，遂下敎令，卽時解散。又渠略，蟲名。《詩·曹風·蜉蝣之羽傳》蜉蝣，渠略也。《釋文》略，本或作𧐋。考證：〔《左傳·莊二十年》鄭伯享王於闕西辟樂備。〕謹照原文二十年改二十一年。

𤱪：《集韻》畫古作𤱪。註詳七畫。

畦：《唐韻》戸圭切《集韻》《韻會》懸圭切，𠀤音攜。《說文》田五十畝曰畦。《屈原·離騷》畦留荑與揭車兮，雜杜蘅與芳芷。《註》五十畝爲畦。《莊子·人閒世》彼旦爲無町畦，亦與之爲無町畦。又《廣韻》菜畦。《史記·貨殖傳》千畦薑韭。《註》徐廣曰：千畦，二十五畝。駰案，韋昭曰：畦猶壠。《前漢·食貨志》還廬樹桑，菜茹有畦，瓜瓠果蓏。《註》師古曰：畦區也。又地名。《史記·封禪書》故作畦畤櫟陽，而祀白帝。《索隱註》漢舊儀云：祭人先於隴西西縣人先山，山上皆有土人，上下有畤，如種韭畦，畦中各有二土封，故云畦畤也。又《集韻》涓畦切，音圭。田起堳埒也。又《集韻》勻規切，音䔺。又《五音集韻》息遺切，音綏。義𠀤同。考證：〔《史記·貨殖傳》千畦薑韭。《註》徐廣曰，千畦，二十五畝。駟按，韋昭曰，畦猶壠。〕謹按駟乃駰之譌，駰裴駰也。謹照原文駟改駰。

𤱫：《集韻》威古作𤱫。註詳女部六畫。

𤱬：《玉篇》同畇。

𤱭：《字彙補》古文當字。註詳八畫。

㽟：《集韻》《類篇》𠀤龍輟切，音劣。耕田起土也。

番：〔古文〕𥸨𥻫《廣韻》附袁切《集韻》符袁切，𠀤音煩。《說文》獸足謂之番，从釆，田象其掌。或作𨆌蹯。又《廣韻》《集韻》《韻會》孚袁切《正韻》孚艱切，𠀤音翻。數也，遞也。《前漢·武帝紀》賢良直宿東番。又山名。《山海經》番條之山，無草木，多沙。又《集韻》蒲波切《正韻》蒲禾切，𠀤音婆。鄱陽豫章縣。《史記·伍子胥傳》闔閭使太子夫差將兵伐楚，取番。《註》索隱曰：蓋鄱陽也。又番吾，趙地。《戰國策》秦甲涉河，踰漳據番吾，則兵必戰於邯鄲之下矣。《釋文》番，音婆。又音蒲。亦音盤。《括地志》蒲吾，故東今之眞定府平山縣，卽漢番吾。番，當音蒲。又姓。《史記·河渠書》河東守番係。《註》番，音婆。又音潘。詩小雅云：番維司徒。番，氏也。《前漢·高帝紀》故衡山王吳芮與子二人，兄子一人，從百粵之兵，以佐諸侯誅暴秦，有大功，諸侯立以爲王項羽侵奪之地，謂之番君。《釋文》番，音蒲何反。《正字通》姓譜，潘姓爲周文王畢公之後，食采於潘，因氏。讀判平聲。番姓爲吳芮封番君，支孫因氏，讀婆。字彙番姓亦音潘，合潘番二姓爲一音。誤。又《廣韻》普官切《集韻》《韻會》鋪官切，𠀤音潘。番禺，南海地名。《史記·貨殖傳》番禺，亦其一都會也。珠璣，犀，瑇瑁，果布之湊。《左思·蜀都賦》蒟醬流味於番禺之鄕。《釋文》番，音潘。《註》西北牂牁江廣數里，出番禺城下。又《廣韻》薄官切《集韻》蒲官切，𠀤音槃。番和，縣名。在張掖郡。見《前漢·地理志》。又《後漢·來歙傳》歙從番須回中徑至略陽。《註》番，音盤。番須，回中，𠀤地名。又《廣韻》博禾切《集韻》《韻會》逋禾切《正韻》補禾切，𠀤音波。《爾雅·釋訓》番番，勇也。《書·秦誓》番番良士。《傳》武勇番番之良士。《詩·大雅》申伯番番。《傳》番番，武勇貌。又《廣韻》《集韻》𠀤補過切，音播。獸足。又《集韻》孚萬切《韻會》甫患切，𠀤音販。與音翻義同。《杜甫詩》會須上番看成竹。《獨孤及詩》舊日霜毛一番新，別時芳草兩回春。又《集韻》普半切，音判。縣名。在上谷。本亦作潘。又《史記·扁鵲倉公傳》切之得番隂脈，番隂脈入虛裏乗肺脈。《註》番音芳遠反。

畫：〔古文〕𤱪𨽶𤲯。《唐韻》《集韻》《韻會》《正韻》𠀤胡麥切，橫入聲。卦畫也。又分畫也。界限也。《左傳·襄四年》芒芒禹迹，畫爲九州。《註》畫分也。《禮·檀弓》哀公使人弔蕢尚，遇諸道，辟於路，畫宮而受弔焉。《註》畫地爲宮象。又計策也。《鄒陽·上吳王書》故願大王審畫而已。《史記·荆燕世家》齊人田生游，乏資，以畫干營陵侯澤。《註》服䖍曰：以計畫干之也。又截止也。《論語》今女畫。又丘名。《爾雅·釋地》途出其右，而還之畫丘。《註》言爲道所規畫。《釋名》道出其右曰畫。丘人尚右，凡有指畫，皆用右也。又地名。《史記·田單傳》燕之初入齊，聞畫邑人王蠋賢。《註》正義曰：括地志云：戟里城在臨湽西北三十里，春秋時棘邑。又云澅邑，蠋所居卽此邑，因澅水爲名也。又《廣韻》《集韻》《韻會》《正韻》𠀤胡卦切，音話。《爾雅·釋言》畫形也。《註》畫者爲形像。《釋名》畫，挂也。以五色挂物象也。俗作𦘕。《周禮·天官·典絲》凡祭祀共黼畫組就之物。《疏》凡祭服皆畫衣繡裳。《儀禮·鄕射禮》大夫布侯，畫以虎豹。士布侯，畫以鹿豕。又官名。《後漢·百官志》畫室署長一人，四百石，黃綬。又《韻補》叶胡對切，音惠。《秦瑯琊刻石》方伯分職，諸治經易。舉錯必當，莫不如畫。易音異。

畬：〔古文〕𤰩《唐韻》以諸切，音余。《說文》三歲治田也。《易·无妄》不耕穫，不葘畬。《詩·周頌》如何新畬。《傳》一歲曰甾，二歲曰新田，三歲曰畬。《禮·坊記引易不葘畬鄭註》田一歲曰葘，二歲曰畬，三歲曰新。《詩詁》一歲爲葘，始反草也。二歲爲畬，漸和柔也。三歲爲新田，謂已成田而尚新也。四歲則曰田。若二歲曰新田，三歲則爲田矣，何名爲畬。《正字通》據此則詩傳，爾雅，說文謂三歲爲畬。皆不足信。當從鄭註。又《集韻》羊茹切，音豫。治田也。或書作畭。又詩車切，音奢。火種也。

畭：《集韻》同畬。

𤱼：《正字通》與畛同。

畮：《廣韻》《集韻》《韻會》《正韻》𠀤莫後切，音牡。畝本字。《說文》六尺爲步，步百爲畮。《周禮·地官·大司徒》不易之地，家百畮。《註》不易之地，歲種之地美。故家百畮。《前漢·食貨志》理民之道，地著爲本，故必建步立畮。

畯：《唐韻》子俊切《集韻》《韻會》《正韻》祖峻切，𠀤音俊。《說文》農夫也。一曰典田官。《詩·豳風》田畯至喜。《傳》田畯，田大夫也。《箋》司嗇，今之嗇夫。《詩詁》周禮無田畯之職，蓋六遂中，鄰里鄙酇縣遂之長。高者爲大夫，𤰞者爲士，通稱爲田畯，蓋農田之俊也。一曰農神。《周禮·春官》籥章龡豳雅擊土鼓，以樂田畯。《註》鄭司農云：古之先敎田者。《禮·郊特牲註》司嗇，后稷是也。又《正字通》野人曰寒畯。唐鄭光祿勳舉引寒畯士類多之。俗讀寒酸。

異：〔古文〕𢄖《唐韻》《集韻》《韻會》羊吏切《正韻》以智切，𠀤移去聲。《說文》分也，从廾从𢌿。𢌿予也。《博雅》異分也。《史記·商君傳》民有二男以上，不分異者，倍其賦。又不同也。《書·旅獒》王乃昭德之，致于異姓之邦。《禮·儒行》同弗與異弗非也。《疏》謂彼人與己之疏異，所爲是善，則不非毀之也。又怪也。《釋名》異者，異於常也。《左傳·昭二十六年》據有異焉。《註》異猶怪也。《史記·屈賈傳》化爲異物兮，又何足患。又奇也。《周禮·地官·質人》掌成市之貨賄，人民，牛馬，兵器，珍異。《註》珍異，四時食物。《史記·仲尼弟子傳》受業身通者七十有七人，皆異能之士也。又違也。又姓。唐異牟尋歸唐，冊封南詔王，今白水蠻有此姓。又異，翹草名。《爾雅·釋草》連異翹。又無名異藥名，主治金創折傷。又《韻補》叶延知切，音怡。《詩·邶風》洵美且異。叶下貽。又叶弋質切，音逸。《詩·小雅》亦祇以異。《朱註》逸織反。《無名氏樂德歌》所見奇異，叶甘美酒食。考證：〔《周禮·地官·質人》賞成市之貨賄，人民，牛馬，兵器，珍異。〕謹照原文賞改掌。

畱：《唐韻》《集韻》《韻會》《正韻》𠀤力求切，音流。《說文》畱，止也。《史記·秦本紀》臣知虞君不用臣，臣誠私利祿爵且畱。又《越世家》莊生曰：可疾去矣，愼毋畱。又遲也。《易·旅卦》君子以明愼用𠛬，而不畱獄。《史記·匈奴傳》然而諸宿將常坐畱落不遇。《註》謂遲畱零落，不遇合也。又久也。《禮·儒行》悉數之，乃畱更僕，未可終也。《註》畱，久也。又徐也。《吳語》一日惕，一日畱。《註》惕，疾也。畱，徐也。又已去而止之也。《正字通》李元紘治潤有惠政，及代去，吏民遮畱。又《楚語》舉國畱之。《註》畱，治也。又伺便也。《莊子·刻意篇》執彈而畱之。又《戰國策》使秦而欲屠趙，不顧一子以畱計。《註》畱，不决也。又《左思·魏都賦》朝無刓印，國無費畱。《註》凶命曰費畱。又姓。《詩·王風》丘中有麻，彼畱子嗟。《傳》畱，大夫氏。子嗟，字也。《韻會》出會稽，本衞大夫，畱封人之後，吳志有左將畱贊。又地名。《左傳·襄元年》楚子辛救鄭，侵宋呂畱。《註》呂畱二縣，今屬彭城郡。又《襄十八年》夏晉人執衞行人石買于長子，執孫蒯于純畱。《註》長子，純畱二縣，屬上黨郡。《前漢·張良傳》封爲畱侯。又《地理志》𨻰畱。《註》畱，鄭邑，爲𨻰所幷，故曰𨻰畱。又國名。《春秋·宣十六年》晉人滅赤狄甲氏，及畱吁。《註》甲氏，畱吁，赤狄別種。《山海經》畱利之國，人足反折。又山名。《山海經》西二百里曰長畱之山。又《博雅》畱，黃綵也。又《釋名》畱幕，冀州所名，大褶下至膝者也。畱，牢也。幕，絡也。言牢絡在衣表也。又鳥名。《正韻》栗畱，黃鳥。又獸名。《山海經》柢山有魚焉，其音如畱牛。《註》莊子曰：執犁之狗，謂此牛也。又草名。《司馬相如·上林賦》雜以畱夷。《註》顏監云：畱夷，香草。又果名。《張衡·南都賦》梬棗若畱。《註》廣雅曰：若畱，石橊也。又與流通。《嵆康·琴賦》忽飄颻以輕邁，乍畱聮而扶疏。又《廣韻》力救切，音澑。宿畱，停待也。《前漢·武帝紀》宿畱海上。又《五音集韻》力久切，音柳。昴星別名。《史記·律書》北至於畱。畱者，言陽氣之稽畱也。《索隱曰》畱卽卯也。毛傳亦以畱爲卯。《丹鉛錄》畱，音柳。註以畱爲卯，恐非。如其說陽氣稽卯，殆不成文。又《韻補》叶凌如切，音閭。《陸雲賦》遊士非乎故字，步彷徨以踟躇。佇盤桓而不能，聊相羊以淹畱。又叶魯刀切，音牢。《屈原·離騷》時𦆯紛其變易兮，又何可以淹畱。蘭芷變而不芳兮，荃蕙化而爲茅。《韻會》毛氏曰：从田从丣，丣音酉，當作畱。今經史皆作留。傳寫譌也。考證：〔《左傳·襄元年》楚子辛救鄭，侵宋呂畱。《註》呂畱二縣，合屬彭城郡。〕謹據宋本岳本合屬改今屬。今者杜預謂晉代也。晉書地理志彭城國漢以爲郡内有畱縣呂縣。〔《左傳·宣十五年》晉侯滅赤狄甲氏，及畱吁。〕謹照原文左傳改春秋。十五年改十六年。晉侯改晉人。

㽠：《廣韻》侯夾切《集韻》轄夾切，𠀤音洽。溝相接也。《五音集韻》作𤲍。

𤱽：《廣韻》房無切《集韻》防無切，𠀤音扶。小畚器也。《博雅》𤱽，𤲙也。

𤱾：《集韻》胡桂切，音慧。𤳤𤱾，大筥。《博雅》𤱾𥰠也。又涓惠切，音桂。𤳤也。

𤲑：《廣韻》丁呂切《集韻》陟呂切，𠀤音主。㡒也，所以載盛米者。《博雅》㡒褽𤲑也。𤲑，音陟呂反。考證：〔《博雅》㡒褽〈甾宇〉也。《釋文》陟呂反。〕謹照原文〈甾宇〉改𤲑。博雅有音無釋文。釋文改𤲑音。

畵：《正字通》俗畫字。

𤲒：《廣韻》薄經切，音甁。織蒲爲器。《正字通》按說文㠷也，杜林以爲竹筥，揚雄以爲蒲器。讀若輧。本作𢆟，字彙譌作𤲒，非。

𤲓：《廣韻》落哀切《集韻》郞才切，𠀤音來。《廣韻》田外舊場。《集韻》荒田休不耕者。通作萊。又《集韻》當來切，音𪒴。義同。

𤲔：《集韻》丈里切，音峙。儲置屋下也。

㽡：《集韻》班糜切，音碑。田也。《正字通》俗壅水漑田曰㽡田。

㽢：《集韻》鄔感切，音唵。種田也。又乙業切，音葉。義同。

𤲕：《集韻》縷尹切，音稐。壟土。

𤲖：《玉篇》他典切，音腆。餉田貌。又《類篇》𤲖疃，鹿跡。

㽣：《玉篇》古文域字。註詳土部八畫。

𤲗：《玉篇》二典切，然上聲。高也。

𤲘：《集韻》與畼同。

㽤：《廣韻》《集韻》𠀤居六切，音菊。韭畦。

當：〔古文〕𤱭《唐韻》《集韻》《韻會》《正韻》𠀤都郞切，黨平聲。《說文》田相値也。从田，尚聲。又《玉篇》任也。《論語》當仁不讓於師。《晉語》夫幸，非福非德不當雍。《註》當，猶任也。又《廣韻》敵也。《禮·王制》次國之上卿，位當大國之中，中當其下，下當其上大夫。《史記·廉頗藺相如傳》學兵法，言兵事，以天下莫能當。又直也。《禮·內則》妻不在，妾御莫敢當夕。又遇也。《左傳·昭七年》聖人有明德者，若不當世，其後必有達人。《禮·曲禮》當食不歎。又適可也。《易·履卦》夬履貞厲，位正當也。《左傳·哀元年》逢滑當公而進。《註》當公，不左不右。《禮·學記》當其可之謂時。《史記·禮書》好惡以節，喜怒以當。又主也。《左傳·襄二十七年》慶封當國。《註》當國，秉政。《儀禮·喪服》童子唯當室緦。《註》當室者爲父，後承家事者爲家主。又偶也。《前漢·司馬相如傳》及飮，卓氏弄琴文君，竊從戸窺，心說而好之，恐不得當也。《註》師古曰：當謂對偶也。又抵也。《史記·屈賈傳》以一儀而當漢中地，臣請往如楚。又《增韻》蔽也。《左傳·昭二十年》使祝鼃寘戈於車薪以當門。《李白·蜀道難》一夫當關，萬夫莫開。又斷罪曰當，言使罪法相當也。《史記·張釋之傳》廷尉奏當，一人犯蹕當罰。《註》當謂處其罪也。《路溫舒緩𠛬書》奏當之成。又《正韻》猶合也。理合如是也。《儀禮·特牲饋食禮》佐食當事，則戸外南面。《註》當事，將有事而未至。《史記·萬石君傳》內史慶醉歸，入外門不下車，萬石君讓曰：內史貴人入閭里，里中長老皆走匿，而內史坐車中，自如固當。《註》固當者，反言之，以見其不當如是，責讓之甚也。又過當。《史記·霍去病傳》斬首捕鹵過當。《註》言不啻相等。又勾當。《歐陽修·歸田錄》曹彬平江南，詣閣門求見。其榜子云：奉敕江南勾當公事回。又《職官分紀》奏舉京朝官，知縣資序二人，充本司勾當。又官名。《前漢·宣帝紀》詔單于毋謁，其左右當戸之羣皆列觀。《註》左右當戸，匈奴官名。又排當，宋宮中宴飮名。又州名。《韻會》本羌地，唐置當州，蓋取燒當羌以名之。《後漢·明帝紀》秋九月，燒當羌𡨥隴西。又縣名。《正字通》鳳州兩當縣。《後漢·郡國志》南郡有當陽。又《劉隆傳》遣隆屯田武當。《註》武當，今均州縣也。又馬當，武當，𠀤山名。又當康，獸名。《山海經》欽山有獸焉，其狀如豚而有牙，其名曰當康。《註》牙豚也。又當魱，魚名。《爾雅·釋魚》鯦當魱。《註》海魚也。又姓。又《唐韻》《集韻》《韻會》《正韻》𠀤丁浪切，黨去聲。事理合宜也。《禮·樂記》古者天地順而四時當。《韓詩外傳》君子行不貴苟難，惟當之爲貴。又底也。《韓非子·外儲說》堂谿公見韓昭侯曰：人主漏泄羣臣語，譬猶玉巵之無當。又《正字通》凡出物質錢，俗謂之當。《後漢·劉虞傳》虞所賚賞，典當胡夷，瓚復抄奪之。《註》當，音丁浪反。

𤲙：《唐韻》布忖切《集韻》《韻會》補袞切《正韻》布袞切，𠀤音本。《說文》蒲器，𤳊屬，所以盛種。《博雅》𤲙，臿也。《集韻》或作𡙂。亦作畚。

畷：《唐韻》陟劣切《集韻》株劣切《韻會》側劣切《正韻》朱劣切，𠀤音叕。《說文》兩陌閒道也，廣六尺。《廣韻》田閒道。《禮·郊特牲》饗農及郵表畷禽獸。《疏》畷者，謂井畔相連畷之所，造此郵舍，田畯處焉。《左思·吳都賦》其四野則畛畷無數。《註》畛畷，謂地廣道多也。舊井田閒，有畷有畛。又《唐韻》陟衞切《集韻》《韻會》株衞切《正韻》之瑞切，𠀤音綴。又《集韻》稱芮切，音啜。義𠀤同。

畸：《唐韻》《韻會》𠀤居宜切，音羈。《說文》殘田也。从田，奇聲。《正字通》井田爲正，零田不可井者爲畸，地勢多邪曲，井田取正方，則田必有畸零。畫井者，必計零以足其數。又凡數之零餘者皆曰畸。《莊子·大宗師》畸人者，畸於人而侔於天。又《吳語》董褐將還，王稱左畸。《註》左畸，軍左部稱呼也。又《集韻》渠羈切，音奇。異也

畹：《唐韻》《正韻》於阮切《集韻》《韻會》委遠切，𠀤音宛。《說文》田二十畝也。《屈原·離騷》余旣滋蘭之九畹兮，又樹蕙之百畮。《註》十二畮爲畹。《左思·魏都賦》右則疎圃曲池下，畹高堂。《註》班固曰：畹。三十畝也。又戚畹，國戚。《宋史·李處耘傳》幸聮戚畹之貴。又《集韻》紆願切《正韻》迂絹切，𠀤音怨，田畝。

畺：《唐韻》《集韻》《正韻》𠀤居良切，音𧅁。《說文》界也。从畕，三，其界畫也。《博雅》畺，竟也。《周禮·地官·載師》以大都之田任畺地。《註》畺五百里，王畿界也。《周語》畺有寓望。《註》畺，境也。又《集韻》丘亮切，音唴。死不朽也。或从弓。

𤲚：《集韻》都籠切，音東。地名。

𤲛：《字彙補》與畚同。《列子·湯問篇》荷擔者三夫，叩石墾壤，箕𤲛運於渤海之尾。《釋文》音本。考證：〔《列子·殷湯篇》〕謹照原書改湯問篇。

𤲜：《字彙補》與畢同。《饒伸學海》𤲜勒國人長三寸。○按卽畢字之譌。

𤲝：《集韻》嗇古作𤲝。註詳口部十畫。

畻：《集韻》神陵切，音繩。稻田畦也。亦作堘塍。

畼：《唐韻》《集韻》𠀤丑亮切，音悵。《說文》不生也。从田，昜聲。又《博雅》畼，長也。《說文徐註》借爲通畼之畼。今俗別作暢，非。又地名。《史記·秦始皇紀》將軍蒙驁攻魏氏畼有詭。《索隱曰》音暢，魏之邑名。又《集韻》直亮切，音仗。田不生也。或作𤱼。又仲良切，音長。義同。

畽：《廣韻》《韻會》他袞切《集韻》吐袞切，𠀤音𦜯。《廣韻》畽怨行無。廉隅。《集韻》或作䵯。又《廣韻》《集韻》《韻會》《正韻》𠀤土緩切，湍上聲。與疃同。《詩·豳風》町畽鹿場。《釋文》畽，本又作疃，他短反。又作墥。《傳》町畽，鹿迹也。《朱註》町畽，舍旁𨻶地也。《通雅》毛萇因町疃鹿場，訓町疃爲鹿跡。許愼亦云町疃，禽獸所踐處，可謂泥矣。又《集韻》他東切，音通。義同。

𤲫：《廣韻》同疃。

㽥：《唐韻》耳由切《集韻》《韻會》《正韻》而由切，𠀤音柔。《說文》和田也。从田，柔聲。《廣韻》良田。又地名。《鄭語》若克二邑鄢蔽補丹，依㽥歷莘，君之土也。

𤲬：《唐韻》而緣切《集韻》《韻會》而宣切，𠀤音䙇。《說文》城下田也。又《韻會》卻也。𨻶地也。《前漢·申屠嘉傳》寢廟𤲬垣。《註》外垣之內，內垣之外曰𤲬。又或作堧。亦作壖。《前漢·食貨志》田其宮壖地。又或作㽭。《廣韻》𤲬，江河邊地。又《廣韻》而兗切《集韻》《正韻》乳兗切《韻會》儒兗切，𠀤音軟。又《廣韻》人絹切《集韻》《韻會》《正韻》儒轉切，𠀤音輭。又《廣韻》乃臥切《集韻》《韻會》奴臥切《正韻》乃个切，𠀤音穤。義𠀤同。

𤲭：《集韻》覩敢切，音膽。𤲭𣕎，䕃也。

𤲮：《說文》疇本字。

𤲯：《集韻》畫古作𤲯。註詳七畫。

㽦：《廣韻》詳遵切《集韻》松倫切，𠀤音旬。《廣韻》均也。又《集韻》《韻會》《正韻》𠀤規倫切，音鈞。墾田也。或作畇𢼇。又《集韻》須倫切，音荀。又舒均切，音勻。又船倫切，音脣。又堂練切，音電。義𠀤同。又胡畎切，音泫。田平均也。

𤲷：《五音集韻》古文穡字。註詳禾部十三畫。

𤲸：《廣韻》同畜。从田从兹，兹益也。又《集韻》同㽧。見下㽧字註。補遺：《五音篇海》音茲。魯郊禮𤲸。又益也。

㽧：《集韻》津之切，音兹。地名。或書作𤲸。

𤲹：《正字通》俗畷字。

𤲺：《集韻》弦雞切，音兮。與蹊同。徑也。

㽨：《唐韻》昨何切《集韻》《韻會》《正韻》才何切，𠀤挫平聲。《說文》殘薉田也。引《詩·小雅》：天方薦㽨。○按《詩》今本作瘥。又《集韻》咨邪切，音嗟。義同。

畾：《唐韻》魯回切《集韻》盧回切，𠀤音雷。田閒也。又《集韻》魯水切，音壘。義同。

畿：《唐韻》《集韻》《韻會》𠀤渠希切，音祈。《說文》天子千里地，以遠近言之，則曰畿。《詩·周頌》邦畿千里。《傳》畿，疆也。《周禮·地官·小司徒》九畿。《疏》王畿外仍有九畿，謂侯甸男采衞要內六服，夷鎭藩外三服，四面皆有此九畿，相去各五百里。《正字通》古者王國千里曰王畿。自是以往，每五百里爲一畿，通天下爲九畿，故因之約方千里爲一畿。又門內曰畿。《詩·衞風》不遠伊邇，薄送我畿。《傳》畿，門內也。又限也。《增韻》門限也。《韓愈詩》白石爲門畿。又或作圻。《左傳·襄二十五年》天子之地一圻。《註》封圻也。當作畿。考證：〔《左傳·襄二十六年》天子之地一圻。〕謹照原文二十六年改二十五年。

𤲻：《集韻》居容切，音恭。同𤱨。

𤲽：《字彙補》古文校字。註詳木部六畫。

㽩：《唐韻》《集韻》𠀤七紺切，音粲。田隴相聮也。○按此字下《正字通》尚有𩒵字，已入頁部，重出，今刪。

疀：《唐韻》楚洽切《集韻》測洽切，𠀤音插。《說文》𠝡也，古田器，揚麥杴也。《爾雅·釋器》𠝡謂之疀。又《集韻》便滅切，音嫳。又千結切，音竊。又磣歃切，音臿。義𠀤同。

𤳈：《廣韻》式羊切《集韻》《韻會》《正韻》尸羊切，𠀤音商。與塲同。

𤳉：《廣韻》呼旰切《集韻》虛旰切，𠀤音漢。《玉篇》耕麥地。又《集韻》許旱切，音罕。義同。亦作䎯。

疁：《唐韻》《集韻》《韻會》《正韻》𠀤力求切，音留。《說文》燒穜也。漢律曰：疁田茠。艸，从田翏聲。《正字通》謂以火燒田而種也。又姓。《正字通》疁子耕，宋人，號蕭閒居士，著蕭閒詞一卷。又《集韻》許六切，音畜。又呼酷切，音熇。義𠀤同。

𤳊：《韻會》同𤲒。○按𤲒、𤳊二字皆譌文。詳前𤲒字註。

𤳋：《集韻》嗇古作𤳋。註詳口部十畫。

𤳌：《廣韻》章恕切，音翥畚也。

疃：《唐韻》土短切《集韻》《韻會》《正韻》土緩切，𠀤湍上聲。《說文》禽獸所踐處。引《詩·豳風》：町疃鹿場。○按《詩》今本作畽。

𤳒：《正字通》俗㽩字。

𤳓：《字彙》力霽切，音例。別也。

𤳔：《玉篇》與塍同。

𤳕：《廣韻》余六切，音育。生田也。

疄：《唐韻》《集韻》𠀤良刃切，音吝。《說文》轢田也。或作躪。又《廣韻》力珍切《集韻》《韻會》《正韻》離珍切，𠀤音鄰。田壟。又《集韻》里忍切，音嶙。義同。

𤳖：《廣韻》北潘切《集韻》《韻會》《正韻》逋潘切，𠀤音般。《博雅》輩也。一曰部也。《增韻》黨也。又《字彙補》人名。遼史：興宗時婆離八部虎𤳖內附。又《集韻》孚萬切，音娩。更次也。

㽪：《集韻》子等切，增上聲。水田。

𤳗：《字彙》同𤳖。

𤳘：《五音集韻》他登切，音鼟，伸之長也。《字彙補》他登切，忒平聲。伸之長也。

㽫：《集韻》於容切，音邕。雞頭，卽芡實。《正字通》與壅通。培田也。芡實名雞雍，非从㽫。

疅：《集韻》《韻會》𠀤居良切，音姜。界也

㽬：《集韻》敷救切，音覆貳也。

𤳤：《集韻》牽奚切，音谿。《博雅》𤳤𥰠也。《釋文》𤳤，音溪。𥰠，音呂。

疆：《唐韻》《集韻》《韻會》《正韻》𠀤居良切，音薑。《說文》本作畺，界也。《易·坤卦》坤厚載物，德合无疆。《書·泰誓》我武惟揚，侵于之疆。《詩·小雅》萬壽無疆。《箋》疆，竟界也。《左傳·桓十七年》夏，及齊師戰於奚，疆事也。《註》爭疆界也。又《詩·大雅》迺疆迺理。《朱註》疆謂畫其大界。《左傳·宣八年》楚伐舒蓼滅之，楚子疆之。《註》正其界也。又官名。《周禮·夏官》掌疆。《疏》掌守疆界，亦是禁戒之事。又《集韻》或作彊。《賈誼·新書》衞侯名辟彊。辟彊，天子之事也。諸侯弗得用，衞侯更名燬。又或作壃。《史記·晉世家》出壃乃免。又《正韻》蠶白也。又《集韻》《正韻》𠀤巨兩切，强上聲。《周禮·地官·草人》疆㯺用蕡。《註》疆㯺，疆堅者。《釋文》疆，其兩反。又《字彙補》北方謂土焦曰疆。見轉注古音。

𤳩：《說文》疄本字。

㽭：《集韻》同𤲬。

𤳪：《集韻》益陟切，淹入聲。地名。

𤳫：《字彙》同𤳊。

𤳬：《字彙》同畦。

𤳭：《字彙》同𤴀。

疇：〔古文〕𢑔𠾉《唐韻》直由切《集韻》𨻰留切《正韻》徐留切，𠀤音酬。耕治之也。又《禮·月令》季夏之月，可以糞田疇。《疏》穀田曰田，麻田曰疇。《齊語》陸阜陵墐，井田疇均，則民不憾。《註》麻地曰疇。又《左傳·襄三十年》取我田疇而伍之。《註》𠀤畔爲疇。《史記·秦始皇紀》男樂其疇，女修其業。又《爾雅·釋詁》疇，誰也。《書·堯典》帝曰：疇咨若時登庸。《傳》疇，誰也。又《韻會》曩也。《左傳·宣二年》羊斟曰：疇昔之羊子爲政。《註》疇昔，猶前日也。《左思·蜀都賦》嗟見偉於疇昔。又《史記·歷書》故疇人子弟分散。《如淳註》家業世世相傳爲疇。又類也。《書·洪範》帝乃震怒，不畀洪範九疇。《傳》疇，類也。《戰國策》今髠賢者之疇也。《註》疇，類也。又匹也。《易·否卦》九四，有命无咎，疇離祉。《疏》疇謂疇匹。《嵆康·贈秀才入軍詩》咬咬黃鳥，顧疇弄音。《註》疇，匹也。又《五音集韻》雍也。《淮南子·俶眞訓》今夫樹木者，灌以瀿水，疇以肥壤。《註》疇，雍也。又等也。《前漢·宣帝紀》疇其爵邑。《註》漢律，非始封十減二。疇者，等也，言不復減也。《後漢·祭遵傳》疇，等也。言功臣子孫，襲封與先人等。又澤名。《淮南子·本經訓》堯乃使羿誅鑿齒於疇華之野。《註》疇華，南方澤名也。又國名。《周語》摯疇之國也，由太任。《註》摯，疇，二國名。又姓。摯疇之後。《左傳·哀十三年》疇無餘，謳陽，自南方。《註》二子，越大夫。又《韻補》叶𨻰如切，音除。《韓愈·王弘中銘》方乎所部，禁絕浮屠。風雨順易，秔稻盈疇。

𤳮：《正字通》與塍同。詳土部塍字註。

𤳯：《廣韻》《集韻》𠀤章恕切，音翥。筐𤳯。《博雅》𤳯𤲙也。

𤳳：《集韻》雷古作𤳳。註詳雨部五畫。又《集韻》詡鬼切，音虺。人名。仲𤳳，湯左相。或作蘬𤴄。通作虺。○按《史記》本作𤳹。

疈：《廣韻》芳逼切《集韻》拍逼切《正韻》必歷切，𠀤音壁。磔牲也。《周禮·春官·大宗伯》以疈辜祭四方百物。《註》疈，牲胷也。疈而磔之。又凡劈物使分析亦曰疈。《王維詩》簞食伊何，疈瓜抓棗。又《集韻》芳六切，音蝮。又博厄切，音擘。義𠀤同。

𤳹：《正字通》與虺同。《史記·殷本紀》湯歸至於泰卷陶，中𤳹作誥。《註》孔安國曰：仲虺，湯左相奚仲之後。《正字通》按：𤳹，古雷字。六書統篆作𤳳。因詩虺虺其靁。傳云：雷將發未震之聲，故又音虺。九經考異作仲𤴄，《石經》作仲傀，荀子引作仲蘬，以左相一人，傀蘬虺𤳹各出，今皆不可考，必有譌誤。

𤳿：《字彙》與疃同。《石鼓文》原隰旣坦，疆理𤳿𤳿。

𤴀：《字彙》古猛切，音獷。死禾也。又《正字通》俗磽字。《篇海》作𤳭。𤳭字从田不从畕作。

𤴁：《廣韻》徒叶切《集韻》《韻會》達協切《正韻》丁協切，𠀤音牒。《玉篇》重也。累也。《左思·吳都賦》雖累葉百𤴁，而富強相繼。又震懼也。《詩·周頌》薄言震之，莫不震𤴁。《傳》𤴁懼也。又布名。《後漢·南蠻傳》知染采文繡，𦋺毲帛𤴁。《註》外國傳曰：諸薄國女子，織作曰𤴁花布。《南史》高昌國有草，實如繭，中絲爲細纑，名曰白𤴁。安子國人取以爲布，甚輭而白。亦作白氎。又人名。《後漢·竇融傳》與步兵校尉鄧𤴁親屬數往來京師。《通雅》揚雄以爲古理官決罪，三日得其宜，乃行之，故字从宐。新室以爲三日太盛，攺爲三田。

疊：《字彙》同𤴁。

㽯：《集韻》同畦。

𤴅：《集韻》龍都切，音盧。與罏同。𦉈也。

𤴇：《管子·侈靡篇》若是者，必從是𤴇亡乎。《註》卽𤾪字，敗也。

𤴋：《正字通》《石鼓文》疃字。《字彙》作𤳿，誤。

𤴐：《玉篇》古文雷字。註詳雨部五畫。

𤴑：《字彙補》古文雷字。註詳雨部五畫。

