舟：《唐韻》《集韻》《正韻》職流切《韻會》之由切，𠀤音周。《說文》船也。《釋名》舟言周流也。《易·繫辭》刳木爲舟，剡木爲楫。舟楫之利，以濟不通。《書·說命》若濟巨川，用汝作舟楫。《爾雅·釋水》天子造舟。《註》比船爲橋。《又》諸侯維舟。《註》維連四船。《又》大夫方舟。《註》倂兩船。《又》士特舟。《註》單船。《揚子·方言》關西謂之船，關東謂之舟。今吳越皆謂之船。《世本》黃帝臣共鼓貨狄，刳木爲舟。《呂氏春秋》虞姁作舟。《山海經》滛梁生番禺，是始爲舟。《物理論》化〈彳瓜〉作舟。《束皙·發蒙記》伯盆作舟。又《正韻》載也。又《韻會》帶也。《詩·大雅》何以舟之，惟玉及瑤，鞞琫容刀。《傳》舟，帶也。又尊下臺，若今時承槃。《周禮·春官·司尊》春祠夏禴，祼用雞彝鳥彝，皆有舟。《正字通》一說古彝有舟，設而陳之，爲禮神之器。以酌以祼，皆挹諸其中而注之。舟與彝二器相須，猶尊之與壷，缾之與罍。先儒謂舟形如盤，若舟之載物，彝居其上，非也。今考漢敦足舟，𠂹花舟，舟之用在于容，非虛設以承彝也。形制詳博古圖。又地名。《左傳·襄十四年》子囊師于棠，以伐吳。吳人自臯舟之隘要而擊之。《註》臯舟，吳險阨之道。又《昭十三年》克息舟城而居之。《註》息舟，楚邑。又《哀二十一年》請除館于舟道。《註》舟道，齊地。又覆舟，山名。《淮南子·地形訓》維出覆舟。又官名。《禮·月令》季春之月，令舟牧覆舟，五覆五反。《註》舟牧，主舟之官也。又姓。《左傳》晉有大夫舟之僑。又與周通。《周禮·冬官考工記》作舟以行水。《註》故書舟作周。鄭司農云：周當爲舟。又《韻補》叶陟魚切，音朱。《道藏歌》玉龜七寶林，唱贊願同舟。丹景曜目精，令我心踟躇。又《詩·大雅》何以舟之。《朱註》之遙反。與下刀叶。

𦨇：《廣韻》《集韻》𠀤魚乙切，音屹。舟行謂之𦨇。又《集韻》逆乙切，音朏。義同。

舠：《廣韻》都牢切《集韻》《韻會》都勞切《正韻》都高切，𠀤音刀。《玉篇》小船形如刀。《吳均·贈王桂陽詩》行衣侵曉露，征舠犯夜湍。又《集韻》或作𦩍。通作刀。《詩·衞風》曾不容刀。《釋名》二百斛以上曰艇，三百斛曰刀。

𦨈：《廣韻》古文服字。註詳月部五畫。

𦨉：《唐韻》《集韻》《韻會》𠀤五忽切，音兀。《說文》船行不安也。《韻會》或作䑢。

䑠：《廣韻》盧鳥切《集韻》朗鳥切，𠀤音了。《玉篇》小船也。《正字通》船小而長者曰鵃䑠。《越絕書》越人呼船爲須慮長，卽䑠也。

䑡：《廣韻》初牙切《集韻》初加切，𠀤音叉。同艖。《玉篇》䒀也。又魚名。楊愼曰：卽今槎頭縮項鯿。《正字通》按槎頭鯿象舟形，猶舴艋舟作蚱蜢舟，皆借形譬喻，非卽以舴艋爲蚱蜢蟲也。謂䑡爲魚名，誤。

䑢：《廣韻》《集韻》𠀤五忽切，音兀。《玉篇》播舟也。

舡：《廣韻》《正韻》許江切《集韻》《韻會》虛江切，𠀤音肛。《廣韻》舽舡，船貌。《玉篇》船也。《增韻》舽舡，吳船名。又《集韻》枯江切，音腔。義同。又《五音集韻》食川切。俗船字。《前漢·古今人表》晉舡人固來。《佩觿集》帆舡之舡爲舟船，其順非有如此者。

䑣：《唐韻》丑林切《集韻》癡林切，𠀤音琛。《說文》船行也。《正字通》舟行相續也。又《集韻》丑禁切，音䏹。義同。《正字通》商書肜日之肜从月，讀若融。丹部彤弓之彤从丹，讀若同。𠀤與䑣別。俗溷用，非。互見彡部肜字註。

𦨎：《五音集韻》吐盍切，音榻。舟名。又就舟也。

𦨏：《廣韻》魚乙切，音兀。《玉篇》船行也。《正字通》𦨏與𦨇、𦨉、䑢𠀤同。字彙合𦨇𦨏爲一，分䑢、𦨉與𦨏、𦨇爲二，不知音義相通也。

𦨐：《玉篇》音大。舟行也。

𦨕：《說文》服本字。

舥：《廣韻》普巴切《集韻》《正韻》披巴切，𠀤音葩。浮梁謂之舥。

𦨖：《廣韻》初敎切《集韻》楚敎切，𠀤音抄。《廣韻》船不安也。《集韻》舟不寧謂之𦨖。

𦨗：《說文》古文般字。註詳四畫。

𦨘：《集韻》同䑴。

𦨙：《集韻》入質切，音日。《玉篇》舟飾。

舦：《集韻》他蓋切，音太。舟行。

𦨚：《正字通》舦字之譌。

䑤：《集韻》巨禁切，音𤘡。蜀人謂舟曰䑤。

䑥：《廣韻》五合切《集韻》鄂合切，𠀤音𣊡。《廣韻》船貌。《集韻》船動貌。

舧：《篇海》符咸切，音凡。舟也。《正字通》字形疑从凡，入四畫，非。舤。

舨：《集韻》補綰切，音版。艟舨，舟也。

𦨛：《正字通》與䑦𦩷𠀤同。

舩：《廣韻》食川切。與船同。《史記·佞幸傳》鄧通以濯舩爲黃頭郞。《淮南子·道應訓》至於中流，陽侯之波，兩蛟夾繞其舩。

航：《廣韻》胡郞切《集韻》寒剛切，𠀤音筕。《廣韻》船也。《集韻》方舟也。《淮南子·主術訓》賢主之用人也，猶巧工之制木也，大者以爲舟航柱梁。《註》方兩小船，𠀤與共濟爲航也。《張衡·思𤣥賦》譬臨河而無航。又《字彙補》禹航，地名。今餘杭也。又通作杭。《詩·衞風》誰渭河廣，一葦杭之。《註》杭，度也。

舫：《唐韻》《韻會》甫妄切《集韻》敷亮切，𠀤音訪。《說文》船師也。引禮明堂月令，舫人，習水者。《正字通》舫人，猶言舟子。舫之爲舫，猶舟之爲舟，非謂舟卽爲舟師也。說文訓船師，似未可從。又《集韻》分房切，音方。倂船也。《爾雅·釋言》舫，舟也。《註》𠀤兩船。《史記·張儀傳》舫船載卒，一舫載五十人。《註》舫，音方，謂𠀤兩船也。又《韻會》或作枋。《後漢·岑彭傳》乗枋箄下江關。《註》枋箄，以竹木爲之，浮水上，卽舫。字古通用。又《正字通》古借方。《詩·衞風》方之舟之。俗加舟作舫。又《廣韻》《集韻》𠀤補曠切，音謗。義同。

𦨜：《集韻》居何切，音歌。船名。

般：〔古文〕𦨗《唐韻》北潘切《集韻》《韻會》《正韻》逋潘切，𠀤音𤳗。《說文》辟也。象舟之旋，从舟从殳。殳，所以旋也。又《廣韻》般運。《集韻》移也。又《集韻》數別之名。又《廣韻》布還切《集韻》《韻會》《正韻》逋還切。𠀤與班同。《爾雅·釋言》般，還也。《疏》般，還反也。《前漢·趙充國傳》明主般師罷兵。《註》鄧展曰：般，音班。班，還也。又《賈誼傳》般紛紛其離此鄕兮。《註》般，音班。般，反也。又分也，賜也。《揚子·太𤣥經》建侯開國，渙爵般秩。又布也。《前漢·郊祀歌》先以雨般裔裔。《註》般與班同。布也。又人名。《前漢·古今人表》公輸般。《張衡·西京賦》命般爾之巧匠。《註》般，魯般。魯哀公時巧人。又與班同。《禮·內則》馬黑脊而般臂漏。《註》般臂，前脛般般然也。《周禮·天官·內饔註》般臂，臂毛有文。又獸名。《揚雄·羽獵賦》屨般首。《註》屨，謂以足蹈之也。又《史記·司馬相如傳》般般之獸，樂我君囿。《註》謂騶虞也。又《廣韻》薄官切《集韻》《韻會》《正韻》蒲官切，𠀤音盤。《玉篇》大船也。又與盤同。盤庚。《周語》作般庚。又《博雅》般桓，不進也。又般還。《禮·投壷》主人般還曰辟。《疏》主人見賓之拜，乃般曲折還，謂賓曰：今辟而不敢受。亦作般旋。《抱朴子·廣譬卷》般旋之儀，見憎於祼踞之鄕。又《爾雅·釋詁》般，樂也。《疏》般者，遊樂也。《揚子·太𤣥經》大樂無閒，民神禽鳥之般。《註》般，樂也。《張衡·思𤣥賦》惟般逸之無斁兮。又《博雅》般，行也。《又》任也。又與槃同。《莊子·田子方》公使人視之，則解衣般礴。《註》般，字又作槃。般礴，謂其坐也。又《詩·周頌》篇名。又地名。《前漢·地理志》濟南郡般陽縣。又水名。《山海經》沂山，般水出焉，而東流注于河。又與鞶同。《穀梁傳·桓三年》諸母般申之曰：謹愼從爾父母之言。《註》般，囊也。所以盛朝夕所須，以備舅姑之用。《疏》男子般革，婦人般絲，所以盛帨巾之屬，爲謹敬也。又與磐同。《前漢·郊祀志》乾稱飛龍，鴻斬于般。《註》孟康曰：般，水涯堆也。師古曰：般，山石之安者。又《集韻》《韻會》𠀤補滿切，音粄。漢縣名。今在齊州地。《前漢·地理志》平原般縣。《註》韋音逋坦反。師古曰：爾雅，九河一曰鉤般。郭璞云：水曲如鉤，流般桓也。然今其土俗如韋音。又《集韻》一曰面平貌。又《正字通》音缽。梵言般若，華言智慧。若，音惹。又蒲先切，音駢。《張衡·西京賦》蚩尤秉鉞，奮鬣被般。禁禦不若，以知神姦。魑魅罔兩，莫能逢旃。

𦨝：《字彙補》與𦨢同。《博雅》𦨝，舟也。《釋文》丁計切。

舭：《字彙補》音闕。《宋史·李全傳》又募南匠，大治舭𦪭船，自淮及海相望。

舲：《廣韻》《集韻》𠀤郞丁切，音靈。《玉篇》同𦫃。小船屋也。《廣韻》舟上有窻。《楚辭·九章》乗舲船余上沅兮。《註》舲船，船有窻牖者也。《淮南子·俶眞訓》越舲蜀艇，不能無水而浮。《註》舲，小船也。

䑦：《廣韻》古侯切《集韻》居侯切，𠀤音溝。䑦𦪇，舟名。大艑也。《北堂書鈔》豫章城西有䑦𦪇洲，卽呂蒙作䑦𦪇大艑處。《水經注》作谷鹿洲。《箋》當是句轆。《廣雅》䑦𦪇，船也。音鉤鹿。

䑧：《集韻》同䒀。

𦨡：《集韻》符勿切，音佛。大船。

舳：《唐韻》直六切《集韻》佇六切《韻會》仲六切，𠀤音逐。《說文》舳艫也。漢律名船方長爲舳艫。一曰舟尾。《揚子·方言》船後曰舳。舳，制水也。《註》今江東呼柂爲舳。《前漢·武帝紀》自潯陽浮江，親射蛟江中，獲之，舳艫千里。《註》舳，船後持柂處。《郭璞·江賦》舳艫相屬。《註》舳，舟尾也。艫，船頭也。又《集韻》余救切，音貁。舟首也。《小爾雅》船頭謂之舳。又直祐切，音胄。義同。

舴：《廣韻》《集韻》𠀤陟格切，音磔。舴艋，小舟。《張志和詩》兩兩三三舴艋舟。又《廣韻》《集韻》《正韻》𠀤側格切，音嘖。又《集韻》實窄切，音齰。義𠀤同。

𦨢：《廣韻》都計切《集韻》丁計切，𠀤音帝。𦨢艡，水戰船。又《集韻》典禮切，音邸。義同。

舵：《廣韻》徒可切《集韻》待可切，𠀤音拕。《玉篇》正船木。一作柂。

䑨：《集韻》同舵。

舶：《廣韻》傍伯切《集韻》《韻會》簿陌切，𠀤音白。《廣韻》海中大船。《集韻》蠻夷汎海舟曰舶。《通俗文》晉曰舶。《集韻》或作艊。又《韻補》叶簿覓切，音逼。《歐陽修·白鸚鵡詩》其閒注輦來最稀，此鳥何年隨海舶。誰能遍歷海上峰，萬怪千奇安可極。

舷：《廣韻》《正韻》胡田切《集韻》胡千切，𠀤音賢。《廣韻》船舷。《正韻》船邊。《郭璞·江賦》詠採菱以叩舷。

舸：《唐韻》《集韻》古我切《韻會》賈我切，𠀤音哿。《說文》舟也。《揚子·方言》南楚江湘凡船大者謂之舸。《古今注》孫權時名舸爲赤馬，言如馬之走陸也。《左思·蜀都賦》弘舸連舳。《註》大船曰舸。又《集韻》《韻會》𠀤居何切，音歌。義同。

𦨣：《廣韻》都聊切《集韻》《韻會》《正韻》丁聊切，𠀤音貂。吳船。《集韻》或作𦩍。

𦨤：《五音集韻》爲命切，音詠。舟行也。

船：《唐韻》《集韻》《韻會》𠀤食川切，音膞。《說文》舟也。《世本》共鼓貨狄作船，黃帝臣。《揚子·方言》舟，自關而西謂之船。《釋名》船，循也，循水而行也。《史記·淮隂侯傳》信乃益爲疑兵，陳船欲渡臨晉。《註》索隱曰：劉氏云：陳船，地名，在舊關之西，今之朝邑，非也。案京兆有船司空縣，不名陳船。陳船者，陳列船艘，欲渡河也。《左思·蜀都賦》戈船掩乎江湖。又《正字通》皮船，明少保戚繼光濟水法，用生牛馬皮，竹木緣之如箱形，火乾，再用竿繫助之，以浮水。一皮船可乗一人，兩皮船合縫，可乗三人。又《韻會》衣領曰船。《正字通》俗以船爲襟穿。續演繁露云：杜詩，天子呼來不上船，或言衣襟爲船，誤。按蜀人呼衣繫帶爲穿，俗因改穿作船。又姓。出《姓苑》。又天船，星名。見《丹元子·步天歌》。又《集韻》余專切，音沿。義同。俗作舡，非。

𦨥：《字彙補》音未詳。舟名。《宋三朝政要》嘉祐九年，支會付淮西，造𦨥𦪭船，以備攻守。

𦨦：《類篇》居訝切，音駕。具舟也。或作𦩪。

𦨧：《集韻》同艒。

舺：《集韻》轄甲切，音狎。䒀舺，舟也。又古狎切，音甲。義同。

𦨨：《集韻》同䑱。

𦨯：《集韻》戸栝切，音活。舟行。

舼：《廣韻》《集韻》𠀤渠容切，音蛩《玉篇》小船也。又《集韻》胡公切，音洪。《博雅》舟也。

𦨰：《廣韻》同舼。

𦨱：《集韻》同津。

𦨲：《廣韻》《集韻》𠀤符咸切，音凡。《玉篇》舷也。《博雅》𦨲謂之舷。

䑪：《集韻》鄂合切，音𡀾。舟動貌。或作䑥。

䑫：《廣韻》北萌切，音繃。艣䑫，舟具。又《集韻》舟名。

𦨳：《廣韻》吾乎切《集韻》訛胡切，𠀤音吾。船名。

舽：《廣韻》薄江切《集韻》皮江切，𠀤音龎。《玉篇》吳船也。《廣韻》舽舡，船名。《集韻》舽艭，船也。《轉注古音》舽音與龎同。吳人目舟曰舽舡，俗言物之蠢大曰舽舡。別作胮肛，非。

𦨴：《廣韻》《正韻》徒紅切《集韻》《韻會》徒東切，𠀤音同。《博雅》舟名。《集韻》或作艟。

𦨵：《集韻》寒剛切，音杭。方舟也。《琅邪代醉編》𦨵字羣書所無，而釋文首序曰：吳興大𦨵。

䑬：《集韻》《韻會》𠀤他刀切，音饕。《博雅》䑬舸，舟也。《集韻》或作𦩹。又《集韻》弋笑切，音燿。與艞同。《五音集韻》對艞，江中大船。又《五音集韻》徒刀切，音陶。舟名。

𦨶：《玉篇》同朕。

艀：《廣韻》縛謀切《集韻》房尤切，𠀤音浮。《玉篇》小䒀也。《廣韻》舟也。

艁：《說文》古文造字。《徐曰》天子艁舟。《揚子·方言》艁舟謂之浮梁。《註》卽今浮橋。餘詳辵部造字註。考證：〔《揚子·方言》艁首謂之浮梁。〕謹照原文艁首改艁舟。

艂：《五音集韻》房戎切，音馮。舟名。

艃：《廣韻》里之切《集韻》陵之切，𠀤音釐。𦪆艃，船名。又《五音集韻》力紙切，音邐。義同。

艄：《集韻》師交切，音梢。船尾。又《五音集韻》所敎切，音稍。舟名。《正字通》今俗呼兵卒偵巡者曰哨船，讀若譟。一曰金翅。史樊毅謂袁憲曰：京口，采石各須銳兵倂出金翅二百。註：金翅卽哨船，喻迅疾也。

䑯：《廣韻》徒禮切，音弟。船也。又《五音集韻》特計切，音第。義同。

𦨽：《玉篇》同䑤。

艅：《唐韻》以諸切《集韻》羊諸切，𠀤音余。《說文》艅艎，舟名。《郭璞·江賦》漂飛雲，運艅艎。《抱朴子·博喻卷》艅艎鷁首，涉川之良器也。《說文長箋》吳闔廬舟名兪皇，猶言皇舟。改作艅艎。又人名。《博古圖》有周師艅尊。

艆：《廣韻》魯當切《集韻》盧當切，𠀤音郞。海中大船。《正字通》一說舟舷曰桹，扣舷曰鳴桹。俗作艆。

艇：〔古文〕𦨿《唐韻》《正韻》徒鼎切《集韻》《韻會》待鼎切，𠀤音挺。《說文》小舟也。《釋名》二百斛已上曰艇。《增韻》船小而長。《揚子·方言》小艒䑿謂之艇。《淮南子·俶眞訓》蜀艇，一版之舟，若今豫章是也。《古詩》艇子打兩槳，催送莫愁來。又《韻補》叶田庚切，音廷。《古樂府》沿江有百丈，一濡多一艇。上水郞擔篙，何時至金陵。

䑰：《集韻》蒲故切。與䑧䒀𠀤同。船短而深也。《通鑑》侯景召石頭津主張賓，使引淮中䑡䑰及海艟。

𦨾：《字彙補》許恆切，音亨。鹽𦨾也。今鹺政多用此字。

𦨿：《字彙補》古文艇字。註詳本畫。

艊：《集韻》與舶同。

䑱：《集韻》委遠切，音宛。舟也。或作𦨨。

艋：《廣韻》莫杏切《集韻》母梗切，𠀤音猛。《博雅》舴艋，小舟。

䑲：《集韻》直敎切，音櫂。行舟也。《五音集韻》檝也。

𦩊：《集韻》同艗。

𦩋：《廣韻》蒲拜切《集韻》步拜切《正韻》薄邁切，𠀤音敗。船後𦩋木。《集韻》或作排。

䑳：《廣韻》力迍切《集韻》《韻會》《正韻》盧昆切，𠀤音倫。䑳兪，舟名。又《集韻》龍春切，音倫。船前桄也。《博雅》䑳謂之桄。《釋文》䑳，音倫。又圭懸切，音涓。義同。

䑴：《廣韻》《集韻》𠀤渠之切，音其。《博雅》䑴艃，舟也。或作𦪆𦨘。

䑵：《正字通》艒字之譌。

艌：《篇海》奴店切，音念。艌船。《正字通》或曰挽舟索謂之𥮘。本作牽。或作縴。因其爲挽舟具，故从念从舟作艌。艌音牽去聲。今葺理舊船讀若念者，有音無義，方俗語也。

𦩌：《廣韻》蘇協切《集韻》悉協切，𠀤音燮。舟行疾也。又《集韻》疾葉切，音疌。義同。

𦩍：《集韻》丁聊切，音貂。小船也。《釋名》三百斛曰𦩍。𦩍，貂也。貂，短也。江南所名，短而廣，安不傾危者也。又都勞切，音刀。義同。

䑶：《廣韻》《集韻》𠀤倉甸切，音蒨。輕舟謂之䑶。

𦩎：《五音集韻》古文朕字。註詳月部六畫。

𦩏：《字彙補》古文津字。註詳水部六畫。

𦩝：《集韻》《韻會》𠀤于貴切，音胃。《集韻》運舟也。《韻會》漕船。

𦩞：《集韻》《韻會》羊諸切《正韻》雲俱切，𠀤音兪。䑳𦩞，舟名。《說文》本作兪。《註》空中木爲舟。

𦩟：《集韻》房六切，音伏。舟也。

𦩠：《類篇》桑經切，音星。船名。

艎：《唐韻》《集韻》《韻會》《正韻》𠀤胡光切，音皇。《說文》艅艎也。《謝朓·出藩曲》飛艎遡極浦，旌節去關河。《正韻》唐劉晏爲歇艎支江船。又《字彙補》荆人呼渡津舫爲艎。《集韻》或作𦪗。通作皇。

𦩡：《類篇》方六切，音福。𦩡䑿，大舟。

𦩢：《集韻》下斬切，音豏。船名。

𦩣：《集韻》詰計切，音契。《博雅》舟也。

䑹：《廣韻》蘇遭切，音騷。《玉篇》船總名。亦作艘。

艏：《類篇》始九切，音首。舟也。《揚子·方言》船首謂之閤閭，或謂之艗艏。

𦩤：《集韻》陁沒切，音揬。釣舟謂之𦩤。

艐：《唐韻》子紅切《集韻》《韻會》祖叢切，𠀤音㚇。《說文》船著不行也。又《廣韻》三艐，國名。又《爾雅·釋詁》艐，至也。《註》宋曰屆。《釋文》艐，音宗。又《廣韻》《集韻》𠀤古屆字。《揚子·方言》艐，至也。艐，宋語也。《釋文》艐，古屆字。《史記·司馬相如傳》糾蓼叫奡，蹋以艐路兮。《註》索隱曰：艐，音屆。孫炎云：艐，古屆字也。又《廣韻》《集韻》𠀤口箇切，音坷。船著沙不行也。

䑺：《集韻》符咸切，音凡。舟上幙。與舤帆𠀤同。《韓愈·南海廟𥓓》祥飈送䑺。又《廣韻》扶泛切，音梵。義同。

䑻：《集韻》夷周切，音遊。舟行也。

𦩥：《集韻》與𦪬同。

艑：《廣韻》薄泫切《集韻》《韻會》婢典切，𠀤音辮。《廣韻》吳船。《集韻》艑艖，舟名。《廣雅》吳曰艑。《通雅》淺船也。《正字通》形扁，故呼爲扁子。其在灘河中，則曰扁灘。《唐書·劉崇龜傳》乗艑亡去。又《荆州記》湘洲七郡，大艑皆受萬斛，非艑皆淺船也。《臧質石城樂》大艑載三千，漸水丈五餘。又《韻會》紕延切《正韻》紕連切，𠀤音篇。義同。

艒：《集韻》莫六切，音目。《博雅》艒䑿，舟也。《揚子·方言》小舸謂之艖，艖謂之艒䑿。又莫卜切，音木。又密北切，音墨。又《五音集韻》莫報切，音冒。義𠀤同。

艓：《集韻》達協切，音牒。舟名。《戴暠釣竿篇》翠羽飾長綸，蕖花裝小艓。《杜甫詩》冨豪有錢駕大舸，貧窮耴給行艓子。

𦩦：《集韻》津，古作𦩦。註詳水部六畫。

𦩧：《類篇》逆及切，音岌。舟行。

𦩨：《字彙補》古文津字。註詳水部六畫。

𦩩：《五音集韻》同媵。詳女部媵字註。

𦩪：《集韻》居迓切，音駕。具舟也。

𦩫：《博雅》同幐。詳巾部幐字註。

𦩴：《集韻》魚開切，音皚。船名。

𦩵：《五音集韻》古念切，兼去聲。舟名。

艕：《集韻》補曠切，音謗。𠀤兩船。又《五音集韻》艕人，習水者。通作榜。又《集韻》北孟切，音搒。船也。

𦩶：《廣韻》胡禮切《集韻》戸禮切，𠀤蹊上聲。《類篇》所以安重船。

𦩷：《集韻》同䑦。

𦩸：《篇海》如灼切，音弱。船名。

䑼：《廣韻》側鳩切《集韻》甾尤切，𠀤音鄒。艆䑼，海船也。又《集韻》莊俱切，音。義同。

𦩹：《集韻》同䑬。

𦩺：《玉篇》同舼。《通雅》今皖之太湖呼小而深者曰𦩺艚。訛爲𦨴艚。

𦩻：《說文》朝本字。

艖：《廣韻》初牙切《集韻》《韻會》初加切，𠀤音叉。同䑡。小舟也。《揚子·方言》南楚江湘，凡船大者謂之舸，小舸謂之艖。《註》今江東呼艖，小底者也。又《廣韻》酢何切《集韻》才何切，𠀤音醝。又《集韻》初佳切，音釵。又側下切，音𩺃。義𠀤同。考證：謹按艖字右旁作差則十一畫，作差則十畫，此入十畫當作差，謹改艖。

艗：《廣韻》五歷切《集韻》《韻會》倪歷切，𠀤音鷁。《廣韻》艗舟，舟頭爲鷁首。《揚子·方言》船首謂之閤閭，或謂之艗艏。《註》鷁，鳥名也。今江東貴人船前作靑雀，是其象也。鷁，音亦。《司馬相如·子虛賦》浮文鷁，揚旌栧。《正字通》晉王濬造大舟，畫鷁鳥怪獸於船首以懼江神。本作鷁，後人因名舟爲艗。又《集韻》宜戟切，音逆。義同。

䑽：《廣韻》吐盇切《集韻》託盍切，𠀤音榻。兩槽大船。《通雅》䑽，取其寬容平榻，卽艎屬。王濬造連舫，方百二十步，開四出門，得馳馬，卽䑽類。《梁元帝·吳趨行》蓮花逐牀返，何時乗䑽歸。

艘：《廣韻》蘇刀切《集韻》《正韻》先彫切，𠀤音蕭。船總名。《王粲·從軍詩》連舫踰萬艘。《左思·蜀都賦》渾萬艘而旣同。《抱朴子·朂學卷》欲凌洪波而遐濟，必因艘楫之器。又《集韻》蘇遭切《韻會》《正韻》蘇曹切，𠀤音騷。又《正韻》疏鳩切，音搜。義𠀤同。

𦩼：《字彙補》古送切，音貢。船名。今有八𦩼船。

𦩽：《字彙補》同艏。

䑿：《集韻》息六切，音肅。《博雅》艒䑿，舟也。《揚子·方言》小舸謂之艖，艖謂之艒䑿。

䒀：《廣韻》薄故切《集韻》蒲故切，𠀤音步。舟也。《小爾雅》艇之小者曰䒀。《揚子·方言》艇長而薄者謂之艜，短而深者謂之䒀。又《廣韻》《集韻》𠀤芳無切，音敷。又《集韻》蓬逋切《韻會》蓬晡切《正韻》薄胡切，𠀤音蒲。義𠀤同。

𦪆：《集韻》同䑴。

𦪇：《廣韻》《集韻》𠀤盧谷切，音鹿。䑦𦪇，舟也。詳前䑦字註。

䒁：《廣韻》似入切《集韻》席入切，𠀤音習。覆船具。《江祿津渚敗船詩》草蔓䒁長埋。《集韻》本作𥱵。或作𦪿。

𦪈：《廣韻》五勞切《集韻》牛刀切，𠀤音敖。船接頭木。

艚：《廣韻》昨勞切《集韻》《韻會》《正韻》財勞切，𠀤音曹。《玉篇》小船也。

䒂：《集韻》子兩切，音蔣。檝屬。通作槳。

艛：《廣韻》落侯切《集韻》《韻會》郞侯切《正韻》盧侯切，𠀤音樓。𦪑艛，船名。《正字通》艛，本作樓。漢書武帝時南越叛，修昆明池，治樓船高十餘丈。

䒃：《正字通》俗艁字。

𦪉：《玉篇》古文津字。註詳水部六畫。

𦪊：《玉篇》七例切，音砌。舟危也。又《五音集韻》此芮切，音毳。義同。

艜：《廣韻》《集韻》𠀤當蓋切，音帶。《廣韻》艇船。《揚子·方言》艇長而薄者謂之艜。

𦪋：《玉篇》思由切，音羞。進船也。

䒄：《集韻》芳副切，音冨。舟名。又《類篇》船載多也。

𦪑：《廣韻》《集韻》𠀤北末切，音撥。海中大船。或作橃。又《集韻》房越切，音伐。義同。

𦪒：《篇海》于貴切，音位。運船也。

𦪓：《正字通》同䑿。備考：《龍龕》同𦪓。

𦪔：《篇海》都困切，音頓。𦪔艬。

𦪕：《集韻》憐蕭切，音聊。舟名。《正字通》船小而長。

𦪖：《集韻》孚袁切，音翻。舟飾也。

艞：《廣韻》弋照切《集韻》弋笑切，𠀤音耀。江中大船。又《正字通》舟泊岸，置長板船首，與岸接，以通往來。俗呼艞板。讀若跳。

𦪗：《集韻》胡盲切，音橫。《博雅》筏也。又胡光切，音黃。義同。又與艎同。

𦪘：《篇海》其月切，音掘。𦪘頭船。《正字通》按幽明錄云：陽羨小吏吳龕，乗掘頭過溪，獲五色浮石，取之，石變爲女。見虞世南北堂書鈔。今繫舟木曰橛，古謂之牂牁，俗因加舟作𦪘，與橛同。非船名也。

𦪙：《集韻》託盍切，音榻。大船曰𦪙。或作䑽。

𦪚：《廣韻》《集韻》𠀤祖悶切，音鐏。船底孔也。

䒆：《廣韻》丑列切《集韻》敕列切，𠀤音徹。船行。又《玉篇》色列切，音設。舟也。

艟：《集韻》《韻會》徒東切《正韻》徒紅切，𠀤音同。《玉篇》艨艟，戰船。《釋名》狹而長曰艨艟，以衝突敵船。又《廣韻》尺容切《集韻》昌容切，𠀤音充。又《韻會》昌用切，音踵。義𠀤同。又《廣韻》《集韻》𠀤丈降切，音撞。短船。

𦪛：《集韻》如招切，音饒。本作橈。楫謂之橈。

𦪜：《字彙補》倉含切，音叅。戰艦內貫以大木，曰底𦪜。今牒文有此字。

𦪝：《字彙補》同能切，音滕。行滕。《博雅》𦪝，緘也。

艡：《集韻》《韻會》《正韻》𠀤都郞切，音當。《集韻》𦨢艡，舟也。又《集韻》他浪切，音儻。義同。

艢：《集韻》慈良切，音牆。《埤蒼》颿柱也。與檣同。

𦪩：《正字通》與舲𦫃𠀤同。

𦪪：《集韻》蒲蒙切，音蓬。織竹編箬以覆船。或作竼。

𦪫：《集韻》千安切，音餐。舟名。

𦪬：《廣韻》《集韻》𠀤許竭切，音歇。𦪬艎，大船。

艣：《廣韻》郞古切《集韻》《韻會》籠五切，𠀤音魯。《廣韻》所以進船。《集韻》通作樐櫓。

艤：《廣韻》《集韻》《韻會》𠀤語綺切，音蟻。與檥同。整舟向岸。《左思·蜀都賦》試水客艤輕舟。《梁𥳑文帝詩》征艫艤湯塹，歸騎息金隍。

𦪭：《字彙補》同答切，音達。見𦨥字註。

艥：《集韻》卽涉切，音接。舟櫂也。或作檝楫。

𦪮：《字彙補》艖本字。

䒈：《五音集韻》浮鬼切，音膹。船䒁釘鐼。

艦：《廣韻》胡黤切《集韻》《韻會》戸黤切，𠀤音檻。《玉篇》版屋舟。《廣韻》禦敵船。《釋名》上下重牀曰艦，四方施板以禦矢石，其內如牢檻也。《陸機·辨亡論》前驅不過百艦。《梁𥳑文帝詩》偃月交吳艦。

䒉：《廣韻》文甫切《集韻》罔甫切，𠀤音武。長舟也。

艧：《廣韻》烏郭切，音鸌。《博雅》艧，舟也。《江淹·遷陽亭》方水埋金艧，圓岸伏丹瓊。

艨：《廣韻》《正韻》莫紅切《韻會》謨蓬切，𠀤音蒙。《廣韻》艨艟，戰船。《釋名》狹而長曰艨艟，以衝突敵船也。又《集韻》《韻會》𠀤蒙弄切，音𢄐。又《集韻》忙用切。義𠀤同。《集韻》通作蒙。

艩：《篇海》前西切，音齊。艣艩，用以承艣者。

𦪱：《五音集韻》子禮切，音濟。舟也。

𦪶：《集韻》里弟切，音禮。《玉篇》大舟。

𦪷：《集韻》密北切，音墨。𦪷𦩤，釣艇也。或作艒。

艪：《正字通》同艣。

𦪸：《正字通》俗艖字。

艫：《唐韻》洛乎切《集韻》《韻會》龍都切，𠀤音盧。《說文》舳艫也。一曰船頭。《正韻》船頭刺擢處。一說船尾。《玉篇》在船後。《小爾雅》船頭謂之舳，尾謂之艫。《宋孝武帝詩》舳艫引江飛。《謝朓詩》榜人理行艫。又《集韻》舟名。《唐書·楊元琰傳》與張柬之共乗艫江中。又《集韻》凌如切，音臚。船尾。

𦪽：《廣韻》《集韻》𠀤力鍾切，音龍。小船上安蓋者。又《集韻》盧東切，音籠。舟名。

𦪾：《集韻》狼狄切，音歷。船也。

𦪿：《集韻》席入切，音習。與䒁同。《玉篇》以竹葉𦪿船也。《類篇》覆船具。

𦫀：《博雅》與騰同。

艬：《廣韻》《集韻》𠀤鋤銜切，音巉。《玉篇》大船也。《廣韻》合木船。又《廣韻》士懺切，音鑱。義同。

𦫃：《廣韻》《集韻》𠀤郞丁切，音靈。《類篇》舟也。一曰舟有窗者。或作𦫊舲。亦作𦪩。

艭：《廣韻》所江切《集韻》疎江切，𠀤音雙。舽艭，船名。

𦫅：《類篇》同艖。

𦫈：《廣韻》盧啓切《集韻》里弟切，𠀤音禮。江中大船名。本作欚。

𦫊：《集韻》同𦫃。

