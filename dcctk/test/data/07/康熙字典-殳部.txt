殳：〔古文〕杸《唐韻》市朱切《集韻》《韻會》慵朱切《正韻》尚朱切，𠀤音殊。《說文》以杸殊人也。又兵器。《周禮·夏官·司兵·掌五兵註》五兵者，戈、殳、戟、酋矛、夷矛。《釋名》殳，殊也。長一丈二尺，無刃，有所撞挃於車上，使殊離也。正義曰：《考工記》殳長尋有四尺。八尺曰尋，是丈二也。冶氏爲戈戟之屬，不言殳刃，是無刃也。《詩·衞風》伯也執殳，爲王前驅。又戟柄之別名。《揚子·方言》三刃枝，南楚宛、郢謂之匽戟。其柄，自關而西謂之柲，或謂之殳。又書法名。《前漢·藝文志》八體六板。韋昭曰：八體，六曰殳書。《歐陽詢·書法》殳書者，伯氏所職。文記笏，武記殳，因而制之。《說文·序》七曰殳書。《徐鍇註》殳體八觚，隨其勢而書之，故八體有殳書。又姓。又打穀之架曰攝殳。《揚子·方言》僉，宋衞之閒謂之攝殳。《註》僉，今連架，所以打穀者。从𠘧。𠘧音殊，鳥短羽也。與几案之几別。又與𠬛別。《佩觽集》殳，示朱翻，戈殳也。𠬛，莫勿翻，沈也。考證：〔《釋名》殳，殊也。長一丈二尺，無刃，有所撞挃於軍上。〕謹照原文軍上改車上。

㱼：《集韻》呼來切，音咍。㱾㱼，剛卯也，以逐鬼鬽。从辰巳之巳。互詳㱾字註。又《集韻》已亥切，音改。又倚亥切，音唉。義𠀤同。○按《說文》本作㱾𢻰。从𢻰爲正。

㱽：《唐韻》知朕切《集韻》陟甚切，𠀤普黮。《說文》下擊上也。一曰深擊也。又《集韻》知鴆切。音揕。義同。又《廣韻》巨金切《集韻》渠金切，𠀤音琴。《玉篇》治也，制也。一曰禁也。又《集韻》都感切，音黕。《博雅》禁也。

𣪂：《玉篇》補姦切。《賈誼·弔屈原賦》𣪂紛紛其離此郵兮。《司馬相如·封禪頌》𣪂𣪂之獸。與般別。《佩觽集》般，博干翻，辟也，象舟之後，殳以進之。《正字通》《字彙》作古文般字，非。般字古文作𦨗。

段：〔古文〕𠩻《唐韻》《集韻》《韻會》徒玩切《正韻》杜玩切，𠀤音緞。《說文》椎物也。一曰分段也。帛二曰緉，分而未丽曰匹，旣丽曰段。《張衡詩》美人贈我錦繡段。又款段，馬名。《後漢·馬援傳》御款段。《註》款，猶緩也，言形段緩也。又段谷，水名。《通典》秦州上邽縣有段谷水，姜維爲鄧艾破於此。《水經注》藉水又東合段溪水，出西南馬門溪，東北流。又阿段，蠻獠之稱。《北史·蠻獠傳》獠無名字，以長幼次第呼之，丈夫稱阿謩、阿段。又姓，出武威。《風俗通》段干木之後，有出遼西者，本鮮𤰞檀石槐之後。又段干，複姓。又卵不成也。與毈通。《管子·五行篇》羽卵者不段。又《集韻》《韻會》《正韻》𠀤都玩切。同鍛。鍊也。一曰小冶也。《周禮·冬官考工記》段氏爲鏄器。又通腶。《禮·昏義》婦執笲、棗、栗、段、脩以見。段，丁亂反。从殳，耑省聲。與叚別。叚乃假借之義，古馬切。俗通用，非是。考證：〔《說文》推物也。〕謹照原文推改椎。

𣪅：《字彙補》同毆。

𣪆：《字彙補》同殺。

殶：《字彙補》朱遇切。同注。《呂氏春秋》引《莊子》：以瓦殶者翔，以鉤殶者戰，以黃金殶者殆。○按《莊子》本作注。

𣪈：《字彙》苦哀切，音開。𣪈㱼，笑聲。又多也。○按《廣韻》𨸜字註訓㱾𨸜，笑聲。又㚊字註訓多也。𣪈當卽㱾、㚊二字之譌。

㱾：《唐韻》古哀切《集韻》柯開切，𠀤音該。《說文》㱾𢻰，大剛卯也。以逐精鬼。《急就篇註》射魃謂大剛卯也，以金玉及桃木刻而爲之。一名㱾㱼。《輟耕錄》剛卯者，按《王莽傳》服虔註曰：剛卯，以正月卯日作，佩之。長三寸，廣一寸四分，或用玉，或用金，或用桃，著佩之。又註當中央從穿作孔，以綵絲葺其底，刻其上，文曰：正月剛卯，旣央靈殳。四方赤靑白黃四色，是當帝令祝融，以敎夔龍庶疫剛癉，莫我敢當。又曰：疾日嚴卯，帝令夔化，順爾國化，伏兹靈殳。旣正旣直，旣觚旣方。庶疫剛癉，莫我敢當。凡六十六字。㱾㱼者，佩印也。以正月卯日作，故謂剛卯。又謂之大堅，以辟邪也。又《集韻》丘哀切，音開。又下改切，音亥。義𠀤同。

㱿：《唐韻》苦角切《集韻》《韻會》克角切，𠀤音確。《說文》从上擊下也。一曰素也。又《玉篇》物皮空也。《列子·黃帝篇》木葉幹㱿。又卵甲亦曰㱿。《仲長統·述志詩》飛鳥遺蹟，蟬蛻亡㱿。或作殻。又《集韻》空谷切，音哭《正韻》乞約切，音却。義𠀤同。又《集韻》黑角切，與嗀同。歐貌。《左傳·哀二十五年》臣有足疾，若見之，君將嗀之。或省作㱿。又叶丘𠋫切，音𡨥。《張載·七命》析龍眼之房，剖椰子之㱿。芳旨萬選，承意代奏。《韻會》作𣪊。

殷：《唐韻》於身切《集韻》《韻會》於巾切，𠀤音咽。《說文》作樂之盛稱殷。《易·豫卦》先王以作樂崇德，殷薦之上帝。又凡盛皆曰殷。《書·洛誥》肇稱殷禮，祀于新邑。又《呂𠛬》三后成功，惟殷于民。又《爾雅·釋言》殷，中也，正也。《書·堯典》日中星鳥，以殷仲春，宵中星虛，以殷仲秋。《傳》殷，正也，以正春秋之氣節。鄭𤣥曰：殷，中也。春分，陽之中。秋分，隂之中。又《禹貢》九江孔殷。《正義曰》言甚得地勢之中也。又衆也。《詩·鄭風》殷其盈矣。《周禮·天官》陳其殷，置其輔。又《春官·大宗伯》殷見曰同，殷覜曰視。《傳》《註》俱訓衆。又大也。《禮·曾子問》服除而後殷祭。《疏》殷，大也。大祭謂之殷祭。《莊子·山木篇》翼殷不逝，目大不覩。《註》翼大逝難，目大視希，故不見人。又當也。《史記·天官書》衡殷中州河、濟之閒。《正義曰》衡，北斗衡也。殷，當也。言斗衡當黃河、濟水之閒地。又國號。《史記》契始封商，後盤庚遷都殷墟，改號曰殷。《書傳》殷，亳之別名，在河南。又姓。《史記·殷本紀》其後分封，以國爲姓，有殷氏，北殷氏。又齊人言殷聲如衣。今姓有衣者，殷之胄。見《禮記註疏》。又《爾雅·釋訓》殷殷，憂也。《詩·邶風》憂心殷殷。《釋文》殷，於巾切，又音隱。又俗謂周致爲殷勤，別作慇。又《集韻》倚謹切《正韻》於謹切，𠀤音隱。雷發聲也。《詩·召南》殷其雷，在南山之陽。或从石作磤。又殷殷，盛貌。《史記·蘇秦傳》輷輷殷殷，若有三軍之衆。《揚雄·羽獵賦》殷殷軫軫。又《集韻》《韻會》𠀤於靳切。音㒚。《莊子·外物篇》其不殷非天之罪。《註》殷，當也，中也。○按當與中皆去聲讀。又《廣韻》《正韻》烏閑切《集韻》於閑切《韻會》幺閑切，𠀤音黫。赤黑色也。《左傳·成二年》左輪朱殷。《杜註》血色久則殷。殷，音近煙。今人以赤黑爲殷色。《杜甫詩》曾閃朱旗北斗殷。《白居易詩》白珠垂露凝，赤珠滴血殷。俱讀黫。

𣪋：《字彙》同救。又止也，禁也。《正字通》俗救字。

𣪌：《唐韻》《廣韻》度侯切《集韻》《類篇》《韻會》徒侯切，𠀤音頭。《說文》繇擊也。又《玉篇》《廣韻》《正韻》徒透切《集韻》大透切，𠀤音豆。義同。又《集韻》都外切。與祋同。殳也。古作𣪌。○按《說文》訓繇擊，从殳豆聲。古文祋如此。《玉篇》訓遙擊，古爲投字。繇卽遙也。以義求之，旣云繇擊，則與祋義相背，未可合而爲一，當以《玉篇》爲正。《集韻》欲兩存之，故增都外切，與祋同，似附會，存疑可耳。

㲀：《廣韻》側鄰切《集韻》之人切，𠀤音眞。擊也。又《廣韻》士臻切《集韻》鋤臻切，𠀤音榛。㲀㲀，動而喜貌。見《呂氏春秋》註。又《廣韻》植鄰切《集韻》丞眞切，𠀤音辰。義同。《集韻》或从攴作敐。

殸：《唐韻》苦定切《集韻》詰定切，𠀤音罄。《說文》磬，籀文省作殸。又《玉篇》口耕切《廣韻》口莖切，𠀤音鏗。敵也。又《集韻》聲古作殸。註詳耳部十一畫。

殹：《唐韻》於計切《集韻》壹計切，𠀤音翳。《說文》擊中聲。《長箋》擊中聲者，聲相應也。又語詞。《石鼓文》汧殹沔沔。《郭註》殹，讀如繫，語助也。又《集韻》煙奚切，音鷖。義同。又《揚子·方言》殹，幕也。《郭璞註》謂蒙幕也。殹音鷖。

𣪍：殿本字。

𣪎：《字彙》㱿字之譌。

𣪏：《集韻》敢古作𣪏。《秦·詛楚文》秦嗣王𣪏用吉玉𡩦璧。《註》𣪏，同敢。《廣韻》同𠭖。《集韻》別作𢽤。註詳攴部八畫。

殺：〔古文〕𢁛𢽅𢿹𢽆𢼡𢿔𧤿《唐韻》所八切《集韻》《韻會》《正韻》山戛切，𠀤音煞。《說文》戮也。《周禮·春官》內史掌王之八柄之法，以詔王治。五曰殺。《疏》太宰有誅無殺。此有殺無誅者，誅與殺相因，見爲過不止，則殺之也。又《秋官》掌戮，掌斬殺賊諜而搏之。《註》斬以鈇鉞，殺以刀刃。又《爾雅·釋詁》殺，克也。《郭註》隱元年公羊傳曰：克之者何，殺之也。又獲也。《禮·王制》天子殺，則下大綏。諸侯殺，則下小綏。大夫殺，則止佐車。《註》殺，獲也。又同死。《孟子》凶年不能殺。又忘也。《莊子·大宗師》殺生者不死。《註》李軌云：殺，猶亡也。亡生者不死也。崔云：除其營生爲殺生。又薙草曰殺。《禮·月令》利以殺草。又霜殺物曰殺。《春秋·僖三十三年》隕霜不殺草。《左傳·桓五年》始殺而嘗。又以火炙簡爲殺靑。《後漢·吳佑傳》欲殺靑𥳑，以寫經書。《註》殺靑者，以火炙𥳑令汗，取其靑，易書，復不蠹，謂之殺靑。亦爲汗靑，義見《劉向·別錄》。又矢名。《周禮·夏官·司弓矢》殺矢、鍭矢，用諸近射田獵。《註》殺矢，言中則死。又《考工記》冶氏爲殺矢，刃長寸，圍寸，鋌十之。又刷也。《釋名》摩挲猶抹殺。又《集韻》《韻會》𠀤桑葛切，音薩。散貌。《史記·倉公傳》望之殺然黃。《註》徐廣曰：殺，蘇葛反。正義曰：蘇亥反。又掃滅之也。《前漢·谷永傳》未殺災異。又騷殺，下垂貌。《張衡·東京賦》飛流蘇之騷殺。又《集韻》私列切，音薛。與𨇨同。蹩𨇨，旋行貌。《莊子·馬蹄篇》蹩躠爲仁。向崔本作弊殺。又《廣韻》《集韻》《韻會》𠀤所界切，音鎩。降也，減削也。《周禮·秋官·象胥》國新殺禮，凶荒殺禮。《禮·大傳》五世而緦殺同姓也。又《禮器》禮不同，不豐不殺。又《正韻》所賣切，音曬。義同。又毛羽敝曰殺。《詩·豳風·予羽譙譙傳》譙譙，殺也。又《周禮·天官·瘍醫》劀殺之劑。《註》殺謂以藥食其惡肉。又噍殺，音也。《禮·樂記》其哀心感者，其聲噍以殺。《註》噍則竭而無澤，殺則減而不隆。又剪縫也。《論語》非帷裳，必殺之。亦作𧜁。又韜屍之具，上曰質，下曰殺。《儀禮·士喪禮》䞓殺，掩足。又疾也。《白居易·半開花詩》西日憑輕照，東風莫殺吹。《自註》殺，去聲。《正字通》今樂府家有元殺、旁殺之別，元人傳奇《白鶴子》一殺、二殺卽其遺聲也。俗讀生殺之殺，非。《集韻》或作閷煞。又《集韻》《韻會》𠀤所例切，音㡜。亦降也。又《集韻》式吏切，音試。同弑。《前漢·高帝紀》項羽放殺其主。《註》殺，當作弑。又《班固·西都賦》掎僄狡，㧖猛噬，脫角挫脰，徒搏獨殺。《註》殺，亦叶式吏切。又叶色櫛切，音瑟。《梁肅·兵箴》傳美干戈，易載以律。古之睿知，神武不殺。又叶式列切，音設。《束皙·近遊賦》繫複襦以御冬，脅汗衫以當熱。帽引四角之縫，裙爲數條之殺。殺，一作𧜁。考證：〔《後漢·吳佑傳》欲殺靑𥳑，以寫經書。《註》殺靑者，以火炙𥳑令汗，取其靑，易書，後不蠹，謂之殺靑。〕謹照原文後改復。

𣪐：《玉篇》《唐韻》𠀤同𣫐。

㲁：《集韻》枯公切，音空。擊也。本作𢽦。又《玉篇》音終。盡殺也。

㲂：《玉篇》丈耕切《集韻》除耕切，𠀤音橙。推也。一曰揬也。《集韻》同𢿵。

㲃：《唐韻》《集韻》𠀤居又切，音救。《說文》揉屈也。从殳从𠧢。𠧢，古文叀字。《徐鉉曰》叀，小謹也。亦屈服之意。又《廣韻》强擊也。又《廣韻》去秋切《集韻》尼猷切，𠀤音惆。又《集韻》祛尤切，音丘。義𠀤同。

殼：與㱿同。

殽：《唐韻》胡茅切《集韻》《韻會》《正韻》何交切，𠀤音爻。《說文》相雜錯也。《前漢·食貨志》鑄作錢布皆用銅，殽以連錫。《註》連，錫之別名。謂以連與錫，雜銅而爲錢也。又亂也。與淆同。《前漢·董仲舒傳》賢不肖混殽。《陳遵傳》作溷殽，義同。又豆食也。與肴同。《詩·小雅》殽核維旅。《毛傳》殽，豆實也。《鄭箋》豆實，葅醢也。凡非穀而食之曰殽。《周禮·天官》醢人掌四豆之實，韭葅醯醢之等，皆實之於豆。又俎實也。《詩·大雅》爾殽旣將。《鄭箋》殽，謂牲體也。正義曰：歸俎者，以牲體實之於俎，故謂之俎實。又肉帶骨曰殽。《禮·曲禮》左殽右胾。《註》殽，骨體也。殽在俎，胾在豆。《疏》熟肉有骨俎。又地名。亦山名。與崤同。《春秋·僖三十三年》晉敗秦師于殽。《杜預註》殽，在弘農澠池縣西。本又作崤。《地理通釋》《呂氏春秋》九塞，殽其一也。《春秋正義》云：俗呼爲土殽、石殽，其阨道在兩殽之閒。《史記·封禪書》自殽以東，名山五。《註》殽，戸交反，亦音豪。又《集韻》胡刀切，音豪。義見上。又《集韻》後敎切《正韻》胡孝切，𠀤與效同。象也。《禮·禮運》禮必本於天，殽於地。《疏》殽，效也。天遠故言本，地近故言效。《揚子·太𤣥經》密於腥臊，三日不覺殽。《註》殽，效也。言相克害，終日不效矣。

𣪙：《字彙補》與㲃同。○按卽㲃字之譌。

殾：《玉篇》息俊切，音峻。《字彙》築也。

殿：《唐韻》《集韻》《韻會》堂練切《正韻》蕩練切，𠀤音電。堂高大者。《初學記》《倉頡篇》殿，大堂也。商周以前，其名不載。按《史記·秦始皇本紀》始作前殿。《漢書》則有甘泉、函德、鳳凰、明光、臯門、麒麟、白虎、金華諸殿。歷代殿名或沿或革，惟魏之太極，自晉以降，正殿皆名之。《摯虞·決疑要註》其制有陛，右墄左平。平以文塼相亞次，墄者爲階級也。九錫之禮，納陛以登，謂受此陛以上殿。顏師古曰：古者屋高嚴。皆名爲殿，不必宮中。《前漢·黃霸傳》令郡國上計吏條對，有舉孝子者先上殿。《註》殿，丞相所坐屋也。今唯天子宸居稱殿。又重殿。謂有前後殿，天子之制也。《前漢·佞幸傳》重殿洞門，皆言其僭。又休息閑宴之殿曰便殿。《師古·漢書註》凡言便殿、便室、便坐者，皆非正大之處，所以就便安也。又飛行殿，輦名。《王嘉·拾遺記》漢成帝好夕出遊，造飛行殿，方一丈，如今之輦，選羽林士負之以趨，帝於輦上，聞其中若風雷聲，名曰雲雷宮。又殿下，次於陛下之稱。《葉適·石林燕語》制獨天子稱陛下，殿下則諸侯皆得通稱。至唐初制令，惟皇太子皇后，百官上疏稱殿下，至今循用之。又《廣韻》都甸切《集韻》《韻會》《正韻》丁練切，𠀤音唸。軍前曰啓，後曰殿。《左傳·襄二十六年》析公奔晉，晉人寘諸戎車之殿，以爲謀主。又軍敗後奔曰殿。《左傳·宣十二年》晉隨季殿其卒而退。又上功曰最，下功曰殿，戰功曰多。見《史記·絳侯世家註》。又《前漢·宣帝紀》丞相御史課殿最之閒。《註》師古曰：殿課居後也，最課居先也。《春秋·繁露》考試之法，九分，三三列之，一爲最，五爲中，九爲殿。又鎭也，定也。《詩·小雅》殿天子之邦。《毛傳》殿，鎭也。正義曰：軍行在後曰殿，取其鎭重之義。《左傳·成二年》此車一人殿之，可以集事。又《爾雅·釋訓》殿㕧，呻也。《註》呻吟之聲。《詩·小雅》民之方殿屎。《說文》作唸。《集韻》或作〈𣪫下心〉、𣣈。《說文》本作𣪍，擊聲。○按殿擊本作𣪍，堂殿本作𡱂。今相沿已久，不能復正，附記於此。

𣪠：《廣韻》苦擊切，音燩。與毄同。攻也。又《集韻》吉詣切，音計。與繫同。《前漢·景帝紀》郡國或磽陿，無所農桑𣪠畜。《註》師古曰：𣪠，古繫字，謂食養之也。

𣪡：《集韻》𢾝，或从殳作𣪡。

毀：〔古文〕𣪷《唐韻》許委切《集韻》《韻會》《正韻》虎委切，𠀤音燬。《說文》缺也。一曰壞也。《易·繫辭》乾坤毀，則無以見易。《詩·豳風》無毀我室。又訾也。《論語》誰毀誰譽。又去也。《禮·儒行》毀方而瓦合。《鄭註》去已之大圭角，下與小人合也。又折也。《戰國策》王不搆趙。趙不以毀搆。《註》搆，合其戰也。毀，折也。不收趙，趙不能以毀折之兵獨與秦戰。又占歲法，金穰，水毀，木飢，火旱。見《史記·貨殖傳》。又禱祈除殃曰毀。《周禮·地官·牧人》凡外祭毀事用尨。《註》謂副辜𠋫禳毀除殃咎之屬。又哀毀。《禮·曲禮》居喪之禮，毀瘠不形。《正義》毀瘠，羸瘠也，形骨露也。居喪許羸瘦，不許骨露見也。又五十不致毀，六十不毀。《孝經·喪親章》毀不滅性。又小兒去齒曰毀。《白虎通》男八歲毀齒，女七歲毀齒。又《廣韻》《集韻》《韻會》𠀤况僞切，音齂。義同。又叶後五切，音戸。《易林》臏詐龎子，夷竈盡毀。兵休卒發，矢至如雨。又叶暄規切，音墮。《揚子·太𤣥經》減其疾不至危也，瀏漣之減生根毀也。《韻會》毛氏曰：凡成敗之毀，上聲，《莊子》其成也毀也之類是也。非自壞而隳毀之則去聲，《孟子》毀其宗廟之類是也。惡聲令聞之毀譽則毀上聲，譽去聲，《孟子》不虞之譽求全之毀是也。忌其人而毀之，媚其人而譽之，則毀去聲，譽平聲，《論語》誰毀誰譽之類是也。然《論語》譽字有音，毀字無音，經史子中成毀之毀，與隳毀之毀皆無音，姑從通用。讀書點校者，不可不知。

𣪢：《字彙補》徒孟切，音鄧。義闕。○按卽𢾛字之譌。

𣪣：與毅同。《前漢·人物表》樂毅書作𣪣。

𣪤：《字彙補》音離。○按卽剓字之譌。

𣪮：《集韻》子亥切，音宰。殺也。通作宰。

𣪯：《唐韻》《集韻》𠀤徒冬切，音彤。《說文》擊空聲。又《唐韻》《集韻》𠀤火宮切，音烘。義同。

𣪰：同剜。

毃：《唐韻》口卓切《集韻》《韻會》克角切，𠀤音搉。《說文》擊頭也。一曰橫擿也。《左傳·定二年》邾莊公與夷射姑飮酒，私出，閽乞肉焉，奪之杖以毃之。或作敲。又《玉篇》口交切，音磽。又《集韻》口敎切，磽去聲。義𠀤同。

𣪱：同敱。

㲅：《玉篇》居藝切《廣韻》古詣切，𠀤音計。𢦤也。一曰係也，盡也。又《類篇》丘蓋切，音磕。與㪡同。《博雅》辱也。一曰擊也。

毄：《唐韻》古歷切《集韻》吉歷切，𠀤音激。《說文》相擊中也。如車相擊，故从殳从軎。《周禮·冬官考工記》廬人毄兵同强。《註》毄兵，戈戟屬。《疏》殳長丈二而無刃，可以毄打人，故曰毄兵。又拂也。《周禮·冬官考工記》弓人和弓毄摩。《註》和，調也。毄，拂也。將用弓，必先調之、拂之、摩之。又《集韻》《韻會》詰歷切《正韻》苦擊切，𠀤音喫。勤苦用力曰毄。考證：〔《周禮·冬官考工記》廬人毄兵用强。〕謹照原文用改同。

𣪲：《集韻》𣫞，或省作𣪲。《廣韻》亦作𣪻。

𣪳：《玉篇》許角切《集韻》黑角切，𠀤與嗀同。亦省作㱿。詳六畫㱿字註。

𣪶：《集韻》所斬切，音摻。擊也。

毅：《唐韻》《集韻》魚旣切《韻會》疑旣切，𠀤音劓。《說文》妄怒也。一曰有決也。从殳𧱏聲。𧱏，豕怒毛豎也。《正譌》𧱏从辛者，剛也。下从豕會意，故借爲剛毅字。《書·臯陶謨》擾而毅。《正義》《左傳·宣二年》殺敵爲果，致果爲毅。謂爲致果敢殺敵之心是爲强毅。和順者失於不斷，故順而能決，乃爲德也。《論語》剛毅木訥近仁。《又》曾子曰：士不可以不弘毅。《劉劭·人物志》溫直而擾毅，木之德也。剛塞而弘毅，金之德也。又州名。《輿地廣記》武州，唐末置，領文德一縣，後唐長興元年改毅州。又鳥名。鶡稱毅鳥，謂其性敢於鬭也，見《張華·禽經》。又弈法，毅，提也。棋死而結局曰毅，旣毅而隨手曰復毅，俗又謂之提。見《徐鉉·圍棋義例》。隸作𣫚。

毆：《唐韻》烏后切《集韻》於口切，𠀤音嘔。《說文》捶毄物也。《徐曰》以杖擊也。又《集韻》墟𠋫切，音摳。《公羊傳·桓十二年》盟于毆蛇。《註》毆，丘于反，又曲侯反。蛇音移，又音池。又《集韻》虧于切，音區。與驅、敺音義𠀤同。《韻會》毛氏曰：毆擊字本从殳，或作攴。攴，敲也。今書作文，與歐吐字不同，歐字从欠伸之欠，今俗毆擊字作𢿛，非。

𣪷：《玉篇》《集韻》𠀤古文毀字。註詳九畫。

𣪸：《集韻》鷇，或省作𣪸。詳鳥部鷇字註。

𣪹：《集韻》同㲉。或作𥀎。詳十二畫㲉字註。

𣪻：《唐韻》將毒切，音傶。穿也。《集韻》作𣪲。互見十畫𣪲字註。

毇：《唐韻》許委切。《集韻》《韻會》《正韻》虎委切，𠀤音毀。《說文》米一斛，舂爲八斗。又與鑿通。《左傳·桓二年·粢食不鑿釋文》鑿，精米也。《字林》作毇，子沃反。《淮南子·主術訓》作粢食不毇。《註》毇，音毀。細也。○按此知鑿與毇義本同，但音別耳。《說文》分二字，謂毇一斛舂八斗。糳一斛舂九斗。據此說，毇米較精。又《集韻》卽各切，音作。又租毒切，音傶。𠀤與糳同。義見上。《廣韻》又作𥶵。《集韻》或作𥼹、。

𣪼：《集韻》除耕切，音橙。與朾同。《說文》撞也。或作揨𢾛㨃。

毈：《唐韻》《集韻》𠀤徒玩切，音段。《說文》卵不孚也。《玉篇》不成子曰毈。《淮南子·原道訓》獸胎不贕，鳥卵不毈。《高誘註》胎不成獸曰贕，卵不成鳥曰毈。《揚子·法言》雌之不才，其卵毈矣。《張華·禽經》鸛，水鳥也。伏卵時數入水，冷則不毈。又《集韻》杜果切，音惰。義同。或作㱭。互見歹部㱭字註。

𣪽：《玉篇》居小切《集韻》舉夭切，𠀤音矯。與敽同。詳攴部敽字註。

㲆：《玉篇》力京切《集韻》離呈切，𠀤音伶。多聲也。

𣪾：《字彙》同𣫐。

㲇：《正字通》俗鼕字。

㲈：《廣韻》市昭切《集韻》時饒切《正韻》時昭切，𠀤音佋。與韶同。《周禮·春官》大司樂以樂舞。敎國子，舞《雲門》《大卷》《大咸》《大㲈》《大夏》《大濩》《大武》。《又》奏姑洗，歌南呂，舞《大㲈》，以祀四望。《註》《大㲈》舜樂也。言其德能紹堯之道也。又《唐韻》《集韻》𠀤徒刀切，音陶。鼓名。與鞀同。籀作㲈。

𣪿：《集韻》除庚切，音棖。《博雅》揬也。或作掁。亦作撜。

𣫀：《字彙補》古祿切，音谷。𣫀土也。

𣫁：《字彙補》與敲同。見《蒼頡篇》。

𣫌：《集韻》同㝅。

㲉：《廣韻》苦角切《集韻》《韻會》克角切，𠀤音搉。卵孚也。一曰鳥卵。《束皙·近遊賦》貫鷄㲉于歲首。《韓愈·城南聮句》鵠㲉攢瓌橙。《納涼聮句》盤看饋禽㲉。一曰物之孚甲。或作𣪹、𥀎。又《廣韻》《集韻》𠀤空谷切，音哭。卵已孚也。或作𪄽。

𣫐：《玉篇》《廣韻》市流切《集韻》時流切，𠀤音讎。與𣪾同。《說文》懸物𣪾擊也。又《集韻》陳留切，音儔。義同。

𣫑：《玉篇》初萬切《集韻》芻萬切，𠀤與𣀔同。小舂也。或作𥽽。

𣫒：《玉篇》丘丁切《集韻》丘耕切，𠀤音鏗。不可近也。

𣫓：《廣韻》《集韻》𠀤空谷切，音哭。麻𣫓也。《說文》作䵈，未練治纑也。或作𣫓。徐鉉以爲後非聲，疑从復。◎按沃韻有𪎤字，蓋从沃。

㲊：《字彙補》叡字之譌。＠又𢿡、𠮉。

毉：《廣韻》《集韻》𠀤於其切。與醫同。《揚子·太𤣥經》爲毉，爲巫祝。又同瑿。《韻會補》松脂千年爲茯苓，千年爲琥珀，千年爲瑿。又同翳，木名。《崔豹·古今注》翳，或作毉。翳木出交州，亦謂之烏文木。

𣫘：《字彙補》同㲉。

𣫙：《字彙補》乙例切，音懿。美也。

𣫚：《說文》毅本字。

𣫞：《廣韻》在各切《集韻》《韻會》《正韻》疾各切，𠀤音昨。與鑿同。

𣫟：《集韻》與翿同。

𣫡：《集韻》苦紺切，音勘。同贛。擊鼓也。又苦濫切，音闞。義同。

𣫢：《集韻》離鹽切，音廉《說文》本作籢。鏡𣫢也。或作匳匲𡙗𢅸。

毊：《廣韻》許嬌切《集韻》《正韻》虛驕切，𠀤音囂。大磬也。《爾雅·釋樂》大磬謂之毊。《郭註》毊，形似犂錧，以玉石爲之。孫炎云：毊，喬也。喬，高也。謂其聲高也。李巡云：大磬聲淸燥，故曰毊。毊，燥也。《字林》云：錧，田器也。自江而南呼犂刃爲錧。此毊形似之，但大爾。

𣫣：《玉篇》力東切，音隆。聲也。

𣫤：《玉篇》他曾切《集韻》他登切，𠀤音膯。與鼟同。鼓聲也。

𣫥：《字彙補》音切未詳。人名。《呂氏春秋》禽滑𣫥學於墨子，許犯學於禽滑𣫥。𣫥亦作黎。

𣫦：《說文》系或从𣪠處，作𣫦。

𣫧：《集韻》狼狄切，音歷。刈也。

