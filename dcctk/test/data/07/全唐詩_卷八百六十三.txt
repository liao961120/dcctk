*與薛昭合婚詩

臉花不綻幾含幽，今夕陽春獨換秋。

我守孤燈無白日，寒雲隴上更添愁。

幽谷啼鶯整羽翰，犀沈玉冷自長歎。

月華不向扃泉戶，露滴松枝一夜寒。

韶光不見分成塵，曾餌金丹忽有神。

不意薛生攜舊律，獨開幽谷一枝春。

誤入宮垣漏網人，月華靜洗玉階塵。

自疑飛到蓬萊頂，瓊豔三枝半夜春。

*留別盧陲

得之一元，匪受自天。太老之真，無上之仙。光含影藏，形于自然。真安匪求，神之久留。淑美其真，體性剛柔。

丹霄碧虛，上聖之儔。百歲之後，空餘墳丘。

*歌

笑看滄海欲成塵，王母花前別眾真。

千歲卻歸天上去，一心珍重世間人。

*錦城春望

和風裝點錦城春，細雨如絲壓玉塵。

漫把詩情訪奇景，豔花濃酒屬閒人。

*理笙

頻倚銀屏理鳳笙，調中幽意起春情。

因思往事成惆悵，不得緱山和一聲。

*遊福感寺答少年

牡丹未及開時節，況是秋風莫近前。

留待來年二三月，一枝和露壓神仙。

*答玄士

數載幽欄種牡丹，裹香包豔待神仙。

神仙既有丹青術，攜取何妨入洞天。

*和卓英英錦城春望

蠶市初開處處春，九衢明豔起香塵。

世間總有浮華事，爭及仙山出世人。

*和卓英英理笙

但于閨閣熟吹笙，太白真仙自有情。

他日丹霄驂白鳳，何愁子晉不聞聲。

*附：太白山玄士畫地吟

學得丹青數萬年，人間幾度變桑田。

桑田雖變丹青在，誰向丹青合得仙。

*答張鬱歌

彩雲入帝鄉，白鶴又回翔。久留深不可，蓬島路遐長。

空愛長生術，不是長生人。今日洛川別，可惜洞中春。

*附：張郁洛川沿步吟

浮生如夢能幾何，浮生複更憂患多。

無人與我長生術，洛川春日且長歌。

*題玉壺贈元柳二子

來從一葉舟中來，去向百花橋上去。

若到人間扣玉壺，鴛鴦自解分明語。

*會真詩

人世徒紛擾，其生似夢華。誰言今昔裏，俯首視雲霞。

*會真詩

幾劫澄煩思，今身僅小成。誓將雲外隱，不向世間存。

*會真詩

綽約離塵世，從容上太清。雲衣無綻日，鶴駕沒遙程。

*會真詩

華嶽無三尺，東瀛僅一杯。入雲騎彩鳳，歌舞上蓬萊。

*會真詩

共作雲山侶，俱辭世界塵。靜思前日事，拋卻幾年身。

*仙詩五首

道啟真心覺漸清，天教絕粒應精誠。

雲外仙歌笙管合，花間風引步虛聲。

□□□□□□□，□君隱處當一星。

□□蓮花山頭飯，黃精仙人掌上經。

飛鳥莫到人莫攀，一隱十年不下山。

袖中短書誰為達，華山道士賣藥還。

日落焚香坐醮壇，庭花露濕漸更闌。

淨水仙童調玉液，春宵羽客化金丹。

攝念精思引彩霞，焚香虛室對煙花。

道合雲霄遊紫府，湛然真境瑞皇家。

*贈封陟

謫居蓬島別瑤池，春媚煙花有所思。

為愛君心能潔白，願操箕帚奉屏幃。

*再贈

弄玉有夫皆得道，劉綱兼室盡登仙。

君能仔細窺朝露，須逐雲車拜洞天。

*留別

蕭郎不顧鳳樓人，雲澀回車淚臉新。

愁想蓬瀛歸去路，難窺舊苑碧桃春。

*題寺廊柱

皇子陂頭好月明，忘卻華筵到曉行。

煙收山低翠黛橫，折得荷花遠恨生。

湖水團團夜如鏡，碧樹紅花相掩映。

北斗闌幹移曉柄，有似佳期常不定。

*後土夫人

偶引群仙到世間，熏風殿裏醉華筵。

等閒貪賞不歸去，愁殺韋郎一覺眠。

*王母

滄海成塵幾萬秋，碧桃花發長春愁。

不來便是數千載，周穆漢皇何處遊。

*麻姑

世間何事不潸然，得失人情命不延。

適向蔡家廳上飲，回頭已見一千年。

*上元夫人

思量往事一愁容，阿母曾邀到漢宮。

城闕不存人不見，茂陵荒草恨無窮。

*弄玉

采鳳飛來到禁闈，便隨王母駐瑤池。

如今記得秦樓上，偷見蕭郎惱妾時。

*太真

春夢悠揚生下界，一堪成笑一堪悲。

馬嵬不是無情地，自遇蓬萊睡覺時。

*贈郭翰二首

河漢雖雲闊，三秋尚有期。情人終已矣，良會更何時。

朱閣臨清溪，瓊宮銜紫房。佳情期在此，只是斷人腸。

*附：郭翰酬織女

人世將天上，由來不可期。誰知一回顧，更作兩相思。

贈枕猶香澤，啼衣尚淚痕。玉顏霄漢裏，空有往來魂。

*書任生案

我本籍上清，謫居遊五嶽。以君無俗累，來勸神仙學。

葛洪還有婦，王母亦有夫。神仙盡靈匹，君意合何如。

*臨去書贈

君子既執迷，無由達情素。明月海山上，秋風獨歸去。

*與趙旭叩柱歌

白雲飄飄星漢斜，獨行窈窕浮雲車。

仙郎獨邀青童君，結情羅帳連心花。

*題壁

南枝向暖北枝寒，一種春花有兩般。

憑仗高樓莫吹笛，大家留取倚闌看。

*歌

若能相伴陟仙壇，應得文簫駕彩鸞。

自有繡襦並甲帳，瑤台不怕雪霜寒。

*臨化絕句

玩水登山無足時，諸仙頻下聽吟詩。

此心不戀居人世，唯見天邊雙鶴飛。

*贈華山遊人

藥苗不滿笥，又更上危巔。回首歸去路，相將入翠煙。

曾折松枝為寶櫛，又編栗葉代羅襦。

有時問卻秦宮事，笑撚山花望太虛。

*在紫霄夫人席上作

昔時訓子西河上，漢使經過問妾緣。

自到仙山不知老，凡間喚作幾千年。

*答孫玄照

鴛鴦相見不相隨，籠裏籠前整羽衣。

但得他時人放去，水中長作一雙飛。

*附：孫玄照琴中歌贈王仙仙

相如曾作鳳兮吟，昔被文君會此音。

今日孤鸞還獨語，痛哉仙子不彈琴。

*臨刑賦

聖主何曾識仲都，可嗟社稷在須臾。

市東便是神仙窟，何必乘舟泛五湖。

*別遙見詩

手攀橋柱立，滴淚天河滿。

