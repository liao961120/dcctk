歹：〔古文〕𡰮。同𣦵，俗省。本作𣦵，隷作歺。《俗書正誤》歹，音遏。《長箋》今誤讀等在切，爲好字之反。

𣦵：《唐韻》五割切《集韻》牙葛切，𠀤音枿。《說文》𠛱，骨之殘也。从半冎，凡歺之屬皆从歺。讀若櫱岸之櫱。《徐鍇曰》冎剔肉置骨也。歺，殘骨也。故从半冎。《徐鉉曰》義不應有中一。秦刻石文有之。又《集韻》才達切，音𡾃。朽骨餘。又居陵切，音兢。義同。《集韻》作歺。𡰤，古文歺。

歺：同𣦵。𡰤，古文歺。

𣦶：《字彙》多改切，戴上聲。好之反也。《集要》悖德逆行曰𣦶。俗作歹，誤。又《田汝成·炎徼紀聞》南蠻稱人曰𣦶，自稱亦曰𣦶，猶晉之言咱，楚之言儂也。

𣦷：《集韻》與𣧖同。

㱙：《唐韻》《集韻》𠀤與朽同。《說文》腐也。《博雅》敗也，臭也。《禮·月令》孟冬之月，其臭朽。《鄭註》朽亦作㱙。《字林》云腐也。又割也。《列子·殷湯篇》楚南有炎人之國。其親戚死，㱙其肉棄之，然後薶其骨。《搜採異聞錄》作㱙。又㱙塗，國名。《山海經》大荒之中有山，名㱙塗之山。《註》㱙音朽。《楊愼外集》作〈丂丂〉塗，誤。又《集韻》許救切，音嗅。義同。㱙字左从㱑作。

死：〔古文〕𠑾𣥴《廣韻》息姊切《集韻》《韻會》《正韻》想姊切，𠀤斯上聲。《白虎通》死之言澌，精氣窮也。《釋名》死者，澌也，若冰釋澌然盡也。《莊子·知北遊》人之生，氣之聚也。聚則爲生，散則爲死。《關尹子·四符篇》生死者，一氣聚散耳。《禮·曲禮》庶人曰死。《禮·檀弓》君子曰終，小人曰死。又《周禮·天官·疾醫註》少曰死，老曰終。又《山海經》有不死國，在南海大荒中。《郭璞贊》赤泉駐年，神木養命。稟此遐齡，悠悠無竟。又圓丘山有不死樹。《郭璞贊》萬物暫見，人生如寄。不死之樹，壽蔽天地。又《山海經》流沙之東，黑水之閒，有不死山。又《劉孟會云》祖州海島產不死草，一株可活一人。又姓。自、死、獨、膊，代北四姓也。見《氏族略》。又叶息利切，音四。《宋玉·九辯》願徼𡴘而有待兮，泊莽莽與埜艸同死。叶上至。《說文》从人作𣦸。又𣦹，同。

𣦸：同死。

𣦹：同𣦸。又《篇海》居月切，音厥。短也。○按此說無據，不可從。

𣦺：《玉篇》古文殄字。註詳五畫。又《齊民要術》𥞺𣦺稻，今年死，來年自生曰𥞺。

𣦻：《唐韻》昨干切《集韻》財干切，𠀤音殘。《說文》殘穿也。亦作𣦼。

𣦼：同𣦻。《集韻》亦作㕢。《字彙》又作㛑。引《國語》人三爲衆，女三爲𣦼。○按《國語》本作㛑，或省作𡛝，譌作𣦼。合㛑、𣦼爲一，誤。

𣦽：《字彙補》古文夙字。註詳夕部三畫。

𣦿：㱙字之譌。

𣧀：《字彙》舊藏作弘。

𣧁：《篇海》許救切，音嗅。臰也。◎按音義與殠同。

𣧂：《廣韻》《集韻》𠀤他計切，音替。《博雅》極也。《玉篇》喘也。一曰𣧂𣧎，極困也。《集韻》或作殢。

𣧃：《玉篇》《集韻》𠀤與殬同。

𣧄：《集韻》作〈巛下歺〉，逆乙切，音耴。水流貌。

𣧅：《字彙》音義同𣧂。○按此當卽𣧂字之譌。

𣧆：《篇海》許劣切，同𣧡。盡也。《字彙補》與𣧌同。

𣧇：《字彙補》同死。亦作𣦾。詳死字註。

歽：《集韻》之列切，音折。夭死也。○按經史本作折。

𣧉：《集韻》㱞或从及作𣧉。詳㱞字註。

歾：《唐韻》《集韻》𠀤莫勃切，音沒。《說文》終也。《左傳·僖二十二年》叔詹曰：楚王其不歾乎，爲禮而卒於無別，將何以歾。《註》不歾，言不以壽終也。又呼骨切，音忽。盡也。《揚子·太𤣥經》詘其節，執其術，共所歾。《註》術，道也。歾，盡也。節于道，歾身而已。歾，音忽。○按諸韻書無忽音，今補入。又《集韻》武粉切，音吻。與刎同。斷也。《玉篇》古文沒字。

歿：同歾。《玉篇》古文沒字。又殟歿，舒緩貌。《傅毅·舞賦》超𧼯鳥集，縱弛殟歿。

𣧊：《集韻》女九切，音紐。𣧥𣧊，欲死貌。

𣧋：《篇海》恣、次二音。死而復生也。亦作𣧸。

𣧌：《篇海》許劣切。同𣧆。

殀：《廣韻》《集韻》《韻會》於兆切《正韻》伊鳥切，𠀤音夭。《玉篇》歿也。短折曰殀，壽之反也。《孟子》殀壽不貳。亦作夭。又斷殺也。《禮·王制》不殺胎，不殀夭。《鄭註》殀，斷殺也。少長曰夭。

㱚：《玉篇》昨安切《唐韻》昨干切《集韻》財干切，𠀤音殘。與䏼同。《說文》禽獸所食餘也。本作𣧻。又《廣韻》徂贊切《集韻》才贊切，𠀤音㜺。又《廣韻》《集韻》𠀤五括切，音刖。又《集韻》五活切，音抈。又北末切，音撥。義𠀤同。

𣧍：《廣韻》內骨切《集韻》奴骨切，𠀤音訥。《玉篇》殟𣧍，心亂也。《梵書》比丘聽施經殟𣧍。

𣧎：《廣韻》古惠切《集韻》涓惠切，𠀤音桂。《博雅》極也。一曰𣧎𣧎，極𣧂也。死貌。

𣧏：《篇海》苦浩切，音考。𣧏打。又𣧏校。○按此皆俗說，無據。

𣧐：《篇海》側八切，音札。厲也。○按此當卽𣧖字之譌。

𣧑：《廣韻》《集韻》𠀤古文凶字。註詳凵部二畫。又《前漢·藝文志》天文家，星事𣧑悍，非湛密者弗能由也。《註》𣧑、凶同。《集韻》通作兇。

㱛：《字彙》昌兗切，音喘。殘也，盡也。又對臥也。一說古布字。《六書略》商貨布字作㱛。

𣧒：《五音篇海》與歿同。詳上註。

𣧓：《玉篇》古文州字。註詳巛部三畫。

𣧔：《五音篇海》同𣧬。詳𣧬字註。

𣧕：《字彙補》夭本字。詳大部夭字註。

𣧖：《廣韻》《集韻》𠀤側八切，音札癘疾。《字林》夭死也。或作𣦷。亦作㱜。

㱜：《玉篇》同𣧖。

殂：〔古文〕𡲂𣨐𣧫𡲡𣨖《唐韻》昨胡切《集韻》《韻會》叢租切，𠀤音徂。《說文》往死也。《書·舜典》帝乃殂落。《爾雅·釋詁註》謂之殂落者，蓋殂爲往也。言人命盡而往落者，若草木葉落也。通作徂。

𣧝：《廣韻》詞由切《集韻》徐由切，𠀤音囚。《玉篇》殘也。

殃：〔古文〕𥙏《唐韻》《廣韻》《集韻》《類篇》《韻會》《正韻》𠀤於良切，音央。《說文》咎也。一曰禍也，罰也，敗也。《書·伊訓》作不善，降之百殃。《周禮·天官·女祝》掌以時招梗禬禳之事，以除疾殃。又《集韻》於郞切，音鴦。義同。

𣧞：《玉篇》丑利切《集韻》丑二切，𠀤音杘。鬼魅也。《山海經》剛山多神𩲫。或作𣧞。又《集韻》敕栗切，音抶。與䰡同。厲鬼。

𣧟：《集韻》《韻會》𠀤彌兗切，音緬。矜也。又《正韻》美辨切，音免。義同。又《集韻》呼昆切。與殙同。《莊子·達生篇》以黃金注者殙。本亦作𣧟。又《集韻》謨奔切，音門。義同。

殄：〔古文〕𣦺𠂈《唐韻》《集韻》《韻會》《正韻》𠀤徒典切，塡上聲。《說文》盡也。一曰絕也。《書·舜典》朕墍讒說殄行。《孔傳》言疾讒說，絕君子之行也。又《畢命》商俗靡靡，餘風未殄。又《周禮·地官·稻人》凡稼澤，夏以水殄草而芟夷之。《註》殄，病也，絕也。又與腆同。《儀禮·燕禮》寡君有不腆之酒。《鄭註》古文腆皆作殄。《詩·邶風》籧篨不殄。《箋》殄，當作腆。善也。正義曰：腆與殄，古今字之異，故《儀禮》註云腆古文字作殄，是也。又《集韻》或作塡。《詩·小雅》哀我塡寡。塡，徒典切。

𣧠：《廣韻》殄，俗作𣧠。

𣧡：《玉篇》《廣韻》許劣切《集韻》許月切，𠀤音䬂。盡也。

𣧢：俗殄字。

㱞：《玉篇》宜及切《廣韻》魚及切《集韻》逆及切，𠀤音岌。危也。或作𣧉。又《集韻》落合切，音拉。朽折也。

𣧣：《集韻》莫葛切，音末。朽餘也。

𣧤：《集韻》居何切，音歌。死貌。

殅：《玉篇》色爭切《集韻》師庚切，𠀤音生。死而更生也。

𣧥：《集韻》於九切，音懮。𣧥𣧊，欲死。

𣧦：《字彙》吉了切，音皎。夭也。

𣧧：《集韻》蒲撥切，音跋。腐氣。或作𦤚。

𣧨：《玉篇》慈詈切，音自。今作骴。

𣧩：《玉篇》古文終字。註詳糸部五畫。又《博雅》𣧩𣨛，竟也。

㱟：《玉篇》孚彼切《廣韻》匹靡切《集韻》《韻會》普靡切，𠀤披上聲。㱟折也。通作披。《戰國策》范雎說秦王曰：木實繁者披其枝。《史記·魏其武安侯傳》枝大于本，不折必披。又《廣韻》敷羈切《集韻》《韻會》攀糜切，𠀤音披。開肉也。或作㨢。又《集韻》部靡切，音被。義同。

㱠：《玉篇》《唐韻》苦胡切《集韻》空胡切，𠀤音枯。《說文》枯也。一曰𣨱也。又《集韻》攻乎切，音孤。與辜同。

𣧪：《字彙》巨勿切，音倔。殭也。○按卽𣨢字譌省。

𣧫：《集韻》殂古作𣧫。註見本畫。

殆：《唐韻》徒亥切《集韻》《韻會》《正韻》蕩亥切，𠀤駘上聲。《說文》危也。《禮·祭義》不敢以先父母之體行殆。又近也。《詩·小雅》無小人殆。《箋》言無與小人近。又始也。《詩·豳風》殆及公子同歸。《毛傳》殆，始也。又將也，幾也。《易·繫辭》顏氏之子，其殆庶幾乎。《禮·檀弓》殆不可伐。又《賈誼·新書》志操精果謂之誠，反誠爲殆。又與怠通。《左傳·昭五年》滋敝邑休殆。又叶養里切，音以。《楚辭·天問》女歧縫裳，而館同爰止。何顚易厥首，而親以逢殆。考證：〔《禮·祭儀》不敢以先父母之體行殆。〕謹照原書祭儀改祭義。

𣧬：《隨函》此字誤合作㱙，音朽。枯也。今俗鉤、苟二音。

𣧭：《字彙》同𣨡。

𣧮：《篇海類篇》與㱠同。詳㱠字註。考證：〔《篇海類篇》與𣧮同。〕謹照原文𣧮改㱠。

𣧰：《篇海》𣧍字之譌。

𣧲：《集韻》母禮切，音米。米半壞。

𣧳：《玉篇》《集韻》力各切《廣韻》盧各切，𠀤音落。零也。一曰𣧭𣧳，死也。通作落。

𣧴：《篇海》容朱切，音兪。本作腴。

殈：《廣韻》《集韻》《韻會》《正韻》𠀤呼狊切，音洫。鳥卵裂也。《禮·樂記》卵生者不殈。《鄭註》殈，裂。《疏》今齊語稱裂爲殈。《釋文》卵坼不成曰殈。又《集韻》弋質切，音溢。《禮·樂記》卵生者不殈。范宣讀。又《集韻》呼役切，音湨。又馨激切，音鬩。義𠀤同。

𣧵：《集韻》相絕切，音雪。《博雅》盡也。又《集韻》雪律切，音卹。又翾劣切，音烕。義𠀤同。○按𣧵、𣧡同義。《玉篇》有𣧡無𣧵。𣧵當卽𣧡字譌文。

𣧶：《集韻》同殍。又蒲𠋫切，音䏽。與𦭼同。落也。

𣧷：《玉篇》丁臥切《集韻》都唾切，𠀤音刴。貧殞也。

㱡：《廣韻》山矜切《集韻》色矜切，𠀤音㮱。《玉篇》㱡㱡，欲死貌。又《廣韻》色庱切，陵上聲。《集韻》《韻會》《正韻》色拯切，冼上聲。義𠀤同。

𣧸：《廣韻》資四切，音恣。《說文》死而復生爲𣧸。又《廣韻》七四切，音次。《博雅》病也。亦作𣣌。

𣧹：《集韻》仍吏切，音餌。春祭以除病。本作衈。

𣧺：《廣韻》所姦切《集韻》師姦切，𠀤音刪。單于名。又《集韻》所晏切，音訕。義同。《玉篇》《漢書》云稽侯𣧺。應劭：音訕。李奇：又音山。

𣧻：㱚本字。

𣧼：《集韻》與尯同。《博雅》倦也。一曰跂也。

殉：《廣韻》辭閏切《集韻》徐閏切《韻會》《正韻》松閏切，𠀤音徇。《玉篇》用人送死也。《禮·檀弓》子亢曰：以殉葬，非禮也。《左傳·文六年》秦伯任好卒，以子車氏之三子爲殉。國人哀之，爲之賦《黃鳥》。又營也，求也。《書·伊訓》殉于貨色。《傳》殉，求也。正義曰：殉者，心循其事，是貪求之意，故爲求。《前漢·李陵傳》殉國家之急。《註》師古曰：殉，營也。一曰從也。又《班固·幽通賦》豈余身之足殉兮，違世業之可懷。《項岱註》亦訓營。又凡以身從物皆曰殉。《莊子·騈拇篇》小人則以身殉利，士則以身殉名，天下盡殉也。彼所殉仁義也，則俗謂之君子。所殉貨財也，則俗謂之小人。又《集韻》松倫切，音旬。義同。《書·伊訓》殉于貨色。徐邈讀。又《集韻》余絹切，音蝝。義同。考證：〔《左傳·文六年》秦伯好任卒。〕謹照原文好任改任好。

𣧽：《玉篇》奴到切，音臑。恨也。○按《說文》㛴，有所恨也。《集韻》或作𡜪。𣧽疑卽𡜪字譌文。

𣧾：《字彙》彌兗切，音緬。矜也。○按此音義同𣧟。當卽𣧟字之譌。

殊：《唐韻》市朱切《集韻》《韻會》慵朱切《正韻》尚朱切，𠀤音殳。《說文》死也。漢令曰：蠻夷長有罪，當殊之。《莊子·在宥篇》殊死者相望也。《註》廣雅曰：殊，斷也。司馬云決也。一曰誅也。《字林》云死也。《前漢·宣帝詔》赦殊死以下。又絕也。《前漢·宣帝詔》骨肉之親，粲而不殊。《師古註》粲，明也。殊，絕也。明於仁恩，不離絕也。《前漢·韓信傳》軍皆殊死戰。《師古註》殊，絕也。謂決意必死。又斷絕也。《左傳·昭二十三年》斷其後之木而弗殊。又傷而未絕也。《史記·蘇秦傳》齊大夫與蘇秦爭寵，使人刺蘇秦，不死，殊而走。又別也，異也。《易·繫辭》天下同歸而殊塗。《禮·大傳》殊𡽪號，異器械。又過也。《後漢·梁竦傳》母氏年殊七十。《註》殊，猶過也。又語詞。《詩·魏風》殊異乎公路。又殊庭，蓬萊仙人庭也。《前漢·郊祀志》將以望祀蓬萊之屬，幾至殊庭。又叶時流切，音酬。《陳琳詩》沈淪衆庶閒，與世無有殊。紆鬱懷傷結，舒展有何由。

𣧿：《玉篇》力祭切《集韻》力制切，𠀤音例。病也。

𣨀：《字彙補》力換切，音亂。諸物臨死之時，迷離沒亂之意。

㰷：《字彙補》同𣧸。詳𣧸字註。

𣨁：《集韻》與骴同。○按卽𣧨字之譌。

𣨅：《玉篇》力會切《集韻》魯會切，𠀤音酹。病也。

𣨆：《集韻》眉敎切。與𩛨同。飽懣也。

殌：《字彙》居月切，音決。死也。又渠京切，音擎。義同。

𣨇：《集韻》眉敎切，音貌。《博雅》歹也。或作𣨇。𣨇字从戼作。

殍：《廣韻》平表切《集韻》《韻會》被表切，𠀤音摽。餓死曰殍。或作𦹡，亦作𦭼。《前漢·食貨志贊》塗有餓𦭼。與殍同。又通作莩。《孟子》野有餓莩。又《唐韻》《集韻》《韻會》《正韻》𠀤芳無切，音敷。義同。《白居易·坐隅詩》俱化爲餓莩。莩作夫字押，是也。《集韻》或从耳作𦖀。又《廣韻》符鄙切《集韻》部鄙切，𠀤音痞。義同。一曰草木枯落也。或作𣧶。《韻會》按《說文》𠬪音皫，物落也。凡从𠬪者皆當作𠬪。从爪从又，今變爲孚，轉寫訛耳。本非孚信之孚，然今經史承訛難遽改，故韻書𠀤兩存之。

𣨈：俗殍字。

𣨉：《玉篇》呼庚切《集韻》虛庚切，𠀤音亨。㱶𣨉，胖也。本作脝。

𣨊：《字彙》恥格切，音宅。裂也。或曰與折同。

𣨋：㱤字之譌。

㱢：《字彙》魯堂切，音郞。死物。

𣨌：《集韻》與唁同。亦作喭。

殎：《玉篇》苦甲切《類篇》乞洽切，𠀤音恰。㱠殎也。《集韻》作殆。

殏：《廣韻》巨鳩切《集韻》渠尤切，𠀤音求。《爾雅·釋詁》終也。亦作求。

𣨍：《玉篇》《廣韻》《集韻》𠀤古祿切，音谷。《博雅》𣨍殐，歹也。一曰臨死畏怯貌。俗作𧣡，非是。又《集韻》徒谷切，音牘。又轄覺切，音學。義𠀤同。

㱣：《玉篇》土罪切《廣韻》《集韻》吐猥切，𠀤音骽。㱬㱣，弱也。又《集韻》弩罪切，音餒。義同。

殐：《玉篇》思祿切《廣韻》桑谷切《集韻》蘇谷切，𠀤音速。𣨍殐，歹也。一曰殭也。又《集韻》色角切，音朔。義同。

殑：《玉篇》巨升切《廣韻》其矜切《集韻》巨興切，𠀤音䔷。殑㱡，欲死貌。一曰掣縮也。又《廣韻》《集韻》𠀤其拯切，音𠗌。又《集韻》其孕切。義𠀤同。又《集韻》居陵切，音兢。㱥殑，鬼出。又《廣韻》其𩜁切，䔷去聲。殑伽，河名。《大藏西域記》：阿耨達池，在香山之南，大雪北，周八百里。東南流入海者曰殑伽河，西南流入海者曰縛芻河，西北流入海者曰涉多河。又潛流地下，出積石，東北流入海者，爲中國河源。《釋典》殑伽，華言天堂。見《翻譯名義集》。

𣨎：《字彙補》猜多切，音蹉。《楊廉夫·仙遊錄》日𣨎西。

𣨏：歿本字。見《說文長箋》。

𣨐：《集韻》殂古作𣨐。註詳五畫。亦作𣧫𡲡𣨖。

𣨑：《玉篇》《集韻》《類篇》𠀤古文殪字。註詳十一畫。亦作𣩉。

𣨖：《集韻》殂古作𣨖。註詳五畫。《字彙》作𣨖。○按字見《集韻》。《正字通》云：俗殂字，非。𣨖字从歹作。殂字从歺作。

㱤：《玉篇》先狄切《廣韻》先擊切《集韻》先的切，𠀤音錫。《博雅》㱸㱤，極也。一曰欲死之貌。

𣨗：同㱤。

𣨘：《集韻》於喬切，音妖。害物也。○按此與祅字義同。

𣨙：《玉篇》《唐韻》於爲切《集韻》邕危切，𠀤音逶。《說文》病也。一曰枯死也。亦作痿。又《廣韻》《集韻》《韻會》𠀤於僞切，音萎。《禮·內則註》益州有鹿𣨙，謂取鹿殺而埋地中，令其臭乃出而食之，名鹿𣨙。

𣨚：同殜。

殔：《唐韻》《集韻》𠀤羊至切，音肄。《說文》瘞也。《小爾雅》埋柩謂之殔。《釋名》假葬於道側曰殔。與肂同。考證：〔《釋名》假葬於道曰殔。〕謹照原文道字下增側字。

𣨛：《玉篇》《唐韻》子聿切《集韻》《類篇》卽聿切，𠀤音卒。終也。又《說文》大夫死曰𣨛。通作卒。《禮·曲禮》大夫曰卒，士曰不祿。又《廣韻》《集韻》𠀤蒼沒切，音猝。暴終也。

𣨜：《字彙》名夜切，麻去聲。無也。

𣨝：《玉篇》於舉切《集韻》歐許切，𠀤迂上聲。㱠也。

𣨞：《集韻》《類篇》𠀤撫勇切，音捧。死也。

𣨟：《集韻》以豉切，音難易之易。芟夷草木曰𣨟。

𣨠：《集韻》七鴆切，音沁。草木萎死。

𣨡：《字彙》五角切，音岳。卒死也。

𣨢：《玉篇》巨勿切《集韻》渠勿切，𠀤音倔。殭也。

殕：《玉篇》《廣韻》𠀤方九切，音缶。《博雅》敗也，腐也。又《唐韻》芳武切《集韻》斐父切，𠀤音撫。物敗生白曰殕。又《集韻》奉甫切，音父。義同。又《玉篇》步北切《集韻》鼻墨切，𠀤音蔔。與踣同。斃也，僵也。《左傳·襄十四年》譬如捕鹿，晉人角之，諸戎掎之，與晉踣之。亦作殕。《杜光庭·錄異記》趙𪈏奴，長三尺餘，或拜跪跳躍，倒踣於地。又《廣韻》愛黑切，音餩è。殪殕也。義同。

𣨣：《字彙》其亮切，强去聲。屍𣨣也。與殭通。

𣨤：《集韻》忽域切，音洫。殘裂也。

㱥：《玉篇》力升切《廣韻》力膺切《集韻》閭承切，𠀤音陵。㱥殑，鬼出也。一曰病貌。又《玉篇》《廣韻》《正韻》魯鄧切《集韻》郞鄧切，𠀤楞去聲。㱥𣩟，困病貌。

殖：《唐韻》常職切《集韻》《韻會》《正韻》丞職切，𠀤音植。《說文》脂膏久殖也。《徐曰》脂膏久則浸潤。《玉篇》生也，種也。《書·湯誥》兆民允殖。《呂𠛬》農殖嘉穀。《左傳·昭二十五年》爲溫慈惠和，以效天之生殖長育。又興生財利曰殖。《書·仲虺之誥》不殖貨利。《傳》殖，生也。不生資貨財利，言不貪也。《史記》有《貨殖傳》。又封殖也。《書·仲虺之誥》殖有禮。《傳》有禮者封殖之。《左傳·昭二年》宿敢不封殖此樹，以無忘角弓。又蕃也，長也。《魯語》同姓不婚，惡不殖也。《韋註》殖，蕃也。又《左傳·昭元年》內官不及同姓。其生不殖。《杜註》殖，長也。又立也。《周語》以殖義方。又學殖。《左傳·昭十八年》夫學，殖也。不學將落。《杜註》殖，生長也。言學之進德，如農之殖苗，日新月益。又殖殖，平正也。《詩·小雅》殖殖其庭。又《集韻》仕吏切，音事。植也。《左傳·襄三十年》子產從政，輿人誦之曰：我有田疇，子產殖之。子產而死，誰其嗣之。《註》殖，時力反。徐，是吏反。叶下韻。考證：〔《左傳·昭八年》夫學，殖也。不殖將落。〕謹照原文八年改十八年。不殖改不學。

𣨥：《玉篇》《集韻》𠀤與㱶同。

㱦：《唐韻》去奇切《集韻》丘奇切，𠀤音欹。《說文》棄也。俗語謂死曰大㱦。又《廣韻》《集韻》𠀤居宜切，音羈。義同。又《廣韻》居綺切《集韻》舉綺切，𠀤音掎。義同。又《內經·素問》有《大㱦篇》。通作大期。《長箋》謂俗語，今作趬㩻。○按㱦、㩻音同義別。箋說非。

殗：《玉篇》於劫切《廣韻》於業切《集韻》乙業切，𠀤音浥。病也。《揚子·方言》殗殜，微也。宋衞之閒曰殗。自關而西，秦晉之閒，凡病而不甚者曰殗殜。又重也。《左思·吳都賦》重葩殗葉。《註》殗，重也。葉重疉貌。又《集韻》衣廉切，音淹。義同。一曰歿也。又《集韻》於贍切，音𢜰。與𩳢同。汚觸也。或作殗。

殘：《廣韻》昨干切《集韻》《韻會》財干切，𠀤音䏼。《說文》賊也。《詩·小雅》廢爲殘賊。《孟子》賊義者謂之殘。又《釋名》殘，踐也。踐使殘壞也。《書·泰誓》殘害于爾萬姓。又《史記·樊噲傳》殘東垣。《註》謂多所殺傷也。又惡也。《書·泰誓》取彼凶殘。《史記·陳餘傳》爲天下除殘。又放逐也，殺也。《周禮·夏官》《大司馬》九伐之法，放弑其君，則殘之。《揚子·方言》㨆殺也。晉魏河內之北，謂㨆爲殘。㨆音廩。或洛感反。又食餘也。《杜甫詩》殘杯與冷炙。又煑肉之名。《張協·七命》鷰𩩙猩脣，髦殘象白。《註》髦，髦牛也。殘白，蓋煮肉之異名。《崔駰·博徒論》𪈏臛羊殘。又殘缺也。《劉歆·移太常博士書》專已守殘。《註》師古曰：專執已所偏見，苟守殘缺之文。又穿鑿傅會謂之蕞殘。《王充·論衡》蕞殘滿車，不成爲道。玉屑滿篋，不成爲寶。又惡罵曰殘罵。《揚子·方言》南楚凡人殘罵謂之鉗。又貪暴吏曰殘吏。《後漢·明帝紀》殘吏放手。又五殘，星名。《史記·天官書》五殘星，出正東東方之野，其星狀類辰星。《正義曰》五殘，一名五鋒。《前漢·藝文志》有《五殘雜變星》二十一卷。又與戔通。《易·賁卦》束帛戔戔。《註》引子夏《易》束帛殘殘。又《魏志》辰韓名樂浪人爲阿殘。東方人名我爲阿，謂樂浪人本其殘餘之人也。又膾殘，魚名。《皮日休詩》分明數得膾殘魚。又《高僧傳》明瓚禪師，性懶而食殘，號懶殘。又《韻補》叶財先切，音前。《班彪·北征賦》首身分而不寤兮，猶數功而辭諐。何夫子之妄說兮，孰云地脈而生殘。又《夢溪筆談》王聖美治字學，演其義以爲右文。凡字其類在左，其義在右。如木類，其左皆从木。所謂右文者，如戔，少也，水之少者曰淺，金之小者曰錢，歹而小者曰殘，貝之小者曰賤，如此類皆以戔爲義。○按殘義本兼大小而言，姑附記於此。考證：〔《崔駰·博徒論》𪈏曤羊殘。〕謹照原文曤改臛。

殙：《廣韻》《集韻》《正韻》𠀤呼昆切，音昏。《說文》瞀也。與惛同。一曰矜也。《莊子·達生篇》以黃金注者殙。又《廣雅》殙，病也。一曰未立名而死曰殙。又《集韻》莫困切，音悶。氣絕也。或作㱪。互詳㱪字註。

㱧：《集韻》委遠切，音宛。人死貌。或作宛。《詩·唐風》宛其死矣。又烏括切，音斡。臭氣。

㱨：與殮同。《路史》喪三日而㱨。見《昊英氏論》。

𣨦：《集韻》殲古作𣨦。註詳十七畫。

㱪：《說文》殙本字。

㱫：《玉篇》力翰切《集韻》郞旰切，𠀤音爛。《博雅》敗也。或作𣩼。

𣨱：《玉篇》《集韻》𠀤與禍同。

殛：《唐韻》紀力切《集韻》《韻會》訖力切，𠀤音棘。《說文》殊也。《爾雅·釋言》殛，誅也。《郉疏》謂誅責也。《書·舜典》殛鯀于羽山。《孔傳》殛竄放流皆誅也。異其文，述作之體。《左傳·僖二十八年》明神先君，是糾是殛。一說斥死曰殛。又《集韻》竭億切，音極。死也。

𣨲：《集韻》徒故切，音度。敗也。

㱬：《廣韻》烏賄切《集韻》鄔賄切，𠀤音猥。㱬㱣，不知人也。一曰弱也。

𣨳：《字彙》胡降切，音巷。死腐。

㱭：《集韻》毈或作㱭。詳殳部毈字註。

𣨴：《集韻》湈，或作𣨴。詳水部湈字註。

殜：《廣韻》與涉切《集韻》弋涉切，𠀤音葉。殗殜，病也。一曰微也。《郭璞·方言註》殗殜，病半臥半起也。又《集韻》直涉切，音䐑。又《集韻》《韻會》𠀤余業切，音𩐱。義𠀤同。亦作𣩫。

𣨵：《集韻》𣩱亦作𣨵。詳𣩱字註。

𣨶：《廣韻》《韻會》許穢切《集韻》訏穢切，𠀤音喙。《博雅》殢𣨶，極也。《揚子·方言》𣨶𠌢，倦也。《郭璞註》今江東呼極爲𣨶，倦聲之轉也。《外傳》曰：余病𣨶矣。《廣韻》或作𤸁。引《詩》昆夷𤸁矣。○按今《詩·大雅》昆夷駾矣，維其喙矣。本作喙。《集韻》亦作𠿔。

𣨷：《集韻》禍古作𣨷。註詳示部九畫。

𣨸：《集韻》力制切，音例。與㾐同。疾疫也。《公羊傳·莊二十年》大瘠者何，㾐也。或作𣨸。亦作癘、𤼚。通作厲。

𣨹：《集韻》同唁。註詳口部。

𣨺：見《拾遺記》及《鉤命決》。《顧充·字義總略》音骨，義未詳。

𣨻：《集韻》口到切，音犒。與薧同。枯也。

㱯：《唐韻》五來切《集韻》魚開切，𠀤音皚。《博雅》腜胎也。《說文》殺羊出其胎也。又《唐韻》古哀切《集韻》柯開切，𠀤音該。義同。

殝：《玉篇》側詵切《集韻》緇詵切，𠀤音臻。盡也。

殞：《廣韻》于敏切《集韻》《韻會》《正韻》羽敏切，𠀤音磒。歿也。又落也。《潘岳·秋興賦》槁葉夕殞。別作隕。又《集韻》羽粉切，音抎。義同。

殟：《唐韻》《集韻》𠀤烏沒切，音嗢。《說文》胎敗也。一曰心悶。又殟歿，舒緩貌。《傅毅·舞賦》超逾鳥集，縱弛殟歿。《註》言縱弛之際又且舒緩弛捨也。殟，烏骨切。又《唐韻》烏渾切《集韻》烏昆切，𠀤音溫。《博雅》殙殟，病也。一曰極也。

㱰：《集韻》子亥切，音宰。滅也。

𣩄：《廣韻》《集韻》𠀤與溘同。又《集韻》與𣩱同。

𣩅：《集韻》苦浩切，音考。《博雅》𦙶𣩅，曝也。

㱱：《廣韻》胡罪切《集韻》戸賄切，𠀤音匯。《玉篇》㱱㱣，不平也。一曰不知貌。

殠：《唐韻》《集韻》《韻會》𠀤尺救切，音臭。《說文》腐氣也。《玉篇》物傷氣也。《前漢·楊王孫傳》其穿下不及泉，上不泄臭。又《楊惲傳》單于得漢美食好物，謂之殠惡。又《集韻》許救切。音嗅。義同。又《廣韻》《集韻》𠀤許久切，音朽。臭也。《集韻》或省作臰。《韻會》本作殠，通作臭。《左傳·註疏》臭是氣總名，元非善惡之稱。旣謂善氣爲香，則專以惡氣爲臭。殠字从歺作。考證：〔《楊惲傳》單于得漢美食好物，以爲殠惡。〕謹照原文以爲改謂之。

㱲：《廣韻》《集韻》𠀤於賜切，音縊。物彫死也。又脚手小病。

𣩆：俗冥字。

𣩇：《字彙補》與腐同。

𣩈：《玉篇》《廣韻》《集韻》𠀤與瘥同。

𣩉：《集韻》殪古作𣩉。註詳十二畫。

𣩍：俗戮字。

殢：《廣韻》《集韻》《韻會》《正韻》𠀤他計切，音替。《玉篇》極困也。又《玉篇》《集韻》𠀤大計切，音弟。義同。又《廣韻》呼計切，音㰥。義同。《集韻》與𣧂同。互見𣧂字註。

殣：《唐韻》《集韻》《韻會》渠吝切《正韻》具吝切，𠀤音僅。《左傳·昭二年》道殣相望。《杜註》餓死爲殣。《詩·小雅》尚或殣之。今文作墐。傳云：路冢也。一曰埋也。又與覲通。《前漢·郊祀歌》神裵回，若流放，殣冀親，以肆章。《註》孟康曰：殣，音覲。師古曰：言神靈裵回。流而不去，故使我得覲見，冀以親附而陳誠意，使章明之。

㱳：《唐韻》慕各切《集韻》末各切，𠀤音莫。《說文》死𡧯㱳也。

𣩎：同㱳。

𣩏：《集韻》盧谷切，音祿。𣩏𣨙，蜀人埋鹿，臭而食之。

𣩐：同縮。

𣩑：《集韻》摧內切，音啐。殘敗。

殤：《唐韻》式羊切《集韻》《韻會》《正韻》尸羊切，𠀤音商。未成人喪也。《禮·喪服傳》年十六至十九死爲長殤，十二至十五死爲中殤，八歲至十一歲死爲下殤，七歲以下爲無服之殤，生未三月不爲殤。又《禮·檀弓》周人以殷人之棺槨葬長殤，以夏后氏之墍周葬中殤、下殤，以有虞氏之瓦棺葬無服之殤。又《周禮·地官·媒氏》禁嫁殤者。《註》殤十九以下。又諡法之一。《汲冢周書》短折不成曰殤，未家短折曰殤。又死於國事、無主之鬼曰國殤。《楚辭》有《國殤》篇。

𣩒：《玉篇》《廣韻》《集韻》𠀤同傮。《說文》終也。

𣩓：俗剿字。

𣩔：《集韻》古患切，音慣。殫也。

㱴：《廣韻》《集韻》𠀤疾賜切，音漬。《玉篇》病也，獸死也。一曰鳥獸殘骨。與胔、骴同。《周禮·秋官》蜡氏掌除骴。《註》故《書》骴作脊。鄭司農云：脊讀爲㱴，謂死人骨也。《月令》曰掩骼埋胔。骨之尚有肉者，及禽獸之骨皆是。《集韻》亦作髊、殐。

𣩕：《篇海類篇》素姑切，音蘇。爛也。

𣩖：《字彙補》同衰。

𣩗：《字彙補》𣨅字之譌。

殥：《字彙補》翼眞切，音寅。《淮南子·地形訓》九州之外乃有八殥，八殥之外而有八紘。《註》殥，猶遠也。

殧：《廣韻》《集韻》𠀤子六切，音蹙。《玉篇》終也。又《集韻》作答切，音帀。義同。又《廣韻》疾僦切，音就。殧，殄也。

𣩝：《集韻》與癇同。《說文》病也。

𣩞：𣩝字之譌。

殨：《唐韻》《集韻》𠀤胡對切，音潰。《說文》爛也。又《集韻》戸賄切，音瘣。腫決也。又《集韻》胡骨切，音搰。義同。

㱵：《廣韻》《集韻》𠀤方問切，音糞。《博雅》歺也。《玉篇》殨也。

𣩟：《唐韻》徒亙切《集韻》《正韻》唐亙切，𠀤音鄧。《玉篇》㱥磴，困病貌。

𣩠：《廣韻》《集韻》𠀤斯義切，音賜。《玉篇》死也，盡也。亦作澌。

𣩡：《廣韻》《集韻》𠀤先外切，音𥕸。《玉篇》瘦病也。

𣩢：《集韻》力弔切，音嫽。敗也。

殩：《廣韻》七亂切，音竄。殩孝，秦人曰饋喪家食。

殪：〔古文〕𣨑𣩉《唐韻》《正韻》於計切《集韻》《韻會》壹計切，𠀤音翳。《說文》死也。《左傳·隱九年》鄭伯禦戎，前後擊之，盡殪。《杜註》殪，死也。又殄絕也。《書·康誥》天乃大命文王殪戎殷。又盡也。《左傳·宣六年》中行桓子曰：使疾其民，以盈其貫，將可殪也。《杜註》殪，盡也。又仆也。《後漢·光武紀》莽兵大潰，走者相騰踐，奔殪百餘里閒。《註》殪，仆也。又一矢而死曰殪。《詩·小雅》殪此大兕。《司馬相如·上林賦》弦矢分，藝殪仆。又與瘞通。《儀禮·覲禮》祭川沈，祭地瘞。《鄭註》古文瘞作殪。又與翳通。《韓詩·大雅》其葘其殪。《釋文》葘，反草也。殪，因也。因高塡下也。今《詩》作其葘其翳。

𣩣：俗殜字。又𣩨。

㱶：《玉篇》蒲行切，音彭。死人胖也。又《集韻》晡橫切，音祊。㱶𣨉，胖也，或作𣨥。

殫：《唐韻》都寒切《集韻》《韻會》多寒切，𠀤音單。《說文》殛盡也。《班固·西都賦》百獸駭殫。又凡盡皆曰殫。《司馬相如·子虛賦》殫覩人物之變態。《張衡·西京賦》殫所未見。通作單。《詩·周頌》單厥心。《禮·祭義》歲旣單矣。皆與殫同。又《韻補》叶都懸切，音顚。《張衡·東京賦》祈福乎上𤣥，思所以爲虔。肅肅之儀盡，穆穆之禮殫。

𣩨：《正字通》俗殜字。又𣩣。

殬：《唐韻》當故切《集韻》多故切，𠀤音妒。《說文》敗也。《書·洪範》彝倫攸殬。○按今《書》本作斁。斁本有亦、妒二音，《正字通》同𣧃，不同𦌙，非。又《劉勰·新論》小利，大利之殬。小𠫤，大禍之津。《集韻》或作𣧃。亦省作睪。

㱸：《廣韻》《集韻》𠀤必歷切，音壁。《博雅》㱸㱤，歹也。一曰欲死貌。又《廣韻》扶歷切《集韻》蒲歷切，𠀤音甓。義同。

𣩩：同㱸。

𣩪：《集韻》烏廢切，音薉。殘𣩪，死物。

殭：《玉篇》《廣韻》《集韻》《韻會》𠀤居良切，音薑。死不朽也。一曰蠶白也。今蠶死而白謂殭蠶。又《玉篇》居亮切，强去聲。義同。

𣩫：《集韻》余業切，音𩐱。殗𣩫，病也。或作殜。

殮：《廣韻》《集韻》《韻會》𠀤力驗切，音斂。𣩵殮也。《釋名》殮者，斂也，衣死也。經史𠀤作斂。《禮·檀弓》小斂於戶內，大斂於阼。

𣩬：同㱴。《廣雅》病也。

𣩭：《篇海類編》音沒。物臨死之時曰𣩭𣨀。

𣩯：《集韻》與殗同。《玉篇》𣩯殜，病也。

𣩰：《集韻》徒弔切，音掉。《類篇》牛羊死也。

𣩱：《廣韻》《集韻》𠀤於蓋切，音藹。《玉篇》死也。或省作𣩄。亦作𣨵。又《集韻》克盍切，音榼。《博雅》依也。

殯：《唐韻》《集韻》《韻會》《正韻》𠀤必刃切，音儐。《說文》死在棺，將遷葬柩，賓遇之。《釋名》於西壁下塗之曰殯。《禮·檀弓》殯於五父之衢，人之見之者，皆以爲葬也。其愼也，蓋殯也。《鄭註》愼，讀爲引。殯引飾棺以輤，葬引飾棺以柳霎。又《檀弓》孔子曰：夏后氏殯於東階之上，則猶在阼也。殷人殯於兩楹之閒，則與賓主夾之也。周人殯於西階之上，則猶賓之也。又送葬歌曰《虞殯》。《左傳·哀十一年》公孫夏命其徒歌《虞殯》。又使巫祓殯之凶邪曰祓殯。《左傳·襄二十九年》祓殯而禭。又借爲埋沒意。《孔稚圭·北山移文》道帙長殯，法筵久埋。

𣩲：殣本字。

𣩳：《字彙補》與㣅同。

𣩴：《集韻》巨兩切，强上聲。殭仆也。

殰：〔古文〕𦢌《唐韻》《集韻》《韻會》《正韻》𠀤徒谷切，音牘。《說文》胎敗也。謂未及生而胎敗也。《禮·樂記》胎生者不殰。《鄭註》內敗曰殰。《集韻》通作贕。

𣩷：《集韻》孫租切，音蘇。爛也。或作𣩕。

㱹：《玉篇》力的切《集韻》狼狄切，𠀤音歷。殫㱹也。一曰㱹㱤，欲死貌。

𣩹：《集韻》與壞同。𣩹，俗字。

㱺：《字彙》凌如切，音廬。皮㱺也。本作臚。

𣩺：《字彙補》余六切，音欲。屈短貌。

𣩻：俗𣩹字。見《正字通》𣩹字註。

𣩼：《集韻》㱫或作𣩼。詳㱫字註。

殲：〔古文〕𣨦《唐韻》《廣韻》子廉切《集韻》《類篇》思廉切《韻會》將廉切，𠀤音纖《爾雅·釋詁》殲，盡也。《郉疏》舍人曰：殲，衆之盡也。《春秋·莊十七年》齊人殲于遂。《穀梁傳》殲者，盡也。杜預曰：戍遂翫而無備，遂人討而盡殺之，故時史以自盡爲文。《書·胤征》殲厥渠魁。《詩·秦風》殲我良人。又《左傳·襄二十八年》其將聚而殲旃。義𠀤同。

𣩾：《玉篇》同薨。

㱻：《唐韻》郞果切《集韻》魯果切，𠀤音裸。《博雅》病也。《說文》畜產疫病也。又《廣韻》魯過切《集韻》盧臥切，𠀤螺去聲。又《玉篇》力外切《廣韻》《集韻》郞外切，𠀤音酹。義𠀤同。

𣩿：《玉篇》《集韻》𠀤與㿚同。

𣪀：《字彙補》丁天切，音顚。殞也。

