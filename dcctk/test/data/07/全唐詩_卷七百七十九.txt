*日暖萬年枝

靄靄彤庭裏，沉沉玉砌陲。初升九華日，潛暖萬年枝。

煦嫗光偏好，青蔥色轉宜。每因韶景麗，長沐惠風吹。

隱映當龍闕，氛氳隔鳳池。朝陽光照處，唯有近臣知。

*日暖萬年枝

旭日升溟海，芳枝散曙煙。溫仁臨樹久，煦嫗在條偏。

陽德符君惠，嘉名表聖年。若承恩渥厚，常屬棟樑賢。

生植雖依地，光華只信天。不才堪仄陋，徒望向榮先。

*日暖萬年枝

禁樹敷榮早，偏將麗日宜。光搖連北闕，影泛滿南枝。

得地方知照，逢時異赫曦。葉和盈數積，根是永年移。

宵露猶殘潤，熏風更共吹。餘暉誠可托，況近鳳凰池。

*日華川上動

曙霞攢旭日，浮景弄晴川。晃曜層潭上，悠揚極浦前。

岸高時擁媚，波遠漸澄鮮。萍實空隨浪，珠胎不照淵。

早暄依曲渚，微動觸輕漣。孰假咸池望，幽情得古篇。

*聞擊壤

堯年聽野老，擊壤複何雲。自謂歡由己，寧知德在君。

氣平閑易暢，聲賀作難分。耕鑿方隨日，恩威比望雲。

簣桴均下調，和木等南熏。無落於吾事，誰將帝力聞。

*初日照華清宮

靈山初照澤，遠近見離宮。影動參差裏，光分縹緲中。

鮮飆收晚翠，佳氣滿晴空。林潤溫泉入，樓深複道通。

璿題生炯晃，珠綴引xz朧。鳳輦何時幸，朝朝此望同。

*瑜不掩瑕

朗玉微瑕在，分明異璞瑜。堅貞寧可雜，美惡自能殊。

待價知彌久，稱忠定不誣。光輝今見黜，毫髮外呈符。

豈假良工指，堪為達士模。他山儻磨琢，慕愛是洪爐。

*秋日懸清光

秋至雲容斂，天中日景清。懸空寒色淨，委照曙光盈。

泫泫看彌上，輝輝望最明。煙霞輪乍透，葵藿影初生。

鑒下應無極，升高自有程。何當回盛彩，一為表精誠。

*三讓月成魄

為禮依天象，周旋逐月成。教人三讓美，為客一宵生。

初進輪猶暗，終辭影漸明。幸陪賓主位，取捨任虧盈。

*海上生明月

皎皎秋中月，團圓海上生。影開金鏡滿，輪抱玉壺清。

漸出三山岊，將淩一漢橫。素娥嘗藥去，烏鵲繞枝驚。

照水光偏白，浮雲色最明。此時堯砌下，蓂莢自將榮。

*月夜梧桐葉上見寒露

蕭疏桐葉上，月白露初團。滴瀝清光滿，熒煌素彩寒。

風搖愁玉墜，枝動惜珠幹。氣冷疑秋晚，聲微覺夜闌。

凝空流欲遍，潤物淨宜看。莫厭窺臨倦，將晞聚更難。

*清露被皋蘭

九皋蘭葉茂，八月露華清。稍與秋陰合，還將曉色並。

向空羅細影，臨水泫微明。的皪添幽興，芊綿動遠情。

夕芳人未采，初降鶴先驚。為感生成惠，心同葵藿傾。

*宿煙含白露

析析有新意，微微曙色幽。露含疏月淨，光與曉煙浮。

迥野遙凝素，空林望已秋。著霜寒未結，凝葉滴還流。

比玉偏清潔，如珠詎可收。裴回阡陌上，瞻想但淹留。

*送薛大夫和蕃

亞相獨推賢，乘軺向遠邊。一心傾漢日，萬里望胡天。

忠信皇恩重，要荒聖德傳。戎人方屈膝，塞月複嬋娟。

別思流鶯晚，歸朝候雁先。當書外垣傳，回奏赤墀前。

*風光草際浮

春風泛搖草，旭日遍神州。已向花間積，還來葉上浮。

曉光緣圃麗，芳氣滿街流。澹蕩依朱萼，颻颺帶玉溝。

向空看轉媚，臨水見彌幽。況被崇蘭色，王孫正可游。

*風光草際浮

澹蕩和風至，芊綿碧草長。徐吹遙撲翠，半偃乍浮光。

葉似翻宵露，叢疑扇夕陽。逶迤明曲渚，照耀滿回塘。

白芷生還暮，崇蘭泛更香。誰知攬結處，含思向餘芳。

*風光草際浮

香發王孫草，春生君子風。光搖低偃處，影散豔陽中。

稍稍移蘋末，微微轉蕙叢。浮煙傾綠野，遠色澹晴空。

泛彩池塘媚，含芳景氣融。清暉誰不挹，幾許賞心同。

*風光草際浮

草色春沙裏，風光曉正幽。輕明搖不散，鬱昱麗仍浮。

吹緩苗難轉，暉閑葉本柔。碧凝煙彩入，紅是日華流。

耐可披襟對，誰應滿掬收。恭聞掇芳客，為此尚淹留。

*風光草際浮

纖纖春草長，遲日度風光。靃靡含新彩，霏微籠遠芳。

殊姿媚原野，佳色滿池塘。最好垂清露，偏宜帶豔陽。

淺深浮嫩綠，輕麗拂餘香。好助鶯遷勢，乘時冀便翔。

*冬至日祥風應候

節逢清景至，占氣二儀中。獨喜登臺日，先知應候風。

呈祥光舜化，表慶感堯聰。既與乘時葉，還將入律同。

微微萬井遍，習習九門通。更繞爐煙起，殷勤報歲功。

*清風戒寒

風清物候殘，蕭灑報將寒。掃得天衢靜，吹來眼界寬。

條鳴方有異，蟲思亂無端。就樹收鮮膩，沖池起澀瀾。

過山嵐可掬，度月色宜看。華實從茲始，何嗟歲序殫。

*風草不留霜

繁霜當永夜，寒草正驚風。飄素衰蘋末，流光晚蕙叢。

悠揚方泛影，皎潔卻飛空。不定離披際，難凝蘙薈中。

低昂閒散質，肅殺想成功。獨感玄暉詠，依依此夕同。

*春雲

搖曳自西東，依林又逐風。勢移青道裏，影泛綠波中。

夕霽方明日，朝陽複蔽空。度關隨去馬，出塞引歸鴻。

色任寒暄變，光將遠近同。為霖如見用，還得助成功。

*登雲梯

謝客常遊處，層巒枕碧溪。經過殊俗境，登陟象雲梯。

步步勞山屐，行行躡澗霓。迥臨天路廣，俯眺夕陽低。

賞詠情彌愜，風塵事已睽。前修如可慕，投足固思齊。

*登雲梯

碧落遠澄澄，青山路可升。身輕疑易蹋，步獨覺難憑。

邐迤排將近，回翔勢漸登。上甯愁屈曲，高更喜超騰。

江樹遙分藹，山嵐宛若凝。赤城容許到，敢憚百千層。

*秋山極天淨

雨洗高秋淨，天臨大野閑。蔥蘢清萬象，繚繞出層山。

日落千峰上，雲銷萬壑間。綠蘿霜後翠，紅葉雨來殷。

散彩輝吳甸，分形壓楚關。欲尋霄漢路，延首願登攀。

