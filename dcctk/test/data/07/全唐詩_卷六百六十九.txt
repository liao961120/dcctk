*城南偶題

誰家朱閣道邊開，竹拂欄幹滿壁苔。野水不知何處去，遊人卻是等閒來。南山氣聳分紅樹，北闕風高隔紫苔。

可惜登臨好光景，五門須聽鼓聲回。

*贈邊將

千千鐵騎擁塵紅，去去平吞萬里空。宛轉龍蟠金劍雪，連錢豹躩繡旗風。行收部落歸天闕，旋進封疆入帝聰。

只有河源與遼海，如今全屬指麾中。

*桃源

絕壁相欹是洞門，昔人從此入仙源。數株花下逢珠翠，半曲歌中老子孫。別後自疑園吏夢，歸來誰信釣翁言。

山前空有無情水，猶繞當時碧樹村。

*曲江

日照香塵逐馬蹄，風吹浪濺幾回堤。無窮羅綺填花徑，大半笙歌占麥畦。落絮卻籠他樹白，嬌鶯更學別禽啼。

只緣頻燕蓬洲客，引得遊人去似迷。

*送韋岫郎中典泗州

玉皇恩詔別星班，去壓徐方分野間。有鳥盡巢垂汴柳，無樓不到隔淮山。旌旗漸向行時擁，案牘應從到日閑。

想憶朝天獨吟坐，旋飛新作過秦關。

*贈婺州蘇員外

帝念瓊枝欲並芳，星分婺女寄仙郎。鸞從闕下雖辭侶，雁到江都卻續行。煙月一時搜古句，山川兩地植甘棠。

即看龍虎西歸去，便佐羲軒活萬方。

*寄友人

謝家山水屬君家，曾共持鉤擲歲華。竹裏竹雞眠蘚石，溪頭鸂鶒踏金沙。登樓夜坐三層月，接果春看五色花。

昨日西風動歸思，滿船涼葉在天涯。

*雨

低著煙花漠漠輕，正堪吟坐掩柴扃。亂沾細網垂窮巷，斜送陰雲入古廳。鎖卻暮愁終不散，添成春醉轉難醒。

霽來還有風流事，重染南山一遍青。

*觀錫宴

傾朝朱紫正駢闐，紅杏青莎映廣筵。不道樓臺無錦繡，只愁塵土撲神仙。魚銜嫩草浮池面，蝶趁飛花到酒邊。

日暮驊騮相擁去，幾人沉醉失金鞭。

*城東即事

閑尋香陌鳳城東，時暫開襟向遠風。玉笛一聲芳草外，錦鴛雙起碧流中。苑邊花竹濃如繡，渭北山川淡似空。

回首漢宮煙靄裏，天河金閣未央宮。

*夏日湖上即事寄晉陵蕭明府

亭午羲和駐火輪，開門嘉樹庇湖濆。行來賓客奇茶味，睡起兒童帶簟紋。屋小有時投樹影，舟輕不覺入鷗群。

陶家豈是無詩酒，公退堪驚日已曛。

*對月

殘霞卷盡出東溟，萬古難消一片冰。公子踏開香徑蘚，美人吹滅畫堂燈。瓊輪正輾丹霄去，銀箭休催皓露凝。

別有洞天三十六，水晶台殿冷層層。

*浙西送杜晦侍禦入關

紫詔征賢發帝聰，繡衣行處撲香風。鶚歸秦樹幽禽散，星出吳天列舍空。捧日思馳仙掌外，朝宗勢動海門中。

鞭鞘所拂三千里，多少諸侯合避驄。

*寄江東道友

野亭歌罷指西秦，避俗爭名興各新。碧帶黃麻呈縹緲，短竿長線弄因循。夜潮分卷三江月，曉騎齊驅九陌塵。

可惜人間好聲勢，片帆羸馬不相親。

*下第有懷

故鄉朝夕有人還，欲作家書下筆難。滅燭何曾妨夜坐，傾壺不獨為春寒。遷來鶯語雖堪聽，落了楊花也怕看。

但使他年遇公道，月輪長在桂珊珊。

*春日經湖上友人別業

何處狂歌破積愁，攜觴共下木蘭舟。綠泉濺石銀屏濕，黃鳥逢人玉笛休。天借煙霞裝島嶼，春鋪錦繡作汀洲。

一年一電逡巡事，不合花前不醉遊。

*長安春日

春日皇家瑞景遲，東風無力雨微微。六宮羅綺同時泊，九陌煙花一樣飛。暖著柳絲金蕊重，冷開山翠雪棱稀。

輸他得路蓬洲客，紅綠山頭爛醉歸。

*陪浙西王侍郎夜宴

深鎖雷門宴上才，旋看歌舞旋傳杯。黃金鸂鶒當筵睡，紅錦薔薇映燭開。稽嶺好風吹玉佩，鏡湖殘月照樓臺。

小儒末座頻傾耳，只怕城頭畫角催。

*春別

擲下離觴指亂山，趨程不待鳳笙殘。花邊馬嚼金銜去，樓上人垂玉箸看。柳陌雖然風嫋嫋，蔥河猶自雪漫漫。

殷勤莫厭貂裘重，恐犯三邊五月寒。

*送謝進士還閩

百越風煙接巨鼇，還鄉心壯不知勞。雷霆入地建溪險，星斗逼人梨嶺高。卻擁木綿吟麗句，便攀龍眼醉香醪。

名場聲利喧喧在，莫向林泉改鬢毛。

*焚書坑

竹帛煙銷帝業虛，關河空鎖祖龍居。

坑灰未冷山東亂，劉項元來不讀書。

*東都望幸

懶修珠翠上高臺，眉月連娟恨不開。

縱使東巡也無益，君王自領美人來。

*旅舍早起

跡暗心多感，神疲夢不遊。驚舟同厭夜，獨樹對悲秋。

晚角和人戰，殘星入漢流。門前早行子，敲鐙唱離憂。

*癸卯歲毗陵登高會中貽同志

流落常嗟勝會稀，故人相遇菊花時。鳳笙龍笛數巡酒，紅樹碧山無限詩。塵土十分歸舉子，乾坤大半屬偷兒。

長楊羽獵須留本，開濟重為闕下期。

*上元夜建元寺觀燈呈智通上人

建元看別上元燈，處處回廊鬥火層。珠玉亂拋高殿佛，綺羅深拜遠山僧。臨風走筆思呈惠，到曉行禪合伴能。

無限喧闐留不得，月華西下露華凝。

*《變體詩

東南路盡吳江畔，正是窮愁暮雨天。鷗鷺不嫌斜兩岸，波濤欺得逆風船。偶逢島寺停帆看，深羨漁翁下釣眠。

今古若論英達算，鴟夷高興固無邊。

