大：〔古文〕𠘲《唐韻》《集韻》《韻會》徒蓋切。《正韻》度柰切，𠀤音汏。小之對。《易·乾卦》大哉乾元。《老子·道德經》域中有四大，道大，天大，地大，王亦大。《莊子·天地篇》不同同之謂大。《則陽篇》天地者，形之大。隂陽者，氣之大。又初也。《禮·文王世子》天子視學，大昕鼓徵。《註》日初明，擊鼓徵召學士，使早至也。又徧也。《禮·郊特牲》大報天而主日。又肥美也。《儀禮·公食大夫禮》士羞，庶羞皆有大，贊者辨取庶羞之大，以授賓。《註》大，以肥美者特爲臠，所以祭也。又過也。《戰國策》無大大王。又長也。《爾雅·釋器》珪大尺二寸謂之玠。《疏》大，長也。又都大，官名。宋制有兩都大，一提舉茶馬，一提點坑冶鑄錢與提𠛬序官。又措大，士也。《書·言故事》窮措大，眼孔小，與錢十萬貫，塞破屋子矣。又唐大，弓名，見《周禮·夏官》。又四大，地、水、火、風也，見《梵書·圓覺經》。又姓大。廷氏之後，見《風俗通》。又《集韻》《韻會》《正韻》𠀤他蓋切，音忲。易：大和大極。書、詩：大王大師。禮：大羹大牢。𠀤音泰。又《廣韻》《集韻》《韻會》𠀤唐佐切，音䭾。《杜甫·天狗賦》不愛力以許人兮，能絕目以爲大。又《集韻》《韻會》《正韻》𠀤吐臥切，音拕。猛也，甚也。《禮·童子不衣裘裳註》鄭康成爲大溫也。徐邈大音唾。又叶徒計切，音第。《詩·大雅》戎雖小子，而式弘大，叶厲泄愒敗。《正字通》楊愼曰：大無音一駕切者，韻書二十二禡不收。考淮南子，宋康王世，有雀生鸇。占曰：小而生大，必霸天下。大叶下，古亦有一駕切之音。《說文》天大，地大，人亦大。象人形。《徐曰》本古文人字。一曰他達切，經史大太泰通。

夨：《集韻》乃結切，音涅。頭傾也。

天：〔古文〕𠕹𠀡𠀘𦴞兲《唐韻》《正韻》他前切《集韻》《韻會》他年切，𠀤腆平聲。《說文》顚也。至高在上，从一大也。《白虎通》鎭也，居高理下，爲物鎭也。《易·說卦》乾爲天。《禮·禮運》天秉陽，垂日星。荀子曰：天無實形，地之上至虛者皆天也。邵子曰：自然之外別無天。《程子遺書》天之蒼蒼，豈是天之形。視下亦復如是。《張子正蒙》天左旋，處其中者順之，少遲則反右矣。《朱子·語類》離騷有九天之說，諸家妄解云有九天。據某觀之，只是九重。蓋天運行有許多重數，裏面重數較軟，在外則漸硬，想到第九重成硬殻相似，那裏轉得愈緊矣。○按天形如卵白。細察卵白，其中之絪縕融密處確有七重，第八重白膜稍硬，最後九重便成硬殻。可見朱子體象造化之妙。今西洋曆說，天一層緩似一層，此七政退旋，所以有遲速也。又星名。《爾雅·釋天》天，根氐也。《周語》天根見而水涸。又古帝號。葛天氏，見《疏仡紀》。又神名。《山海經》形天與帝爭神，帝斷其首，乃以乳爲目，臍爲口，操干戚以舞。形一作𠛬。《陶潛詩》𠛬天舞干戚，猛志故常在。或作獸名，非。又地名。《蜀地志》蜀卭僰山後四野，無晴日，曰漏天。《杜甫詩》地近漏天終歲雨。又山名。《九州要記》凉州古武城有天山，黃帝受金液神丹于此。一曰在伊州。《註》天山，卽祁連山。又天，樂名。鈞天廣樂，見《史記·趙世家》。又署名。《唐六典》內閣惟祕書閣，宏壯曰木天。今翰林院稱木天署。又景天，草名。《陶弘景曰》以盆盛，置屋上，辟火灾。又髡𠛬。《易·暌𧰼》其人天且劓。又姓。漢長社令天高。見《姓苑》。○按先韻，古與眞文通，故天字皆从鐵因反。考之經史皆然，惟《易》六位時成，時乘六龍以御天，與庚靑通耳。《正字通》謂，至尊莫如天，天以下又莫如君父，字音必不可僭易攺叶，所論頗正大。𠀑，武后所造天字，似篆文天。

太：《集韻》他蓋切，音汰。與大泰𠀤同。《說文》滑也。一曰大也，通也。○按經史太字俱作大。如大極、大初、大素、大室、大𤣥、大廟、大學及官名大師、大宰之類。又作泰，如泰卦、泰壇、泰誓、泰春、泰夏、泰秋、泰冬之類。范氏撰《後漢書》父名泰，避家諱，攺从太。毛氏韻增，經史古太字無點，後人加點以別小大之大，非。《字彙》引之，失考。又姓。文王四友太顚之後。見《統譜》。又叶力至切，音利。《歐陽修·祭龍文》宜安爾居，靜以養智。冬雪春雨，其多已太。又《集韻》他達切，音獺。太末，漢縣名。在會稽西南。亦作太。

夫：《唐韻》甫無切《集韻》《韻會》風無切，𠀤音膚。男子通稱。《禮·郊特牲》夫也者，以知帥人者也。《詩註》夫有傳相之德，而可倚仗，謂之丈夫。又男女旣配曰夫婦。《易·家人》夫夫婦婦。又先生長者曰夫子，妻稱夫亦曰夫子。又《禮·曲禮》天子有后，有夫人。又妾曰如夫人。《左傳·昭十七年》齊侯好內，多內寵，內嬖如夫人者六人。又官名。《禮·王制·大夫註》大夫者，扶進人者也。又《周禮·地官》十夫有溝，百夫有洫，千夫有澮，萬夫有川。又十六以上不成丁，曰餘夫。又販夫。《周禮·地官》夕時而市，販夫販婦爲主。《白樂天詩》樓暗攢倡婦，堤喧嗾販夫。又執御行役曰僕夫。《詩·小雅》召彼僕夫，謂之載矣。又以我稱人曰夫夫。《禮·檀弓》曾子指子游示人曰：夫夫也，爲習于禮者。又人名。黔夫，齊威王疆場四臣之一。又國名。丈夫國，在維鳥北，見《山海經》。又邑名。柴夫，屬燕地，見《齊語》。又山名。夫夫山，在風伯山之東，見《山海經》。○按《續通考》引此作大夫。又武夫，石之次玉者。《前漢·董仲舒傳》五霸比于三王，猶武夫之于美玉。別作玞砆。又數名。《前漢·食貨志》六尺爲步，步百爲畮，畮百爲夫。又姓。又息夫，複姓。又《廣韻》防無切《集韻》《韻會》馮無切《正韻》逢夫切，𠀤音扶。語端辭。《論語》夫仁者。又語已辭。《論語》如斯夫。又有所指之辭。《論語》夫二三子也。又草名。《爾雅·釋草》柱夫搖車。《註》蔓生，細葉紫花，可食，俗呼爲翹搖車。又叶縛謀切，音浮。《𨻰琳詩》仲尼以聖德，行聘徧周流。遭斥戹𨻰蔡，歸之命也夫。

夬：《廣韻》《集韻》《韻會》古邁切《正韻》古壞切，𠀤音噲。《說文》分決也。《易·說卦》兌上乾下夬。《彖傳》夬，決也。剛決柔也。又《集韻》古穴切，音玦。所以闓弦者。通作叏。《正字通》字彙，叏見子集又部，此重出，應刪。○按《說文》叏从又，入又部，但今經文夬从大，宜入大部，只可刪又部叏字訓註。

𡗒：俗夬字。

夭：《廣韻》於嬌切《集韻》《韻會》於喬切《正韻》伊堯切，𠀤音妖。色愉貌。《論語》夭夭如也。又草盛貌。《書·禹貢》厥草惟夭。又少好貌。《詩·周南》桃之夭夭。又災也。《詩·小雅》天天是椓。又閎夭，人名。文王四友之一，武十亂之一。又栢夭，馬名，見《列子》。又《廣韻》《集韻》《韻會》《正韻》𠀤烏皓切，音襖。未壯也。《禮·月令》孟春毋殺胎夭。《王制》不殺胎，不殀夭。《註》未生者曰胎，方生者曰夭。又《廣韻》《集韻》《韻會》於兆切《正韻》伊鳥切。𠀤同𣧕。《說文》屈也。《徐曰》夭矯其頭頸也。一曰短折也。《博雅》不盡天年謂之夭。又《集韻》烏酷切，音沃。《山海經》軒轅國有諸夭之野。又苦緺切，音歪。《白樂天詩》錢塘蘇小小，人道最夭斜。《自註》夭音歪，收入九佳。又叶於糾切，音黝。《韓愈·韋夫人墓銘》歸逢其良，夫夫婦婦。獨不與年，而卒以夭。婦音阜。《歐陽修·蔡君山墓銘》退之有言，死孰爲夭。子墓予銘，其傳不朽。別作芺叐关。考證：〔《詩·小雅》夭夭是椓。〕謹照原文夭夭改天天。

𡗓：《說文》立本字。一在大下曰立。

央：《廣韻》《集韻》《韻會》《正韻》𠀤於良切，音秧。中也。《詩·秦風》宛在水中央。《淮南子·天文訓》中央爲都。《地形訓》中央四達，風氣之所通，雨露之所會也。又半也。《詩·小雅》夜如何其，夜未央。《上官儀詩》明月樓中夜未央。又盡也。《漢武帝·李夫人賦》惜蕃華之未央。又廣也。《司馬相如·長門賦》覽曲臺之央央。又未央，漢宮名，在長安。又於京切，音英。旗斿貌。《詩·小雅》旂旐央央。又鮮明貌。《詩·小雅》白旆央央。《說文》从大，在冂之內。《徐曰》从大，取其正中，會意。

夯：《字彙》呼講切，近壑上聲。人用力以堅舉物。《禪林寶訓》黃龍南和尚曰：昔同文悅遊湖南，見衲子擔籠行脚者。悅呵曰：自家閨閣中物，不肯放下，反累及他人擔夯。一曰北音讀如抗。

𡗕：《說文》亦本字。人之臂𡗕也。从大，𧰼兩𡗕之形。《徐鉉曰》別作腋，非。○按經傳通作腋，借爲扶𡗕之𡗕，與掖通。又借語助爲旁及之辭，與亦同。互詳腋掖亦三字註。

夰：《廣韻》《集韻》𠀤古老切，音杲。《說文》放也。从大而八分也。又《集韻》下老切。同昊。《元包經》泰夰入于囦。傳曰：夰入于囦，元氣降也。

失：《廣韻》《集韻》《韻會》《正韻》𠀤式質切，音室。得之反。《說文》縱也。一曰錯也，過也，遺也。《書·泰誓》時哉弗可失。《杜甫詩》雖乏諫諍資，恐君有遺失。又《集韻》《韻會》《正韻》𠀤弋質切。與𨓜同。《莊子·應帝王》自失而走。《荀子·哀公篇》其馬將失。《六書本義》與佚軼通。又《集韻》《韻會》式吏切《正韻》式至切，𠀤音試。《應楨華·林園集詩》示武恐荒，過亦爲失。凡厥羣后，無懈于位。

夲：《廣韻》土刀切《集韻》《韻會》《正韻》他刀切，𠀤音叨。《說文》進趨也。从十，猶兼人也。《徐曰》大奄有之義，會意。又往來見貌。亦作丰。與本字別。

夳：《字彙補》古文泰字。《說文長箋》天地交泰，故从二大。

㚏：夰字之譌。

夵：《廣韻》《集韻》𠀤以冉切，音琰。物上大下小也。又《集韻》他刀切，音叨。進也。

夶：《集韻》比古作夶。註詳匕部二畫。

夷：〔古文〕𡰥《唐韻》《廣韻》以脂切《集韻》《韻會》《正韻》延知切，𠀤音姨。平也，易也。《詩·周頌》彼徂矣，岐有夷之行。又大也。《詩·周頌》降福孔夷。又安也，悅也。《詩·鄭風》旣見君子，云胡不夷。又等也，儕也。《禮·曲禮》在醜夷不爭。《史記·張良傳》諸將陛下等夷。又𨻰也。《禮·喪大記》男女奉尸夷於堂。《周禮·天官·凌人》大喪共夷槃冰，牀曰夷牀，衾曰夷衾，皆依尸爲言。又夷俟，展足箕坐也。《論語》原壤夷俟。又誅滅也。《前漢·𠛬法志》戰國時，秦用商鞅連相坐之法，造參夷之誅。又傷也。《易·序卦》故受之以明夷。又芟也。《周禮·秋官》薙氏掌殺草，夏日至而夷之。又陵夷，言凡事始盛終衰，其頺替如丘陵漸平也。《前漢·成帝紀》帝王之道，曰以陵夷。又地名。《左傳·隱元年》紀人伐夷。《註》國在城陽莊武縣。《莊十六年》晉武公伐夷。《註》采地。《僖二十三年》楚伐𨻰，遂取焦夷。《註》焦，譙縣，夷，城父，𠀤𨻰地。又要服。《書·禹貢》五百里要服，三百里夷。又嵎夷，東表之地，在今登州。《書·堯典》宅嵎夷。又馮夷，河伯也。《莊子·大宗師》馮夷，得之，以遊大川。《郭璞·江賦》冰夷倚浪。《𥠇天子傳》河伯無夷之所都居。《註》冰夷，無夷，𠀤卽馮夷。又《淮南子·原道訓》馮夷，泰丙之御也。《註》二人名，古之能御隂陽者。《容齊隨筆》此別是一馮夷。又女夷，風神名。《淮南子·天文訓》女夷鼓吹，以司天和。又山名。武夷，在今崇安，有十二峰九曲之勝。相傳籛鏗之子，長曰武，次曰夷，隱此得道，故名。又水名。夷水，出襄陽及康狼二山之閒。《水經》漢水過宜城，夷水注之。又鴟夷，酒器。《揚雄·酒箴》鴟夷滑稽，腹大如壷。《吳越春秋》吳王取子胥尸，盛以鴟夷，而投之江。《史記·貨殖傳》范蠡變名易姓，爲鴟夷子皮。又辛夷，花名。《楚辭·九歌》辛夷楣兮葯房。又留夷，香草。《屈原·離騷》畦留夷與揭車。又《諡法》克毅秉政，安心好靜，𠀤曰夷。又姓。周齊大夫夷仲年之後，見《統譜》。又人名。伯夷，舜秩宗之官。又孤竹君之長子曰伯夷。又優婆夷。《梵書·翻譯名義》男曰優婆塞，女曰優婆夷，所云淸淨男女也。又與彝同。《孟子》詩云：民之秉夷。詩本作彝。又叶羊吏切，音異。《馮衍·顯志賦》攢射干雜蘼蕪兮，結木英與新夷。光扈扈而揚耀兮，紛郁郁而暢美。美音媚。新夷卽辛夷。本作𢓡。一曰古遲夷通。考證：〔《易·說卦》坤上離下明夷。〕謹按說卦無此語，謹照原書改：易序卦故受之以明夷。〔《郭璞·江賦》冰夷舞浪。〕謹照原文舞改倚。〔相傳籛〈下堅〉之子，長曰舞，次曰夷。〕謹照列仙傳原文〈下堅〉改鏗。

𡗝：《說文》夷本字，平也。从大从弓。東方之人也。

夸：《廣韻》苦瓜切《集韻》《韻會》《正韻》枯瓜切，𠀤音誇。大也。《爾雅·釋言》夸毗，體柔也。《詩·大雅》無爲夸毗。又《諡法》華言無實曰夸。又苦瓦切，音恗。夸奓，自大也。《前漢·諸侯王表》夸州兼郡。《楊僕傳》懷銀黃夸鄕里。又姓。又《集韻》虧亏切，音區。奢也。又《集韻》匈于切，音吁。美貌。又《集韻》區遇切，音姁。巍也。《左思·吳都賦》橫塘查下，邑屋隆夸。長干延屬，飛甍舛互。又苦禾切，音科。《陸機·感舊賦》或趨時以風發兮，或遺榮而媻娑。或沖虛以後已兮，或招世而自夸。《說文》从大亏聲。亦作𡗢𧥢。

𡗞：《廣韻》胡雞切《集韻》弦雞切，𠀤音奚。獸跡也。又邑名。

𡗟：《字彙補》音義與介同。《漢祝睦𥓓》𡗟然淸皓。

𡗠：《集韻》內古作𡗠。註詳入部二畫。

𡗡：《集韻》靑古作𡗡。註詳部首。

𡗢：《集韻》與夸同。

夽：《廣韻》魚準切《集韻》魚吻切，𠀤音喗。《說文》大也。一曰高也。《元包經傳》觀其辭，則夽然而不及。

𡗥：《廣韻》《集韻》𠀤常倫切，音淳。《說文》大也。

夾：《廣韻》《集韻》《正韻》古狎切《韻會》訖洽切，𠀤音甲。左右持也。《書·多方》爾曷不夾介乂我周王。《左傳·僖二十六年》夾輔成王。又近也。《書·梓材》懷爲夾。《註》懷遠爲近也。又兼也。《呂温狄仁傑頌》潛授五龍，夾日以飛。又梵夾。《通鑑》唐懿宗於禁中設講，自唱經，手錄梵夾。又鉗夾，巧言膠固也。《柳宗元·乞巧文》膠如鉗夾。又《集韻》《韻會》吉協切《正韻》古協切，𠀤音頰。傍也，把也。夾弓，見《周禮·夏官註》。往體多，來體寡曰夾。又劒夾。《陶弘景·刀劒錄》商孔甲採牛首山鐵，鑄一劒，銘曰夾。又《集韻》檄頰切，音協。《說文》俜也。又姓。《前漢·藝文志》有夾氏春秋。又同狹。《後漢·東夷傳》東沃沮，其地東西夾，南北長。《六書正譌》从二人，从𡗕省。二人對輔于肘𡗕之下，會夾意。

𡗦：《廣韻》古太切《集韻》古拜切，𠀤音戒。《說文》大也。

㚒：《廣韻》《集韻》𠀤失冉切，音閃。《說文》盜竊懷物也。又《集韻》施隻切，音釋。義同。陝字从此。从㚒，有所持，从二入。與夾从人別。

夿：《集韻》披巴切，音妑。大也。

㚓：《字彙》力攺切，來上聲。小船梢木。《正字通》俗字。

𡗧：《字彙補》音未詳。《廣韻》木𡗧榦也。

𡗨：《字彙補》音義同奃。人名，見安南𢖽。

𡗷：《集韻》烏瓜切，音窊。《說文》大也。

𡗸：《集韻》仕下切，茶上聲。夸大也。通作夸。

𡗹：《集韻》孚萬切，音判。上大也。或曰一宿酒也。

奃：《廣韻》《集韻》《韻會》𠀤都兮切，音低。大也。又《集韻》典禮切，音邸。又丁計切，音帝。義𠀤同。

奄：《廣韻》《集韻》《韻會》衣檢切《正韻》於檢切，𠀤音厭。《說文》覆也，大有餘也。从大申，申，展也。一曰忽也，遽也。《書·立政》奄甸萬姓。《詩·周頌》奄有四方。又人名。《詩·秦風》子車奄息。又《正韻》衣炎切，音淹。久觀也。《詩·周頌》奄觀銍艾。又久留也。《漢·更定郊祀樂歌》神奄留，臨須搖。《註》奄讀淹。須搖，須臾也。又神夕奄虞蓋孔享。又國名。東諸侯助紂爲虐者。《書·多方》王來自奄。又奄里，在魯城東，卽曲阜舊城址。《通志》謂之商奄里。又《集韻》於贍切《正韻》於豔切，𠀤音𢜰。精氣閉藏也。《周禮·春官》奄人。劉昌宗讀。考證：〔《集韻》於贍切，《正韻》於豔切，𠀤音弇。〕謹按集韻於贍切以𢜰字爲首，謹照集韻弇改𢜰。

𡗺：《字彙》古文軍字。○按《集韻》古文本作𡗽。

奅：《廣韻》匹貌切《集韻》披敎切，𠀤音炮。起穫也，亦大也。《揚子·方言》以大言冒人曰奅。又礟石也。《韓愈·征蜀聯句》投奅鬧䃔䃧。《註》奅聲如石崩也。又侯國名。《前漢·武功臣表》公孫賀以將軍出塞得王，封南奅侯。《史記·衞靑傳》作窌。

㚔：《廣韻》《集韻》𠀤尼輒切，音聶。《說文》所以驚人也。一曰俗以盜不止爲㚔。或曰怙終也。又曰：犯罪不止也。又《玉篇》古文幸字。註詳干部五畫。

㚕：《廣韻》《集韻》𠀤房密切。與拂弼通。別作佛。《說文》大也。又《集韻》分物切，音弗。《類編》符勿切，音佛。義𠀤同。亦作𡘉𡗻。

𡗻：同㚕。

奆：《玉篇》求阮切，音捲。甚大也。又人名。《七修類稿》明初張輔平安南，禽黎季①及子奆①䎰。疑譌作①。①字从耒从斤从斤。

㚖：《廣韻》《集韻》𠀤古老切，音杲。大白澤也。又《集韻》施隻切，音釋。義同。又直格切，音宅。《說文》光潤也。又《玉篇》古文澤字。註詳水部十四畫。一作𡘔。又作𡘑。

㚗：《廣韻》《集韻》𠀤才邪切，藉平聲。大口貌。又徐嗟切，音邪。㚗㚗，大貌。

㚘：《集韻》簿旱切，盤去聲。𠀤行也。輦字从此。《六書本義》侶也。

奇：《廣韻》《集韻》《韻會》渠羈切《正韻》渠宜切，𠀤音琦。異也。《莊子·北遊篇》萬物一也。臭腐化爲神奇，神奇復化爲臭腐。《仙經》人有三奇，精，氣，神也。又祕也。《史記·𨻰平傳》平凡六出奇計，其奇祕世莫得聞。又姓。又天神名。《淮南子·地形訓》窮奇廣莫，風之所生也。又四凶之一。《史記·五帝紀》少皡氏有不才子，天下謂之窮奇。《註》窮奇，卽共工氏。又獸名。《司馬相如·上林賦》窮奇𧰼犀。《註》狀如牛，蝟毛，音如嘷狗，食人。又江神謂之奇相。《江記》帝女也。卒爲江神。又與琦通。又《廣韻》《集韻》《韻會》𠀤居宜切，音羈。一者，奇也。陽奇而隂偶。《易·繫辭》陽卦奇，亦零數也。《又》歸奇于扐以𧰼閏。又隻也。《禮·投壷》一算爲奇。又餘夫也。《韓非子·十過篇》遺有奇人者，使治城郭。又數奇，不偶也。《史記·李廣傳》大將軍隂受上誡，以爲李廣老數奇，毋令獨當單于。又奇𢷎，一拜也。《周禮·春官》大祝辨九𢷎，七曰奇𢷎。又奇車，奇邪不正之車。《禮·曲禮》國君不乗奇車。又奇衺，詭異也。《周禮·地官》比長有辠，奇衺則相及。又《集韻》《韻會》《正韻》𠀤隱綺切。與倚通。依倚也。《前漢·鄒陽傳》輪囷離奇。又《字彙補》倚蠏切。同矮，短人也。《後漢·五行志》童謠，見一奇人，言欲上天。又叶古禾切，音戈。《宋玉·招魂》娭光眇視，目曾波些。被文服纖，麗而不奇些。《說文》从大从可。別作①。俗作竒，非。①字从大从司。考證：〔《司馬相如·上林賦》窮奇犀𧰼。《註》狀如牛，蝟毛，音如皡狗，食人。〕謹照原文犀𧰼改𧰼犀。皡改嘷。〔《周禮·地官》奇衺則相及，徙于國中及郊。〕謹照原文徙於國中及郊則從而授之二句相連，不便單引一句，謹改比長有辠，奇衺則相及。

奈：同柰。詳木部柰字註。

奉：〔古文〕𠬻𢱵《唐韻》扶壟切《集韻》《韻會》父勇切，𠀤音唪。《說文》承也。《禮·曲禮》長者與之提攜，則兩手奉長者之手。又與也，獻也。《史記·藺相如傳》奉璧西入秦。又《集韻》房用切，音俸。養也，秩祿也。《史記·蕭何世家》高祖以吏䌛咸陽，吏皆送奉錢三，何獨以五。《前漢·宣帝紀》帝詔小吏，勤事而奉薄，其益百石以上奉十五。別作俸。又姓。漢馬軍使奉揮，明奉科。

𡗼：《廣韻》《集韻》𠀤許戒切，音譮。瞋大聲。又《集韻》淺氏切，音此。義同。或作𡘌。

奊：《廣韻》《集韻》《正韻》胡結切《韻會》奚結切，𠀤音頡。頭衺骫也。一曰無志分。《賈誼·治安策》奊詬亡節。又《集韻》力結切，音捩。奊𡔢，頭衺態。一曰多節目也。又人名。齊有慶奊。又扶畦切，音眭。傾頭作態。又渠龜切，音逵。《博雅》眷奊，顧也。別又作𥸸。

𡗽：《集韻》軍古作𡗽。註詳車部二畫。

𡗾：《玉篇》古文吳字。註詳口部四畫。

𡗿：《集韻》吳古作𡗿。註詳口部四畫。

𡘍：《集韻》胡官切，音桓。《說文》奢𡘍也。一曰大也。或曰大口貌。又河干切，音寒。又雨阮切，音遠。又火遠切，音煖。義𠀤同。本作𡘟。

奎：《廣韻》苦圭切《集韻》《韻會》傾畦切，𠀤音睽。《說文》兩𩩙之閒。又星名，二十八宿之一。《天文志》西方十六星𧰼兩𩩙，故亦曰奎。《禮·月令》中春日在奎，季夏旦奎中。《宋史·天文志》太祖乾德五年丁卯，五星聚奎。《孝經·援神契》奎主文昌。《春秋·合誠圖》奎主武庫。《前漢·天文志》奎曰封豨，主溝瀆。《後漢·蘇竟傳》奎爲毒螫，主庫兵。又《集韻》苦委切，音跪。奎踽，舉足行貌。又犬繠切，音䞨。與䠑同。考證：〔《禮·月令》季夏奎旦中。〕謹照原文改旦奎中。

𡘎：《集韻》攻乎切，音孤。大貌。

𡘏：《字彙》乃了切，音𤲶。軟美貌。

㚚：《集韻》口觥切，音𥔇。大也。

奏：〔古文〕𡙹𡲯𡴨𢽥《廣韻》《集韻》《韻會》《正韻》𠀤則𠋫切，諏去聲。進也，薦也。《書·舜典》敷奏以言。《詩·小雅》以奏膚公。又樂一更端曰奏，故九成謂之九奏。《周禮·春官》九奏乃終，謂之九成。《詩·小雅》樂具入奏。《禮·樂記》節奏合以成文。《註》節謂曲節，奏謂動作。《漢書》作族。《嚴安傳》調五聲，使有節族。又𥳑類。《晉法》召王公以一尺奏，王公以下用一尺版。又人臣言事章疏曰奏。《前漢·汲黯傳》上嘗坐武帳，黯前奏事。又與腠通。《儀禮·公食大夫禮》載體進奏。《註》奏，謂牲體皮膚之理也。又與輳湊通。《前漢·成帝紀》帝帥羣臣，橫大河，奏汾隂。又叶則古切，音珇。《詩·大雅》予曰有奔奏。叶下侮。本作𡴝。《說文》从𠦎，从𠬞从屮。屮，上進之義。今通作奏。

奐：《廣韻》呼貫切《集韻》《韻會》《正韻》呼玩切，𠀤音渙。大也。又暇豫貌。《詩·大雅》伴奐爾游矣。又文采粲明貌。《禮·檀弓》美哉奐焉。又姓。明永樂閒舉人奐忠，景泰閒知縣奐進。本作𢍅。从廾，从夐省聲。

契：《廣韻》苦計切《集韻》《韻會》詰計切《正韻》去計切，𠀤音栔。約也。《易·繫辭》上古結繩而治，後世聖人易之以書契。《禮·曲禮》獻粟者執右契。《註》兩書一契，同而別之。又合也。《周禮·天官》宰夫掌官契以治藏。《前漢·高帝紀》帝與功臣，剖符作誓，丹書鐵契。《唐書·𤣥宗紀》木契銅魚起兵。又神合也。《神仙傳》魏伯陽作參同契二卷。又憂苦也。《詩·小雅》契契寤歎。又灼龜具。《詩·大雅》爰契我龜。《註》契，所以然火而灼之者也。又怯也。《周禮·冬官考工記·輈人》馬不契需。《註》契，怯。需，懦也。又姓。見《姓苑》。又《廣韻》《集韻》《韻會》私列切《正韻》先結切。𠀤同𥜽，高辛氏子，舜五臣之一，商之祖也。《書·舜典》帝曰：契，汝作司徒。別作偰𥜽。又《廣韻》苦結切《集韻》《韻會》《正韻》詰結切。𠀤同挈，勤苦也。《詩·邶風》死生契闊。又疎闊也。《前漢·范丹傳》行路急卒，非𨻰契闊之所。又刻也。《呂覽》契舟求劒。與鍥通。又絕也，缺也。《司馬相如·封禪文》陛下謙讓而弗發，契三神之歡。《註》三神，上帝，泰山，梁父。《前漢·毋將隆傳》契國威器。又《集韻》欺訖切，音乞。契丹，國號。宋爲南朝，契丹北朝，後攺號遼。又訖黠切，音拮。戲也。又叶似入切，音習。《禰衡顏子𥓓》知微知章，聞一覺十用舍行藏，與聖合契。从丯从刀从大。俗作契，非。

奒：《集韻》丘哀切，音開。大貌。

𡘐：《集韻》顯計切，音殢。盛也，肥大也。又顯結切，音絜。義同。

奓：《廣韻》《集韻》《韻會》𠀤陟加切，音咤。張也，開也。《莊子·知北遊》神農闔戸晝瞑，妸荷目奓戸而入。《成公綏·天地賦》何隂陽之難測，偉二儀之奓闊。又奓言，猶夸言也。《唐書·陸贄傳》奓言無驗。又《集韻》詩車切，音賖。侈也。《秦·詛楚文》𡪏奓競從。《註》𡪏，籀文宣。《張衡·西京賦》馮虛公子，心奓體泰。又《集韻》《韻會》𠀤陟駕切，音姹。義同。又《集韻》敞𠇍切。同侈。又充夜切，音厙。𠀤與侈義同。𡩦，古文宣，與籀文宣字形近。

奔：〔古文〕犇《唐韻》博昆切《集韻》《韻會》《正韻》逋昆切，𠀤本平聲。《說文》走也。《爾雅·釋宮》堂上謂之行，堂下謂之步，門外謂之趨，中庭謂之走，大路謂之奔。一曰趨事恐後曰奔。《詩·周頌》駿奔走在廟。又嫁娶而禮不備亦曰奔。《周禮·地官·媒氏》仲春之月，令會男女，奔者不禁，謂不必六禮備，非淫奔也。又凡物皆言奔。《詩·鄘風》鶉之奔奔。《小雅》鹿斯之奔。《石鼓文》霝雨奔樹。《韓愈·秋懷詩》鳴聲若有意，顚倒相追奔。空堂黃昏暮，我坐默不言。○按奔言俱十三元韻，《正字通》沿《字彙》之誤，奔叶音邊，豈以言在一先韻耶。又姓。石晉將奔洪進。又《集韻》《韻會》𠀤方問切，音憤。覆敗也。《李陵·與蘇武書》斬將搴旗，追奔逐北。又《廣韻》甫悶切《集韻》《韻會》補悶切《正韻》逋悶切，𠀤本去聲。急赴也。《釋名》變也。有急變奔赴之也。《增韻》奔走，湊集也。又叶於夷切，音依。《崔亭伯七依》乃命長秋使驅獸，夷羿作虞人。騰句喙以追飛，騁韓盧以逐奔。《說文》从夭，賁省聲，入夭部。俗省作奔。𢍃，奔本字。考證：〔《爾雅·釋居》堂上謂之行。〕謹照原書釋居改釋宮。〔《詩·齊風》鶉之奔奔。〕謹照原書齊風改鄘風。

奕：《唐韻》羊益切《集韻》《韻會》《正韻》夷益切，𠀤音亦。大也。《詩·大雅》奕奕梁山，維禹甸之。又次序也。《詩·商頌》萬舞有奕。又美也。《詩·魯頌》新廟奕奕。《揚子·方言》奕僷，容也。自關以西，凡美容謂之奕，或謂之僷。又《爾雅·釋訓》奕奕，憂也。《詩·小雅》未見君子，憂心奕奕。又《增韻》奕葉，累世也。舄奕，蟬聮不絕也。《班固·典引》發祥流慶，舄奕乎千載。又圍碁曰奕。奕者，落奕之義。《孟子》奕秋，通國之善奕者也。又遊奕，神名。《翰府名談》𨻰堯咨泊三山磯，有叟曰：午日午後，舟行必覆。堯咨聽其言，是日行舟者盡溺。復見前叟，曰：某江之遊奕將也。公位極人臣，故奉告。又《雲笈七籤》四梵天元始曰常融天，玉降天，梵度天，賈奕天。《註》賈奕，酉陽雜俎作覆奕。又《韻補》叶於略切，音約。《詩·小雅》憂心奕奕。叶上柏下懌，柏音博，懌音藥。○按《說文》奕在亣部，从大，《六書統》攺大作廾，《字彙》分見，自應以《說文》爲正。弈、𢌸、𢌾。

套：《廣韻》他晧切《集韻》土晧切，𠀤滔去聲。與𡘷同。長大也。又《集韻》叨號切，韜去聲。凡物重沓者爲套，今之沓杯曰套杯，方語不受人籠絡者曰不落套。𥳑略時趨者曰脫套。又地曲。後唐與梁人戰于胡蘆𡘷。又河套，本內地，詳《明一統志》。○按《字彙》誤分套𡘷爲二。《正字通》註訓八畫𡘷，今多从套，移于此。

𡘝：《字彙》胡本切，音混。大束也。《正字通》𢆞字之譌。

奘：《廣韻》徂朗切《集韻》才朗切《正韻》在黨切，𠀤藏上聲。駔大也。《揚子·方言》秦晉閒人大謂之奘，或謂之壯。又《集韻》《韻會》《正韻》𠀤才浪切，音葬。唐貞觀閒，三藏法師𤣥奘譯心經。

奙：畚字之譌。

奚：《廣韻》胡雞切《集韻》《韻會》《正韻》弦雞切，𠀤音兮。隷役也。《周禮·天官》酒人奚三百人。《註》奚，猶今官婢。通作㜎傒。《唐書·李賀傳》賀小奚奴背古錦囊，遇所得詩，投囊中。又地名。《春秋·桓十七年》及齊師戰于奚。《註》魯地。又山名。大奚山，在廣州，距佛堂門海三百里，潮汐相通，見《南粵志》。又驒奚，駿馬名。《前漢·匈奴傳》騊駼驒奚。《註》驒，音顚，生七日而超其母。又羊奚，草名。《本草綱目》羊奚比乎石筍子。又疑問辭。《論語》子奚不爲政。《孟子》奚不去也。又姓。夏車正奚仲，北魏奚牧。《說文》奚，大腹也，从大，𦃟省聲。《正字通》說文專說大腹，非是。

𡘞：《廣韻》布忖切《集韻》《韻會》補袞切《正韻》布袞切，𠀤音本。盛土器，以草索爲之。《揚子·方言》鍫也。江淮南楚之閒謂之臿，沅湘之閒謂之𡘞，趙魏之閒謂之喿，齊東謂之梩。《周禮·夏官》挈壷氏掌挈𡘞以令糧。《註》𡘞，盛糧之器，挈以表之，使軍中知取糧處。《左傳·宣三年》晉靈公不君，宰夫胹熊蹯不熟，殺之，寘諸𡘞。《晉書·王猛傳》少以織𡘞爲業。本作𡙂𤲙。別作𠫻，譌作奙。

𡘟：𡘍本字。

𡘠：《集韻》牢古作𡘠。註詳牛部三畫。

奛：《字彙》虛晃切，音汻。開明也。一曰奟字之譌。

𡘴：《集韻》必結切，音珌。大也。

𡘵：《正字通》壹，漢隷作㚃。《字彙》譌作𡘵，非。又𡎄。

𡘶：《字彙》同奏。

奜：《廣韻》敷尾切《韻會》撫尾切，𠀤音斐。大也。又《集韻》父沸切，音費。義同。又《廣韻》甫微切《集韻》匪微切，𠀤音非。姓也。《春秋傳》晉有奜豹。○按《字彙》犬部譌作猆。姓也。音訓𠀤同。當卽此字之譌。

奝：《集韻》丁聊切，音刁。大也，多也。又人名。宋咸平中，日本僧奝然，以鄭元註孝經來獻。

奞：《廣韻》私閏切《集韻》須閏切。𠀤與卂通。鳥張毛羽自奮也。又《廣韻》息遺切《集韻》呼維切，𠀤音綏。義同。通作奮。

㚜：《集韻》越逼切，音域。大力貌。又忽域切，音洫。《博雅》方也。一曰大也。

𡘷：《正字通》與套同。《字彙》誤分爲二。

𡘸：《集韻》吉典切，音垷。小束也。又七畫𡘝。《字彙》古本切，音袞，大束也。一曰𠀤𢆞字之譌。

𡘹：奄本字。

𡘺：同執。

奟：《集韻》肯登切。同𠡮。倰奟，彊大貌。又晡橫切，音閍。大力也。

𡘻：《玉篇》古文衡字。註詳行部十畫。

𡘼：《集韻》瑟古作𡘼。註詳玉部九畫。

㚝：《字彙補》苦圭切，音窺。《佩觿集》星名。今通作奎。與奞字不同，此从佳人之佳，宜辨。

奠：《廣韻》《集韻》《韻會》𠀤堂練切，音電。定也。《書·禹貢》奠高山大川。《盤庚》奠厥攸居。《周禮·天官·職幣》辨其物而奠其錄。《註》謂別其物色，而定其錄籍也。又薦也，頓爵神前也。《禮·文王世子》凡學，春官釋奠於先師，秋冬亦如之。又置也。《禮·內則》奠之而後取之。《註》男女授器必以篚，若無篚，則授者置諸地，受者亦就地以取之。又《集韻》徒徑切，音定。《周禮·春官》小史掌邦國之志，奠繫世，辨昭𥠇。又《韻會》唐丁切，音亭。《周禮·冬官考工記·匠人》凡行奠水，磬折以參伍。《註》奠水，渟水也。《說文》从酋。酋，酒也，下其丌也。考證：〔《周禮·地官·職幣》〕謹照原書地官改天官。〔《禮·文王世子》凡學，春夏釋奠於先師。〕謹照原文春夏改春官。

㚟：《廣韻》丑略切《集韻》陟略切，𠀤音㲋。《說文》獸也。似兔，靑色而大。又人名。《左傳》有石㚟。

奡：《廣韻》五到切《集韻》《正韻》魚到切《韻會》疑到切，𠀤音嫯。《說文》慢也。與傲通。又矯健貌。《韓愈·薦士詩》橫空盤硬語，妥貼力排奡。又人名。寒浞子，多力，能陸地行舟。《論語》奡盪舟。《總要》从𦣻从夰。夰，取高卬義。俗作奡，非。

𡙇：同缺。《張九齡選舉疏》每一官𡙇，以不次用之。《唐書·李嗣眞傳》太常𡙇黃鍾。又毀也，玷也。《江淹·上建平王書》坐貽謗𡙇。

奢：《廣韻》式車切《集韻》《韻會》詩車切《正韻》詩遮切，𠀤音賖。《說文》張也。《司馬相如·子虛賦》盛推雲夢以爲高奢。又侈也。《毛詩序》蜉蝣之詩，刺奢也。《杜牧之·阿房宮賦》秦愛紛奢。又美人名。《荀子·賦篇》閭娵子奢，莫之媒也。又世謂媼壻曰阿奢。《通鑑》竇懷貞再娶韋后乳嫗爲妻，奏請，輒自署皇后阿奢不慙。又西竺譽人曰蘭奢。《朱子·語錄》王導爲相，只周旋人過一生，嘗坐客二十許人，逐一稱讚，獨不及西僧，徐謂僧曰蘭奢。又姓。奢比，黃帝七輔之一。《路史》奢比辨乎東，以爲土師。《三才圖會》作奢北。《國名記》有奢北國。又《陸機·感丘賦》或披褐以敦儉兮，或侯服以崇奢。或延祚于黃耉兮，或喪志于札瘥。○按奢瘥俱六麻韻，亦在歌韻。《正字通》沿《字彙》之誤，將奢轉入歌韻，謬。又神名。《山海經》奢比之尸在其北。又或作奓。詳奓字註。又食遮切，音蛇。苗姓。明萬曆閒有奢崇明，奢進。考證：〔又美人名。《荀子·賦論篇》閭娵子奢，莫知媒也。〕謹照原書賦論篇省論字。莫知媒也改莫之媒也。

𡙈：《正字通》報本字。

奣：《廣韻》《集韻》𠀤烏猛切，音䁝。《六書略》明也。一曰六合淸明也。又《集韻》古猛切，音懭。義同。又《字彙補》橋名，在蘇州崑山縣。元末方國珍趨奣子橋，與張士誠戰。又《三尊譜錄》元始上皇丈人法諱奣。

𡙉：《玉篇》古文衡字。註詳行部十畫。又𡘻、𠧵。

𡙊：《玉篇》古文眞字。註詳目部五畫。

𡙋：《集韻》迄力切，音赩。《博雅》𡙋𡙋，肥也。

奤：《集韻》普伴切，音坢。面大曰奤。又《字彙補》胎上聲。《菽園雜記》南人詈北人爲奤子。

㚠：《集韻》馨幺切，音嘵。《博雅》大也。一曰香也，肥也，豕肉羹，音義同膮。又牽幺切，音蹺。又丘祅切，音趫。義𠀤同。

𡙛：《字彙》津私切，音兹。大也。

奦：《字彙》亡遇切，音務。大也。又事也。

奧：《唐韻》烏到切《集韻》《韻會》《正韻》於到切，𠀤音墺。室西南隅，人所安息也。《禮·曲禮》爲人子者，居不主奧。《禮運》人情以爲田，故人以爲奧也。又五祀之祭。《饒雙峰曰》五祀，先設主席，而祭于其所，親之也。後迎尸而祭于奧，尊之也。又官職。《東觀漢記》桓帝時，初置祕書監，宜掌祕奧。又積聚。《周語》野無奧草。又烹和也。《荀子·大略篇》泔之傷人，不若奧之。又山名。《山海經》丑陽之東三百里曰奧山，奧水出焉。又七亂切，音竄。爨神也。《禮·禮運》奧者，老婦之祭也。《註》奧，當作爨，祭至尸食竟而祭爨神，其神則先炊也，故謂之老婦。又《正韻》乙六切，音郁。隈也。水內曰奧。與澳隩通。又與燠同。《詩·小雅》日月方奧。《前漢·五行志》厥罰常奧。从宀从釆。俗作奥，非。《正字通》字彙廾部𢍢，音訓重出，今倂于此。說文奧从宀𢍏聲。宷，从宀从釆。从宀从釆或从凢从釆不成字。

𡙜：《說文》奪本字。

𡙝：《韻會》古文韋字。註詳部首。

奩：《唐韻》《正韻》力鹽切《集韻》《韻會》離鹽切，𠀤音簾。藏香之器。一曰鏡匣。《後漢·皇后紀》帝視太后鏡奩中物。今俗以嫁女之具曰妝奩。《說文》作籢。通作匳。別作匲𢅸𡙗。

𡙬：《字彙》多漚切，音鬬。取也。一曰𡙜字之譌。

𡙭：《字彙》子隨切，醉平聲。大也。

奪：〔古文〕𡙸𡜎《唐韻》《集韻》《韻會》《正韻》𠀤徒活切，音𢼠。彊取也。《前漢·食貨志》大賈富家，不得豪奪吾民。《景帝紀》漁奪百姓。《文中子·王道篇》輕施者必好奪。又鐫削祿階亦曰奪。《論語》奪伯氏騈邑三百。又狹路也。《禮·檀弓》齊莊公襲莒于奪。○按《左傳·襄二十三年》齊侯襲莒，杞殖華還載甲，夜入且于之隧。《杜註》：且于，莒邑。隧，狹路。鄭元引之證經云：隧奪聲相。近又云：或作兌，據此則奪非地名。敓，古奪字，兌卽敓之省文。𨻰澔失考，誤音兌，字書因之訓地名，𠀤非。又丘月切，音闕。《白居易·桐花詩》何此巴峽中，桐花開十月。草木堅彊物，所稟固難奪。又叶僻吉切，音狄。《大𤣥度首》石赤不奪，節士之必。敓或敓原字从攴。

奫：《廣韻》於倫切《集韻》紆倫切，𠀤音贇。奫潫，水深廣貌。《左思·吳都賦》泓澄奫潫。《元結·樂歌》聖德至深兮，奫奫如淵。

𡙮：《廣韻》直一切《集韻》直質切。𠀤與𢧤同。《說文》大也。一曰盛也。又《集韻》徒結切，音侄。義同。

奬：《廣韻》卽兩切《集韻》《韻會》子兩切，𠀤音槳。助也，勸勉也，褒美也。《左傳·襄十一年》同好惡奬王室。《朱傳》誘掖奬勸，以成其事。《杜甫詩》詞塲竟疎闊，平昔濫推奬。○按《說文》𤟌列犬部，嗾犬厲之也。本作㢡。隷省作奬。字彙泥說文嗾犬之訓，廾部收㢡，以奬爲俗書，失考正。趙宧光長箋，奬厲乃嗾犬之訓，俗通作褒奬，美辭。仕宦以爲課最之號，此不通字學之大也。說似泥。考證：〔《左傳·襄十一年》奬王室無閒兹命。〕謹按左傳作或閒兹命文義屬下，不屬上，不便與奬王室連引，謹照原文改同好惡奬王室。

奭：〔古文〕𡚐《唐韻》《集韻》《韻會》《正韻》𠀤施隻切，音釋。盛也。又赤貌。《詩·小雅》路車有奭。《又》韎韐有奭。或作迄逆切，音𧈅。又怒也。《前漢·竇嬰傳》嬰謝病，高遂說嬰曰：有如兩宮奭將軍，則妻子無類矣。俗本譌作螫。又人名。燕召公奭，武王十亂之一。又騶奭。《史記·荀卿傳》齊人頌曰：雕龍奭。又姓。漢北海太守奭偉，避元帝諱，攺姓盛。又《集韻》黑各切，音郝。義同。別作𠁗①䓇。①字从大日日。

𡙷：《集韻》於建切，音傿。大貌。一曰拳勇字。又虛延切，音嫣。義同。又《正譌》與醜同。𡣬𩕾字从此。○按𡙷無深義，《正字通》紛引諸家註釋，似贅。𥆞表示目光的流動，从大表示人形。

𡙸：《字彙補》古文奪字。《山海經》其音如𡙸百聲。《郭註》𡙸，百物名。

𡙹：《字彙補》古文奏字。註詳六畫。

𡙺：《字彙補》古文載字。見《石鼓文》。註詳車部六畫。

𡙻：《字彙補》同無。《鶡冠子·世兵篇》坱軋𡙻垠。

奮：《廣韻》《集韻》《韻會》《正韻》𠀤方問切，音僨。《說文》翬也。《爾雅·釋鳥》雉，絕有力奮。羊，絕有力奮。螽醜奮。鳥張羽奮奞也。《詩·邶風》不能奮飛。《史記·樂書》羽翮奮，角觡生。又震動也。《易·豫𧰼》雷出地奮。又揚也。《禮·樂記》奮至德之光。又振去塵也。《禮·曲禮》僕展軨效駕，奮衣由右上。又姓。《左傳》楚有司馬奮揚。又叶普麫切，音片。《孫楚·韓信贊》秦失其鹿，英雄交戰。遂寤明主，超然虎奮。从奞在田上。俗作𡚒，非。

奯：《廣韻》《集韻》𠀤呼括切，音豁。空大也。又目動也。《元包經》豐睛之奯。

𡚆：與𡙇同。

𡚇：《說文》乙獻切，讀若傿。𡙷本字。

𡚈：《字彙補》古文韋字。註詳部首。

𡚉：《集韻》瑟古作𡚉。註詳玉部九畫。

𡚊：《集韻》呼官切，音歡。《揚子·方言》始也，化也。

𡚏：《字彙補》古文喪字。註詳口部九畫。

𡚐：《集韻》奭古作𡚐。註詳十二畫。

奰：《廣韻》《集韻》《韻會》平祕切《正韻》毗意切，𠀤音備。《說文》壯大也。一曰迫也。又怒也，不醉而怒謂之奰。《詩·大雅》內奰于中國，覃及鬼方。《註》自近及遠，無不怨怒也。本作𡚤，从三目三大，今省作奰。

𡚗：《集韻》魯猥切，音磊。大也。

𡚠：《正字通》矍字之譌。《字彙》音義與目部矍同。附大部，非。

奲：《廣韻》昌也切《集韻》《韻會》齒者切《正韻》昌者切，𠀤音撦。寬大也。又紀元之號。夏國諒祚攺元奲都。又《集韻》典可切，音姼。富奲奲貌。又齒善切，音闡。義同。俗作嚲，非。

