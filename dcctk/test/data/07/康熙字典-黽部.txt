黽：《唐韻》莫杏切，音猛。《說文》鼃黽也。《爾雅·釋魚》鼁𪓰蟾諸，在水者黽。《疏》鼁𪓰，一名蟾諸，似蝦蟆，居陸地，其居水者名黽。一名耿黽。一名土鴨。狀似靑蛙，而腹大。陶註本草云：大而靑脊者，俗名土鴨。其鳴甚壯，卽此黽也。《埤雅》黽善怒，故音猛。又竹名。求黽。《管子·地員篇》在丘在山，皆宜竹箭求黽猶檀。《註》求黽，亦竹類也。又姓。漢黽初宮。見《印藪》。又《廣韻》武盡切《集韻》《正韻》弭盡切，𠀤音泯。勉也。《詩緝》嚴氏曰：力所不堪，心所不欲，而勉强爲之曰黽。《孫季昭示見編》黽，蛙屬。蛙黽之行，勉强自力，故曰黽勉。如猶之爲獸，其行趦趄，故曰猶豫。又《玉篇》眉耿切《廣韻》武幸切《集韻》《韻會》母耿切，𠀤音鼆。義同。又《集韻》《類篇》𠀤眉耕切，音盲。地名。《史記·春申君傳》秦踰黽隘之塞而攻楚。《正義曰》黽隘之塞在申州。又《廣韻》《集韻》彌兗切《正韻》美辯切，𠀤音緬。《廣韻》黽池，縣名。《前漢·地理志》弘農郡有黽池縣。又《高帝紀》復黽池。《廣韻》黽池，亦音泯。又《韻補》叶名舌切，音蔑。《後漢·桓帝時謠曰》舉秀才，不知書。舉孝廉，父別居。寒素淸白濁如泥，高第良將怯如黽。《譚苑醍醐云》泥音涅。或音匿。黽音蔑。或音密。晉書作怯如雞，蓋不得其音而改之。按論語，涅而不緇，楚辭及史記屈原傳，作泥而不滓。索隱曰：泥音涅，據此知泥有涅音，則桓帝時謠黽讀爲蔑矣。《說文》从它，象形，黽頭與它頭同。《徐鉉曰》象其腹也。《六書正譌》鼃本義借爲黽勉字。別作僶、勔。𠀤非。緇字原刻从𡿧。它字原刻从𪓑省E彐。

黾：《正字通》俗黽字。又作𪓙，亦非。

黿：《唐韻》《集韻》《韻會》𠀤愚袁切，音元。《說文》大𪔀也。《三蒼解詁》似𪔀而大。《爾雅翼》黿，𪔀之大者，闊或至一二丈，天地之初，介潭生先龍，先龍生元黿，元黿生靈龜，靈龜生庶龜。凡介者生於庶龜，然則黿介蟲之元也，以龞爲雌，黿鳴則𪔀應。《淮南子·說山訓》燒黿致𪔀，此以其類求之。《埤雅》黿亦思生，其脂得火，可燃鐵。《左傳·宣四年》楚人獻黿於鄭靈公，公子宋與子家將見。子公之食指動，以示子家曰：他日我如此，必嘗異味。及入，宰夫將解黿，相視而笑。公問之，子家以告。及食大夫黿，召子公而弗與也。子公怒，染指於鼎，嘗之而出。又天黿，次名。《周語》武王伐紂，星在天黿。《註》星，辰星也。天黿，次名。一曰𤣥枵。○按云辰星是月在須女，伏天黿之首也。《字彙》謂辰星次名，誤。又蜤蜴也。《史記·周本紀》龍亡而漦在櫝，化爲伭黿，以入王後宮。《索隱曰》亦作蚖，蜤蜴也。又《廣韻》五丸切《集韻》五官切，𠀤音岏。義同。又《韻補》叶虞雲切，音輑。《蘇軾·季氏潛珍閣銘》因石阜以庭宇，跨飮江之鼇黿，岌飛簷與鐵柱，插淸江之奫淪。

𪓔：《集韻》《類篇》𠀤渠幽切，同虯。《說文》龍子有角者。又《鄭樵·通志略》龍子有角曰𪓔，無角曰虬。○按虬，本作虯。《通志》分虬𪓔爲二，非。又《字彙》驅尤切，音丘。西域有𪓔兹國，漢隷有侏𪓔𥓓，皆此音，今皆作龜，非。鬮字亦从𪓔，今從龜，亦非。○按《正字通》謂古龜有丘音，《說文》龜，舊也。《字彙》似是而非。

𪓕：《字彙補》籀文黽字。

𪓖：《字彙補》同黽。

𪓚：《集韻》汝甘切，音蚺。龜甲邊也。○按卽𪚮字之譌。詳龜部𪚮字註。

鼀：《唐韻》七宿切《集韻》七六切，𠀤音蹴。《說文》詹諸也，其鳴詹諸，其皮鼀鼀，其行圥圥。《廣韻》䗇鼀。

𪓛：《集韻》於郞切，音泱。龜屬。《郭璞·江賦》鱝𪓛𪓢𪓹。《李善註》𪓛，龜形，薄頭，喙似鵝，指爪。

𪓜：《集韻》《類篇》𠀤補火切，音跛。《集韻》蟲名。蟾蜍也。

鼁：《廣韻》丘据切《集韻》丘據切，𠀤音㰦。《爾雅·釋魚》鼁𪓰，蟾諸。《郭註》似鰕蟇，居陸地。淮南謂之去蚥。《疏》鼁𪓰，一名蟾諸。又《集韻》《類篇》𠀤口舉切，區上聲。義同。㰦字原刻从去从攵。參見《考證》。考證：〔音〈去攵〉〕謹按廣韻集韻鼁㰦同音〈去攵〉改㰦。〔淮南謂之去蚊。〕謹照爾雅註原文蚊改蚥。

䵶：《唐韻》其俱切《集韻》權俱切，𠀤音衢。《說文》𪓷屬。頭有兩角。出遼東。又《廣韻》《集韻》𠀤居侯切，音鉤。亦作𪓟。《集韻》𪓟鼊，水蟲名。似龜，皮有文。《正字通》與玳瑁各別，卽今蟕蠵之小者，玳瑁有四鬣無足。

鼂：〔古文〕𪓨𪓲《唐韻》直遙切《集韻》《韻會》《正韻》馳遙切，𠀤音潮。《說文》匽鼂也。揚雄曰：匽鼂，蟲名。又姓。衞大夫史鼂之後。漢有鼂錯。○按《漢書·景帝紀》作晁錯，本傳作鼂錯。師古註𠀤云：古朝字。然考《字書》朝、鼂二字音同義異，絕不相蒙。止於又姓一條，鼂字下則云：或作晁。又姓朝字下則云：又姓，通作晁。則三字本屬一字，至蟲名一條，則鼂字本義，於朝無涉耳。又人名。庶長鼂。見《史記·秦本紀》。又《廣韻》陟遙切，音昭。與朝同。《楚辭·九章》甲之鼂吾以行。《王逸註》鼂，旦也。《前漢·嚴助傳》鼂不及夕。○按《正字通》云：杜林以鼂爲朝夕之朝，林罕非之。《同文備考》亦云：鼂借爲朝，非。然《楚辭》及《漢書》註𠀤云古朝字。而《廣韻》亦云與朝同。則未爲無據。

𪓡：《篇海》七宿切，音𧐶。蟾蝫。

𪓢：《字彙》同𪓬。

䵷：《集韻》《正韻》𠀤古文蛙字。《說文》蝦蟇也。《玉篇》䵷同鼃。《釋名》鼃蟈，長股也。顏師古曰：䵷似鰕蟇而小，長脚。《爾雅·釋魚疏》陶註本草云：一種小形善鳴，喚名爲䵷者，卽郭璞云靑蛙者也。後脚長，故善躍。大其聲，則曰䵷。小其聲，則曰蛤。《周禮·秋官》蟈氏掌去䵷黽。又淫聲曰䵷聲。班固曰：淫䵷不可聽者，非韶夏之樂也。《前漢·王莽傳贊》紫色䵷聲。《註》䵷者，樂之淫聲。又始也。《廣雅》鼃，始也。又《廣韻》戸媧切《集韻》胡瓜切，𠀤音華。義同。

鼃：《正字通》同䵷。

鼄：《唐韻》陟輸切《集韻》追輸切，𠀤音株。《說文》鼅鼄也。《爾雅·釋蟲》䵹鼄，鼄蝥。《郭註》今江東呼蝃蝥，在地中布網者土䵹鼄，絡幕草上者草䵹鼄。《揚子·方言》自關而西，秦晉之閒，謂之鼄蝥。自關而東，趙魏之郊，謂之䵹鼄，或謂之蠾蝓。北燕朝鮮洌水之閒，謂之蝳蜍。《三國志·管輅傳》輅射覆，卦成曰：第三物𣫅觫長足，吐絲成羅，尋網求食，利在昏夜，此䵹鼄也。俗作蛛。

𪓧：《集韻》《類篇》𠀤時刃切，音愼。同蜃。《集韻》大蛤，雉入水所化。又《集韻》是忍切，音腎。義同。

𪓨：《玉篇》古文鼂字。註詳五畫。

鼅：《廣韻》陟離切《集韻》珍離切，𠀤音知。《玉篇》鼅鼄也。又《集韻》知義切，音智。義同。本作䵹。俗作蜘。《龍龕》同鼅。鼅字黽从冖作。

𪓬：《廣韻》莫兮切《集韻》緜批切，𠀤音迷。《廣韻》𪓬𪓹似龜，堪啖，多膏。《郭璞·江賦註》𪓬𪓹與䵶鼊相似，大如䕠生，乳海邊白沙中。《正字通》異魚圖贊云：𪓬𪓹海鯨，名曰匽鼂，一枚剖之有三斛膏。

𪓮：《集韻》丘葛切，音渴。蛙類。《正字通》𪓮，蛙聲也，因聲閣閣，俗遂立𪓮字，𪓮卽閣之轉音，非蛙屬，別有𪓮也。

䵸：《廣韻》七由切《集韻》雌由切，𠀤音秋。與𪓰同。

𪓯：《正字通》俗𪓬字。

𪓰：《廣韻》七由切《集韻》雌由切，𠀤音秋。《爾雅·釋魚》鼀𪓰，蟾諸。又《說文》𪓿字註：引《詩》：得此𪓰𪓿。○按《詩·衞風》今作戚施。又《唐韻》七宿切，音蹴。《說文》𪓗，或从酋。○按𪓰，从黽从酋，聲轉入有，戚音重讀之戚，又轉蔟音也。

𪓱：《字彙》同䵴。

𪓲：《字彙補》古文鼂字。註詳五畫。

𪓷：《唐韻》胡雞切《集韻》弦雞切，𠀤音奚。《說文》水蟲也。薉貉之民食之。

鼆：《唐韻》亡耿切《集韻》《正韻》母耿切，𠀤音黽。句鼆，魯邑。《左傳·文十五年》一人門於句鼆。又《唐韻》武庚切《集韻》眉耕切，𠀤音盲。《說文》鼆，冥也。从冥，黽聲，讀若黽蛙之黽。

鼇：《唐韻》五牢切《集韻》《韻會》《正韻》牛刀切，𠀤音敖。《說文》海中大鱉也。《玉篇》傳曰：有神靈之鼇，背負蓬萊之山，在海中。《史記·三皇本紀》女媧氏斷鼇足，以立四極。俗作鰲，非是。

𪓹：《廣韻》莫霞切《集韻》謨加切，𠀤音麻。《廣韻》𪓢𪓹似䵶鼊，生海邊沙中，肉甚美，多膏。

䵹：《說文》鼅本字。《爾雅·釋蟲》䵹鼄，鼄蝥。詳鼄字註。

鼈：《唐韻》幷列切《集韻》《韻會》《正韻》必列切，𠀤音鷩。《說文》甲蟲。《玉篇》龜屬。一名神守。一名河伯从事。《埤雅》鼈以眼聽，穹脊連脅，水居陸生。《爾雅翼》鼈卵生，形圓脊穹，四周有。帬易說卦：離爲鼈，爲蟹，爲龜，以其骨在外，肉在內也。周禮冬官考工記，外骨爲龜屬，內骨爲鼈屬，以鼈有肉緣，比龜爲內骨耳。《淮南子·說林訓》鼈無耳，而目不可瞥，精於明也。陸佃曰：鶴影生，鼈思生，鼈伏於淵而卵剖於陵，此以思化也。《又》鼈伏隨日，謂隨日光所轉，朝首東鄕，夕首西鄕。又《爾雅·釋魚》鼈三足爲能。《山海經》從山多三足鼈。又納鼈。《本草註》鼈無足而頭尾不縮者，名曰納鼈。又星名。《史記·天官書》旬始出於北斗旁，狀如雄雞，其怒靑黑，象伏鼈。又縣名。《前漢·地理志》牂牁郡鼈縣。又官名。《周禮·天官·𪔀人》掌取互物。又姓。《蜀王本紀》鼈令尸亡隨江郫，與望帝相見，望帝以爲相，而禪國，號曰開明。又木鼈子，番木鼈，𠀤草名。又石鼈。《本草註》石鼈生海邊。又土鼈，畜象處，象屎所生，斬斷復自合，能續骨。又蕨別名。亦作虌。《爾雅·釋草》蕨虌。《郭註》初生無菜，可食，江西謂之虌。《詩·召南》言采其蕨。《毛傳》蕨，鼈也。其初生時似鼈脚，故名。又叶毘祭切，音備。《左思·蜀都賦》白黿命鼈，𤣥獺上祭。俗作蟞鱉。考證：〔《史記·天官書》甸始出於北斗旁。〕謹照原文甸始改旬始。

鼉：《唐韻》徒何切《集韻》《韻會》《正韻》唐何切，𠀤音駝。《說文》水蟲。《陸璣云》鼉似蜥蜴，長丈餘，其甲如鎧，皮堅厚，可冒鼓。《詩·大雅》鼉鼓逢逢。一說鼓聲逢逢，象鼉鳴。《續博物志》鼉長一丈，其聲似鼓。《埤雅》鼉鳴應更，吳越謂之鼉更。又鼉欲雨則鳴，里俗以鼉識雨。《禮·月令》季夏，天子命漁師，伐蛟取鼉，登龜取黿。亦作鱓。《呂氏春秋》帝顓頊令鱓先爲樂倡，鱓乃偃浸，以其尾鼓其腹，其音英，卽鼉也。又《史記·晉世家》曲沃桓叔子鱓。《索隱》鱓音陀。又《集韻》唐干切，音壇。又時戰切，音繕。義𠀤同。又叶徒沿切，音田。《馬融·廣成頌》左挈夔龍，右提蛟鼉。春獻王鮪，夏薦𪔀黿。考證：〔以其尾鼓其腹，其音鱓。〕謹照呂氏春秋原文鱓改英。

𪓼：《集韻》多年切，音顚。𪓼𪓷，鼃類。似䵹鼄，出遼東，土人食之。

鼊：《廣韻》比激切《集韻》《韻會》必歷切，𠀤音壁。《韻會》䵶鼊，龜屬。似龜而漫胡無指爪，其甲有珠文如瑇瑁。

𪓽：《字彙補》卽鼉字。《逸周書·王會解》會稽以𪓽。

𪓾：《字彙補》與鼇同。

𪓿：《唐韻》式支切《集韻》商支切，𠀤音施。《說文》𪓰𪓿，詹諸也。詩曰：得此𪓰𪓿。言其行𪓿𪓿。○按《詩·衞風》今作戚施。

𪔁：《字彙補》古文秋字。出漢高陽令𥓓。註詳禾部四畫。

