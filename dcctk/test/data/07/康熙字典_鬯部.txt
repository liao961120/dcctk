鬯：《唐韻》《集韻》《韻會》𠀤丑亮切，音悵。《說文》以秬釀𩰪艸，芬芳攸服以降神也。《易·震卦》不喪匕鬯。《註》鬯，香酒，奉宗廟之盛也。《書·洛誥》以秬鬯二卣曰明禋。《傳》黑黍曰秬，釀以鬯草。《詩·大雅》秬鬯一卣。《傳》鬯，香草也。築煑合而鬱之曰鬯。《周禮·春官》鬯人掌共秬鬯而飾之。《註》鬯，釀秬爲酒，芬香條暢於上下也。又《詩·鄭風》抑鬯弓忌。《註》鬯弓，弢弓。又與暢同。《前漢·郊祀志》草木鬯茂。《註》師古曰：鬯與暢同。《集韻》或作𥠴。

𩰠：《集韻》寫與切，音諝。與糈同。糧也。

𩰡：《集韻》爽士切，音史。香之美者。

𩰢：《唐韻》疎吏切《集韻》疏吏切，𠀤音駛。《說文》列也。《玉篇》烈也。○按𩰢與𩰡異，合爲一字者，非是。

𩰤：《廣韻》其呂切《集韻》臼許切，𠀤音巨。《說文》黑黍也。一稃二米以釀也。《玉篇》今作秬。詳禾部秬字註。考證：〔《說文》黑黍也。一粰二米，以釀也。〕謹照原文一粰改一稃。

𩰥：《說文》爵本字。禮器也。象𩰥之形，中有鬯酒，又持之也。所以飮器象𩰥者，取其鳴節節足足也。《玉篇》竹器，所以酌酒也，今作爵。詳爪部爵字註。

𩰧：《廣韻》古文爵字。註詳爪部十四畫。

𩰪：《集韻》紆物切，音罻。《說文》芳艸也。一曰𩰪鬯，百艸之𦻏，遠方𩰪人所貢芳草以降神。𩰪，今𩰪林郡也。《九經字樣》𩰪，芳草也。𩰪木叢生也。今經典相承，通用鬱字。互詳鬱字註。《類篇》或作𩏴。

鬱：〔古文〕𦉚《唐韻》《廣韻》《集韻》《類篇》《韻會》𠀤紆物切，音罻。《說文》木叢生者。《詩·秦風》鬱彼北林。《傳》鬱，積也。《疏》鬱積而茂盛。又《詩·豳風》六月食鬱及薁。《傳》棣屬。《陸璣疏》其樹高五六尺，其實大如李，色正赤，食之甘。又《書·五子之歌》鬱陶乎予心。《疏》鬱陶，憤結積聚之意。又《周禮·冬官考工記·鳧氏》鍾弇則鬱。《註》聲不舒揚。又《禮·內則》鳥皫色而沙鳴鬱。《註》鬱，腐臭也。又《左傳·昭二十九年》鬱湮不育。《註》鬱，滯也。又《爾雅·釋言》鬱，氣也。《疏》謂鬱蒸之氣也。又《廣雅》鬱，長也。又《廣韻》鬱，幽也，悠思也。又地名。《前漢·地理志》鬱林郡，故秦桂林郡，屬尉佗。又水名。《山海經》鬱水出象郡。又姓。《廣韻》出《姓苑》。《干祿字書》俗作欝。又與𩰪通。《周禮·春官》鬱人和鬱鬯，以實彝而𨻰之。《註》鄭司農云：鬱，草名。十葉爲貫，百二十貫爲築，以煮之鐎中，停于祭前。鬱爲草若蘭。

