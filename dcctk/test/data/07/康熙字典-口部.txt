口：〔古文〕𠮚𠙵《唐韻》苦后切《集韻》《韻會》去厚切《正韻》苦厚切，𠀤𡨥上聲。《說文》人所以言食也。象形。《易·頤卦》自求口食。《書·大禹謨》唯口出好興戎。又戸口。《孟子》數口之家。《前漢·宣帝紀》膠東相成勞來不怠，流民自占八萬餘口。又《李陵傳》捕得生口，言李陵敎單于爲兵，以備漢軍。又姓。《唐韻》今同州有之。《正字通》明弘治中，宣府通判口祿。又古口，複姓。《正字通》漢有古口引。又壺口，山名。《書·禹貢》冀州旣載壺口。又谷口，地名。《史記·范睢傳》北有甘泉谷口。《註》九嵏山中西謂之谷口。又列口，縣名。《前漢·地理志》樂浪郡，列口縣。又《史記·倉公傳》切其脉時，右口氣息。《註》右手寸口也。脉經，從魚際至高骨却行一寸，其中名曰寸口，其骨自高。又《韻補》苦動切，音孔。《釋名》口，空也。空上聲。又叶康杜切，音苦。《詩·小雅》好言自口，莠言自口。憂心愈愈，是以有侮。《前漢·溝洫志》且漑且糞，長我禾黍。衣食京師，億萬之口。《宋玉·風賦》侵淫谿谷，盛怒於土囊之口，緣泰山之阿，舞於松柏之下。下叶音戸。◎按唐韻正，口古音苦。引朱子韓文考異云：今建州人謂口爲苦，走爲祖。雖出俚俗，亦由音本相近，故與古暗合也。是直以爲口當讀作苦，非止叶音矣。又叶恪侯切，音彄。《梁法雲·三洲歌》三洲斷江口，水從窈窕河傍流。

𠮙：《集韻》億姞切，音乙。𠮙𠮙，聲也。

𠮚：《字彙補》古文口字。註詳部首。

𠮛：《玉篇》古文旨字。註詳日部二畫。

𠮜：《集韻》乙黠切，音軋。鳥聲。

古：〔古文〕𠖠𡇣《唐韻》《集韻》公戸切《韻會》果五切《正韻》公土切，𠀤音鼓。《爾雅·釋詁》古，故也。《說文》从十，口。識前言者也。《徐鉉曰》十口所傳，是前言也。《玉篇》久也，始也。《書·堯典》曰若稽古帝堯。《詩·邶風》逝不古處。《前漢·藝文志》世歷三古。《孟康曰》伏羲上古，文王中古，孔子下古。又《禮·祭義》以祀天地、山川、社稷、先古。《註》先古，謂先祖也。又《周禮·冬官考工記》輪已庳，則於馬終古登阤也。《註》終古，猶言常也。又賁古，縣名。《前漢·地理志》益州郡賁古縣。又姓。《廣韻》周太王從邠適岐，稱古公，其後氏焉。漢有古初，蜀志有廣漢功曹古牧，北魏有古弼。又草名。《爾雅·釋草》紅蘢古。《註》俗呼紅草爲蘢鼓，語轉耳。又《集韻》古暮切，音顧。亦作故，義同。《劉向·九歎》興離騷之微文兮，兾靈修之壹悟。還余車于南郢兮，復姓軌于初古。又《字彙補》溪姑切，音枯。古成氏，複姓。漢廣漢太守古成雲。後秦古成詵，以文章參樞密。

句：《唐韻》九遇切《集韻》《韻會》俱遇切，𠀤音屨。《玉篇》止也，言語章句也。《類篇》詞絕也。《詩·關雎疏》句古謂之言。秦漢以來，衆儒各爲訓詁，乃有句稱。句必聯字，而言句者，局也。聮字分疆，所以局言者也。又僂句，地名，龜所出也。《左傳·昭二十五年》初，臧昭伯如晉，臧會竊其寶龜僂句。又《禮·樂記》句中鉤。《疏》謂大屈也。言音聲大屈曲，感動人心，如中當於鉤也。又《周禮·冬官考工記·廬人》句兵欲無彈。《註》句兵，戈戟屬。《釋文》句，俱具反。又音鉤。又《史記·叔孫通傳》臚句。《註》上傳語告下爲臚，下告上爲句。又高句驪，遼東國名，漢爲縣。《前漢·地理志》元菟郡高句驪。又句容，縣名。《地理志》丹陽郡句容縣。又《廣韻》古𠋫切《集韻》《韻會》《正韻》居𠋫切，𠀤音遘。《廣韻》句當。《宋史·曹彬傳》江南句當公事回。又姓。《華陽國志》王平，句扶，張翼，廖化𠀤爲將。時人曰：前有王句，後有張廖。又《類篇》拘也。又與彀同。《詩·大雅》敦弓旣句。《釋文》句，說文作彀。張弓曰彀。又《唐韻》《集韻》古侯切《韻會》《正韻》居侯切，𠀤音溝。俗作勾。《說文》曲也。《禮·月令》句者畢出。《左傳·哀十七年》越子爲左右句卒。《註》鉤伍相著，別爲左右屯。《前漢·趙充國傳》入鮮水北句廉上。《註》句廉，渭水岸曲而有廉稜也。又《集韻》亦作區。《禮·樂記》區萌達。《註》屈生曰區。《釋文》區音勾，古侯反。又句芒，春神。《禮·月令》其神句芒。又句龍，社神。《左傳·昭二十九年》共工氏有子，曰句龍，爲后土。又句繹，邾地。《春秋·哀二年》盟于句繹。又句瀆，齊地。《左傳·襄十九年》執公子牙于句瀆之丘。《前漢·地理志》濟隂郡，句陽縣。《註》左傳句瀆之丘也。又寃句、句章，𠀤縣名。《前漢·地理志》會稽郡句章縣，濟隂郡寃句縣。《註》師古曰，句音鉤。又句吳。《史記·吳世家》自號句吳。《註》吳言句者，發聲也。猶言于越耳。又《五音集韻》亦姓。《史記·仲尼弟子傳》句井疆。《註》正義曰：句作釣。又《廣韻》其俱切《集韻》權俱切，𠀤音衢。須句，地名。《春秋·文七年》公伐邾，取須句。《音義》句，其俱反。又句町，縣名。《前漢·地理志》牂牁郡句町縣。《註》師古曰，音劬挺。又《字彙補》與絇同。履頭飾也。《周禮·天官·屨人》靑句。《註》句當爲絇。《前漢·王莽傳》句履。《註》師古曰，其形岐頭。又《集韻》恭于切，音俱。本作拘。或作佝，𢳉止也。又《史記·孝文紀》故楚相蘇意爲將軍，軍句注。《註》應劭曰，山險名也。索隱曰，句音俱。包愷音鉤。又與矩同，方也。《莊子·田子方》履句履者知地形。《陸德明·音義》句音矩。徐云：其俱反。李云：方也。又古有切，音九。《淮南子·地形訓》自東北至西北方，有岐踵民，句癭民。《註》句，讀若九。《說文》本作𠯶。𠯶篆文句字，从口𠃚（丩）聲。考證：〔《史記·仲尼弟子傳》句井疆。《註》正義曰，句作勾。〕謹照原文勾改釣。

另：《五音集韻》郞定切，音令。分居也，割開也。◎按另字下从力，與刀異。詳下叧字註。

叧：《集韻》古瓦切，音寡。《玉篇》剔人肉，置其骨。《集韻》與冎剮同。

叨：《唐韻》土刀切《集韻》《韻會》《正韻》他刀切，𠀤音滔。同饕。《說文》貪也。《書·多方》叨懫日欽。《莊子·漁父篇》好經大事，變更易常以挂功名，謂之叨。《後漢·梁冀傳》貪叨凶淫。又《盧植傳》橫叨天功，以爲已力。《揚子·方言》叨惏，殘也。又《廣韻》叨濫。《正字通》沗也，濫也。

叩：《集韻》《韻會》《正韻》𠀤丘𠋫切，音𡨥。《玉篇》叩，擊也。《禮·學記》叩之以小者，則小鳴。叩之以大者，則大鳴。《論語》以杖叩其脛。《公羊傳·僖十九年》其用之社奈何，蓋叩其鼻以血社也。《史記·秦始皇紀》叩關而攻秦。又《集韻》以手至首也。《正字通》稽顙曰叩首。《前漢·李陵傳》叩頭自請。又《韻會》問也，發也。《論語》我叩其兩端而竭焉。《疏》叩，發動也。又《廣韻》《正韻》苦后切《集韻》《韻會》去厚切，𠀤音口。《廣韻》叩頭。又《正韻》問也。本作𧥣。又《廣韻》與扣同。亦擊也。又叶孔五切，音苦。《韓愈·元和聖德詩》取之江中，枷脰械手。婦女纍纍，啼哭拜叩。手音暑。考證：〔《禮·樂記》叩之以小者，則小鳴。叩之以大者，則大鳴。〕謹照原書樂記改學記。

只：《唐韻》《正韻》諸氏切《集韻》《韻會》掌氏切，𠀤音紙。《說文》語已詞也。《詩·鄘風》母也天只，不諒人只。《左傳·襄二十七年》諸侯歸晉之德只。又《詩·王風》其樂只且。《箋》言其自樂此而已。又《小雅》樂只君子。《箋》只之言是也。又姓。《正字通》明有只好仁。又《廣韻》《集韻》章移切《韻會》支移切，𠀤音支。《廣韻》專辭。又《五音集韻》之日切，音質。本之爾切，無質音，今讀若質，俗音新增。又《韻會小補》章忍切，音軫，引集韻云：只通作軹，莊子大宗師，而奚來爲軹。○按《集韻》軹註，𠀤無只通作軹之明文，雖字義相同，實非一字，《韻會》小補非。又《楊氏轉註古音》引《楚辭》大招，白日昭只。只讀作馨，語餘聲。本作𠷓，省作只。○按𠷓、只二字，諸韻書皆分載，音切各別，只𠀤無馨音，楊氏說非。《集韻》亦作𠮡。

叫：《唐韻》《正韻》吉弔切《集韻》《韻會》古弔切，𠀤音訆。《說文》嘑也。《詩·小雅》或不知叫號。《釋文》叫本又作嘂。又叫叫，遠聲也。《揚雄·解難》大語叫叫。又叫奡，高舉貌。《司馬相如·大人賦》糾蓼叫奡。又色叫。《麈史》王德用召入兩府，有干薦舘職者。王曰：某武人，素不閱書，若奉薦則色叫矣。今人以事理不相當爲色叫，本此。又《集韻》《韻會》𠀤古幼切，音救。《集韻》聲也。《莊子·齊物論》叫者譹者，郭象讀。《前漢·昌邑王傳》遂叫然號曰。《玉篇》同噭。《集韻》或作嘄𠶼。俗作呌，非。考證：〔《司馬相如·大人賦》糾廖叫奡。〕謹照原文糾廖改糾蓼。

召：《唐韻》直少切《集韻》《韻會》《正韻》直笑切，𠀤潮去聲。《說文》評也。《王逸曰》以手曰招，以言曰召。《書·甘誓》大戰于甘，乃召六卿。《詩·齊風》自公召之。《禮·曲禮》父召，無諾唯而起。又《廣韻》《正韻》實照切《集韻》《韻會》時照切，𠀤同邵。《廣韻》邑名。《詩序》甘棠，美召伯也。《箋》召伯，姬姓，名奭，食邑于召。又姓。《廣韻》召公之後。《前漢·循吏傳》召信臣，九江壽春人。《氏族博考》春秋召與邵一氏，後分爲二，汝南安陽之族皆从邵。

叭：《集韻》普八切，音汃。聲也。又《五音集韻》普活切，音鱍。口開也。又《正字通》讀若霸。喇叭，軍中吹器。俗呼號筒。見戚繼光新書號令篇。

㕣：〔古文〕𧮲《唐韻》《集韻》《韻會》𠀤以轉切，音抁。《說文》山閒陷泥地。从口从水，敗貌。讀若沇州之沇。九州之渥地也，故以沇名焉。《徐鍇曰》口象山門。八半水，象土上有少水也。《韻會》兗本作㕣，通作沇，今文作兗。《毛晃曰》兗字，中从㕣。俗从公作兖，非。考證：〔《徐鉉曰》〕謹照說文徐鉉改徐鍇。

叮：《廣韻》《集韻》《正韻》𠀤當經切，音丁。《玉篇》叮嚀，囑付也。又通作丁寧。《後漢·郞覬傳》丁寧再三，留神於此。

可：《唐韻》肯我切《集韻》《韻會》《正韻》口我切，𠀤音坷。《說文》肯也。《廣韻》許可也。《韻會》可者，否之對。《書·堯典》囂訟可乎。《文中子·事君篇》達人哉山濤也，多可而少怪。又僅可，未足之辭。《論語》子曰：可也𥳑。又《禮·內則》擇于諸母與可者。《註》諸母，衆妾也，可者，傅御之屬也。又所也。《禮·中庸》體物而不可遺。《註》體猶生也，可猶所也。不有所遺，言萬物無不以鬼神之氣生也。又姓。《正字通》唐諫議大夫可中正，宋紹興進士可懋。又《字彙補》苦格切，音克。《魏書·吐谷渾傳》可汗，此非復人事。《唐書·突厥傳》可汗猶單于也，妻曰可敦。又叶孔五切，音苦。《韓愈·元和聖德詩》負鄙爲難，縱則不可。出師征之，其衆十旅。又叶口箇切，軻去聲。《魏文帝·寡婦賦》伏枕兮不寐，逮平明兮起坐。愁百端兮猥來，心鬱鬱兮無可。又《集韻》歌古作可。註詳欠部十畫。又讀作何。《石鼓文》其魚隹可。《風雅廣逸註》隹可讀作惟何，古省文也。

台：《唐韻》與之切《集韻》《韻會》盈之切《正韻》延知切，𠀤音怡。《爾雅·釋詁》台，我也。《又》予也。《書·禹貢》祇台德先。《湯誓》非台小子，敢行稱亂。又《說文》悅也。《史記·太史公自序》唐堯遜位，虞舜不台。又《揚子·方言》養也，晉衞燕魏曰台。又失也，宋魯之閒曰台。又《唐韻》土來切《集韻》《韻會》湯來切，𠀤音胎。《廣韻》三台星。亦作能。《周禮·春官·大宗伯司中註》司中三能，三階也。《疏》武陵太守星傳云：三台一名天柱，上台司命爲太尉，中台司中爲司徒，下台司祿爲司空，史漢皆作三能。又姓。北史有台氏。又天台，山名，在會稽。又州名。《韻會》本漢冶縣，宋爲赤城郡，唐攺台州。又《春秋·襄十二年》莒人伐我東鄙，圍台。《註》琅邪費縣南有台亭。《釋文》台，敕才反，又音臺，一音翼之反，三音皆可讀。又《集韻》堂來切，音臺。台背，大老也，通作鮐。《詩·大雅》黃耇台背。《箋》台之言鮐也，大老則背有鮐文。《釋文》台亦讀湯來反。又縣名。《前漢·地理志》元菟郡上殷台縣。《又》樂浪郡蠶台縣。又《集韻》台谷，地名。又《集韻》祥吏切，音寺。嗣古作台。《書·舜典》舜讓于德，弗嗣。《今文尚書》作不台。考證：〔《集韻》祥吏切，音寺。古文嗣字。〕謹照原文古文嗣字改嗣古作台。〔《古文尚書》作弗台。〕謹照文選典引註古改今。弗改不。

叱：《唐韻》《集韻》《韻會》《正韻》𠀤尺栗切，音𩾔。《說文》訶也。《倉頡篇》大訶爲叱。《禮·曲禮》尊客之前不叱狗。《左傳·昭二十六年》子囊帶從野洩，叱之。《公羊傳·莊十一年》手劒而叱之。《史記·淮隂侯傳》喑噁叱咤，千人皆廢。又《集韻》亦作嘯。《禮·內則》不嘯不指。《註》嘯讀爲叱。又《集韻》《韻會》𠀤戚悉切，音七。《集韻》聲也。《莊子·齊物論》叱者吸者。《註》若叱咄聲。《陸德明·音義》𠮟，昌實反，徐邈音七。《毛晃曰》从口从七。或从匕，誤。

𠮟：《集韻》火跨切，音化。開口貌。○按《正字通》同吪，通作䚰。無據。

史：〔古文〕㕜《唐韻》疎士切《集韻》《韻會》爽士切《正韻》師止切，𠀤音使。《說文》記事者也。《玉篇》掌書之官也。《世本》黃帝始立史官，倉頡沮誦居其職。《書·立政》周公若曰：太史司𡨥蘇公，式敬爾繇獄，以長我王國。《詩·小雅》旣立之監，或佐之史。《禮·曲禮》史載筆，士載言。又《玉藻》動則左史書之，言則右史書之。又《周禮·天官·宰夫》八職，五曰府，掌官契以治藏，六曰史，掌官書以贊治。○按《周禮》凡官屬皆有府史。又《周禮·天官》女史掌王后之禮職。《春官》大史掌建邦之六典，小史掌邦國之志，內史掌王之八枋之灋，外史掌書外令。又御史，長史，刺史，𠀤漢官名。又太史，九河之一。《爾雅·釋水》太史。《疏》李巡云：禹大使徒衆，通其水道，故曰太史。又姓。《廣韻》周卿，史佚之後，出建康。又《廣韻》漢複姓，五氏：世本衞有史朝朱駒，漢書藝文志有靑史氏著書，又有新豐令王史音，吳有東萊太守太史慈，晉有東萊侯史光。又叶疎土切。《易林》重黎祖後，司馬大史。陵氏之災，罹宮悲苦。《說文》本作㕜。从又持中。中，正也。

右：《唐韻》于救切《集韻》《韻會》尤救切《正韻》爰救切，𠀤音峟。與祐佑通。《說文》助也。《爾雅·釋詁》右，導也，勴也，亮也。《書·益稷》予欲左右有民。《註》左音佐。《太甲》惟尹躬，克左右，厥辟宅師。《詩·大雅》保右命爾，燮伐大商。又左之對也。《書·禹貢》夾右碣石入于河。《禮·少儀》贊幣自左，詔辭自右。《註》立者尊右。又上也。《前漢·公孫弘傳》守成上文，遭遇右武。《註》師古曰：右亦上也。又《循吏傳》文翁以爲右職。《註》師古曰：右職，縣中高職也。又强也。《後漢·明帝紀》無令豪右，得固其利。又官名。《周禮·夏官》司右，掌羣右之政令。《註》羣右，戎右，齊右，道右也。又姓。《正字通》漢右公弼，宋右嘉祥，明右巖。又《廣韻》漢複姓，五氏。左傳𡭢樂大心爲右師，其後因官爲氏，漢有中郞右師譚。晉賈華爲右行，因官爲氏，漢有御史中丞右行綽。何氏姓苑有右閭、右扈、右南等氏。又山名，獸名。《山海經》長右之山有獸，狀如禺而四耳，其名長右。又與侑通。《周禮·春官·大祝》以享右祭祀。《註》右讀爲侑。勸也。又《廣韻》《集韻》《韻會》《正韻》𠀤云久切，音有。義同。○按《集韻》有上去二音，義實相通。《正韻》於上聲訓左右手，去聲訓右助，二音分二義，非。又叶以周切，音由。《詩·周頌》我將我享，維羊維牛，維天其右之。○按《唐韻》正音以。今從朱註。又叶羽軌切，音以。《詩·衞風》泉源在左，淇水在右。女子有行，遠父母兄弟。弟叶滿彼反。《秦風》溯徊從之，道阻且右。溯游從之，宛在水中沚。《宋玉·笛賦》隆崛萬丈，盤石雙起。丹水涌其左，醴泉流其右。○按《唐韻》正云：右古音以歷引經傳子集證之，是直當讀作以，非止叶音矣。又叶于記切，音異。《詩·小雅》我有嘉賔，中心喜之。鐘鼓旣設，一朝右之。喜叶去聲。又叶演女切，音與。《陸雲·陸丞相誄》乃幹中軍，入作內輔。公侯陟降，在帝左右。《說文》本作𠮢，从口从又。《徐鍇曰》言不足以左復手助之。考證：〔又叶于記切，音意。〕謹按于屬喻母，意屬影母，于記切非意字之音，謹照字母音意改音異。

叽：《篇海》居消切，音驕。喚也。《正字通》叫字之譌。補遺：《龍龕》音申。吟也。

叴：《唐韻》巨鳩切《集韻》《韻會》《正韻》渠尤切，𠀤音求。《說文》高氣也。又叴猶，縣名。《前漢·地理志》臨淮郡叴猶縣。《正字通》漢叴猶，今之泗州。又叴由，狄國。《戰國策》智伯欲伐叴由，遺之大鐘，載以廣車，因隨入以兵。《註》括地志云：幷州孟縣外城，俗名仇由。史記樗里子傳作仇猶，韓非子作仇繇，吕覽作𠘯繇。《正字通》今太原府孟縣有仇猶城，卽此。又三隅矛曰叴。《詩·秦風》叴矛鋈錞。《正韻》詩厹矛，下从厶，與叴不同。監本叴字云三隅矛，誤。○按《廣韻》《集韻》俱云：叴、厹同。《正韻》强分爲二，泥。又𠫗、禸，同。

㕤：《玉篇》同叴。

叵：《廣韻》《集韻》《韻會》《正韻》𠀤普火切，音頗。《說文》不可也。从反可。《後漢·呂布傳》大耳兒最叵信。又《正字通》叵耐，不可耐也。又遂也。《後漢·隗囂傳》帝知其終不爲用，叵欲討之。《註》叵，猶遂也。又《班超傳》超欲因此叵平諸國。又叵羅，酒巵。《北史·祖珽傳》神武宴僚屬，于坐失金叵羅，竇太令飮酒者皆脫帽，于珽髻上得之。

叶：《玉篇》古文協字。《後漢·律曆志》叶時月正日。餘詳十部六畫。又《集韻》同旪。《前漢·五行志》次四曰旪用五紀。《註》師古曰，旪讀曰叶。又《正韻》同汁。《張衡·西京賦》五位相汁，以旅于東井。《註》汁、叶同。

号：《廣韻》《集韻》《韻會》《正韻》𠀤同號。詳虍部號字註。

司：〔古文〕𤔲《唐韻》《集韻》息兹切《韻會》新兹切《正韻》相咨切，𠀤音思。《說文》臣司事於外者。《玉篇》主也。《書·大禹謨》兹用不犯于有司。又《高宗肜日》王司敬民。又《周官》欽乃攸司。《禮·曲禮》天子之五官，曰司徒、司馬、司空、司士、司𡨥，典司五衆。天子之六府，曰司土、司水、司木、司草、司器、司貨，典司六職。又州名。《晉書·地理志》司州，漢司隸校尉所部。魏氏置司州。又《廣韻》姓也。《左傳》鄭有司臣。又《正字通》司徒，司馬，司空，皆複姓。又《集韻》《韻會》《正韻》𠀤相吏切，音笥。義同。《前漢·敘傳》民具爾瞻，困于二司。《註》師古曰：司，先字反。《王粲·酒賦》酒正膳夫冢宰是司，虔濯器用，敬滌蘊饎。又與伺通。《前漢·高五王傳》魏勃常早掃齊相舍人門外，舍人怪之，以爲物而司之，得勃。又《灌夫傳》太后亦已使𠋫司。又《容齋隨筆》司有入聲。如白居易詩：四十著緋軍司馬，男兒官職未蹉跎。一爲州司馬，三見歲重陽。武元衡詩，惟有白鬚張司馬，不言名利尚相從是也。○按司字有平、去二聲。白、武二詩所用，當係去聲讀作入聲者，無據，不可從。

𠮠：《玉篇》音㗗。別也。○按𠮠下从刀，與另異。《字彙》混入另字，註云又補買切，非。《正字通》不知別有𠮠字，駁《字彙》云另無擺音，亦誤。

𠮡：《集韻》與只同。

𠮢：《說文》右本字。

𠮣：《集韻》吾古作𠮣。註詳四畫。

𠮤：《集韻》乎感切，音頷。本作𢎘。《說文》𢎘，嘾也。草木之華，未發函然。

叿：《廣韻》呼東切《集韻》呼公切，𠀤音烘。《玉篇》呵也。又《廣韻》叿叿，市人聲也。《集韻》一曰哤語。或作哄。又《集韻》胡公切，音洪。大聲也。本作䪦。或作降。

𠮫：《篇海》於求切，音憂。小聲也。《正字通》叴字之譌。

𠮬：《篇海》同𠮫。

吀：《字彙》與哶同。卽楚姓也。《史記·孟子傳》楚有尸子，長盧，阿之吀子焉。《註》索隱曰：吀音羋。別錄作羋子。正義曰：藝文志云：吀子十八篇。○按《漢書》藝文志，今本作羋子。顏師古音弭，是羋、吀通也。俗本《史記》譌作吁，韻書皆不載吀字。

吁：〔古文〕𠮲《唐韻》况于切《集韻》《韻會》匈于切，𠀤音訏。《說文》驚也。《玉篇》疑怪之辭也。《廣韻》嘆也。《書·堯典》帝曰：吁嚚訟可乎。《詩·周南》云何吁矣。又留吁，赤狄別種。《春秋·宣十六年》晉人滅赤狄、甲氏及留吁。又省作于。《詩·周南》于嗟麟兮。《召南》于嗟乎騶虞。又《集韻》雲俱切，音迂。義同。又《集韻》《正韻》𠀤休居切。與嘘同。《王充·論衡》猪馬以气吁之。又《廣韻》《集韻》𠀤王遇切，音芋。義同。《說文》本作吁。吁，字从口从亐。

吂：《廣韻》莫郞切《集韻》謨郞切，𠀤音茫。《玉篇》使人問，而不肯答曰吂。《廣韻》不知也。《揚子·方言》沅灃之閒，使之而不肯答曰吂。註：今中國語亦然。又《廣韻》《集韻》𠀤莫浪切，音漭。《廣韻》老人不知。○按諸韻書吂字止有平去二音，《正字通》增上聲，誤。考證：〔《揚子·方言》沅灃之閒，使之而不肯答曰吂。今中國語亦然。〕謹照原文今字上增註字。

吃：《唐韻》《集韻》《韻會》𠀤居乙切，音訖。《說文》言蹇難也。《史記·韓非傳》非爲人口吃，不能道說，而善著書。《前漢·周昌傳》爲人口吃。《唐史·拾遺》焦遂口吃，對客不出一言，醉後輒酬答如注射，時人目爲酒吃。又與喫同。《新書·耳庳篇》越王之窮，至乎吃山草。又《集韻》欺訖切，音乞。吃吃，笑貌。

各：《唐韻》古洛切《集韻》剛鶴切《韻會》《正韻》葛鶴切，𠀤音閣。《說文》異辭也。从口从夂。夂者，有行而止之不相聽也。《書·湯誥》各守爾典，以承天休。又屠各，北方種落名。《後漢·公孫瓚傳》瓚子續爲屠各所殺。又《字彙補》借作部落之落，見諸葛銅鐺。又《字彙補》引沈括筆談云：又借作洛。《石鼓文》大車出各。

吅：《唐韻》《集韻》𠀤况袁切，音萱。《說文》驚虖也，讀若讙。《徐鉉曰》今俗別作喧，非。《玉篇》囂也，與讙通。《廣韻》喚聲。又《集韻》荀緣切，音宣。義同。又《集韻》訟古作吅。註詳言部四畫。又《字彙補》與鄰同。《漢隸衡立𥓓》《孫根𥓓》俱有吅字。《釋文》卽鄰字。《吹景錄》鄰厸吅三字，一字也。

吆：《五音集韻》於宵切，音腰。吆吆，聲也。

𠮭：《集韻》與嚗同。

吇：《集韻》祖似切，音子。吇吇，鳥聲。

𠮮：《正字通》𠯑字之譌。

合：《唐韻》𠋫閤切《集韻》《韻會》曷閤切《正韻》胡閣切，𠀤音盒。《說文》合口也。又《玉篇》同也。《易·乾卦》保合太和。《詩·小雅》妻子好合。又配也。《詩·大雅》天作之合。《前漢·貨殖傳》蘗麴鹽豉千合。《註》師古曰：蘗麴以斤石稱之，輕重齊則爲合。鹽豉以斗斛量之，多少等亦爲合。合者，相配耦之言耳。又會也。《禮·王制》不能五十里者，不合于天子。《註》合，會也。又聚也。《論語》始有曰：苟合矣。《註》合，聚也。又答也。《左傳·宣二年》旣合而來奔。《註》合，答也。又閉也。《前漢·兒寬傳》封禪告成，合祛于天地神明。《註》李奇曰：祛，開散。合，閉也。又六合。《莊子·齊物論》六合之外，聖人存而不論。《梁元帝·纂要》天地四方曰六合。又黍名。《禮·曲禮》黍曰薌合。又《文中子·問易篇》黃帝有合宮之聽。又合黎，地名。《書·禹貢》導弱水，至于合黎，餘波入于流沙。又州名。《廣韻》秦爲巴郡，宋爲宕渠郡，後魏置合州，蓋涪漢二水合流之處，因以名之。又參合，代地。《史記·韓王信傳》入居參合。又鉅合在平原，合騎在高城，𠀤漢侯國。見《史記·建元以來王子侯者年表》。又重合縣屬勃海郡，合鄕縣屬東海郡。又合浦，郡名。𠀤見《前漢·地理志》。又《廣韻》器名。《正韻》合子，盛物器。又《廣韻》姓也。《左傳》宋大夫合左師。又子合，西域國名。《前漢·西域傳》西夜國王，號子合王。《後漢·西域傳》子合國，去疏勒千里。又通作闔。《戰國策》意者，臣愚而不闔於王心耶。《註》闔合同。又與郃通。《史記·魏世家》築雒隂合陽。《註》郃水之北。又《高祖功臣侯表》高祖兄仲廢爲合陽侯。又《唐韻》《正韻》古沓切《集韻》《韻會》葛合切，𠀤音閤。《廣韻》合，集也。又《集韻》兩龠爲合。《前漢·律歷志》量者，龠合升斗斛也，所以量多少也。又合龠爲合，十合爲升。《註》合龠一作十龠，又合者，合龠之量也。又叶許及切，音翕。《張衡·思𤣥賦》何孤行之焭焭兮，孑不羣而介立。感鸞鷖之特棲兮，悲淑人之希合。考證：〔《戰國策》意者，臣愚而不闔王心耶。〕謹照原文闔字下增於字。

㕦：《廣韻》《集韻》《韻會》𠀤胡化切，音華。《玉篇》大聲也。《廣韻》大口也。又《字彙》魚之大口者曰㕦。〇按正韻禡韻收吳字，云：同㕦，非。詳吳字註。

吉：《唐韻》居質切《集韻》《韻會》《正韻》激質切，𠀤音拮。《說文》善也。《廣韻》吉利也。《書·大禹謨》惠迪吉。又朔日曰吉。《詩·小雅》二月初吉。《周禮·天官·大宰》正月之吉。又州名。《韻會》漢豫章地，隋置吉州。又姓。《廣韻》出馮翊尹吉甫之後。漢有漢中太守吉恪。又《集韻》極乙切，音佶。本作姞，姓也。又《集韻》謹也。又《集韻》《韻會》𠀤其吉切，音咭。亦姓也。《詩·小雅》彼君子女，謂之尹吉。《箋》吉讀爲姞。尹氏，姞氏，周室昏姻之舊姓也。○按《釋文》吉，毛讀如字。鄭讀爲姞，其吉反，又其乙反，三音皆可讀。又《唐韻正》叶音髻。《曹植·黃帝三鼎贊》鼎質之精，古之神器。黃帝是鑄，以象太一。能輕能重，知凶識吉。一叶於二反。《徐勉·萱草賦》亦曰宜男，加名斯吉。華而不豔，雅而不質。隨晦明而舒卷，與風霜而榮悴。質叶音致。考證：〔按釋文吉，毛讀如字。鄭讀爲姞，其吉反，又其一反，〕謹照原文其一反改其乙反。

吊：《字彙》字俗弔。

吋：《字彙》徒口切，豆上聲。叱也。○按吋字諸韻書皆不載，止見《篇海》。《正字通》斥爲俗字，是也。

𠮯：《廣韻》居理切《集韻》苟起切，𠀤音紀。《玉篇》說也。《集韻》言也。又《集韻》平也。○按《正字通》》云：與台字音異義同，卽台字之譌，非。

同：《唐韻》《正韻》徒紅切《集韻》《韻會》徒東切，𠀤音桐。《說文》合會也。《玉篇》共也。《廣韻》①也。《易·同人》天與火同人，君子以類族辨物。《書·益稷》敷同日奏罔功。又《廣韻》齊也。《書·舜典》同律度量衡。《詩·小雅》我馬旣同。又聚也。《詩·小雅》獸之所同。《傳》同猶聚也。又和也。《禮·禮運》是謂大同。《註》猶和也，平也。又《周禮·春官·大司樂》六律六同。《註》六律合陽聲者，六同合隂聲者。又《典同》掌六律，六同之和。《註》律以竹，同以銅。言助陽宣氣，與之同也。又《周禮·春官·大宗伯》時見曰會，殷見曰同。《詩·小雅》赤芾金舄，會同有繹。又《周禮·地官·小司徒·井牧其田野註》司馬法曰：十成爲終，十終爲同，同方百里。《疏》謂之爲同者，取象震雷百里所聞同，故名百里爲同也。又爵名。《書·顧命》上宗奉同瑁。《註》同，爵。瑁，圭也。又州名。《廣韻》漢馮翊地有九龍泉，泉有九源，同爲一流，因以名之。《韻會》後魏以灃水攸同名州。又《正韻》通也。《莊子·在宥篇》聞廣成子在于空同之上。《註》呂吉甫曰：空同之上，無物而大通之處也。又姓。《正字通》唐有同谷。又《盧仝詩》仝不仝，異不異，是謂大仝而小異。又通作童。《列子·黃帝篇》狀與我童者，近而愛之。狀與我異者，疏而畏之。又《釋文》徒貢切，音洞。與詷同。《禮·祭統》鋪筵設同几，爲依神也。《註》同之言詷也。《疏》同之言詷也者，若單作同字，是齊同之同，非詷共之詷。若詷共之詷，則言旁作同。漢魏之時，字義如此，今則總爲一字。又叶徒黃切，音唐。《𨻰琳·答客難》六合咸煕，九州來同。倒載干戈，放馬華陽。①字作北下𤰞。考證：〔司馬法曰，成爲終，終十爲同。〕謹照周禮註原文終十改十終。

𠮰：《字彙》匹錦切，音品。𠀤也。又《正字通》𡿯字省文，从口川。詳巛部𡿯字註。○按《字彙》本篇海，《正字通》本同文舉要，今兩存之。

㕧：《唐韻》馨伊切《集韻》《韻會》馨夷切《正韻》虛宜切，𠀤音咦。《說文》唸㕧，呻也。《玉篇》亦作屎。《詩·大雅》民之方殿屎。《釋文》殿屎，說文作唸㕧。又《集韻》升脂切《正韻》申之切，𠀤音詩。又《廣韻》《集韻》虛器切《韻會》香義切，𠀤音齂。義𠀤同。《集韻》或作𣢁𧥤䐖𣢍𣢎。

名：《唐韻》武幷切《集韻》《韻會》彌幷切《正韻》眉兵切，𠀤音詺。《說文》自命也。从口从夕。夕者，冥也。冥不相見，故以口自名。《玉篇》號也。《廣韻》名字也。《春秋·說題》名，成也。《左傳·桓六年》九月丁卯，子同生，公問名于申繻。對曰：名有五，有信，有義，有象，有假，有類。又自呼名也。《禮·曲禮》父前子名，君前臣名。又呼人之名也。《禮·曲禮》國君不名卿老世婦。又名譽也。《易·乾卦》不易乎世，不成乎名。又《春秋·說題》名，大也。《書·武成》告于皇天后土，所過名山大川。《疏》山川大，乃有名，名大互言之耳。又名號也。《儀禮·士昏禮》請問名。《疏》問名，問姓氏也。名有二種，一是名字之名，一是名號之名。孔安國註尚書，以舜爲名。鄭君目錄，以曾子爲姓名，亦據子爲名，皆是名號爲名者也。今以姓氏爲名，亦名號之類。《周語》有不貢，則修名。《註》名謂尊𤰞職貢之名號。又號令也。《周語》言以信名。《註》信，審也。名，號令也。又文字也。《儀禮·聘禮》不及百名書于方。《註》名書，文也，今謂之字。《疏》名者，卽今之文字也。《周禮·秋官·大行人》諭書名。《註》書名，書之字也，古曰名。又《春秋·解題》名，功也。《周語》勤百姓以爲己名。《註》功也。又《釋名》名，明也，明實事使分明也。又《爾雅·釋訓》目上爲名。《註》眉眼之閒。《說文》引《詩·齊風》作猗嗟䫤兮。又姓。《廣韻》左傳楚大夫彭名之後，唐名初撰公侯政術十卷。又與命通。《史記·天官書》免七命。《註》免星有七名。又《張耳傳》亾命遊外黃。《註》脫名逃籍也。又《集韻》忙經切，音冥。與銘同。志也。詳金部銘字註。又《集韻》彌正切，洺去聲。與詺同。目諸物也。詳言部詺字註。又叶彌延切，音綿。《道藏歌》𤣥挺自嘉會，金書東華名。賢安密所戒，相期陽洛汧。又叶莫陽切，音𨦵。《韓愈·曹成王𥓓辭》子父易封，三王守名。延延百載，以有成王。又叶必仞切，音儐。《張華鮑元泰誄》烈考中丞，妙世顯名。峩峩先生，誕資英俊。考證：〔《周語》有不貢，則修名。《註》名爲尊𤰞職貢之名號。〕謹照原文爲改謂。

后：《唐韻》《集韻》《正韻》胡口切《韻會》很口切，𠀤音後。《說文》繼體君也，象人之形。施令以告四方，故之从一，口。發號者，君后也。《書·仲虺之誥》徯我后。《易·泰卦》后以財成天地之道。《禮·檀弓》夏后氏堲周。《疏》夏言后者，白虎通云以揖讓受于君，故稱后。又《禮·曲禮》天子有后。《疏》后，後也。言其後于天子，亦以廣後胤也。《白虎通》商以前皆曰妃，周始立后。正嫡曰王后，秦漢曰皇后，漢祖母稱太皇太后，母稱皇太后。又諸侯亦稱后。《書·舜典》班瑞于羣后。又古者君稱臣亦曰后。《書·舜典》汝后稷，播時百穀。《疏》國語云：稷爲天官，單名爲稷，尊而君之，稱爲后稷。又《畢命》三后協心。《註》謂周公君𨻰畢公也。又《書·武成》告于皇天后土。《傳》后土，社也。《左傳·昭二十九年》土正曰后土。《註》土爲羣物主，故稱后也。其祀句龍焉，在家則祀中霤，在野則爲社。《正韻》后土，亦取厚載之義。又姓。《史記·仲尼弟子傳》后處字子里。《前漢·儒林傳》后倉字近君。又與後通。《禮·曲禮》再拜稽首，而后對。又《廣韻》胡遘切《集韻》下遘切《韻會》《正韻》胡茂切，𠀤音𠋫。義同。又叶後五切，音戸。《蔡邕·胡黃二公頌》允兹漢室，誕育二后。曰胡曰黃，方軌齊武。《陸雲·漢高盛德頌》咸陽克殄，旣係秦后。峩峩阿房，乃淸帝宇。○按詩本音云：《周頌》宣哲維人，文武維后，燕及皇天，克昌厥後。后後俱音戸，後人誤入四十五厚韻，故於《唐韻》正中歷引經集証之。然自《玉篇》以後，后在厚韻相沿已久，不得不以後五切爲叶音矣。

吏：《唐韻》力置切《集韻》《韻會》良志切《正韻》力地切，𠀤音利。《說文》吏，治人者也。从一从史。《徐鍇曰》吏之治人，心主於一，故从一。《書·胤征》天吏逸德，烈于猛火。《禮·曲禮》五官之長曰伯，是職方，其𢷤于天子也，曰天子之吏。《左傳·成二年》王使委于三吏。《註》三吏，三公也。又《韻會》府史之屬亦曰吏。《周禮·天官·大宰》八則，三曰廢置以馭其吏。《前漢·百官公卿表》秩四百石至二百石，是爲長吏。百石以下，有斗食佐史之秩，是爲少吏。《註》師古曰：吏，理也。主理其縣內也。又姓。《正字通》漢吏宗，王莽時人。又《五音集韻》神至切，音示。奉也，職事也，勞也。《說文》本作叓。

吐：《唐韻》《正韻》他魯切《集韻》《韻會》統五切，𠀤音土。《說文》寫也。《玉篇》口吐也。《詩·大雅》柔則茹之，剛則吐之。《左傳·僖六年》若晉取虞，而明德以薦馨香，神其吐之乎。《史記·魯世家》周公一飯三吐哺。又《增韻》出也，舒也。《前漢·劉向傳》發明詔，吐德音。《唐書·房琯傳》辭吐華暢。又姓。《正字通》隋將軍吐萬緒。又複姓，後魏有吐奚、吐難、吐萬氏。又《廣韻》湯故切《集韻》《韻會》《正韻》土故切，𠀤音兔。《廣韻》歐也。

向：《唐韻》《集韻》《韻會》《正韻》𠀤許亮切，音蠁。《說文》北出牖也。从宀从口。《註》牖所以通人气，故从口。《玉篇》窻也。《詩·豳風》塞向墐戸。《傳》北出牖也。《疏》士虞禮註云：嚮、牖一名也。北爲寒之備，不塞南窻，故云北出牖也。《廣韻》嚮與向通用。《集韻》亦作𤖽。《正韻》亦作鄕。《禮·明堂位》刮楹達鄕。◎按明堂位註，鄕謂夾戸窻也。每室八窻，爲四達，則凡牖皆名鄕，不獨北出牖矣。又《廣韻》對也。《戰國策》西向事秦。《莊子·秋水篇》望洋向若而嘆。又或作嚮。《易·說卦》嚮明而治。亦作鄕。《禮·明堂位》南鄕而立。又《集韻》趣也。又《韻會》救也。又昔也。《莊子·寓言篇》若向也俯，而今也仰。亦通作鄕。《論語》鄕也，吾見於夫子而問知。又《廣韻》《集韻》《韻會》《正韻》𠀤式亮切，音餉。《廣韻》姓也。《左傳·成五年》諸侯謀復會宋公，使向爲人辭以子靈之難。《釋文》向，舒亮反。又《玉篇》地名。《詩·小雅》皇父孔聖，作都于向。《註》向在東都畿內，今孟州河陽縣。《左傳·隱十一年》王與鄭人向。《註》軹縣西有地，名向上。《襄十一年》諸侯會于北林師于向。《註》在𩒛川長社縣東北。《後漢·郡國志》𩒛川郡有向鄕。又《集韻》國名。《春秋·隱二年》莒人入向。《註》向，小國也，譙國龍亢縣東南有向城。《史記·褚少孫補三皇紀》怡向申莒，皆姜姓之後，漢爲縣。《前漢·地理志》沛郡向縣。《註》向，故國，姜姓，炎帝後。又《集韻》《正韻》𠀤許兩切，音嚮。《集韻》人字。《左傳·襄十一年》晉侯使叔肸告于諸侯。《註》叔肸，叔向也。《釋文》向，許文反。《前漢·𠛬法志》作叔嚮，顏師古：音許兩反。又《正韻》古文嚮字。註詳十六畫。考證：〔《左傳·襄十一年》晉侯使叔肹告于諸侯。《註》叔肹，叔向也。〕謹照原文兩肹字𠀤改肸。

吒：《唐韻》《集韻》《韻會》𠀤陟嫁切，音奼。《說文》噴也，叱怒也。《廣韻》吒嘆。《六書故》叱之稍徐也。又《正字通》梵書吒婆，此言障礙。又《玉篇》知加切《集韻》陟加切，𠀤音奓。義同。《集韻》或作喥。○按《玉篇》平去二音俱同咤。互詳後咤字註。又《集韻》陟格切，音舴。嘲也。

𠮱：《玉篇》吁本字。

𠮲：《玉篇》古文吁字。註詳本畫。

𠮳：《五音集韻》烏陵切，音膺。𠮳𠮴也。《篇海》作𠮳，旡也。𠮳字从口从上（口在上，上在下）。

𠮴：《五音集韻》烏郞切，音鴦。本作咉。噟聲，詳後咉字註。《篇海》作𠮴，烏剛切。𠮳𠮴，應喚語話也。𠮴字从口从上（口在上，下在下），參見𠮳。

𠮵：《篇海》莫浪切，音漭。問而不答。

吘：《玉篇》五苟切《五音集韻》五口切，𠀤音耦。《玉篇》和吘也。

𠯋：《廣韻》烏弟切《集韻》杳禮切，𠀤音䚷。《廣韻》可也，爾也。《集韻》然也。

吙：《集韻》呼𦚢切《類篇》許茄切，𠀤音靴。《玉篇》呼氣。《集韻》與㗾同。詳後㗾字註。

吚：《集韻》於夷切，音伊。本作咿。或省作吚。詳後咿字註。又許四切，音咥。呻也。

君：〔古文〕𠱩𠱭《唐韻》舉云切《集韻》《韻會》拘云切，𠀤音軍。《說文》尊也。从尹，發號，故从口。《白虎通》君者，羣也，羣下歸心也。《易·師卦》大君有命。《書·大禹謨》皇天眷命，奄有四海，爲天下君。又凡有地者，皆曰君。《儀禮·子夏傳》君，至尊也。《註》天子，諸侯，及卿大夫有地者皆曰君。《晉語》三世仕家君之。又夫人亦稱君。《詩·鄘風》我以爲君。《傳》君國小君。《箋》夫人對君稱小君。《論語》邦君之妻，邦人稱之曰君夫人。稱諸異邦曰寡小君，異邦人稱之亦曰君夫人。又子稱父母曰君。《易·家人》家人有嚴君焉，父母之謂也。又子孫稱先世皆曰君。《孔安國·尚書序》先君孔子，生于周末。又兄稱弟曰君。《杜牧·爲弟墓誌》君諱顗。又妾稱夫曰君。《禮·內則》君已食徹焉。《註》此謂士大夫之妾也。《儀禮·喪服》妾謂君。《註》妾謂夫爲君者，不得體之，加尊之也，雖士亦然。《疏》以妻得體之，得名爲夫，妾雖接見於夫，不得體敵，故加尊之，而名夫爲君。又婦稱夫亦曰君。《古樂府》十七爲君婦。又夫稱婦曰細君。《前漢·東方朔傳》歸遺細君，又何仁也。又上稱下亦曰君。《史記·申屠嘉傳》上曰：君勿言吾私之。又封號曰君。《史記·商君傳》秦封之於商十五邑，號爲商君。又婦人封號亦曰君。《史記·外戚世家》尊皇太后母臧兒爲平原君。又彼此通稱亦曰君。《史記·司馬穰苴傳》百姓之命，皆懸於君。君謂莊賈也。又《張儀傳》舍人曰：臣非知君，知君乃蘇君。又隱士就聘者曰徵君。《後漢·逸民韓康傳》亭長以韓徵君當至。又持節出使者曰使君。《後漢·𡨥恂傳》非敢脅使君。又《諡法》慶賞𠛬威曰君，從之成羣曰君。又君子，成德之稱。《易·乾卦》君子，終曰乾乾。《論語》不亦君子乎。《註》君子，成德之名。又姓。《正字通》明有君助。又叶姑員切，音涓。《劉向·烈女傳》引過推讓，宣王悟焉。夙夜崇道，爲中興君。

吜：《集韻》敕九切，音丑。聲也。

㕩：《集韻》匹絳切，音脹。反聲。

㕪：《集韻》都感切，音黕。鳥聲。又《五音集韻》高聲。

吝：〔古文〕𠲲𠯌𠴽《唐韻》《集韻》《韻會》《正韻》𠀤良刃切，音藺。《說文》恨也。《易·屯卦》君子幾不如舍往吝。《註》夫君子之動，豈取恨辱哉。故不如舍往吝窮也。又《繫辭》悔吝者，憂虞之象也。又《說文》惜也。《易·說卦》坤爲吝嗇。《書·仲虺之誥》攺過不吝。《註》無所吝惜。《論語》使驕且吝。《註》吝，鄙嗇也。又與遴通。《前漢·王莽傳》性實遴嗇。《註》師古曰：遴讀與吝同。《說文》俗作恡。《廣韻》俗作𠫤。又鄙吝之吝亦作悋。《集韻》或作𠳺𠳈，又鄙吝之吝亦作𢙵。

𠯌：《集韻》吝古作𠯌。註詳本畫。《前漢·魯恭王傳晚節遴註》師古曰：遴與𠯌同，猶言貪嗇也。

吞：《唐韻》吐根切《集韻》《韻會》他根切，𠀤音𨹙。《說文》咽也。《司馬相如·子虛賦》吞若雲夢者八九。又《廣韻》吞，滅也。《增韻》幷包也。《戰國策》隂謀有吞天下之心。又《廣韻》他前切《集韻》他年切，𠀤音天。姓也。漢有吞景雲。又《集韻》咽也。《穀梁傳·隱三年註》其所吞咽者，壤入於內。《釋文》吞，敕恩反。又音天。《王筠詩》桓桓信無敵，堂堂寧有前。九圻良易舉，八荒安足吞。

吟：〔古文〕唫㕂《唐韻》《集韻》《韻會》《正韻》𠀤魚音切，音崟。《說文》呻也。《廣韻》歎也。又《增韻》哦也，咏也，鳴也。《莊子·德充符》倚樹而吟。《戰國策》晝吟宵哭。《楚辭·漁父》行吟澤畔。《荀子·不苟篇》盜跖吟口。《註》吟咏長在人口也。《後漢·梁冀傳》口吟舌言。《註》謂語吃不能明了。又姓。《正字通》唐嘉州刺史吟約。又音含。《前漢·郊祀歌》靈安留，吟靑黃。《註》服虔曰：吟音含。○按師古云：服說非也。吟，歌誦也，靑黃，四時之樂也。然服有此音，今存之。又《集韻》牛錦切，音僸。《揚雄·解嘲》蔡澤雖噤吟，而笑唐舉。《註》師古曰：噤吟，頷頤之貌。吟，魚錦反。又《集韻》宜禁切，音𩒻。長咏也。《韓愈·同宿聮句》白鶴叫相喑。喑或作吟，吟去聲。又音噤。《史記·淮隂侯傳》雖有舜禹之智，吟而不言。《註》吟，巨蔭反。又音琴。亦見《史記·淮隂侯傳索隱註》。《說文》或作䪩訡。《集韻》亦作欽。

吠：《唐韻》扶廢切《集韻》《韻會》房廢切，𠀤音茷。《說文》犬吠鳴也。《廣韻》犬聲。《詩·召南》無使尨也吠。《戰國策》跖之狗吠堯。《楚辭·九章》邑犬羣吠兮，吠所怪也。又吠狗，地名。《齊語》以燕爲主，反其侵地柴夫、吠狗。《註》燕之二邑。《集韻》或作犻𤝜。

㕫：《集韻》撫兩切，音髣。如聞也。○按《正字通》云俗訪字。無據，不可從。

吡：《廣韻》昆必切《集韻》簿必切，𠀤音苾。《玉篇》鳴吡吡。《類篇》鳥聲。《廣韻》亦作咇。又《廣韻》匹婢切《集韻》普弭切，𠀤音仳。《廣韻》訾也。《莊子·列禦𡨥》中德也者，有以自好也，而吡其所不爲者也。

𠯍：《篇海》與呥同。

吢：《集韻》七鴆切，音沁。《玉篇》犬吐也。亦作吣。或作𢙈。

吣：《玉篇》同吢。

吤：《集韻》居拜切，音戒。聲也。又居賀切，音箇。義同。

吥：《集韻》普溝切，音捊。《玉篇》吸吥也。

𠯎：《正字通》譌字。字彙音吉，聲也，誤。○按卽𠱨字之譌。𠮬。

否：〔古文〕𠘶《唐韻》方九切《集韻》《韻會》《正韻》俯九切，𠀤音缶。《說文》不也。《徐鍇曰》不可之意見於言，故从口。《集韻》口不許也。《書·益稷》否則威之。《詩·周南》害澣害否。又《小雅》嘗其旨否。《集韻》通作不。又《廣韻》符鄙切《集韻》《韻會》部鄙切，𠀤音痞。《玉篇》閉不行也。《廣韻》塞也，易卦名。又《集韻》《韻會》𠀤補美切，音鄙。《集韻》惡也。《正韻》穢也。《易·師卦》初六，師出以律，否臧凶。《疏》否爲破敗，臧爲有功。又《鼎卦》初六，鼎顚趾，利出否。《註》否，謂不善之物也。《疏》寫出否穢之物也。《詩·大雅》未知臧否。《又》邦國若否。○按《釋文》書益稷，詩烝民，否字俱兼缶鄙二音。又叶府眉切，音𤰞。《楚辭·九章》心純尨而不泄兮，遭讒人而嫉之。君含怒以待臣兮，不淸徵其然否。又叶方矩切，音甫。《𨻰琳·大荒賦》覽六五之咎休兮，乃貧尼而富虎，嗣反覆其若兹兮，豈云行之臧否。

吧：《廣韻》普巴切《集韻》披巴切，𠀤音葩。《廣韻》吧呀，大口貌。又《廣韻》伯加切《集韻》邦加切，𠀤音巴。義同。又《廣韻》吧呀，小兒忿爭。

𠯏：《字彙》同吃。○按𠯏字止見《類篇》訓同吃。《集韻》所收字最多，而亦不載，當爲吃字之譌。

吨：《集韻》徒渾切，音屯。《玉篇》吨吨，不了。《集韻》吨吨，言不明也。又《廣韻》他袞切《集韻》吐袞切，𠀤音畽。義同。又《廣韻》氣相衝也。

𠯐：《篇海》音獲。吐聲也。◎按𠯐字出川篇，篇海、字彙本之。《正字通》云：㕷字之譌，恐亦無據。

𠯑：〔古文〕𤯁《唐韻》《集韻》𠀤古活切，音括。《說文》塞口也，从口，氐省聲。氐音厥。又《玉篇》下刮切，音頢。塞也。《廣韻》亦書作舌。

㕬：《集韻》沽紅切，音公。《玉篇》衆口也。又《廣韻》職容切《集韻》諸容切，𠀤音鍾。義同。又《集韻》訟古作㕬。註詳言部四畫。

吩：《集韻》與噴同。

吪：《唐韻》五禾切《集韻》《韻會》《正韻》吾禾切，𠀤音囮。《說文》動也。《詩·王風》尚寐無吪。《傳》吪，動也。《釋文》吪，本亦作訛。又《小雅》或寢或訛。《玉篇》引《詩》作吪。《廣韻》本作訛，亦作譌。《小雅釋文》韓詩作譌。譌，覺也。又《廣韻》化也。《詩·豳風》周公東征，四國是吪。《傳》吪，化也。《釋文》吪，又作訛。又《廣韻》謬也。又《集韻》《韻會》𠀤乎瓜切，音譁。口開也。《集韻》或作𨅌，僞。

𠯒：《六書畧》古文化字。註詳人部二畫。《揚子·太𤣥經》䦯上九，隂陽啓𠯒，其變赤白。《註》𠯒音化。

含：《唐韻》《集韻》《韻會》《正韻》𠀤胡男切，音涵。《說文》嗛也。《廣韻》銜也。《莊子·馬蹄篇》含哺而煕。又《禮·月令》羞以含桃，先薦寢廟。《註》含桃，櫻桃也。《釋文》含，亦作函。一說鸎鳥所含，故亦名鸎桃。又《正韻》包也，容也。《易·坤卦》含弘光大，品物咸亨。又《文言》含萬物而化光。《書·盤庚》惟爾含德。又《後漢·梁鴻詩》麥含含兮方秀。《註》含含，麥盛貌。又《廣韻》《集韻》𠀤胡紺切，涵去聲。《廣韻》本作琀。《集韻》通作唅。《禮·檀弓》邾婁考公之喪，徐君使容居來弔含。《疏》含，以玉實口也。《春秋·文五年》王使榮叔歸含。《註》珠玉曰含，含口實也。《周禮·春官·典瑞》共飯玉含玉贈玉。《註》含玉柱左右顚及在口中者。○按《禮·檀弓》《釋文》：含，和闇反。《春秋》《周禮》《釋文》：含，戸暗反。《春秋》亦作唅。

𠯓：《集韻》陟列切，音哲。《博雅》塞也。

听：《唐韻》宜引切《集韻》擬引切，𠀤音齗。《說文》笑貌。《史記·司馬相如·上林賦》亾是公听然而笑。《楊愼曰》听，古哂字。又《廣韻》口大貌。《集韻》大口謂之听。又《廣韻》牛謹切《集韻》語近切，𠀤音𪙤。亦笑貌。又《集韻》口謹切，音赾。又魚斤切，音㹞。又逆乙切，音聉。義𠀤同。又魚其切，音疑。听嗞，口開貌。又魚衣切，音沂。與𠲻同。𠲻嗞，媿貌。又《正字通》俗借爲聽字省文。

吭：《廣韻》胡郞切《集韻》《韻會》寒剛切，𠀤音航。《玉篇》鳥嚨也。《廣韻》鳥喉。《集韻》咽也。或作亢。《爾雅·釋鳥》亢，鳥嚨。《註》嚨，謂喉嚨。亢卽咽。又《廣韻》《集韻》《韻會》《正韻》𠀤下浪切，音笐。義同。《左思·蜀都賦》弄吭淸渠。《註》吭，胡浪反。又《正韻》吞也。《集韻》或作頏肮。又《廣韻》胡朗切《集韻》戸朗切，𠀤音沆。義同。又《廣韻》聲也。又《集韻》《韻會》𠀤口朗切，音慷。《集韻》咽也。《集韻》或作頏亢。

𠯔：《集韻》僻吉切，音匹。《玉篇》唾𠯔𠯔。《集韻》𠯔𠯔，唾貌。

𠯕：《玉篇》古文甚字。註詳甘部四畫。

吮：《唐韻》《韻會》《正韻》徂兗切《集韻》粗兗切，𠀤音雋。《說文》敕也。《史記·吳起傳》卒有病疽者，起爲吮之。又《玉篇》食允切《廣韻》食尹切，𠀤音盾。《廣韻》舐也。又《集韻》豎兗切，音歂。義同。又以轉切，音兗。嗍也。

启：《唐韻》康禮切《集韻》《韻會》遣禮切《正韻》祛禮切，𠀤音棨。《說文》開也。从戶从口。《玉篇》書曰启明，本亦作啓。又《爾雅·釋天》明星謂之启明。《註》太白星也。晨見東方爲启明，昏見西方爲太白。○按《詩·小雅》作啓明。

𠯖：《玉篇》胡感切，音撼。嘾也。《正字通》𠮤字之譌。○按𠮤𠯖二字音義𠀤同，當爲重文。《正字通》旣以𠯖爲𠮤字之譌，又以𠮤爲俗字，疑誤。𠮤字从口从弓作。

㕭：《廣韻》《集韻》𠀤於交切，音坳。《玉篇》婬聲。又《集韻》㕭咋，犬多聲。

吰：《玉篇》胡觥切《廣韻》戶萌切，𠀤音宏。《廣韻》噌吰，鐘音。《集韻》本作鈜。鏗鈜，鐘鼓聲。

㕮：《廣韻》方矩切《集韻》匪父切，𠀤音府。《廣韻》㕮，咀嚼也。《方書》藥之粗齊爲㕮咀。《本草綱目註》李杲曰：㕮咀，古制也。古無刀，以口咬細，令如麻豆煎之。𡨥宗𥈜曰：㕮咀有含味之意，如人以口齧咀。古方言㕮咀，此義也。蘇恭曰：㕮咀，商量斟酌之也。《集韻》或作哺。又《唐韻》扶雨切。《集韻》《韻會》奉甫切，𠀤音釜。又《集韻》斐父切，音撫。義𠀤同。

吱：《集韻》章移切，音支。吱吱，聲也。又《廣韻》《集韻》𠀤去智切，音跂。《廣韻》行喘息貌。《集韻》本作𦧉。又《集韻》遣爾切，音企。義同。

吲：《集韻》矢忍切，音矧。本作弞。《說文》笑不壞顏曰弞。或作哂吲。《晉書·王猛載記》田千秋一言致相，匈奴吲之。

吳：〔古文〕𡗿𡗾《唐韻》午胡切《集韻》《韻會》《正韻》訛胡切，𠀤音吾。國名。《史記·吳太伯世家》太伯之奔荆蠻，自號句吳。《註》宋衷曰：句吳，太伯始所居地名。《前漢·地理志》會稽郡秦置，高帝六年爲荆國，十二年，更名吳。亦縣名。《前漢·地理志》會稽郡吳縣。又《說文》郡也。《後漢·郡國志》吳郡，順帝分會稽置。《韻會》吳郡、吳興、丹陽爲三吳。《正字通》水經以吳興、吳郡、會稽爲三吳。指掌圖以蘇、常、湖爲三吳，其說不同。又《齊語》西服㳅沙西吳。《註》雍州之地。又天吳，水神也。《郭璞·山海經贊》八頭十尾，人面虎身。龍據兩川，威無不震。又《說文》姓也。《廣韻》太伯之後，因以命氏。又《方言》大也。《說文》大言也。《詩·周頌》不吳不敖。《傳》吳，譁也。又《魯頌》不吳不揚。《說文註》大言故夨大口以出聲。今寫詩者，攺吳作㕦，又音乎化切，其謬甚矣。《釋文》吳，舊如字。何承天云：从口下大，故魚之大口者名㕦，胡化反，此音恐驚俗也。按《說文》《釋文》俱云吳作㕦讀，非。而《玉篇》《廣韻》《集韻》《類篇》《韻會》諸書，吳字亦皆無去聲一音，惟正韻收吳入禡韻，詩朱註亦作去聲讀。未知孰是，存以備考。又《集韻》元俱切，音愚。虞古作吳。註詳虍部七畫。《釋名》吳，虞也。太伯讓位而不就，歸封于此，虞其志也。又與娛通。《詩·周頌》不吳不敖。《疏》正義曰：人自娛樂，必讙譁爲聲。故以娛爲譁也。定本娛作吳。

吴：俗吳字。《吳志·薛綜傳》無口爲天，有口爲吴。《正字通》此借字形爲諧語，非吴字本義。《正韻》吳字註亦作吴，非。

吵：《廣韻》亡沼切《集韻》弭沼切，𠀤音眇。《玉篇》雉鳴。《正字通》詩邶風，有鷕雉鳴。本作鷕。俗作吵。○按鷕吵《廣韻》音切各異，《正字通》强合爲一，非。又《廣韻》初爪切《集韻》楚絞切，𠀤音煼。《廣韻》聲也。又《集韻》初交切，音䜈。人名。宋大夫吵。又《集韻》楚敎切，音鈔。本作訬，輕也。

㕯：《唐韻》《集韻》女滑切《韻會》女刮切，𠀤音豽。《說文》言之訥也。《玉篇》下聲也，言不出口也。《廣韻》言逆下也。又《廣韻》內骨也。《集韻》奴骨切，𠀤音訥。《廣韻》㕯口。又《廣韻》《集韻》𠀤如劣切，音𤑔。《廣韻》言遲聲。《集韻》同吶。又《集韻》女劣切，音笍。亦與吶同。

吶：《集韻》《正韻》𠀤奴骨切。與訥同。《集韻》或作詘。《玉篇》遲鈍也。《集韻》言難也。《禮·檀弓》其言吶吶然，如不出諸其口。《前漢·李廣傳》吶口少言。《註》吶，亦訥字。《鮑宣傳》吶鈍于辭。又《集韻》如劣切《韻會》《正韻》儒劣切，𠀤音𤑔。《集韻》言緩也。或書作㕯。又《廣韻》《集韻》𠀤女劣切，音笍。《廣韻》嗗吶，聲不出。《集韻》或書作㕯。又《集韻》《韻會》𠀤女律切，音柮。語不明。◎按㕯吶二字，音義略同。然玉篇、廣韻，㕯吶俱分載，不言吶同㕯，惟集韻如劣、女劣二切，㕯、吶無異。㕯字作内下口。

吷：《廣韻》許劣切《集韻》《韻會》翾劣切，𠀤音𥄎。《玉篇》小聲也。《莊子·則陽篇》吹劒首者，吷而已矣。《註》司馬彪曰：劒環頭小孔，吹之吷然，如風過也。又《廣韻》飮也。又《唐韻》昌悅切《集韻》姝悅切，𠀤音啜。《說文》本作歠，歠㱃也。《集韻》或作𣤌𠽶，通作啜。又《集韻》《正韻》𠀤呼決切，音血。《集韻》與決同。疾貌。又《集韻》古穴切，音玦。鳥聲。

吸：《廣韻》《正韻》許及切《集韻》《韻會》迄及切，𠀤音翕。《說文》內息也。从口及聲。《玉篇》吸，引也。《正字通》氣出爲吹，氣入爲息。《楚辭·九章》吸湛露之浮涼。又《司馬相如·上林賦》瀏莅芔吸。《註》皆林木鼔動之聲。又人名。《史記·高祖紀》令將軍王吸屯武關。又《田橫傳》使灌嬰破殺齊將田吸于千乗。又《廣韻》同翕。《玉篇》引《詩·小雅》：載吸其舌。按今《詩》作翕。箋，猶引也。又吸吸。《劉向·九歎》雲吸吸以湫戾。又《六書故》俗謂飮曰吸。

吹：《唐韻》《正韻》昌垂切《集韻》姝爲切《韻會》樞爲切，𠀤音炊。《說文》嘘也。《玉篇》出氣也。《莊子·逍遙遊》野馬也，塵埃也，生物之以息相吹也。《詩·小雅》鼔瑟吹笙。又吹嘘。《揚子·方言》吹，助也。《註》吹嘘，相佐助也。又《集韻》亦作龡。《周禮·春官》笙師掌敎龡竽笙。又同炊。《荀子·仲尼篇》可炊而傹也。《註》炊與吹同。傹當爲僵。言可以氣吹之而僵仆。又《廣韻》《集韻》《韻會》𠀤尺僞切，音𥞃。《廣韻》鼔吹也。《禮·月令》上丁，命樂正入學習吹。《又》季冬，命樂師大合吹而罷。《爾雅·釋樂》徒吹謂之和。《古今樂錄》漢樂有鼓吹鐃歌十八曲。

吺：《唐韻》《集韻》𠀤丁侯切，音兜。《說文》讘吺，多言也。从口，投省聲。《玉篇》㖩吺也。《廣韻》輕出言也。《集韻》或作𠱒。又同兜。《韓愈·遠遊聮句》開弓射鴅吺。《朱註》史記鴅吺卽驩兜字。古文尚書，驩兜亦作鴅吺。又《集韻》汝朱切，音儒。本作嚅。囁吺，言也。或作咮。

吻：〔古文〕㖧𠞍《唐韻》《集韻》《韻會》《正韻》𠀤武粉切，音抆。《說文》口邊也。《玉篇》口吻。《釋名》吻，免也。入之則碎，出則免也。又取抆也。漱唾所出，恆加抆拭，因以爲名也。《周禮·冬官考工記·梓人》銳喙決吻。《註》吻，口腃也。《前漢·東方朔傳》吐脣吻。《玉篇》亦作𦝮。《集韻》或作肳呅。考證：〔《釋名》吻，免也。入之則碎，出則免也。又取拔也。漱唾所出，恆加抆拭，因以爲名也。〕謹照本文文義取拔改取抆。

吼：《廣韻》呼后切《集韻》《韻會》《正韻》許后切，𠀤音㸸。《玉篇》牛鳴也。《增韻》虓聲。《後漢·童恢傳》一虎低頭閉目，狀如震懼，卽時殺之，其一視，恢鳴吼踊躍自奮。《梵書·大智論》辟如獅子，百獸之王，爲小蟲吼，則爲衆所笑。《玉篇》亦作吽。《廣韻》亦作呴。又《廣韻》呼𠼇切《集韻》《韻會》《正韻》許𠋫切，𠀤音蔲。《廣韻》聲也。又《集韻》《類篇》厚怒聲。本作㖃。○按《玉篇》《廣韻》吼、㖃分載，音義各別。《集韻》《類篇》非。考證：〔《後漢·童恢傳》一虎低頭閉目，狀如震懼，卽時殺之，其一視，恢鳴吼𠳀躍自奮。〕謹照原文𠳀躍改踊躍。

吽：《字彙》同吼。又《集韻》於今切，音隂。《玉篇》牛鳴也。又《集韻》魚侯切，音齵。《前漢·東方朔傳》狋吽牙者，兩犬爭也。《註》吽，五侯反。又《正字通》梵呪多用吽字。又叶職容切，音鐘。《張昱輦下曲》守內番僧日念吽，御㕑酒肉按時供。叶下重。

吾：〔古文〕𠮣《唐韻》五乎切《集韻》《韻會》《正韻》訛胡切，𠀤音梧。《說文》我自稱也。《爾雅·釋詁》吾，我也。《左傳·桓六年》我張吾三軍，而被吾甲兵。《楚辭·九章註》朱子曰：此篇多以余吾𠀤稱，詳其文意，余平而吾倨也。又《廣韻》御也。執金吾，官名。《前漢·百官公卿表》中尉，秦官，武帝太初元年，更名執金吾。《註》師古曰：金吾，鳥名也，主辟不祥。天子出行，職主先導，以禦非常，故執此鳥之象以名官。又《後漢·百官志》執金吾掌宮外戒司非常水火之事，月三繞行宮外，及主兵器。吾猶禦也。《註》應劭曰：執金革，以禦非常。又《集韻》棒名。《古今注》金吾，車輻棒也。漢官執金吾，吾，止也，執金革禦非常也，以銅爲之，黃金塗兩末謂之金吾，御史大夫司隷校尉亦得執焉。○按顏應二說，及古今注凡三義，各不相同，今𠀤存之。又昆吾，國名。《詩·商頌》昆吾夏桀。《箋》已姓。又地名。《前漢·揚雄傳》武帝廣開上林，南至宜春鼎湖，御宿昆吾。《註》晉灼曰：昆吾，地名，有亭。又鍾吾，國名。漢爲司吾縣。《左傳·昭二十七年》公子燭庸奔鍾吾。《前漢·地理志》東海郡司吾縣。又番吾，番音蒲，卽漢蒲吾縣。《史記·蘇秦傳》秦甲渡河踰漳，據番吾。《註》徐廣曰：常山有蒲吾縣。正義曰：疑古番吾公邑也。又余吾，蠡吾，朱吾，已吾，皆縣名。《前漢·地理志》上黨郡余吾縣，涿郡蠡吾縣，日南郡朱吾縣。《後漢·郡國志》𨻰留郡已吾縣。又伊吾，地名。《後漢·西域傳》伊吾，舊膏腴之地。又余吾，水名。《前漢·匈奴傳》北橋余吾。《註》師古曰：於余吾水上作橋。又《正字通》伊吾，除哦聲，亦作咿唔。又姓。《廣韻》漢有廣陵令吾扈。又複姓。五氏，徐吾以鄕爲氏。鍾吾，昆吾以國爲氏。由吾，由余之後。又古有肩吾子，隱者。又《正字通》借爲支吾。與枝梧通。又《集韻》《類篇》𠀤牛居切，音魚。《晉語》暇豫之吾吾。《註》吾讀如魚，吾吾，不敢自親之貌。又山名。《史記·河渠書》功無已時兮吾山平。《註》徐廣曰：東郡東阿有魚山，或者是乎。又《廣韻》五加切《集韻》牛加切，𠀤音牙。允吾，縣名。《前漢·地理志》金城郡允吾縣。《註》應劭曰：允吾，音鈆牙。又《讀書通》童通作吾。《管子·海王篇》吾子食鹽二升少半。《註》吾子，謂小男小女也。《正字通》古本管子作童。

㕰：《玉篇》火角切《廣韻》許角切《集韻》《類篇》黑角切，𠀤音熇。《玉篇》㕰嚗，恚呼貌。又《廣韻》怒聲也。

吿：《廣韻》古到切《集韻》《韻會》《正韻》俱号切，𠀤音誥。《說文》牛觸人，角著橫木，所以告也。从口从牛。又《玉篇》語也。《廣韻》報也。吿上曰吿，發下曰誥。《增韻》啓也。《書·禹貢》吿厥成功。《詩·周南》言吿師氏。又問也。《禮·王制》八十月吿存。《疏》吿謂問也。君每月使人致膳，吿問存否。又《正韻》命也。《易·泰卦》上六自邑吿命。又《玉篇》請吿也。又《韻會》唐制，授官之符曰吿身。又休假曰吿。《史記·汲黯傳》黯多病，病且滿三月，上常賜吿者數。《註》如淳曰：杜欽所謂病滿賜吿，詔恩也。或曰賜吿得去官歸家，予吿居官不視事。《後漢·𨻰忠傳》光武絕吿寧之典。《註》吿寧，休謁之名。吉曰吿，凶曰寧。古者名吏休假曰吿。又《韻會》姓也。又《五音集韻》胡刀切，音豪。《集韻》休謁也。或作勂。又《集韻》居勞切，音高。白也。又《廣韻》古沃切《集韻》《韻會》姑沃切，𠀤音梏。《易·蒙卦》初筮吿，再三凟，凟則不吿。《詩·大雅》令終有俶，公尸嘉吿。《禮·曲禮》夫爲人子者，出必吿，反必面。《爾雅·釋言》吿，謁請也。《疏》成二年左傳曰：晉與魯衞，兄弟也，來吿曰：大國朝夕釋憾於敝邑之地。○按梏谷二字，音切各異，各韻書吿字俱音梏，惟正韻吿，古祿切，音谷。今經傳吿字，《釋文》朱註皆讀谷。惟曲禮，《釋文》作古毒反。又《集韻》枯沃切，音酷。吏休假也。《後漢·𨻰忠傳》吿寧之典。孟康讀。又《集韻》《正韻》𠀤居六切，音菊。《禮·文王世子》其𠛬罪則纖剸，亦吿于甸人。《註》吿讀爲鞠。讀書用法曰鞠。又《集韻》轄覺切，音學。休謁也。又叶古岳切，音角。《王逸·九思》思怫鬱兮肝切剝，忿悁悒兮孰訴吿。又叶訖得切，音𦑜。《詩·大雅》訏謨定命，遠猶辰吿。敬愼威儀，維民之則。又叶居立切，音汲。《史記·太史公自序》牧殷餘民，叔封始邑。申以商亂，酒材是吿。又叶居𠋫切，音姤。《楚辭·九章》道思作頌，聊以自救兮。憂心不遂，斯言誰吿兮。

𠯗：《廣韻》子答切《集韻》《韻會》作答切，𠀤音帀。《玉篇》魚食。又《風俗通》入口曰𠯗。《集韻》啖也。《洞冥記》惟𠯗葉上垂露，因名垂露鴨。《集韻》或作𠴴噈啑唼。

呀：《唐韻》許加切《集韻》《韻會》《正韻》虛加切，𠀤音岈。《說文》張口貌。《韓愈·月蝕詩》如口開呀呀。又谽呀，谷空貌。《史記·司馬相如·上林賦》谽呀豁閜。《註》㵎谷之形容也。呀，呼加反。又《玉篇》大空貌。《班固·西都賦》呀周池而成淵。又《廣韻》五加切《正韻》牛加切，𠀤音牙。《廣韻》吧呀。《韓愈·月蝕詩》牙角何呀呀。○按《韓愈·月蝕詩》如口開呀呀，或攺作齖齖，因避重韻也，不知《唐韻》九麻中呀字兩見，音義各別，《韓詩》𠀤非重韻。《集韻》《類篇》刪五加切一音，非。又叶虎何切，音呵。《韓愈·東方朔雜事詩》王母聞以笑，衞官助呀呀。不知萬萬人，生身埋泥沙。沙叶音娑。

呁：《廣韻》《集韻》𠀤九峻切，音𧥺。《玉篇》吐也。又《廣韻》唁也。

呂：《唐韻》力舉切《集韻》《韻會》《正韻》兩舉切，𠀤音旅。《說文》脊骨也，象形。昔太嶽爲禹心呂之臣，故封呂侯。《書·呂𠛬》惟呂命。《傳》言呂侯見命爲卿。《鄭語》南有荆蠻申呂。《註》申呂，姜姓。《後漢·郡國志》汝南郡新蔡有大呂亭。《註》故呂侯國。又《史記·高祖功臣侯者年表》周呂侯，以呂后兄初起，以客從入漢爲侯。《註》周及呂皆國名。濟隂有呂都縣。見《前漢·地理志》。又縣名，屬楚國。亦見《前漢·地理志》。又姓。《廣韻》太嶽封呂侯，後因爲氏。又六呂，隂律也。《周禮·春官·大司樂》奏黃鐘，歌大呂，奏姑洗，歌南呂，奏夷則，歌小呂。《註》小呂一名中呂。又《大師》隂聲，大呂應鐘，南呂函鐘，小呂夾鐘。《前漢·律歷志》隂六爲呂，呂以旅陽宣氣。又大呂，旅也，言隂大旅助黃鐘宣氣，而牙物也。又鐘名。《戰國策》大呂𨻰于元英，故鼎反乎磨室。《註》大呂，齊鐘名。《晏子·諫篇》景公泰呂成。《史記·平原君傳》使趙重于九鼎大呂。《註》正義曰：大呂，周廟大鐘。又《揚子·方言》矤呂，長也，東齊曰矤，宋魯曰呂。又《逸周書》擊之以輕呂。《註》劒名。

呃：《廣韻》烏界切，音隘。不平聲。又《玉篇》於革切，音戹。本作呝。雞聲。詳後呝字註。又《正字通》方書有呃逆症，氣逆上衝作聲也。○按呃字，去聲止見《廣韻》人聲止見《玉篇》註中。《集韻》《類篇》俱無呃字。

𠯘：《廣韻》《集韻》𠀤博漫切，音半。《廣韻》𠯘喭，失容也。又《集韻》𠯘喭，剛强貌。又《集韻》普半切，音判。又薄半切，音叛。義𠀤同。

呄：《字彙補》古得切，音格。財多。

㕱：《五音集韻》羽求切，音尤。《玉篇》犬吠也。

呅：《玉篇》莫杯切，音枚。哸呅也。又《集韻》武粉切。同吻。詳吻字註。

𠯙：《廣韻》姊列切《集韻》子列切，𠀤音蠽。《玉篇》𠯙鳴也。《廣韻》鳴𠯙𠯙。《集韻》作𠯬。

𠯚：《篇海》古文荒字。註詳艸部六畫。

呆：《篇海》補道切，同保。詳人部保字註。又莫厚切，音母。古文某字。今俗以爲癡獃字。誤也。

𠯛：《篇海》良刃切，音藺。慳也。出搜眞玉鏡。

㕲：《篇海》下刮切，音頢。塞口也，出俗字背篇。又《字彙補》以陵切，音盈。宋三館書有三㕲嗽三卷，皆養鷹鸇之說。

𠯜：《篇海》火𠋫切，音齁。笑貌。

𠯝：《篇海》同呧。

呇：《篇海》輕禮切，音起。明星也。按呇當與啓启同。

呈：《唐韻》直貞切《集韻》馳貞切《韻會》馳成切，𠀤音程。《說文》平也。从口𡈼聲。又《玉篇》解也。又《廣韻》示也，見也。《正韻》露也。又姓。《正字通》古今印藪有呈紳。又與程通。《史記·秦始皇紀》上至以衡石量書，日夜有呈，不中呈不得休息。又《廣韻》《集韻》𠀤直正切，音鄭。《廣韻》自媒衒。《唐書·韋澳傳》恐無呈身御史。又《集韻》丑郢切，音騁。與逞同，通也。一曰快也。《集韻》㞷古作呈。註詳屮部四畫。又《字彙補》古文狂字。註詳犬部四畫。《郭氏正誤》呈，从王从口。與呈字異。呈字从𡈼。

𠯞：《篇海》同呧。

㕳：《韻會小補》詡拱切，音洶。本作詾。衆言也。《荀子·解蔽篇》以爲㕳㕳。○按今本荀子作哅哅。

呝：《廣韻》於革切《集韻》乙革切，𠀤音戹。《說文》喔也。《玉篇》雞聲。亦作呃。又《廣韻》呝喔，鳥聲。又《集韻》烏懈切，音隘。聲不平謂之呝。或作𧦠。○按《集韻》呝與《廣韻》呃，義雖同而音各異。《廣韻》呃在十六怪，《集韻》呝在十五卦，其實一字也。

呞：《廣韻》書之切《集韻》申之切，𠀤音詩。《玉篇》牛噍也。《廣韻》本作齝。吐而噍也。亦作𪗪。又《集韻》《韻會》𠀤超之切，音癡。又《集韻》充之切，音蚩。義𠀤同。考證：〔本作齠。吐而噍也。〕謹照廣韻集韻齠改齝。

呟：《集韻》古泫切，音畎。聲也。

呠：《集韻》普本切，音翉。《玉篇》噴也。

呡：《篇海》武粉切，音抆。口呡也。◎按呡音義俱同吻。吻亦作㗃，當卽㗃字省文。詳前吻字註。

呢：《廣韻》《集韻》𠀤女夷切，音尼。《玉篇》呢喃，小聲多言也。同𠽬。《廣韻》言不了，呢喃也。又呢喃，燕語也。又《集韻》乃倚切，音伱。聲也。又女履切，音柅。本作䛏。言以示人。

𠰈：《集韻》烏宏切，音泓。《玉篇》牛聲。《集韻》書作𠰈。𠰈字从口从𢎪作，避諱弘字。

㕷：《正字通》咟字之譌。海篇音赫。字彙胡了切，爻上聲，𠀤非。

呣：《集韻》同𠰔。詳後𠰔字註。

呤：《廣韻》《集韻》𠀤郞丁切，音靈。《玉篇》啨呤也。又《廣韻》𡌨蒼云：呤呤，語也。

呥：《玉篇》而廉切《集韻》《韻會》如占切，𠀤音髯。《玉篇》呥呥，噍貌。《荀子·榮辱篇》呥呥而噍。又《集韻》𠯍𠯍，自安貌。又《集韻》《韻會》𠀤而琰切，音冉。《集韻》噍貌。○按《玉篇》《廣韻》《類篇》俱作呥。《集韻》《韻會》《正韻》俱作𠯍。《字彙》《正字通》音義載𠯍字之下。今詳呥註，以《玉篇》《廣韻》爲正也。

㕸：《集韻》力入切，音立。㕸㕸，送舟聲也。

呦：《廣韻》《集韻》於虬切《韻會》幺虬切，𠀤音幽。《說文》鹿鳴聲也。《詩·小雅》呦呦鹿鳴。《說文》或作𣢜。《玉篇》或作𣢄。又《集韻》於求切，音憂。又於糾切，黝上聲。義𠀤同。又《集韻》於敎切，音靿。敎也。

呧：《唐韻》都禮切《集韻》典禮切，𠀤音邸。《說文》苛也。《玉篇》呵呧也。本作詆。○按《廣韻》有詆無呧。又《唐韻》都黎切，音低。又《集韻》田黎切，音題。義𠀤同。《篇海》或作𠯞𠯝。

𠰉：《廣韻》敕宵切《集韻》癡消切，𠀤音超。《玉篇》𡌨蒼曰：喉鳴。《廣韻》鳴也。

𠰊：《篇海》音疋。唾𠰊也。與𠯔同。

周：〔古文〕𠱬𠄗《唐韻》職流切《集韻》《韻會》之由切，𠀤音州。《廣韻》徧也。《易·繫辭》知周乎萬物。又至也。《書·泰誓》雖有周親，不如仁人。《傳》周，至也。又忠信也。《書·太甲》自周有終。《傳》用忠信有終也。《詩·小雅》行歸于周。《論語》君子周而不比。《註》忠信爲周，阿黨爲比。又終也。《左傳·昭二十年》以周事子。《註》周，猶終竟也。又《說文》密也。《管子·樞言篇》先王貴當貴周，周者不出于口，不見于色，一龍一蛇，一日五化，之謂周。《註》深密不測，故周也。又曲也。《詩·唐風》生于道周。《傳》周，曲也。又《詩·周南疏》周，代名，其地在岐山之陽，漢屬扶風美陽縣。又《廣韻》備也。《前漢·路溫舒傳》鍛錬而周內之。《註》晉灼曰：精熟周悉，致之法中也。又《廣韻》周帀也。《前漢·劉向傳》周回五里有餘。《韻會》俗作週，非。又鳥名。《爾雅·釋鳥》巂周。《疏》今謂之子規。又《韓非子·說林篇》鳥有周周者，重首而屈尾，將欲飮于河則必顚，乃銜其羽而飮之。一作翢。又不周，山名，在崑崙。《屈原·離騷》路不周以左轉兮。又風名。《白虎通》西北曰不周風。不周者，不交也，言隂氣未合化也。又陽周，平周，定周，皆縣名。《前漢·地理志》上郡陽周縣，西河郡平周縣，鬰林郡定周縣。又姓。《廣韻》本自周平王子，別封汝川，人謂之周家，因氏焉。又魏獻帝次兄普氏，後攺爲周氏。又複姓，魏初徴士燉煌周生烈。又與賙通。《論語》君子周急不繼富。《孟子》君之於氓也，固周之。又叶市朱切，音殊。《季歷哀慕歌》梧桐萋萋，生于道周。宮榭徘徊，臺閣旣除。

呩：《玉篇》古文嗜字。註詳十畫。

呪：《廣韻》《集韻》《韻會》《正韻》𠀤職救切，音䯾。《廣韻》呪詛也。《戰國策》許綰爲我呪。《後漢·王忳傳》忳呪曰：有何枉狀。《關尹子·七釜篇》有誦呪者。又《集韻》通作祝。《書·無逸》民否，則厥心違怨否，則厥口詛祝。《詩·大雅》侯作侯祝。《周禮·春官》有詛祝。《集韻》或作詶，亦作詋。

𠰋：《集韻》祛尤切，音丘。《玉篇》聲也。

呫：《廣韻》《正韻》他叶切《集韻》《韻會》託協切，𠀤音帖。《玉篇》嘗也，引穀梁傳莊二十七年，未嘗有呫血之盟。○按今本《穀梁傳》作歃血之盟。又《正韻》小貌。《唐書·王叔文傳》呫呫小人。又《集韻》尺涉切，音謵義同。又《史記·魏其武安侯傳》乃效女兒呫囁耳語。《註》韋昭曰：呫囁，附耳小語聲也，呫音蚩輒反。又《集韻》一曰多言。或作喢。又《集韻》他兼切，音添。嘗也。又《五音集韻》張甚切，音揕。義同。

呬：《唐韻》《集韻》𠀤虛器切，音屓。《說文》東夷謂息爲呬，引《詩·大雅》：昆夷呬矣。◎按《詩》本作昆夷駾矣，維其喙矣。傳：喙，息也。《說文》攺駾作呬，非。《張衡·思𤣥賦》呬河林之蓁蓁。《註》呬，息也。一作怬。《集韻》或作嚊。又《集韻》許四切，音㕧。《爾雅·釋詁》呬，息也。《註》施乾讀音㕧。《揚子·方言》東齊曰呬。《註》呬，許四反。又《廣韻》丑利切。《集韻》丑二切，𠀤音杘。《廣韻》本作訵，隂知也。又《集韻》郞丁切，音靈。衆聲也。

呭：《唐韻》餘制切《集韻》以制切，𠀤音曳。《玉篇》呭呭，猶沓沓也。《說文》多言也，引《詩·大雅》無然呭呭。○按《詩》今本及《孟子》𠀤作無然泄泄。又《廣韻》呭，樂也。又《集韻》私列切，音薛。樂也。《集韻》或作㖂。

呮：《篇海》去致切，音跂。垂足坐也。

呯：《集韻》蒲兵切，音平。《五音集韻》呯呯。聲也。

呰：《唐韻》將此切《集韻》《韻會》蔣氏切，𠀤音紫。《說文》苛也。又《玉篇》口毀也。《正韻》通作訾。又《爾雅·釋詁》呰已，此也。《註》呰，已，皆方俗異語。《疏》呰已與此，皆音相近，故得爲此也。又弱也。《史記·貨殖傳》地勢饒食，無饑饉之患，以故呰窳。《註》徐廣曰：呰窳，苟且惰嬾之謂也。應劭曰：呰，弱也。又《集韻》才支切，音疵。亦苛也。又瑕也。《前漢·敘傳》閹尹之呰，穢我明德。《註》呰與疵同。《集韻》或作啙。又《韻會》卽移切，音貲。此也。又《集韻》資昔切，音積。義同。又思計切。與些同。語辭。又四箇切，娑去聲。亦與些同。

呱：《唐韻》古胡切《集韻》《韻會》《正韻》攻乎切，𠀤音姑。《說文》小兒嗁聲。《書·益稷》啓呱呱而泣。《班固·幽通賦》妣聆呱而刻石。《集韻》或作𠽿。又《集韻》烏爪切，音窊。義同。又叶胡誤切，音護。《詩·大雅》鳥乃去矣，后稷呱矣，實覃實訏，厥聲載路。

呲：《集韻》才支切，音疵。嫌食也。本作飺。或作㖢。又余支切，音移。義同。又牆之切，音慈。無食也。

𠰌：《五音集韻》莫撥切，音末。《集韻》黑光也。通作沫。

味：《唐韻》《集韻》《韻會》《正韻》𠀤無沸切，音未。《說文》滋味也。《玉篇》五味，金辛木酸水鹹火苦土甘。《禮·王制》五味異和。又《老子·道德經》味無味。《列子·天瑞篇》有味者，有味味者。《後漢·郞顗傳》含味經籍。又五味，藥名。《抱朴子·僊藥篇》移門子服五味子十六年，色如玉女。《本草綱目》作菋。又《集韻》莫拜切，音𩎟。飮食之味。又莫珮切，音妹。器光澤也。又縣名。《前漢·地理志》益州郡味縣。《註》孟康曰：味音昧。又《釋文》亡曷反，音沫。《禮·檀弓》瓦不成味。《註》味當作沫。沫靧也。○按《集韻》《類篇》引《禮·檀弓》瓦不成味，作莫佩切，而《釋文》則止亡曷反一音，今兩存之。

呴：《集韻》匈于切，音訏。《玉篇》嘘吹之也。《集韻》與嘔同。《老子·道德經》或呴或吹。《前漢·王褒傳》呴嘘呼吸如喬松。《註》呴嘘，皆開口出氣也。又《前漢·東方朔傳》愉愉呴呴。《註》呴呴，言語順也。又《戰國策》呴籍叱咄，則徒隷之人至矣。《註》呴，呵也。當从足。又《集韻》呼侯切，音齁。喉中聲。又俱侯切，音鉤。《史記·匈奴傳》立右賢王呴犂胡爲單于。又《廣韻》呼后切《集韻》《正韻》許后切，𠀤音㸸。《廣韻》與吼同。或作吽。詳前吼字註。又《郭璞·江賦》湓流雷呴而電激。《註》呴，嘷也。《釋文》呴，呼后反。又《集韻》火羽切，音詡。與欨同。或作喣，吹也。又《廣韻》香句切《集韻》吁句切，𠀤音昫。《廣韻》吐沫。《莊子·天運篇》魚相呴以濕。《音義》呴，况付反。又况于反。又《集韻》氣以溫之也。或作欨休咻。又《集韻》居𠋫切，音遘。與雊同。《史記·殷本紀》有飛雉登鼎耳而呴。又叶市若切，音芍。《王逸·九思》雲濛濛兮雷儵爍，孤雛驚兮鳴呴呴。

㕹：《集韻》房越切，音伐。本作瞂。或作𢧕，盾也。《戰國策》革抉㕹芮。《註》㕹，卽詩所謂蒙伐。《史記·蘇秦傳註》索隱曰：㕹與瞂同，謂楯也。《詩·秦風》蒙伐有苑。《註》伐或作𢧕，中干也。○按㕹伐瞂𢧕四字皆通，《字彙》作㕹，今从《集韻》攺正。㕹字从口从叐。

呵：《廣韻》《集韻》《韻會》《正韻》𠀤虎何切，音𩑸。《玉篇》責也，與訶同。《廣韻》怒也。《周禮·地官·比長註》鄕中無授，出鄕無節，過所則呵問，繫之圜土，考辟之也。《史記·李廣傳》霸陵尉醉呵止廣。又通作苛。《前漢·王莽傳》掖門僕射苛問。又《集韻》博雅云：呵呵，笑也。一曰氣出，亦作㰤。又《韻會》慢應聲，通作阿。又《韻會》寒歌切，音河。《類篇》譙問也。通作何。《史記·衞綰傳》景帝立，歲餘不譙呵綰。《註》索隱曰：譙呵音誰何，猶借訪。一曰譙呵者，責讓也。又《集韻》許箇切，音𧬱。嘘氣也。一曰責也。

呶：《唐韻》女交切《集韻》《正韻》尼交切《韻會》泥交切，𠀤音鐃。《說文》讙聲也。《廣韻》喧呶。《詩·小雅》賔旣醉止，載號載呶。《集韻》或作詉。又《集韻》女加切，音拏。嘮呶，諠也。又《唐韻正》古音奴，當攺入模韻。詩載號載呶。叶下豆。豆，古音田故反，平去通叶。《王褒·僮約》出入不得騎馬載車，踑坐大呶，下牀振頭，𡍮釣刈芻，結葦𦡳纑。頭，古音徒。

呷：《唐韻》《正韻》呼甲切《集韻》迄甲切，𠀤音䛅。《說文》吸呷也。《長箋》吸而飮曰呷。甲有斂藏義，故从甲。又《廣韻》喤呷，衆聲。又《司馬相如·子虛賦》噏呷萃蔡。《註》衣裳張起之貌。

呸：《篇海》音丕。《字彙》相爭之聲。俗字。

𠰍：《集韻》冢庾切，音拄。《玉篇》口不正。又《集韻》腫庾切，音主。呼雞聲。又朱戍切，音注。喙也。或作咮。○按《集韻》又作重主切，義訓停足，乃是跓字之譌，而冢庾之𠰍字，轉誤从足，皆傳刻之誤也。

𠰎：《集韻》皮古作𠰎。註詳部首。

呹：《集韻》弋質切，音逸。《玉篇》牛羊呞草貌。《集韻》羊呞貌。又《集韻》疾也。又勑栗切，音抶。聲也。《揚雄·甘泉賦》薌呹肸以掍根兮，聲駍隱而歷鐘。《註》師古曰：風之動樹，聲響振起衆根，合同駍隱，而盛歷入殿上之鐘也。薌，讀與響同。呹，丑乙反。考證：〔《揚雄·甘泉賦》薌呹肹以棍根兮。〕謹照原文肹改肸。棍改掍。

呺：《廣韻》許嬌切《集韻》《韻會》虛嬌切，𠀤音囂。《廣韻》呺然，大貌。《集韻》呺然，虛大貌。《莊子·逍遙遊》非不呺然大也，吾爲其無用而掊之。○按《正字通》云：郭象古本作枵，今無考。《集韻》或作𧦢号。又《集韻》《正韻》𠀤乎刀切，音豪。《集韻》風聲。《增韻》叫呼怒聲。《莊子·齊物論》大塊噫氣，其名爲風，是惟無作，作則萬竅怒呺。《音義》呺，呼刀反。《集韻》或作𩖸。《正字通》作号，非。又《集韻》許后切，音吼。莊子：萬竅怒呺。徐邈讀。又《集韻》後到切，音號。義同。

㕺：《字彙》卽呺字。

𠰏：《集韻》側洽切，音眨。《玉篇》豕食。

𠰐：《集韻》普火切，音叵。聲也。

呻：《唐韻》失人切《集韻》《韻會》《正韻》升人切，𠀤音申。《說文》吟也。《禮·學記》今之敎者，呻其佔畢。《爾雅·釋訓》殿屎，呻也。《莊子·列禦𡨥》呻吟裘氏之地。《廣韻》與𠲳𣢘同。又《集韻》斯人切，音辛。義同。

呼：〔古文〕𠰗戲《唐韻》荒烏切《集韻》《韻會》《正韻》荒胡切，𠀤音虍。《說文》外息也。《韻會》出息爲呼，入息爲吸。又《廣韻》喚也。又《集韻》嗚呼，歎辭。《書·五子之歌》嗚呼曷歸。又通作乎。《詩·大雅》於乎小子。又通作虖。《前漢·武帝紀》嗚虖何施而臻此與。亦作嘑。又姓。《廣韻》列仙傳有仙人呼子先，又複姓。《前漢·匈奴傳》呼衍氏。《註》師古曰：卽今鮮𤰞姓呼延者是也。又呼沱，水名。《戰國策》南有呼沱易水。又草名。《爾雅·釋草》蓫薚，馬尾。《疏》蔏𦸐，一名夜呼。又《集韻》虛交切，音虓。與詨同。吳人謂叫呼爲詨。或作嚆嘮。又《禮·檀弓》曾子聞之，瞿然曰呼。《註》呼，虛憊聲。《釋文》音虛，吹氣聲也。又《廣韻》《集韻》《正韻》𠀤荒故切，音戽。《廣韻》本作謼。號呼也。《詩·大雅》式號式呼。《釋文》呼，火胡反。又火故反。《禮·曲禮》城上不呼。《釋文》呼，火故反。又《集韻》許箇切，音𧬱。《左傳·文元年》江芉怒曰：呼役夫。《註》呼，發聲也。《釋文》呼，好賀反。又《集韻》虛訝切，音嚇。與罅同。裂也。詳缶部罅字註。考證：〔《爾雅·釋草》蓫薚，馬尾。《註》蔏𦸐，一名夜呼。〕謹照原文註改疏。

𠰑：《集韻》魚旰切，音岸。聲也。《正字通》六書統：與唁同。誤。

命：《唐韻》《集韻》《韻會》《正韻》𠀤眉病切，鳴去聲。《說文》使也。《書·堯典》乃命羲和。又《玉篇》敎令也。《書·大禹謨》文命敷于四海。《傳》言其外布文德敎命。《說命》王言惟作命。《易·泰卦》自邑告命。《增韻》大曰命，小曰令。上出爲命，下稟爲令。又《爾雅·釋詁》命，告也。又《易·乾卦》各正性命。《疏》命者，人所稟受。《說卦》窮理盡性，以至于命。《註》命者，生之極。《左傳·成十三年》民受天地之中以生，所謂命也，是以有動作禮義威儀之則，以定命也。《疏》命雖受之天地，短長有本，順理則壽考，逆理則夭折，是以有動作禮義威儀之法則，以定此命，言有法，則命之長短得定，無法，則夭折無恆也。又《詩·周頌》維天之命，於穆不已。《箋》命，猶道也。又《詩·周頌》夙夜基命宥密。《傳》命，信也。《疏》信順天命。又《周禮·春官·大祝》作六辭，以通上下親疏遠近。一曰祠，二曰命。《論語》爲命裨諶草創之。《疏》命，謂政令盟會之辭也。又《周禮春官大宗伯》典命。《註》命，謂遷秩羣臣之書。又星名。《周禮·春官·大宗伯》司命。《註》文昌第四星。又《周語》襄王賜晉惠公命。《註》命，瑞命。諸侯卽位，天子賜之命圭，以爲瑞節。又《周語》襄王賜。晉文公命。《註》命，命服也。諸侯七命，冕服七章。又《前漢·張耳傳》嘗亡命遊外黃。《註》師古曰：命者，名也。脫名籍而逃亡。又《前漢·李陵傳》射命中。《註》師古曰：所指名處，卽中之也。又《廣韻》計也。又《廣韻》召也。又叶眉辛切，音珉。《詩·鄘風》乃如之人也，懷昏姻也，大無信也，不知命也。又《大雅》保右命之，自天申之。○按《朱子》皆叶彌幷反，幷在庚韻，難與眞韻相叶，疑應作彌賔反。又叶漭去聲。《郭璞·山海經·不死國贊》有人爰處，員丘之上，赤泉駐年，神木養命。又《禮·大學》舉而不能先命也。《註》命讀爲慢，聲之誤也。《釋文》命音慢，武諫反。考證：〔《論語》爲命裨諶草創之。《註》命，謂政令盟會之辭也。〕謹照原文註改疏。

呾：《廣韻》《集韻》𠀤當割切，音怛。《廣韻》相呵。《韓愈·張徹墓誌銘》自申於暗明，莫之奪也。我銘以貞之，不肖者之呾也。又《集韻》相呼聲。又《廣韻》《集韻》𠀤乙鎋切，音𪆰。《廣韻》亦相呼聲。又《集韻》𥊲軋切，音獺。呾噠，語不正也。

呿：《廣韻》丘伽切《集韻》去伽切，𠀤音佉。《玉篇》張口貌。《集韻》啓口謂之呿。《莊子·秋水篇》公孫龍口呿而不合。《呂氏春秋》君呿而不𠱴。又《玉篇》丘居切《集韻》丘於切，𠀤音墟。又《集韻》丘據切，音去。本作㰦，義𠀤同。又《廣韻》去劫切《集韻》乞業切，𠀤音怯。《廣韻》臥聲。《集韻》臥息也。又《集韻》又業切，音裛。口開貌。

咀：《唐韻》慈呂切《集韻》《韻會》在呂切《正韻》再呂切，𠀤音沮。《說文》含味也。《廣韻》咀嚼。《管子·水地篇》人水也，男女精氣合，而水流形，三月如咀。咀者何，曰五味。五味者何，曰五藏。《司馬相如·上林賦》咀嚼菱藕。《韓愈·進學解》含英咀華。又《廣韻》《集韻》《韻會》《正韻》𠀤子與切，音苴。㕮咀，修藥也。又《集韻》㕮咀，謂商量斟酌之。一曰含味也。

咁：《集韻》與嗛同。

咂：《篇海》子答切，音帀。入口也。

咃：《玉篇》吐多切，音他。出陀羅尼。

咄：《唐韻》《集韻》《韻會》《正韻》𠀤當沒切，敦入聲。《說文》相謂也。《前漢·李陵傳》立政曰：咄，少卿良苦。又《廣韻》呵也。《戰國策》呴籍叱咄。《前漢·東方朔傳》朔笑之曰：咄。《註》師古曰：咄，叱咄之聲。又泉名。《寰宇記》咄泉在淨戒寺北，人至泉旁，大叫大涌，小叫小涌，咄之則涌彌甚。又《韻會》咄咄，驚怪聲也。《後漢·嚴光傳》帝卽其臥所，撫光腹曰：咄咄子陵，不可相助爲理耶。《晉書·殷浩傳》但終日書空，作咄咄怪事四字而已。又《增韻》咄嗟，咨語也。《晉書·石崇傳》嘗爲客作豆粥，咄嗟便辦。又《正字通》或曰汾晉之閒，尊者呼左右曰咄，左右必諾。司空圖作休沐記用之。又《前漢·西域傳》郁立師國，王治內咄谷。《註》咄，丁忽反。又《集韻》《韻會》《正韻》𠀤都括切，音掇。《玉篇》叱也。又《前漢·東方朔傳註》鄭展曰：咄，音豽裘之豽。◎按師古以鄧說爲非，然鄧有此音，今存之。又叶都聿切。《蘇轍·香山賦》母令東坡，聞我而咄。奉持香山，稽首仙釋。

𠰒：《廣韻》人者切《集韻》爾者切，𠀤音惹。《廣韻》譍聲。《集韻》本作喏。又《正字通》五大部直音，佛母大孔雀明王經，𠰒分示惠二音。

㕻：《玉篇》他豆切，音透。唾也。《說文》相與語唾而不受也。又《集韻》普后切，音剖。義同。

咅：《玉篇》同㕻。《廣韻》說文本作㕻，隷變作咅。《集韻》或作㰯㖣哣。

咆：《唐韻》薄交切《集韻》《韻會》《正韻》蒲交切，𠀤音庖。《說文》嘷也。《玉篇》咆哮也。《廣韻》咆哮，熊虎聲。《淮南子·覽冥訓》虎豹襲穴而不敢咆。又《潘岳·西征賦》出申威於河外，何猛氣之咆勃。《註》怒貌。又與炰通。炰烋，一作咆咻。《左思·魏都賦》吞滅咆咻。又《集韻》皮敎切，音皰。獸呼。又叶蒲侯切，音裒。《劉楨·魯都賦》晝藏宵行，俯仰哮咆。禽獸𥨥怖，失偶藏儔。《集韻》或作𡂘𠿙。

咇：《廣韻》《集韻》𠀤蒲結切，音蹩。《廣韻》口香。《玉篇》芳香也。又《廣韻》語也。又《廣韻》毘必切《集韻》簿必切，𠀤音邲。亦芳香也。《司馬相如·上林賦》晻薆咇茀。《註》師古曰：皆芳香意也。《釋文》咇，步必反。又與苾通。《史記·司馬相如傳》作晻曖苾勃。《字彙》咇與苾同。又《廣韻》言不了。《集韻》言不明。又《廣韻》與吡同，鳴咇咇也。又《廣韻》鄙密切《集韻》逼密切，𠀤音筆。《廣韻》咇㘉多言。又《集韻》壁吉切，音必。咇節，聲出貌。或作嗶。又《集韻》毘至切，音鼻。咇咇，哀鳴也。

咈：《廣韻》符弗切《集韻》《韻會》《正韻》符勿切，𠀤音佛。《說文》違也。《廣韻》戾也。《書·堯典》帝曰：吁咈哉。又《大禹謨》罔咈百姓，以從己之欲。又《伊訓》從諫弗咈。又《微子》咈其耇長舊有位人。又《韻會》《正韻》通作佛、拂。○按《曲禮》：獻鳥者佛其首。《學記》：其求之也佛。《釋文》云：佛本又作拂，𠀤不云同咈。《廣韻》三字亦各分見，然其違戾之義實相同，當从《韻會》《正韻》。又《玉篇》引易咈經于丘，今本易頤卦作拂。又《集韻》薄宓切，音弼。義同。又《字彙》步昧切，音倍。《釋名》轡咈也，牽引咈戾以制馬也。○按《釋名》解轡之義，非謂轡有咈音也，《正字通》駁之，是。

咉：《廣韻》烏郞切《集韻》於郞切，𠀤音鴦。《廣韻》噟聲。《篇海》作𠮴。又《集韻》於良切，音央。義同。又《左思·魏都賦》泉流逬集而咉咽。《註》咉音央。咉咽，流不通也。又《廣韻》烏朗切《集韻》倚朗切，𠀤音坱。《唐韻》咉咉，咽悲也。

咊：《玉篇》古文和字。註詳本畫。

咋：《廣韻》《韻會》側革切《集韻》《正韻》側格切，𠀤音窄。大聲。《周禮·冬官考工記》鳧氏爲鐘，侈則柞。《註》柞讀爲咋咋然之咋，聲大外也。《釋文》咋，側百反。又《正韻》啖也。又《廣韻》鋤陌切《集韻》實窄切《正韻》士革切，𠀤音賾。《廣韻》㕭咋，多聲。又《正韻》嚙也。《前漢·東方朔傳》孤豚之咋虎。《註》師古曰：咋，嚙也，仕客反。《後漢·馬援傳》姜腇咋舌。《神異經》咋嚙其汁。又《廣韻》《集韻》《韻會》𠀤側駕切，音詐。《廣韻》咋語聲。又《集韻》一曰暫也。又《集韻》《類篇》𠀤助駕切，音乍。《左傳·定八年》桓子咋謂林楚曰：而先皆季氏之良也。《註》咋，暫也。《釋文》咋，側駕反。又仕詐反。

和：〔古文〕咊龢《廣韻》《正韻》戸戈切《集韻》《韻會》胡戈切，𠀤音禾。《廣韻》順也，諧也，不堅不柔也。《書·堯典》協和萬邦。又《舜典》律和聲。《易·乾卦》保合太和。《中庸》發而皆中節謂之和。又《書·堯典》乃命羲和。《註》羲氏，和氏，主曆象授時之官。又《詩·小雅》和鸞雝雝。《傳》在軾曰和，在鑣曰鸞。《疏》和，亦鈴也，以其與鸞相應和，故載見曰和鈴央央是也。《廣韻》本作鉌。又《爾雅·釋樂》大笙謂之巢，小笙謂之和。《註》和，十三簧。又《周禮·夏官·大司馬》以旌爲左右和之門。《註》軍門曰和，今謂之壘門，立兩旌以爲之。《戰國策》與秦交和而舍。又《諡法》不剛不柔曰和。又和夷，地名。《書·禹貢》和夷底績。又雲和，地名。《周禮·春官·大司樂》雲和之琴瑟。又《廣韻》州名，在淮南，漢屬九江郡，齊爲和州。又《韻會》西和州，秦蒙恬築長城始此，唐爲岷州，宋攺西和州。又《廣韻》姓也。本自羲和之後，一云卞和之後，晉有和嶠。又《正字通》養和，今之靠背也。李泌采異木蟠枝以隱背，號曰養和。又《松陵集》皮日休以五物送魏不琢，有烏龍養和，桐廬養和。又《廣韻》《集韻》《韻會》《正韻》𠀤胡臥切，禾去聲。《廣韻》聲相應。《易·中孚》鳴鶴在隂，其子和之。又《爾雅·釋樂》徒吹謂之和。又《集韻》調也。《禮·檀弓》竽笙備而不和。又《禮運》五味，六和，十二食，還相爲質也。《註》春多酸，夏多苦，秋多辛，冬多鹹，加以滑甘，是謂六和。又《禮器》甘受和。《釋文》和，戸臥反。《周禮·天官》內饔掌王及后世子膳羞之割烹煎和之事。

𠰓：《篇海》音和。小兒啼。

咍：《唐韻》《集韻》《韻會》《正韻》𠀤呼來切，音㾂。《說文》蚩笑也。《左思·吳都賦》東吳王孫囅然而咍。《註》楚人謂相調笑曰咍。又《字彙》湯來切，音台。姓也。《正字通》明弘治舉人咍左，見奇姓通。咍讀如字，字彙音台，誤。又叶與之切，音移。《楚辭·九章》忠何辜以遇罰兮，亦非余之所志也。行不羣以顚越兮，又衆兆之所咍也。志叶音之。又叶許記切，音戲。《束皙·𤣥居釋》束子閒居，門人𠀤侍。下幃深譚，隱几而咍。

咎：《唐韻》其九切《集韻》《韻會》《正韻》巨九切，𠀤音舅。《說文》災也。从人从各。各者，相違也。《書·大禹謨》天降之咎。又《爾雅·釋詁》咎，病也。《疏》罪病也。《廣韻》愆也，過也。《易·乾卦》九三，君子終日乾乾，夕惕若厲，无咎。《詩·小雅》寧適不來，微我有咎。又《書序》殷始咎周。《傳》咎，惡也。又與臼通。《晉語》宜咎。《註》咎。或作臼，古字通用。又與舅通。《儀禮·士昏禮註》古文舅作咎。《荀子·臣道篇》晉之咎犯。《左傳》作舅。又《唐韻正》四十四有韻中之半，古與篠，小，巧，皓通爲一韻。書大禹謨，民弃不保，天降之咎。易小畜，初九復自道，何其咎。經傳子集如此用者甚多，非叶音也。又《廣韻》古勞切《集韻》《韻會》居勞切《正韻》姑勞切，𠀤音高。《廣韻》臯陶，舜臣名，古作咎繇。《前漢·百官公卿表》咎繇作士。《書序》咎單作明居。《傳》咎單，臣名。○按《集韻》《類篇》《韻會》《正韻》俱云姓也，誤。又國名。《左傳·僖二十三年》狄人伐廧咎如。《註》赤狄別種。《陸德明·音義》咎，古刀反。又叶曁几切，音技。《史記·龜筴傳》王若遣之，宋必有咎。後雖悔之，亦無及已。又叶跽許切，音巨。《三略》强弱相虜，莫適禁禦，延及君臣，國受其咎。又叶巨又切，音舊。《詩·小雅》謀夫孔多，是不用集。發言盈庭，誰敢執其咎。集叶疾救反。◎按《字彙》《正字通》俱以去聲爲咎字正音。考《玉篇》《廣韻》《集韻》諸書，咎字𠀤無去聲一音。《字彙》《正字通》皆誤。

咏：《唐韻》《集韻》《韻會》《正韻》𠀤爲命切，音泳。《說文》本作詠，歌也。《前漢·東方朔傳》彈琴其中，以咏先王之風。《禮·文王世子》適饌省醴，養老之珍具，遂發咏焉。《註》發咏，謂以樂納之。又《集韻》或作永。《詩·魏風》誰之永號。《釋文》作咏。○按《玉篇》《廣韻》諸書本作咏。《字彙》作咏，从二水，附六畫，非，今攺正。咏字右从二水作，不从永。

㕼：《類篇》呼公切，音烘。與𩐠同，大聲。《荀子·解蔽篇》以爲㕼㕼。《呂氏春秋》功之難立也，其必由㕼㕼耶。故㕼㕼之中，不可不味也。中主以之㕼㕼也止善，賢主以之㕼㕼也立功。《集韻》或作哅。

𠰔：《說文》古文謀字。註詳言部九畫。《集韻》或書作呣。

咐：《字彙補》奉蒲切，音苻。嘘也。《淮南子·本經訓》斟酌萬殊，旁薄衆宜，以相嘔咐，醞釀而成肓羣生。

𠰕：《篇海類篇》音出。喚人聲。

𠰖：《字彙補》羊甘切，音𢓕。羊鳴。

𠰗：《六書本義》古文呼字。註詳本畫。

𠰘：《篇海》胡刀切，音豪。熊虎聲也。

𠰙：《篇海》同𠱥。詳後𠱥字註。

咑：《字彙補》音未詳。飛𡃤咑，倭國地名。

𠰚：《字彙補》牀志切，音示。好口腹也。

𠰛：《字彙補》與郜同。國名。見路史國名記。

𠰜：《字彙補》影霍切，音惡。相呵拒也。見字辨，與呼微異。

𠰝：《說文長箋》與呬同。

𠰞：《集韻》复古作𠰞。註詳攵部六畫。

咞：《正字通》俗咞字。《集韻》胡典切，音峴。與哯同。又形甸切，音見。義同。𠀤詳後哯字註。咞字从幵，部外六画。

咟：《玉篇》與㗲同。

咠：〔古文〕舙《唐韻》《集韻》《韻會》《正韻》𠀤七入切，音緝。《說文》聶語也。《玉篇》咠咠，口舌聲也。《廣韻》咠咠，譖言也。《說文》引《詩》咠咠幡幡。○按今《詩·小雅》本作緝緝翩翩。又《廣韻》子入切《集韻》卽入切，𠀤音湒。義同。《集韻》或作𠶻。又《集韻》一入切，音揖。義同。

咡：《廣韻》《集韻》《韻會》𠀤仍吏切，音餌。《廣韻》口吻也。《禮·曲禮》負劒，辟咡詔之。《註》辟咡詔之，謂傾頭與語也。口旁曰咡。《疏》管子弟子職云：食已，循咡覆手。謂弟子食訖，以手循覆於咡，故知是口旁也。《釋文》口耳之閒曰咡。又《少儀》有問焉，則辟咡而對。又《集韻》人之切，音而。與㖇同。詳後㖇字註。

咢：《廣韻》五各切《集韻》《韻會》《正韻》逆各切，𠀤音愕。《玉篇》驚咢也。《詩·大雅》或歌或咢。《爾雅·釋樂》徒擊鼓謂之咢。《疏》孫炎云：聲驚咢也。又《韻會》與諤通。《前漢·韋賢傳》咢咢黃髮。《註》師古曰：咢咢，直言也。又《後漢·張衡思𤣥賦》冠咢咢其映蓋。《註》咢咢，冠高貌也。一作岌。《文選》作喦。又《正韻》與鍔同。《前漢·王褒傳》越砥斂其咢。《註》刃旁曰咢。《說文》本作㖾。

咣：《玉篇》古橫切，音觥。能言也。

𠱐：《集韻》五矩切，音噳。《玉篇》欲笑也。

𠱑：《篇海》多侯切，音兜。輕言也。

咤：《廣韻》《集韻》《韻會》𠀤陟嫁切，音奼。《玉篇》與吒同。噴也，叱怒也。《史記·淮隂侯傳》項王喑惡叱咤。《前漢·王吉傳》口倦乎叱咤。又《禮·曲禮》毋咤食。《疏》謂於口舌中作聲，似嫌主人之食。又悲也。《蔡琰·悲憤詩》怛咤靡肝肺。又與詫通。《孟子·顧鴻鴈麋鹿註》其心以爲娛樂誇咤。《後漢·王符傳》轉相誇咤。又《集韻》或作喥，詳後喥字註。又《集韻》《韻會》《正韻》𠀤都故切，音妒。《書·顧命》三祭三咤。《傳》三祭酒三奠爵。《釋文》咤音妒。《集韻》本作㓃。或作宅詫。又《廣韻》《集韻》𠀤陟加切，音奓。《玉篇》與吒同。《集韻》或作喥。又《廣韻》達利咤，出《釋典》。又《集韻》闥各切，音託。奠爵也。書三咤。徐邈讀。或省作宅。○按書《釋文》咤，陟嫁反，又音妒，又音託，又豬夜反，凡重音四。一作宅，一作詫，凡重文三。

咥：《廣韻》《集韻》《韻會》𠀤許旣切，音欷。《說文》大笑也。《詩·衞風》兄弟不知，咥其笑矣。《傳》咥咥然笑也。又《集韻》《韻會》虛器切《正韻》許意切，𠀤音齂。義同。《集韻》或作唏。又《集韻》丑二切，音杘。義同。本作𧩼。又《集韻》《類篇》𠀤脂利切，音至。齧也。又《集韻》陟利切，音致。止也。《易·訟卦》咥，惕中吉。馬融讀。○按今本易訟有孚窒，惕中吉，作窒。又《廣韻》丑栗切《集韻》敕栗切，𠀤音抶。《廣韻》笑也。《集韻》或作欪。又《玉篇》虛吉切，音欯。義同。《集韻》或作咭。又《玉篇》大結切《廣韻》《集韻》徒結切，𠀤音姪。《玉篇》齧也。《易·履卦》履虎尾不咥人亨。《集韻》或作𠽧𪗻𪗫。又《集韻》齧堅貌。又《廣韻》笑也。又《廣韻》《集韻》𠀤丁結切，音窒。《廣韻》蛇咥氏，蕃姓。又《集韻》馨夷切，音咦。大笑也。又虛其切，音僖。與欪同。欪欪，戲笑貌。或作𣢇。

咦：《唐韻》以之切《集韻》延知切，𠀤音夷。《說文》南陽謂大呼曰咦。又《玉篇》笑貌。又《廣韻》喜夷切。《集韻》馨夷切，𠀤音屎。又《集韻》直皆切，音𡟭。義𠀤同。

咧：《集韻》力蘖切，音列。咧咧，鳥聲。

㖀：《集韻》勒沒切，音𨁸。聲也。

咨：《唐韻》卽夷切《集韻》津夷切，𠀤音資。《說文》謀事曰咨。《爾雅·釋詁》咨，謀也。《書·舜典》咨十有二牧。《傳》咨亦謀也。《詩·小雅》周爰咨諏。《周語》單子儉敬讓咨，以應成德。又《爾雅·釋詁》嗟咨，𨲠也。《書·堯典》帝曰：咨汝羲曁和。《傳》咨，嗟也。又《君牙》小民惟曰怨咨。又《揚子·方言》忸怩慙歰也，或謂之㗤咨。又《爾雅·釋詁》咨，此也。《疏》咨與兹同。又《集韻》資四切，音恣。歎聲。《易·萃卦》齎咨涕洟。《註》齎咨，嗟歎之辭。《陸德明·音義》咨音諮，又將利反。

㖁：《正字通》俗吝字。

咩：《篇海》迷爾切，同哶。羊鳴也。又《釋典》呪曰：賒咩。

咪：《篇海》同咩。

咫：《唐韻》《正韻》諸氏切《集韻》《韻會》掌氏切，𠀤音紙。《說文》周制，寸尺咫尋，皆以人之體爲法。中婦人手長八寸，謂之咫，周尺也。《左傳·僖九年》天威不違顏咫尺。《晉語》文公學讀書於臼季，三日，曰：吾不能行也，咫聞則多矣。《註》咫，咫尺閒也。《魯語》肅愼氏貢楛矢石砮，其長尺有咫。又《楚語》是知天咫，安知民則。《註》咫言少也，言少知天道耳，何知治民之法。又《酉陽雜俎》書目有天咫。《集韻》或作𦐖𣥉。

咬：《廣韻》古爻切《集韻》《韻會》《正韻》居肴切，𠀤音交。《玉篇》鳥聲也。《嵆康·贈秀才入軍詩》咬咬黃鳥。《集韻》通作膠。又《廣韻》《集韻》《正韻》於交切《韻會》幺交切，𠀤音㘭。《廣韻》淫聲。《集韻》哇咬，淫聲。又《莊子·齊物論》宎者咬者。《註》咬，哀切聲。又《集韻》吉巧切，音狡。聲也。又五巧切，音骲。與齩同，齧骨也。或作䶧齧。又許介切，音譮。風聲。

咭：《玉篇》《廣韻》𠀤許吉切，音欯。《玉篇》笑貌。又《廣韻》巨吉切《集韻》其吉切，𠀤音佶。義同。又《集韻》火一切。本作欯。《博雅》欯欯，喜也。又《集韻》丘八切，音劼。䑕聲。

咮：《廣韻》《集韻》《韻會》𠀤陟救切，音晝。《說文》鳥口也。《玉篇》與噣同。《詩·曹風》維鵜在梁，不濡其咮。《傳》咮，喙也。《左傳·哀二十六年》已爲鳥而集於其上，咮加于南門。又星名。《爾雅·釋天》咮謂之柳。《註》咮朱，鳥之名。《左傳·襄九年》古之火正，或食于心，或食于咮，以出內火。又《集韻》通作注。《周禮·冬官考工記·梓人》以注鳴者。又《韻會》或作喙啄，詳後喙啄二字註。又《廣韻》《集韻》𠀤都豆切，音𨷖。義同。又《集韻》《韻會》𠀤朱戍切，音注。義同。《集韻》本作𠰍。《韻會》通作註。又《唐韻》章俱切《集韻》《韻會》鍾輸切，𠀤音朱。義同。又《廣韻》讋咮，多言貌。又《廣韻》中句切《集韻》株遇切，𠀤音駐。《廣韻》鳥聲。又《集韻》汝朱切，音儒。與嚅同。囁嚅，多言也。或作吺。又《廣韻》《集韻》《韻會》𠀤張流切，音輈。《廣韻》曲喙。

㖂：《廣韻》餘制切《集韻》以制切，𠀤音曳。《集韻》與呭同。詳前呭字註。又《集韻》私列切，音薛。義同。又時制切，音誓。與詍同。語多也。或作䛖。

𠱒：《玉篇》丁侯切《集韻》當侯切，𠀤音兜。《說文》本作吺，詳前吺字註。

𠱓：《篇海》居委切，音詭。𠱓許也。

𠱔：《集韻》舒救切，音狩。趁鳥聲。

咯：《集韻》歷各切，音酪。訟言也。或作詻。又剛鶴切，音各。雉聲。

咰：《集韻》朔律切，音率。《玉篇》飮也。又《玉篇》史記曰：楚先有熊咰，是爲蚡冒。○按《史記》楚世家。于熊眗立。徐廣曰：眗音舜。索隱曰：《玉篇》咰在口部，其近代本字有从目者，故有舜音，非也。據此，則熊咰應从口。又《集韻》須倫切，音荀。與詢同。詳言部詢字註。

咱：《篇海》子葛切，音咂。俗稱自己爲咱。又《中州音韻》兹沙切，音查。義同。

㖃：《唐韻》呼后切《集韻》《韻會》《正韻》許后切，𠀤音𤘽。《說文》厚怒聲。○按《集韻》同呴吽吼，非。詳前吼字註。又《廣韻》呼漏切《集韻》許𠋫切，𠀤音蔲。義同。又《廣韻》恥辱。《大戴禮》机之銘曰：皇皇惟敬，口生㖃。《註》㖃，恥也，㖃詈也。又《玉篇》《廣韻》𠀤胡口切，音厚。《玉篇》吐也。《廣韻》欲吐。《集韻》本作詬。或作訽。考證：〔《大戴禮》機之銘曰〕謹照原文機改机。

咲：《集韻》笑古作咲。註詳竹部四畫。或省作𠇄。

咳：〔古文〕孩《唐韻》戸來切《集韻》《正韻》何開切，𠀤音頦。《說文》小兒笑也。《史記·扁鵲傳》曾不可以告咳嬰之兒。《註》咳嬰，言嬰兒初知笑者。又《禮·內則》父執子之右手，咳而名之。《疏》謂以一手執子右手，一手承子之咳而名之。《集韻》或作㜾𠹛。又《集韻》柯開切，音該。《史記·倉公傳》受其脈書上下經，五色診奇咳術。《註》奇咳，言奇祕非常術也。《集解》奇音羈，咳音該。○按《前漢·藝文志》有五音奇胲用兵二十六卷，《淮南子·兵略訓》𠛬德奇賌之數，《廣韻》作奇侅，亦作奇賅。咳胲賌侅賅五字皆通。又與該同。《晏子·外篇》頸尾咳於天地，然而漻漻不知六翮之所在。又《玉篇》苦代切，音慨。《禮·內則》不敢噦噫嚏咳。《釋文》咳，苦愛反。《莊子·漁父篇》幸聞咳唾之音。《前漢·宣元六王傳》大王誠賜咳唾。《正韻》謦欬，亦作咳。考證：〔《史記·扁鵲傳》曾不可以告咳嬰之兒終日。〕謹按終日二字屬下文，扁鵲仰天嘆曰爲義不連上句，謹省去。〔《史記·倉公傳》受其脈書上下經，五色診奇咳。〕謹按原文奇咳術三字連讀，術字不可省，謹於咳下增術字。〔《釋文》奇音羈，咳音該。〕謹照原書釋文改集解。

咴：《集韻》呼回切，音灰。聲也。

咵：《集韻》苦瓦切，音跨。言戾也。

咶：《廣韻》火怪切《集韻》火夬切，𠀤音䵳。《廣韻》鼻息。《博雅》息也。又《廣韻》下刮切，音頢。義同。《集韻》或作𠳂。又《集韻》胡化切，音㕦。與話同。言也。又《正韻》善指切，音視。與䑛同。《管子·地數篇》十口之家，十人咶鹽。《莊子·人間世》咶其葉，則口爛而爲傷。《荀子·疆國篇》是猶伏而咶天。《後漢·皇后記》湯夢及天而咶之。

咷：《唐韻》《集韻》《韻會》《正韻》𠀤徒刀切，音濤。《說文》楚謂兒泣不止曰噭咷。又《易·同人》九五，同人先號咷而後笑。又《集韻》他弔切，音糶。義同。又亭歷切，音狄。《前漢·韓延壽傳》歌者先居射室，望見延壽車，噭咷楚歌。《註》咷音滌濯之滌。

𠱕：《篇海》山劣切，音說。小飮也，又嘗也。又式芮切，音稅。義同。《字彙》俗哾字。應从兌。

𠱖：《集韻》訊古作𠱖。註詳言部三畫。

𠱗：《集韻》蓑古作𠱗。註詳艸部十畫。

咸：《唐韻》胡監切《集韻》《韻會》胡讒切《正韻》胡嵒切，𠀤音諴。《說文》皆也。《玉篇》悉也。《書·堯典》庶績咸煕。《左傳·僖二十四年》周公弔二叔之不咸。《註》咸，同也。《魯語》小賜不咸。《註》咸，徧也。《莊子·知北遊》周徧咸三者異名同實，其指一也。《史記·司馬相如傳》上咸五，下登三。《註》師古曰：與五帝皆盛也。又卦名。《易·咸卦》彖曰：咸，感也。又《易·雜卦》咸，速也。又《爾雅·釋丘》左高曰咸丘。又樂名。《周禮·春官·大司樂》大咸。《註》大咸，咸池，堯樂也。又地名。《史記·秦本紀》孝公十二年，作爲咸陽。又星名。《前漢·天文志》咸漢星出西北。又《王充·論衡》任氣卒咸，不揆於人。又姓。《姓苑》巫咸之後，今東海有之。又《集韻》居咸切，音緘。《禮·喪大記》凡封，大夫士以咸。《註》咸讀爲緘，今齊人謂棺束爲緘繩。咸或爲椷。《釋文》咸，一本作緘。又《集韻》古斬切，音鰔。與減同。損也。又一曰水名，詳水部減字註。又姓。《前漢·酷吏傳》咸宣，楊人也。《註》咸音減省之減。又《集韻》公陷切，音䫡。亦與減同。詳水部減字註。又音憾。《左傳·昭二十一年》窕則不咸。《註》不充滿人心。《釋文》咸，本亦作感，戸暗反。○按感同憾。又叶餘針切，音𠛬。《張衡·舞賦》歌以詠志，舞以旌心。細則聲窕，大則不咸。

咹：《廣韻》烏葛切《集韻》阿葛切，𠀤音遏。《玉篇》吃也。又《廣韻》小語。又《博雅》止也。又《集韻》於旰切，音按。聲止也。

𠱘：《廣韻》宜戟切《集韻》仡戟切，𠀤音逆。《玉篇》歐𠱘也。

㖄：《集韻》之由切，音周。本作喌，呼雞聲。詳後喌字註。

𠱙：《廣韻》《集韻》𠀤之六切，音粥。《玉篇》或作喌，呼雞聲也。又《集韻》子六切，音蹙。本作𠴫，歎也。詳後𠴫字註。又《類篇》于六切，音哊。行平易也。又《集韻》前歷切，音寂。本亦作𠴫，嗼也。詳𠴫字註。

𠱚：《玉篇》力凍切，音弄。言𠱚也。

咺：《唐韻》况晚切《集韻》《韻會》火遠切，𠀤音烜。《揚子·方言》咺，痛也。凡哀泣而不止曰咺。燕之外鄙，朝鮮冽水之閒，小兒泣而不止曰咺。又《詩·衞風》赫兮咺兮。《傳》咺，威儀容止宣著也。《禮·大學》作喧。又《集韻》懼也。又人名。《春秋·隱元年》天王使宰咺來歸惠公仲子之賵。又《僖二十八年》衞元咺出奔晉。又《集韻》《韻會》𠀤許元切，音萱。《集韻》懼也。又《韻會》權也。又《列子·力命篇》墨杘、單至、嘽咺、憋懯四人相與遊於世。《註》張湛曰：咺，迂緩貌。殷敬順曰：寬綽貌。考證：〔《列子·力命篇》墨杘，單至，單咺，𢢌懯四人相與遊於世。《註》張湛曰，咺，汗緩貌。〕謹照原文單咺改嘽咺。𢢌改憋。汗改迂。

咻：《廣韻》况羽切《集韻》《韻會》火羽切，𠀤音詡。《玉篇》噢咻，痛念之聲。《廣韻》噢咻，病聲。《集韻》或省作休。又《正韻》讙也。又《廣韻》《集韻》《韻會》《正韻》𠀤虛尤切，音休。《廣韻》口病聲也。《集韻》或作喣。又《孟子》衆楚人咻之。《註》咻之者，嚾也。又《集韻》虛交切，音詨。與烋同，詳火部烋字註。又《集韻》《類篇》𠀤吁句切，音煦。與呴同。詳呴字註。

𠱛：《字彙》補永切，音丙。《列子·周穆王篇》离𠱛爲右。《註》离𠱛音泰丙。又《字彙》胡閤切，音合。列子註，离𠱛卽古齊合二字。○按𠱛字諸書皆不載，僅見《列子》。《字彙》二音，皆本《列子》註也。

𠱜：《集韻》粗本切，音僔。大口也。或作喗。

咼：《唐韻》苦媧切《集韻》空媧切，𠀤音跬。《說文》口戾不正也。《廣韻》同喎。《集韻》或作𩰬。又與和同。《淮南子·說山訓》咼氏之璧。又《正字通》音戈。姓也。南唐咼拯，宋咼輔，明咼文光。

𠱝：《廣韻》於列切，音焆。《玉篇》怒也。《集韻》怒气。又《集韻》娟悅切，音妜。義同。

𠱞：《字彙》而剡切，音冉。口動貌也。《王延壽·王孫賦》嚼𠲏𠱞而囁唲。○按𠱞字諸書皆不載，《字彙》引王延壽賦，其音義不知何據。

𠱟：《玉篇》丑知切，音癡。笑也。

咽：《唐韻》烏前切《集韻》因連切《韻會》因蓮切《正韻》因肩切，𠀤音燕。《說文》嗌也。《玉篇》咽喉也。《韻會》醫經云：咽者嚥水，㬋者𠋫氣。《戰國策》頓子曰：韓，天下之咽喉。《集韻》或作胭㖶𦝪。又《禮·深衣》曲袷如矩以應方。《疏》古者方領，似今擁咽。又《集韻》縈懸切《韻會》幺懸切《正韻》縈圓切，𠀤音淵。《集韻》本作𪔱，引《詩》鼗鼓𪔱𪔱。或作咽。○按《詩·商頌》今本作淵。又《集韻》於巾切，音駰。《詩·魯頌》鼓咽咽。《傳》咽咽，鼓節也。《集韻》或作鼝𪔱𪔗，亦書作鼘。《六書故》淵淵咽咽，其聲不同。淵淵狀鼓聲多而遠，咽咽聲近而𤴁。味其聲，可以知其義。又《廣韻》於甸切。《集韻》《韻會》《正韻》伊甸切，𠀤音晏。《廣韻》本作嚥，吞也。《孟子》三咽然後耳有聞，目有見。又《廣韻》烏結切《集韻》《韻會》一結切，𠀤音噎。《廣韻》哽咽。《集韻》聲塞也。《漢·隴頭歌》隴頭流水，鳴聲幽咽。又塞也。《新序·雜事》雲霞充咽，則奪日月之明。又《廣韻》同噎。詳噎字註。又𪔥。

咾：《集韻》魯皓切，音老。聲也。

咿：《廣韻》於脂切《集韻》於夷切《韻會》幺夷切《正韻》於宜切，𠀤音伊。《玉篇》喔咿嚅唲，謂强笑噱也。《楚辭·卜居》吾將喔咿嚅唲以事婦人乎。《韓詩外傳》鳳凰之初起也，翾翾十步之雀，喔咿而笑之。《集韻》或省作吚。

哀：《唐韻》烏開切《集韻》《韻會》《正韻》於開切，𠀤音唉。《說文》閔也。《玉篇》哀傷也。《書·大誥》允蠢鰥寡哀哉。《詩·豳風》哀我人斯。又《爾雅·釋訓》哀哀悽悽，懷報德也。《詩·小雅》哀哀父母。又憐也，愛也。《呂氏春秋》人主胡可以不務哀士。又《莊子·德充符》衞有惡人焉，曰哀駘它。《註》哀駘，醜貌；它，其名。又《諡法》恭仁短折曰哀。又姓。《風俗通》魯哀以後，因諡爲姓。《前漢·王莽傳》梓潼人哀章。《姓譜》宋有哀長吉。《正字通》明嘉靖進士哀貞，上命攺哀爲衷。又國名。《後漢·南蠻傳》哀牢人皆穿鼻儋耳。又叶於希切，音衣。《詩·小雅》行道遲遲，載渴載饑。我心傷悲，莫知我哀。《又》山有蕨薇，隰有𣏌桋。君子作歌，維以告哀。

品：《唐韻》丕飮切《集韻》《韻會》丕錦切，𠀤匹上聲。《說文》衆庶也。《廣韻》類也。《易·乾卦》品物流形。《疏》品類之物，流布成形。又《書·舜典》五品不遜。《疏》品爲品秩，一家之內，尊𤰞之差，卽父母兄弟子是也。又《增韻》物件曰品。《書·禹貢》厥貢惟金三品。《疏》鄭元以爲金三品者，銅三色也。《易·巽卦》田獲三品。《註》一曰乾豆，二曰賔客，三曰充君之庖。《禮·禮器》薦不美多品。又《少儀》問品味，曰：子亟食于某乎。《疏》品味者，殽饌也。《周禮·天官·膳夫》品嘗食。《註》品者，每物皆嘗之，道尊者也。又《韻會》品格也。《禮·檀弓》品節斯，斯之謂禮。《疏》品，階格也，節制斷也。又《玉篇》齊也。《周語》品其百籩。又同也。《前漢·李尋傳》百里爲品。《註》孟康曰：品，同也，言百里內數度同也。又《玉篇》官品。《周語》外官不過九品。《註》九卿也。又《廣韻》式也，法也。又《廣韻》二口則生訟，三口乃能品量。又官名。《正字通》唐宦官曰品官。又《廣韻》姓也。出何氏姓苑。《正字通》明有品嵒。又地名。《左傳·文十六年》楚予乗馹，會師于臨品。又《前漢·西域傳》戎盧國王治𤰞品城。考證：〔《書·禹貢》厥貢惟金三品。《疏》鄭云以爲金三品者，銅三色也。〕謹照原文鄭云改鄭元。〔《左傳·文十五年》楚予乗驛。〕謹照原文十五年改十六年。驛改馹。

𠱠：《廣韻》郞丁切，音靈。衆鳥也。从三口。《類篇》衆聲也。

哂：〔古文〕听《廣韻》式忍切《集韻》《韻會》《正韻》矢忍切，𠀤音矧。《玉篇》笑也。《正韻》微笑。一曰大笑。《論語》夫子哂之。《集韻》本作弞。或作吲。○按《廣韻》弞哂分見，哂專訓笑，弞訓笑不壞顏，似微有別。《集韻》合爲一，非。

㖅：《廣韻》辛聿切《集韻》雪律切，𠀤音恤。《玉篇》吹口貌。《廣韻》口鳴㖅㖅。《集韻》聲也。或作欰。又《集韻》春遇切，音戍。使犬聲。

哃：《玉篇》徒工切《廣韻》徒紅切《集韻》徒東切，𠀤音同。《玉篇》妄語也。《廣韻》哃𠹔，大言。

㖆：《集韻》去仲切，音焪。《玉篇》問罪。《集韻》鞠訊也，通作䛪。又《集韻》《類篇》𠀤區玉切，音曲。義同。

𠱡：《廣韻》《集韻》𠀤桑割切，音薩。《玉篇》音變也。又《廣韻》所戒切《集韻》所邁切，𠀤音曬。《集韻》喝𠱡，聲敗也。

哄：《廣韻》《集韻》𠀤胡貢切，音鬨。《廣韻》唱聲。《集韻》本作𠹒，衆聲。又《集韻》《類篇》𠀤呼公切，音灴。《集韻》本作叿。詳叿字註。又《集韻》居容切，音恭。聲也。或作𠹅。

哅：《集韻》同㕼。詳前㕼字註。

哆：《廣韻》尺氏切《集韻》《韻會》敝尒切《正韻》尺里切，𠀤音侈。《說文》張口也。《詩·小雅》哆兮侈兮，成是南箕。《傳》哆，大貌。又《集韻》衆意。又《集韻》丁寫切，爹上聲。魚口張貌。又《廣韻》昌者切《集韻》齒者切，𠀤音撦。《廣韻》脣下垂貌。《集韻》大貌。或作侈拸。又《穀梁傳·僖四年》齊人者，齊侯也。其人之何也。於是哆然外齊侯也。《註》哆然，衆有不服之心。《疏》哆然，寬大之意。《釋文》哆，昌者反。又昌氏反。又人名。《史記·仲尼弟子傳》漆雕哆，字子斂。又《大宛傳》李哆爲校尉，制軍事。又《廣韻》丁可切《集韻》典可切，𠀤音嚲。《廣韻》語聲。又《集韻》張口也。《詩·小雅·哆兮釋文》哆亦讀昌可反。又《廣韻》敕加切《集韻》抽加切，𠀤音侘。《廣韻》張口也。又《集韻》昌遮切，音車。大貌。又《廣韻》《集韻》𠀤昌志切，音熾。《廣韻》哆聲。又《廣韻》丁佐切《集韻》丁賀切，𠀤音跢。《廣韻》語助聲。又《集韻》緩脣也。又《廣韻》《集韻》𠀤陟駕切，音吒。《廣韻》哆㕦，大口。《集韻》亦張口貌。又《集韻》丑亞切，音詫。義同。又叶敞呂切，音杵。《韓愈·元和聖德詩》紫焰嘘呼，高靈下墮。羣星從坐，錯落侈哆。墮音吐。

𠱢：《字彙》匹智切，音譬。喘聲。與嚊同。

𠱣：《篇海》丁奚切，音低。城名也。

哇：《唐韻》《集韻》於佳切《韻會》幺佳切，𠀤音娃。《說文》諂聲也。又《廣韻》淫聲。《揚子·法言》或雅或鄭，何也。曰：中正則雅，多哇則鄭。又吐也。《孟子》出而哇之。《註》出門而哇吐之。又《集韻》或作䵷。《前漢·王莽傳贊》紫色䵷聲。《註》師古曰：䵷者，樂之淫聲也。又《集韻》涓畦切，音圭。謳歌也。又《玉篇》諂聲也。又《集韻》《類篇》𠀤希佳切，音㗨。義同。又《集韻》喉咽結塞貌。又《集韻》《類篇》𠀤獲媧切，音懷。亦喉結塞也。《莊子·大宗師》屈服者，其嗌言若哇。《註》氣不平暢也。又《集韻》烏媧切，音蛙。亦淫聲。又《廣韻》《集韻》《韻會》《正韻》𠀤烏瓜切，音窊。義同。又《韻會》小兒聲。又吐也。又《集韻》胡卦切，音畫。亦喉結塞也。

哈：《廣韻》五合切《集韻》鄂合切，𠀤音𡀾。《玉篇》魚多貌。又《集韻》魚口貌。又《集韻》色洽切，音喢。《玉篇》以口歃飮。《淮南子·氾論訓》嘗一哈水，而甘苦知矣。《集韻》本作歃。或作𣣨。又姓。《正字通》楊愼希姓有哈永森。又《集韻》曷閤切，音合。與𪘁同。或作㖤，齧聲也。又呼合切，音𣣹。與欱同，大歠也。又《集韻》《類篇》𠀤葛合切，音閤。與𪘁同，食也。又託合切，音榻。義同。

𠱤：《篇海類編》魯猥切，音壘。謂以言相遮。

哉：〔古文〕才《唐韻》祖才切《集韻》《韻會》《正韻》將來切，𠀤音栽。《說文》言之閒也。《註》《論語》君子哉若人。是爲閒隔之辭也。《爾雅·釋詁》哉，閒也。又《爾雅·釋詁》哉，始也。《疏》哉者，古文作才。《說文》云才，草木之初也，以聲近，借爲哉始之哉。《書·伊訓》朕哉自亳。又《康誥》惟三月哉生魄。又《玉篇》語助。《書·堯典》僉曰：於，鯀哉。又《韻會》柳宗元曰：疑辭也。《書·益稷》禹曰：兪哉。《註》口然而心不然之辭也。又與材通。《論語》無所取材。《註》古字材哉同。又音載。《書·武成》哉生明。《釋文》徐音載。又《詩·大雅》𨻰錫哉周。《傳》哉，載也。《疏》文王能布𨻰大利，以賜子孫。於是又載行周道，致有天下。哉與載古字通。○按《左傳·宣十五年》昭十年引《詩》，哉俱作載。又鄭箋云：哉，始也。與毛傳異。又叶將其切，音貲。《詩·邶風》已焉哉。天實爲之，謂之何哉。又《王風》君子于役，不知其期曷至哉。《說文》本作𠳆。又𢦔。

哊：《廣韻》于六切，囿入聲。《玉篇》吐也。《廣韻》吐聲。又《集韻》乙六切，音彧。義同。

𠱥：《廣韻》五割切《集韻》牙葛切，𠀤音嶭。《玉篇》嘈嘈𠱥𠱥。《集韻》聲也。《廣韻》毀讀曰𠱥。《集韻》或作囐啈。又《玉篇》才曷切《集韻》才達切，𠀤音巀。義同。《集韻》本作囋。或作囐啈啐。又《集韻》語訐切，音钀。語相訶拒也。又許貴切，音諱。叱聲。◎按字彙作𠱥，附五畫，非，今攺正。从𠦄作，部外六畫。

𠱦：𠱧字之譌，《正字通》誤增。詳下𠱧字註。

㖇：《集韻》人之切，音而。吻也。或作咡。

𠱧：《集韻》眾古作𠱧。《篇海》三人爲𠱧。註詳目部六畫。

𠱨：《集韻》訖逆切，音戟。聲也。或作𠽤。《字彙》作𠯎，非。

𠱩：《集韻》君古作𠱩。註詳四畫。

𠱪：《廣韻》五割切《集韻》牙葛切，𠀤音嶭。《玉篇》言相訶岠也。《廣韻》𠱪𠱪㗴㗴，戒也。與啐同。或作𠱫。

𠱫：《集韻》同𠱪。

𠱬：《集韻》周古作𠱬。註詳五畫。

𠱭：《字彙補》古文君字。註詳四畫。

𠱮：《集韻》縈懸切，音淵。小蟲也。一曰空也。隷作䏍。○按《正字通》𠱝字註云：本作肙，與虫部蜎同，譌作𠱮，無據，不可从。肙字原作口下肉。

𠱯：《字彙補》與坐同。孫叔敖𥓓：若冠章甫而𠱯塗炭也。考證：〔與坐同。孫叔敖𥓓，苦冠章甫而𠱯塗炭也。〕謹照原文苦冠章甫改若冠章甫。

𠱰：《字彙補》唐武后所製君字。原字从天、大、吉作𠺞，謂為君乃天賜大吉，亦天下大吉之意。𠁈、𠱰、𠀺𠀤譌。

𠱱：《篇海》與呧同。

𠱲：《篇海》女洽切。動口也。

𠱳：《篇海》音喗。言也。

𠱴：《字彙補》音未詳。《呂氏春秋》君呿而不𠱴。《註》閉口也。

哠：《集韻》後到切，音號。《玉篇》多言也。《正字通》說文無哠字。一曰告字之譌。○按字見《玉篇》《正字通》非。

㖏：《集韻》乃結切，音涅。《博雅》怒也。一曰訶也。或作𧨚。

𠲭：《字彙》同呦。《正字通》𣢜字之譌。○按𠲭字諸書皆不載。𣢜字之譌當爲呦字之譌。

員：〔古文〕云《唐韻》王權切《集韻》《韻會》《正韻》于權切，𠀤音圓。《說文》物數也。《徐鉉曰》古以貝爲貨，故數之。又《玉篇》官數。《史記·平原君傳》願君卽以遂備員而行矣。《前漢·尹翁歸傳》責以員程。《註》師古曰：員，數也。又《正韻》周也，幅員，亦作幅隕。《詩·商頌》景員維河。《傳》員，均也。與幅隕同。又《廣韻》《集韻》王分切《韻會》《正韻》于分切，𠀤音雲。《廣韻》益也。《詩·小雅》無棄爾輔，員于爾輻。《傳》員，益也。又地名。《前漢·匈奴傳》前將軍出塞千二百余里，至烏員。又通鄖。《前漢·古今人表》員公辛。《註》師古曰：員讀曰鄖。亦與云通。《詩·鄭風》聊樂我員。《釋文》員，本亦作云。《商頌》景員維河。《箋》員古文作云。《釋文》員，毛音圓，鄭音云：二音皆可讀。又《集韻》于倫切《韻會》爲贇切，𠀤音筠。《集韻》人字。《左傳·襄二十六年》行人子員。又《廣韻》《集韻》《韻會》王問切《正韻》禹慍切，𠀤音運。《廣韻》姓也，前涼錄有金城員敞，唐有棣州刺史員半千。《韻會》伍員，人名，後人慕之，爲姓。○按《左傳·昭二十年》伍員，《釋文》本音云。楊愼曰：陸龜蒙詩，賴得伍員騷思少，誤讀平聲。此說非也。員字平去二音皆可讀。《玉篇》《廣韻》作貟。考證：〔《詩·小雅》無棄爾輔，員于爾幅。〕謹照原文幅改輻。〔《商頌》景員維河。《箋》員古與云通。〕謹照原文古與云通改古文作云。

𠲮：《集韻》古定切，音徑。《字林》聲也。

哢：《廣韻》《集韻》《韻會》《正韻》𠀤盧貢切，音弄。《廣韻》鳥吟。《左思·蜀都賦》雲飛水宿，哢吭淸渠。《柳宗元·乞巧文》啽哢飛走。

𠲯：《集韻》誨古作𠲯。註詳言部七畫。

𠲰：《玉篇》與喗同。

哣：《廣韻》俗㰯字。本作咅。《集韻》或作㖣。詳前咅字註。

㖐：《篇海》羊委切，音唯。呼鴨也。

哤：《唐韻》《集韻》《韻會》𠀤莫江切，音尨。《說文》哤異之言。一曰雜語。《齊語》雜處，則其言哤。《註》哤，亂貌。《小爾雅》廣言雜言曰哤。

哥：《唐韻》古俄切《集韻》《韻會》《正韻》居何切，𠀤音牁。《說文》聲也。从二可，古文以爲謌字。《廣韻》古歌字。《前漢·藝文志》哥永言。《唐書·劉禹錫傳》屈原作九哥。又《廣韻》今呼爲兄。《韻會》潁川語，小曰哥，今人以配姐字，爲兄弟之稱。又哥舒，複姓。

哦：《唐韻》五何切《集韻》《韻會》《正韻》牛何切，𠀤音俄。《說文》吟也。又《集韻》語可切，音我。義同。《集韻》或作誐。

𠲱：《唐韻》古百切《集韻》各額切，𠀤音格。《說文》枝𠲱也。《玉篇》枝柯也。《集韻》一曰木枝橫者。

𠲲：《說文》古文吝字。註詳四畫。

哧：《集韻》虛訝切，音罅。嚇字省文。詳嚇字註。

哨：《廣韻》《集韻》《韻會》《正韻》𠀤七肖切，音陗。《玉篇》哨，小也。又《廣韻》壺口黯者名也。《禮·投壺》某有枉矢哨壺。《註》枉哨，不正貌。謙辭。《釋文》哨，七笑反，徐以救反。又《集韻》余救切，音柚。義同。又《唐韻》《集韻》《韻會》𠀤才笑切，音噍。《說文》不容也。又《韻會》多言也。《揚子·法言》禮義哨哨。又《集韻》所教切，音稍。與䏴𦡱燿同。《周禮·冬官考工記·梓人》大胷燿後。《註》燿讀爲哨，頎小也。《釋文》哨音稍，劉李音與燿同，沈音蘇堯反。《馬融·廣成頌》大匈哨後。又哨遍，樂府曲名。又《正字通》凡屯戍防盜處名曰哨。又《集韻》丑照切，音朓。口不正也。又《廣韻》相邀切《集韻》《韻會》思邀切，𠀤音宵。義同。又《集韻》《韻會》𠀤蘇遭切，音騷。《揚子·方言》秦晉之西鄙，自冀隴而西，使犬曰哨。

㖑：《廣韻》《集韻》𠀤許戒切，音𢗊。《玉篇》喝哨也。又《集韻》與欸同，訾也。○按《廣韻》欸同譮，怒聲。不云同哨，與《集韻》異。

㖒：《集韻》同嗁。

哩：《玉篇》力忌切，音吏。出陀羅尼。《正字通》語餘聲。又《正字通》音里。元人詞曲，借爲助語。又《正字通》明制，冬至日，賜諸臣甜食一盒，凡七種，一松子海哩𠿨。鄭以偉曰：𠿨字諸字書俱不載，今亦不識海哩𠿨爲何物。○按五音《集韻》又莫六切，音目，楚人謂欺爲哩𣐉，乃嚜字之譌。互詳嘿嚜二字註。

𠲳：《廣韻》與呻同。

哪：《集韻》囊何切，音儺。哪哪，儺人之聲。又乃箇切，音奈。本作那，同㖠，語助也。又《集韻》《類篇》𠀤乃結切，音涅。咄哪，人名。

𠲴：《篇海類編》奴侯切，音羺。呪語也。

哫：《廣韻》卽玉切《集韻》縱玉切，𠀤音足。哫訾，以言求媚也。《楚辭·卜居》哫訾慄斯。《王逸註》謂承顏色也。

𠲵：《集韻》乞業切，音怯。𠲵𠲵，聲也。又訖業切，音劫。義同。

𠲶：《篇海》音免。義闕。◎按字彙云：同喕。無據。《正字通》云：俗字。

𠲷：《廣韻》丁愜切《集韻》的協切，𠀤音𢬴。《玉篇》𠲷吺，多言也。

哬：《集韻》寒歌切，音何。與𧨂同，衆聲。

哭：《廣韻》《集韻》《韻會》𠀤空谷切，音㲄。《說文》哀聲也。从吅，獄省聲。《徐鍇曰》哭聲繁，故从二口。大聲曰哭，細聲有涕曰泣。《玉篇》哀之發聲。《禮·檀弓》歌于斯，哭于斯。

哮：《唐韻》許交切《集韻》《韻會》《正韻》虛交切，𠀤音嗃。《說文》豕驚聲。又《玉篇》哮赫，大怒也。《廣韻》哮闞。《風俗通》引《詩》：闞如哮虎。○按《詩·大雅》今本作虓。又《集韻》或作酵，詳酉部酵字註。又《集韻》孝狡切，烋上聲。與嗃同，大呼也。又《廣韻》呼敎切《集韻》許敎切，𠀤音孝。《廣韻》喚也。《集韻》呼也。又《集韻》黑角切，音㕰。與豞同，豕聲。

𠲸：《海篇》同喃。

哯：《唐韻》《集韻》𠀤乎典切，音峴。《說文》不歐而吐也。《玉篇》不顧而吐也。又《廣韻》小兒歐乳也。又《集韻》形甸切，音現。義同。或作咞。

哰：《廣韻》魯刀切《集韻》郎刀切，𠀤音勞。《玉篇》囒哰，嗹嘍。《集韻》囒哰謰謱，言語不解也。《宋·穆修·殘春病酲詩》風簾窣窣燕哰哰。又《廣韻》囒哰，撦挐。《揚子·方言》㘓哰，挐也，東南周晉之鄙曰㘓哰。㘓哰亦通語也。《註》平原人好㘓哰。

𠲹：《集韻》渠記切，音忌。《玉篇》喫𠲹。《集韻》食也。

哱：《廣韻》《集韻》𠀤普沒切，音馞。《廣韻》吹氣聲。又《正字通》哱囉，軍器。《戚繼光·新書·號令篇》凡吹哱囉，是要衆兵起身，執器站立。又《集韻》薄沒切，音孛。聲也。又《類篇》亂也。又《集韻》《類篇》𠀤補妹切，音背。與誖同。亦亂也。或作悖，亦書作𢚦。

𠲺：《集韻》逆及切，音岌。𠲺𠲺，衆聲。

𠲻：《集韻》魚衣切，音沂。𠲻嗞，愧貌。或作听。

哲：〔古文〕嚞《唐韻》《集韻》《韻會》𠀤陟列切，音蜇《爾雅·釋言》哲，智也。《書·舜典》濬哲文明。《說命》知之曰明哲。《洪範》明作哲。《揚子·方言》哲，知也。齊宋之閒謂之哲。《前漢·于定國傳贊》哀鰥哲獄。《註》師古曰：知獄情也。又《正字通》叶音質。《陸機·陸抗誄》人玩其華，鮮識其實。於穆我公，因心則哲。又《唐韻正》叶音制。《曹植·黃帝贊》少典之孫，神明聖哲。土德承火，赤帝是滅。服牛乗馬，衣裳是制。氏雲名官，功冠五列。滅，亡例反，列音例。《傅玄·祀景帝登歌》執競景皇，克明克哲。旁作穆穆，惟祇惟畏。《說文》或作悊。《廣韻》與喆同。

哳：《廣韻》《集韻》《韻會》𠀤陟鎋切，音𧶇。《廣韻》嘲哳，鳥鳴也。《楚辭·九辯》鵾雞啁哳而悲鳴。《註》啁哳，聲繁細貌。《韻會》或作𠽻。詳後𠽻字註。又叶去聲。《唐韻正》音制。亦作𠹗。詳後𠹗字註。

𠲼：《篇海》五結切。與齧同。詳齒部齧字註。

哴：《廣韻》《集韻》𠀤力讓切，音諒。《玉篇》啼極無聲，謂之唴哴也。《集韻》或作喨。又《廣韻》魯當切《集韻》盧當切，𠀤音郎。義同。一曰兒啼不止。又《廣韻》哴吭，吹貌。考證：〔《玉篇》啼極無聲，謂之嗟哴也。〕謹照原文嗟改唴。

哵：《廣韻》博拔切《集韻》布拔切，𠀤音八。《玉篇》哵，鳴也。《廣韻》哵哵，鳥聲。

哶：《玉篇》莫者切《集韻》母野切，𠀤音乜。《玉篇》羊鳴也。又《集韻》母婢切，音弭。義同。本作𦬒。又彌嗟切，乜平聲。苴哶，城名，在雲南。

哷：《廣韻》力輟切《集韻》龍輟切，𠀤音劣。《玉篇》雞鳴也。

哸：《玉篇》素回切《集韻》蘇回切，𠀤音毸。《玉篇》口哸也。《集韻》與嗺同。詳嗺字註。

哹：《集韻》披尤切，音䬌。《玉篇》吹聲也。《集韻》喉中聲。又《廣韻》甫鳩切《集韻》方鳩切，𠀤音鴀。《廣韻》吹氣。《集韻》吹聲。又《廣韻》縛謀切《集韻》房尤切，𠀤音浮。義同。又《集韻》普溝切，音捊。義同。

哺：《唐韻》《正韻》薄故切《集韻》《韻會》蒲故切，𠀤音捕。《說文》哺咀也。《玉篇》口中嚼食。《廣韻》食在口也。《史記·魯周公世家》一飯三吐哺。《爾雅·釋鳥》生哺𪃟。《註》鳥子須母食之。又《集韻》奔謨切，音逋。與餔同。詳食部餔字註。又匪父切，音甫。與㕮同。詳前㕮字註。又叶蒲侯切，裒去聲。《易林》鳥鵲食穀，張口受哺，蒙被恩德，長大成就。又與杮通。《後漢·方術傳》有風吹削哺。《註》哺當作杮，孚廢反。

㖓：《集韻》胡公切，音洪。《玉篇》㖓聲。《集韻》本作䪦。與叿同，大聲也。

哻：《篇海》胡旰切，音汗。哻睡也。

哼：《集韻》虛庚切，音亨。嗆哼，愚怯貌。

哽：《唐韻》《集韻》《韻會》《正韻》𠀤古杏切，音梗。《說文》本作𠶺，語爲舌所介也。《玉篇》語爲人所忿疑也。又《韻會》咽塞也。《後漢·明帝紀》祝哽在前。○按《前漢·賈山傳》作祝鯁，鯁哽通。又哽咽，悲塞也。《莊子·外物篇》壅則哽，哽而不止則跈。《正韻》與梗同。又《集韻》《類篇》𠀤於杏切，音㹙。咽聲。

𠲽：《篇海》音佛。戾也。

𠲾：《篇海》音率。飲酒貌。《正字通》咰字之譌。

㖔：《字彙》通懇切，吞上聲。癡貌。又《中州音韻》他禁切，吞去聲。㖔撒也。○按㖔字諸書皆不載。故正字通云二音二訓，𠀤非。但以爲吞字之譌，亦無據。

哾：《字彙》山劣切，音說。嘗也。《正字通》俗㱃字。又《字彙》式芮切，音稅。義同。◎按哾字諸書皆不載，惟篇海哾字有山劣、式芮二切。字彙云𠱕，俗哾字，當有據，今無考。㱃原字从刀、酉、欠。

哿：《唐韻》古我切《集韻》《韻會》賈我切《正韻》嘉我切，𠀤音舸。《說文》可也。从可加聲。《詩·小雅》哿矣富人，哀此惸獨。《又》哿矣能言。又《玉篇》嘉也。又《韻補》叶居何切，音哥。《揚子·太玄經》瞢首時䰈䰈，不獲其嘉，男子折笄，婦人易哿。《註》珈假借作哿，婦人首飾也。嘉亦居何切。

㖕：《唐韻》五葛切，音櫱。《說文》本作㖖，語相訶岠也。从口歫辛。辛，惡聲也。讀若櫱。《玉篇》《廣韻》作𠲗。《集韻》作𥥖𠱫。《類篇》作㖖。

𠲿：《集韻》祖委切，崔上聲。《玉篇》鳥喙也。《集韻》與觜同。或作嘴𠾋㭰。又《集韻》先奏切，音漱。吮也。又輸玉切，音束。吸也，吮也。又《集韻》《類篇》𠀤色角切，音朔。義同。本作欶。或作嗽嗍。

唀：《篇海》音誘。唀，訹也。○按唀當爲俗誘字。

唁：〔古文〕囐《唐韻》魚變切《集韻》魚戰切《韻會》疑戰切，𠀤音彥。《說文》弔生也。《詩·鄘風》歸唁衛侯。《疏》正義曰：昭二十五年，齊侯唁公于野井。穀梁傳曰：弔失國曰唁，此據失國言之，若對弔死曰弔，則弔生曰唁。小雅云：不入唁我。左傳曰：齊人獲藏堅，齊侯使夙沙衞唁之。服虔曰：弔生曰唁，以生見獲，故唁之也。《集韻》或作𣨌喭。又《集韻》牛偃切，音𤬝。義同。

𠳀：《集韻》尹竦切，音勇。與𠹍同。詳后𠹍字註。

唂：《廣韻》《集韻》𠀤古祿切，音穀。《廣韻》鳥鳴。《集韻》雉鳴。又作唃。

唃：《集韻》同唂。

唄：《廣韻》《集韻》《韻會》《正韻》𠀤薄邁切，音敗。《玉篇》梵音聲。《集韻》西域謂頌曰唄。《法苑》西方之有唄，猶東國之有讚。讚者，從文以結章。唄者，短偈以流頌。比其事義，名異實同。

唅：《唐韻》火含切《集韻》呼含切，𠀤音㟏。《廣韻》唅呀。又《集韻》《博雅》唵也。《前漢·王褒傳》羹藜唅糗。《正字通》俗含字。又《廣韻》《集韻》《韻會》《正韻》𠀤胡紺切，音憾。《廣韻》哺唅。《集韻》《博雅》唵也。又《集韻》與琀含通。《荀子·禮論篇》飯以生稻，唅以槁骨。《釋文》唅，戸暗反。

唆：《廣韻》《集韻》《韻會》蘇禾切《正韻》桑何切，𠀤音梭。《玉篇》㗻唆，小兒相應也。又《正字通》俗云使唆。又《集韻》數化切，音傻。與誜同。枉也。詳言部誜字註。

唇：《唐韻》側鄰切《集韻》之人切，𠀤音眞。《說文》驚也。《廣韻》同㖘。又《集韻》船倫切，音脣。義同。又之刃切，音震。驚聲。《字彙》俗作口脣字，非。

𠳁：《篇海》渠隕切。吐也。○按卽㖥字之譌。

𠳂：《集韻》乎刮切，音頢。與咶同。息也。又火夬切，音𧱳。義同。

唈：《廣韻》烏答切《集韻》《韻會》《正韻》遏合切，𠀤音姶。《爾雅·釋言》僾唈也。《註》嗚唈，短氣。《疏》孫炎云：心唈也。《淮南子·覽冥訓》孟嘗爲之增欷，歍唈流涕，狼戾不可止。又《廣韻》於汲切《集韻》《韻會》乙及切，𠀤音邑。義同。《集韻》或省作邑。《韻會》通作匼。

唉：《集韻》呼來切，音咍。歎也。又《唐韻》烏開切《集韻》《韻會》於開切，𠀤音哀。《說文》譍也。《廣韻》慢噟。《莊子·知北遊》狂屈曰：唉，吾知之。《音義》唉，烏來反。又烏在反。李音煕。又《管子·桓公問》禹立諫鼓於朝，而備訊唉。《註》唉，驚問也。又《集韻》虛其切，音僖。與誒同。《說文》可惡之詞也。《史記·項羽紀》亞父受玉斗，置之地，拔劒撞而破之，曰：唉，豎子不足與謀。《註》索隱曰：唉，歎恨發聲之辭。音虛其反。又《集韻》於其切，音醫。與欸同。詳欠部欸字註。又倚亥切，哀上聲。義同。又英皆切，音𢰇。應聲。又羽己切，音矣。又於代切，音愛。義𠀤同。又《廣韻》於駭切《集韻》倚駭切，𠀤音挨。義同。又《廣韻》飽聲。

唊：《唐韻》古協切《集韻》吉協切，𠀤音頰《說文》妄語也。《廣韻》唊唊，多言也。亦作䛟。又音協。人名。《史記·朝鮮傳》將軍王唊。《註》如淳曰：唊，一音協。又《集韻》訖洽切，音夾。多言也。又謙琰切，音脥。猴頰藏食曰唊。

唋：《集韻》通都切，音㻌。《玉篇》吐也。

唌：《唐韻》夕連切《集韻》徐連切，𠀤音涎。《說文》語唌歎也。又《廣韻》徒干切《集韻》唐干切，𠀤音壇。義同。又《集韻》夷然切，音延。唌唌，讒急貌。《後漢·梁鴻傳》咸先佞兮唌唌。《註》唌音延，讒言捷惡之貌。又《玉篇》徒坦切《集韻》蕩旱切，𠀤音但。《集韻》與誕同。詳言部誕字註。

唍：《玉篇》胡板切《集韻》戸版切，𠀤音皖。《玉篇》小笑貌。《集韻》本作莞，同莧。《字彙補》作唲。

唎：《集韻》力至切，音利。《玉篇》聲也。

唏：《唐韻》虛豈切《集韻》《韻會》許豈切，𠀤音豨。《說文》本作唏，笑也。从口，稀省聲。又《玉篇》《集韻》𠀤許几切，音喜。義同。又《揚子·方言》唏，痛也。凡哀而不泣曰唏，於方則楚言哀曰唏。《釋文》唏，虛几反。又《揚子·方言》唏，聲也。《釋文》虛几反。又《集韻》香依切，音希。與欷同。歔也。《史記·十二諸侯年表》紂爲象箸而箕子唏。《註》索隱曰：唏，歎聲。許旣反。又音希，希亦聲餘。又《扁鵲傳》嘘唏服臆。又《集韻》一曰嘘唏，懼貌。又《唐韻》《正韻》𠀤許旣切，音餼。義同。見《史記·十二諸侯年表索隱註》。又《廣韻》啼也。又《集韻》虛器切。《正韻》虛意切，𠀤音戲。《集韻》與咥同，笑也。又《正韻》啼也。又《集韻》許利切，音屓。痛聲。又許介切，音譮。與齂同。臥息也。唏字从口𢁫聲。

𠳃：《廣韻》胡孔切《集韻》戸孔切，𠀤音澒。《玉篇》鳥聲𠳃𠳃也。

唐：〔古文〕啺𣉺𡃯《唐韻》《集韻》《韻會》《正韻》𠀤徒郎切，音堂。《說文》大言也。从口庚聲。《莊子·天下篇》荒唐之言。又《史記·司馬相如·上林賦》瑉玉旁唐。《註》郭璞云：旁唐，盤薄。又國名。《玉篇》堯稱唐者蕩蕩，道德至大之貌。《書·五子之歌》惟彼陶唐，有此冀方。《疏》韋昭云：陶，唐皆國名，猶湯稱殷商也。○按書傳皆言堯以唐侯升爲天子，不言封於陶唐。陶唐二字，或共爲地名，未必如昭言也。又《詩·唐風疏》唐者，成王母弟叔虞所封其地，帝堯夏禹所都之墟，漢曰太原郡。又漢縣名。《前漢·地理志》中山國唐縣。《註》故堯國也，唐水在西。《詩·唐風疏》皇甫謐曰：堯始封於唐，今中山唐縣是也。後徙晉陽，及爲天子，都平陽，於詩爲唐國，則唐國爲平陽也。又魯地。《春秋·隱二年》公及戎盟于唐。《註》高平方輿縣北有武唐亭。又《戰國策》左濟右天唐。《註》謂高唐。《前漢·地理志》平原郡高唐。《註》桑欽言，漯水所出也。又《武帝紀》南巡狩至於盛唐。《註》韋昭曰：在南郡。又《地理志》會稽郡錢唐。《註》武林水所出。又《後漢·光武紀》進屠唐子鄉。《註》唐子鄉有唐子山，在今唐州湖陽縣西南。《廣韻》唐州，楚地。戰國時屬晉，後入於韓，秦屬南陽郡，後魏爲淮州，隋爲顯州，貞觀攺爲唐州，因唐城山爲名。又姓。《廣韻》唐堯之後，子孫氏焉。《史記·秦本紀》孝文王立，尊唐八子爲唐太后。又《屈原傳》楚有宋玉，唐勒，景差之徒。又唐山，複姓。《前漢·禮樂志》高祖唐山夫人。又《詩·𨻰風》中唐有甓。《傳》中，中庭也。唐，堂途也。《疏》爾雅釋宮云：廟中路謂之唐，堂途謂之𨻰。李巡曰：唐，廟中路名。孫炎引詩中唐有甓。堂途，堂下至門之徑也。然則唐之與𨻰，廟庭之異名耳，其實一也。故云：唐，堂途也。《周語》陂唐汚庳，以鍾其美。《註》唐，俗本作塘。《說文》無塘字。《莊子·徐無鬼》其求唐子也，而未始出域，有遺類矣。《註》唐子者，堂途給使令之人，猶周禮云門子耳。又草名。《詩·鄘風》爰采唐矣。《傳》唐，蒙菜名。《爾雅·釋草》唐蒙，女蘿。女蘿，菟絲。又弓名。《周禮·夏官·司弓矢》唐弓，大弓，以授學射者。又叶徒紅切，音同。《歐陽修·楊諫議銘》震官太尉，四世以公。於陵正直，僕射於唐。

𠳄：《正字通》鍾鼎文靈字。見《古音獵要》。○按《集韻》靈古作𧨈，不云作𠳄。《篇海》《類編》有𠳄字，丑栗切，義闕，今無考。𠳄字作口巫。

𠳅：《正字通》古文問字。註詳八畫。

㖖：《說文》㖕本字。

𠳆：《說文》哉本字。

𠳇：《玉篇》乎割切，音曷。息也。

𠳈：《集韻》同吝，俗作㖁。

𠳉：《篇海》丁禮切。口也。又音帝。義同。

唑：《篇海》時制切。與噬同。《海鹽圖經》海鹽潮發，若有漚泡在釜泣，土人以爲海唑。

𠳊：《集韻》虎何切，音訶。開口聲。

𠳋：《廣韻》驅演切，音遣。小塊也。

𠳌：《五音集韻》枯駕切，音髂。歎聲。

𠳍：《字彙補》丁計切，音帝。鼻噴也。出普曜經。

𠳎：《字彙補》詞子切，音似。《翻譯名義集》佛經𠳎多，此云獅子。

𠴧：《玉篇》古文嚌字。註詳十四畫。

𠴨：《廣韻》古環切《集韻》姑還切，𠀤音癏。《玉篇》本作關。關關，和鳴也。《廣韻》二鳥和也。《集韻》同𠶽。𠶽字从𢇇。

㖟：《廣韻》《集韻》𠀤承呪切，音授。《玉篇》口㖟也。《集韻》口誨與也。

唩：《集韻》烏和切，音倭。《玉篇》小兒啼。又《集韻》鄔毀切，音委。聲也。

唪：《集韻》《韻會》補孔切《正韻》邊孔切，𠀤音琫。《玉篇》大聲也。《集韻》大笑也。又《唐韻》方蠓切《廣韻》《集韻》蒲𡁏切《正韻》方孔切，𠀤音菶。《說文》大笑也。讀若詩瓜瓞菶菶之菶。◎按詩大雅今本作唪唪。傳云：唪唪然多實也。說文止訓大笑，無多實一義，多實似應从菶，《說文》所引《詩》當是古本也。又《廣韻》扶隴切《集韻》《韻會》父勇切，𠀤奉上聲。《廣韻》口高貌，出𡌨蒼。又《集韻》一曰大笑。

唫：《唐韻》《韻會》巨錦切《集韻》渠飲切，𠀤音噤。《說文》口急也。又閉也。《揚子·太𤣥經》萬物各唫。《註》隂陽唫閉，故曰唫。《黃帝素問》呿唫之徵。《註》呿，開口。唫，閉口也。又《廣韻》魚金切《集韻》《韻會》《正韻》魚音切，𠀤音吟。義同。又《玉篇》古文吟字。註詳四畫。《前漢·息夫躬傳》秋風爲我唫。又《集韻》祛音切，音欽。口急也。又同崟。《穀梁傳·僖三十三年》必於殽之巖唫之下。《釋文》唫本作崟。一音欽。

唬：《唐韻》呼訝切《集韻》虛訝切，𠀤音嚇。《說文》嗁聲也。又《說文》一曰虎聲也。又《集韻》虛交切，音哮。義同。本作虓，亦作猇。又《集韻》《類篇》𠀤乎刀切，音豪。《集韻》本作號，呼也。或作臯號。又《集韻》下老切，音皓。虎聲也。又《廣韻》古伯切《集韻》郭獲切，𠀤音虢。義同。又《廣韻》鳥啼也。

㖠：《集韻》乃箇切，音奈。本作那，語助也。或作哪。

唭：《廣韻》《集韻》𠀤去吏切，音亟。《玉篇》唭㘈，無聞見也。《揚子·太玄經》唭㘈唫無辭。《註》唭㘈，有聲而無辭也。又《集韻》一曰紿也。

售：《唐韻》承臭切《集韻》《韻會》《正韻》承呪切，𠀤音授。《說文》賣去手也，从口雔省聲。《廣韻》賣物出手。《詩·邶風》賈用不售。《戰國策》賣僕妾，售乎閭巷者，良僕妾也。又《集韻》與讎同。《詩·大雅》無言不讎。《箋》敎令之出如賣物，物善則其售賈貴，物惡則其售賈賤。《前漢·宣帝紀》每買餅，所從買家，輒大讎。《註》師古曰：讎讀曰售。又《集韻》神六切，音孰。儥也。又《韻會》時流切，音酬。《古樂府·隴頭水歌》將頓樓蘭膝，就解郅支裘。勿令如李牧，功多信不售。考證：〔《戰國策》賣僕妾，售乎關巷者，〕謹照原文關巷改閭巷。

𠴩：《篇海》古文箕字。註詳竹部八畫。《正字通》說文𠴩讀若杞，長踞也。己，古文作𢀒，因譌爲口，列口部，非。《說文》㠱，讀若杞。

唯：《廣韻》以追切《集韻》《韻會》夷隹切，𠀤音惟。《玉篇》唯，獨也。《集韻》專辭。《易·乾卦》其唯聖人乎。《詩·小雅》唯酒食是議。《韻會》六經惟維唯三字皆通。作語辭。又縣名。《前漢·地理志》益州郡來唯縣。又《集韻》視隹切，音垂。與誰同。何也。又《唐韻》以水切《集韻》《韻會》愈水切，𠀤音𨗨。《說文》諾也。《禮·曲禮》必慎唯諾。《釋文》唯，于癸反。徐，于比反。沈，以水反。《又》父召無諾，先生召無諾，唯而起。又《內則》能言，男唯，女兪。《戰國策》范睢曰唯唯。又《詩·齊風》其魚唯唯。《傳》唯唯，出入不制也。《箋》唯唯，行相隨順之貌。《釋文》唯，維癸反。沈，養水反。《韓詩》作遺遺，言不能制也。

唰：《玉篇》《集韻》𠀤所劣切，音刷。《玉篇》鳥治毛衣也。又《集韻》數滑切。小嘗也。

𠴪：《廣韻》所劣切，音刷。鳥理毛也。○按《廣韻》有𠴪無唰，《玉篇》《集韻》《類篇》有唰無𠴪。實卽一字，譌分爲二。

𠴫：《唐韻》《集韻》𠀤前歷切，音寂。《說文》𠴫嗼也。《玉篇》𠴫嗼而無聲，言安靖也。又《廣韻》《集韻》𠀤子六切，音蹙。義同。又歎也。又《集韻》之六切，音祝。𠴫𠴫，歎聲。又《類篇》于六切，音哊。行平易也。或省作𠱙。

唱：〔古文〕𪛋《唐韻》《集韻》《韻會》《正韻》𠀤尺亮切，音厰。《說文》導也。《玉篇》禮記曰：一唱而三歎。○按《樂記》今本作倡。又《廣韻》發歌也。《廣韻》亦作誯。《集韻》亦作昌。

唲：《廣韻》汝移切《集韻》《韻會》《正韻》如支切，𠀤音兒。《廣韻》曲從貌。《集韻》嚅唲，强笑。《楚辭·卜居》喔咿嚅唲。《註》皆强笑之貌。嚅唲，一作儒兒。又《廣韻》《集韻》於佳切《韻會》英佳切，𠀤音娃。《玉篇》唲嘔，小兒語也。《廣韻》嘔唲，聲也。《荀子·富國篇》拊循之，唲嘔之。《淮南子·要略篇》攕揳唲齵之郄也。《廣韻》《集韻》書作𠴺。又《集韻》塢皆切，音諰。義同。

唳：《廣韻》練結切《集韻》《韻會》力結切，𠀤音捩。《玉篇》鳥鳴也。《廣韻》嘍唳，鳥聲也。又《唐韻》《集韻》《韻會》郞計切《正韻》力霽切，𠀤音麗。《說文》鶴鳴也。《晉書·陸機傳》華亭鶴唳。《鮑昭·舞鶴賦》唳淸響於丹墀。又《韻會》嘹唳，雁聲。

𠴬：《正字通》俗喋字。

唴：《唐韻》丘尚切《集韻》丘亮切，𠀤音𥇉。《說文》秦晉謂小兒泣不止曰唴。《廣韻》唴哴，小兒啼也。《揚子·方言》秦晉之閒，凡大人小兒泣而不止謂之唴。哭極音絕，亦謂之唴。

唵：《廣韻》《集韻》《韻會》《正韻》𠀤烏感切，音晻。《玉篇》含也。《廣韻》手進食也。又《正字通》釋呪多用唵字。

唶：《廣韻》《集韻》《韻會》《正韻》𠀤子夜切，音借。《廣雅》唶唶，鳴也。又歎聲。《後漢·光武紀》蘇伯阿遙望見舂陵郭，唶曰：氣佳哉，鬱鬱蔥蔥然。《註》唶，歎也。又《鹽鐵論》鄙夫樂咋唶，而怪韶濩。《註》咋唶，里歌也。古有咄唶歌。又《集韻》助伯切，音柞。唶唶，聲也。又《廣韻》側伯切《集韻》《韻會》《正韻》側格切，𠀤音窄。《廣韻》本作諎，大聲也。《史記·信陵君傳》晉鄙嚄唶宿將。《註》唶，莊白反。索隱曰：嚄唶，謂多詞句也。正義曰：聲類云：嚄，大笑，唶，大呼。又《集韻》聲也。《爾雅·釋鳥》行鳸唶唶。《疏》唶唶，鳥聲貌。《釋文》唶音責。《左傳·昭十七年九扈註》行扈唶唶。《釋文》唶，側百反。又子夜反。又助額反。又《集韻》資昔切，音積。歎聲。

唷：《集韻》兪六切，音育。《玉篇》出聲也。《集韻》同喅。詳喅字註。

唸：《唐韻》都見切《集韻》丁練切，𠀤音殿。《說文》㕧也。詩曰：民之方唸㕧。○按《詩·小雅》今本作殿屎。詳前㕧字註。《廣韻》亦作𠿍殿。《集韻》或亦作𣣈。又《廣韻》《集韻》𠀤都念切，音店。義同。《集韻》本作𣪍，同〈𣪫下心〉𣣈。

唹：《廣韻》央居切《集韻》衣虛切，𠀤音於。《玉篇》笑貌。《集韻》《博雅》笑也。又《集韻》歐許切，音𢮁。義同。

㖡：《篇海》音夜。見龍龕手鏡。《埤雅》凡鳥朝鳴曰嘲，夜鳴曰㖡。《禽經》林鳥以朝嘲，水鳥以夜㖡。

㖢：《集韻》才支切，音疵。《玉篇》嫌食也。《集韻》本作飺。同呲。又《集韻》將支切，音貲。又余支切，音移。義𠀤同。

唺：《集韻》他典切，音腆。吐也。

㖣：《集韻》同咅。

唻：《廣韻》《集韻》𠀤賴諧切，音黧。《玉篇》歌聲也。《廣韻》唱歌聲。又《集韻》郞才切，音來。聲也。又《廣韻》來攺切《集韻》里亥切，𠀤音𨰋。《廣韻》囉唻，歌聲。又《集韻》落代切，音賚。呼聲。

唼：《集韻》作答切，音帀。《玉篇》楚辭九辯云：鳧鴈皆唼夫梁藻兮。《集韻》本作𠯗。同𠴴噈啑。又《集韻》七接切，音妾。《集韻》本作捷。捷捷，譖言。《揚雄·廣離騷》靈修旣信椒蘭之唼佞兮。《註》師古曰：唼佞，譖言也。又《集韻》色甲切，音翣。與啑同。《司馬相如·上林賦》唼喋菁藻。《註》正義曰：唼，疏甲反。唼喋，鳥食之聲也。又與喋通。《史記·魏豹傳贊》喋血乗勝。《註》徐廣曰：喋一作唼。考證：〔《集韻》本作捷。捷捷，讚言。〕謹照原文讚改譖。

𠴭：《集韻》先的切，音錫。𠴭𠴭，鳥聲。或作唽。

唽：《集韻》同𠴭。

𠴮：《集韻》同噴。

㖤：《集韻》胡南切，音含。㖤㗅，怒聲。

唾：《唐韻》湯臥切《集韻》《韻會》《正韻》吐臥切，𠀤音毻。《說文》口液也。《禮·曲禮》讓食不唾。又《內則》不敢唾洟。《左傳·僖三十三年》不顧而唾。《說文》本作𠾊。或作涶《廣韻》作涶。涶字作水𡍮。考證：〔《左傳·僖二十三年》不顧而唾。〕謹照原文二十三年改三十三年。

𠴯：《篇海》山涉切，音攝。多言也。○按卽喢字之譌。

𠴰：《集韻》於口切。同歐，吐也。或作㰶𧖼𣢨。

唿：《集韻》呼骨切，音忽。《玉篇》憂也。《集韻》作啒。詳後啒字註。

啀：《廣韻》五佳切《集韻》宜佳切，𠀤音崖。《玉篇》狗欲齧。《廣韻》犬𩰚。《集韻》或作嘊㹞。

啁：《唐韻》《集韻》《韻會》《正韻》𠀤陟交切，音嘲。《說文》啁嘐也。又《玉篇》啁哳，鳥鳴也。詳前哳字註。又《集韻》與嘲謿通。《前漢·東方朔傳》與枚臯，郭舍人俱在，左右詼啁而已。《註》師古曰：啁與謿同，音竹交反。又《集韻》都勞切，音刀。嘐啁，語多。又《廣韻》《集韻》𠀤張流切，音輈。《廣韻》啁噍，鳥聲。《禮·三年問》至于燕雀，猶有啁噍之頃焉，然後乃能去之。又《集韻》甾尤切，音鄒。啁哳，鳥聲。又《集韻》《類篇》𠀤他弔切，音糶。㖸也。又《集韻》徒弔切，音調。義同。通作調。

𠴱：《廣韻》洪孤切《集韻》戸吳切，𠀤音壺。《玉篇》牛頷垂也。與胡同。《廣韻》同𩑶。

㖥：《廣韻》渠隕切《集韻》巨隕切，𠀤音窘。《玉篇》吐貌。《集韻》欲吐貌。○按《篇海》七畫𠳁字，音義與此同，誤。

啂：《廣韻》《集韻》𠀤乃后切，音㝅。《廣韻》啂，食物。又《集韻》乳子也。本作㝅。或作𣫌榖㜌𡔵𡭾◎按廣韻㝅啂𡭾三字各分見，義亦小異，集韻合爲一，今兩存之。

𠴲：《廣韻》徒合切《集韻》達合切，𠀤音遝。《玉篇》噂沓。或作𠴲。《詩·小雅》噂沓背憎。《釋文》沓，本又作𠴲。《廣韻》本作誻。《集韻》或作䜚𧪟。

𠴳：《集韻》何交切，音肴。聲也。

𠴴：《集韻》同𠯗。

㖦：《玉篇》丁動切《集韻》覩動切，𠀤音董。多言也。

啃：《玉篇》所戢切，音澀。咠啃，口聲。

𠴵：《篇海》蘇到切，音燥。羣鳥聲。

𠴶：《篇海》於釵切。𠴶嘔，小兒言也。◎按唲，廣韻、集韻、類篇書作𠴺，篇海因譌作𠴶。《正字通》云：俗㕼字，非。

啄：《唐韻》《集韻》《韻會》《正韻》𠀤竹角切，音涿。《說文》鳥食也。《廣韻》鳥啄也。《詩·小雅》率場啄粟。《戰國策》俛啄蚉䖟而食之。《集韻》通作噣。《韻會》通作啅。又剝啄。《韓愈·剝啄行》剝剝啄啄，有客至門。我不出應，客去而嗔。又《廣韻》丁木切《集韻》都木切，𠀤音豰。義同。《集韻》咮也。《易林》鳧得出沒，喜笑自啄。毛羽悅澤，利以攻玉。又《廣韻》啄木鳥。又《正韻》職救切，音晝。與咮噣同。《韓詩外傳》鳥之美羽句啄者，鳥畏之。《前漢·東方朔傳》尻益高者，鶴俛啄也。《註》師古曰：啄音竹救反。

啅：《廣韻》《集韻》𠀤竹角切，音涿。《玉篇》衆口貌。又與啄通。《杜甫·曲江陪鄭南史飲詩》雀啅江頭黃柳花。又《集韻》仕角切，音數。衆聲。又《集韻》《類篇》𠀤陟敎切，音罩。啅啅，鳥聲。

商：〔古文〕𡅟𠾃𡂦𠿧𡃬𡄚𠹧𧶜《唐韻》式陽切《集韻》《韻會》《正韻》尸羊切，𠀤音觴。《說文》从外知內也。从㕯，章省聲。《廣韻》度也。《易·兌卦》九四，商兌未寧。《註》商，商量，裁制之謂也。《禮·曲禮》槀魚曰商祭。《註》商猶量也。《疏》祭用乾魚，量度燥濕，得中而用之也。又《玉篇》五音，金音也。《禮·月令》其音商。《註》商數七十二，屬金者以其濁次宮，臣之象也。秋氣和，則商聲調。《前漢·律歷志》商之爲言章也，物成孰，可章度也。《白虎通》商者，强也。《梁元帝·纂要》秋曰素商，亦曰高商。又《說文》行賈也。《易·復卦》商旅不行。《周禮·天官·大宰》九職，六曰商賈，阜通貨賄。《註》行曰商，處曰賈。《廣韻》本作𧶜。俗作啇，非。又《集韻》刻也。《詩·齊風·東方未明疏》尚書緯謂刻爲商。《儀禮·士昏禮註》鄭目錄云：日入三商爲昏。《疏》馬氏云：日未出，日沒後，皆二刻半，云三商者，據整數言也。《正字通》商，乃漏箭所刻之處。古以刻鐫爲商，所云商金，商銀是也。刻漏者，刻其痕以驗水也。又《廣韻》張也，又降也，又常也。又國名。《詩·商頌譜》商者，契所封之地。《疏》鄭以湯取契之所封以爲代號也，服虔王肅則不然。襄九年左傳曰：閼伯居商，丘相土因之。服虔云：相土契之孫居商丘，湯以爲號。又書序王肅註亦云：然契之封商見於書傳史記中，𠋫其文甚明。經典之言商者，皆單謂之商，未有稱商丘者，又相土之于殷室，非王迹所因，何當取其所居，以爲代號也。又地名。《左傳·僖二十五年》楚𩰚克屈禦寇，以申息之師戍商密。又《春秋·襄二十一年》會于商任。又《戰國策》高商之戰。又州名。《廣韻》卽古商國，後魏置洛州，周爲商州，取商於地爲名。《戰國策》衞鞅亡魏入秦，孝公以爲相，封之於商，號曰商君。《史記·張儀傳》臣請獻商於之地六百里。《註》商州有古商城，其西二百餘里有古於城。又商陵，漢侯國，在臨淮。見《史記·惠景閒侯者年表》。又姓。《史記·仲尼弟子傳》商瞿商澤。又《諡法》昭功寧民曰商。又與謫通。《荀子·儒效篇》謫德而定次。《註》謫與商同。又《集韻》諸良切，音章。度也。《書·費誓》我商賚汝。《釋文》商如字，徐音章。考證：〔《周禮·天官·大宰》九賦，六曰商賈，阜通貨賄。〕謹照原文九賦改九職。

啇：《廣韻》都歷切《集韻》丁歷切，𠀤音的。《廣韻》本也。又《集韻》施𨾏切，音釋。和也。

啈：《集韻》亨孟切，音〈虫亨〉。《玉篇》利害聲。《集韻》與䛭同。言也。一曰瞋語。又《集韻》《類篇》𠀤牙葛切，音嶭。與𠱥同，詳前𠱥字註。又《集韻》才達切，音𢧵。與囋同。詳後囋字註。《集韻》或作𠵃。

啉：《廣韻》《集韻》𠀤盧含切，音婪。《廣韻》酒巡匝曰啉，出酒律。《集韻》飲畢曰啉。又《集韻》聒也。《廣韻》亦書作𠵂。

啊：《集韻》安賀切，音侉。愛惡聲也。

啋：《篇海》許饒切，音囂。諠也，大也，動也，不安靜也。又《篇海》《類編》迄逆切，音虩。義同。又倉來切，音猜。語辭俗也。

啌：《廣韻》許江切《集韻》虛江切，𠀤音肛。《玉篇》咄也。又《廣韻》啌瞋，語出《聲譜》。又《集韻》嗽也。又《集韻》《類篇》𠀤枯江切，音腔。本作㾤。喉㾰也。

㖧：《玉篇》古文吻字。註詳四畫。又《集韻》呼昆切，音昏。㖧㖧，目所不見。《揚子·法言》著古昔之㖧㖧，傳千里之忞忞，莫如書。

啍：《廣韻》《集韻》𠀤他昆切，音暾。《說文》本作𡃥，口氣也。《荀子·哀公篇》無取口啍。口啍，誕也。又《詩·王風》大車啍啍。《傳》啍啍，重遲之貌。《陸德明·音義》啍，他敦反。又《唐韻》《集韻》𠀤徒渾切，音屯。《廣韻》口氣。又《詩·王風·啍啍音義》啍，徒孫反，徐邈讀。又《集韻》朱倫切，音肫。同諄。《莊子·胠篋篇》釋夫恬淡無爲，而悅夫啍啍之意。《註》啍啍，多言者也。又《集韻》覩猥切，音䏨。謔言。《集韻》或書作噋。

啎：《唐韻》《集韻》《正韻》𠀤五故切，音誤。《說文》逆也。《玉篇》相觸也。與忤同。《集韻》或作午蘁。又《正韻》逢也。《楚辭·九章》重華不可啎兮。

問：〔古文〕𠳅《唐韻》亡運切《集韻》《韻會》《正韻》文運切，𠀤聞去聲。《說文》訊也。《書·仲虺之誥》好問則裕。《詩·邶風》問我諸姑，遂及伯姊。又《爾雅·釋言》聘問也。《儀禮·聘禮》小聘曰問。《周禮·春官·大宗伯》時聘曰問。又《秋官·大行人》閒問以諭諸侯之志。《又》凡諸侯之邦交，歲相問也。又《正字通》古謂遺曰問。《詩·鄭風》雜佩以問之。《傳》問，遺也。《禮·曲禮》凡以苞苴簞笥問人者。《左傳·哀二十六年》衛侯使以弓問子貢。又訊罪曰問。《詩·魯頌》淑問如臯陶。《註》淑，善。問，訊囚也。又命也。《左傳·莊八年》期戍，公問不至。《註》問，命也。又姓。《廣韻》今襄州有之。《正字通》明問智，成化貢士。又《正韻》與聞同，聲問也。《詩·大雅》宣昭義問。《又》亦不隕厥問。考證：〔《禮·曲禮》凡以苞苴簟笥問人者。〕謹照原文簟笥改簞笥。

𠴷：《篇海》去逆切，音隙。笑也。《正字通》俗𠶸字。

啐：《廣韻》七內切《集韻》《韻會》取內切，𠀤音倅。《說文》驚也。又《增韻》咄啐，嘑也。又《玉篇》嘗也。《廣韻》嘗入口。《禮·雜記》衆賔兄弟，則皆啐之。《註》啐，嘗也。《釋文》啐，七內反。《儀禮·士冠禮》啐醴。又《廣韻》《集韻》𠀤倉夬切，音嘬。《廣韻》啗也。《禮·雜記·啐之釋文》啐，又蒼快反，徐邈讀。又《廣韻》蘇內切《集韻》蘇對切，𠀤音碎。《廣韻》送酒聲。《集韻》聲也。又《集韻》輸芮切，音稅。小歠。又摧內切，音䯿。驚也。又祖對切，音晬。少飲酒也。又《廣韻》子聿切《集韻》《韻會》卽聿切《正韻》卽律切，𠀤音卒。《玉篇》吮聲。《廣韻》啐𠷈聲。又《集韻》昨律切，音崒。嘈啐，衆聲也。又《五音集韻》五割切，音嶭。啐啐㗴㗴，戒也。《說文》語相呵拒也。或作𠱫㖕。又《廣韻》才割切《集韻》才達切，𠀤音𡾃。與囋同。詳後囋字註。考證：〔《集韻》祖對切，音晬。〕謹按集韻祖對切内有睟，無晬。音晬改音睟。

㖨：《集韻》盧谷切，音祿。笑也。又鳥聲。

啑：《廣韻》所甲切《集韻》《韻會》色甲切，𠀤音翣。《玉篇》啑喋，鴨食也。亦作唼。《集韻》啑喋，水鳥食魚貌。又《集韻》作答切，音帀。與𠯗同。《左傳·僖二十八年》盬其腦。《註》啑也。《音義》啑，子答反。又《集韻》所答切，音霎。又子洽切，音眨。義𠀤同，𠀤見《左傳·僖二十八年盬其腦音義》。又《集韻》《類篇》𠀤卽涉切，音接。多言也。又《史記·呂後紀》始與高帝啑血盟。《註》索隱曰：啑，使接反。或作插。

啒：《廣韻》《集韻》𠀤呼骨切，音忽。《廣韻》憂貌。《集韻》《博雅》：啒啒，憂也。或作唿。又《廣韻》古忽切《集韻》吉忽切，𠀤音骨。義同。

啓：《廣韻》康禮切《集韻》《韻會》遣禮切《正韻》祛禮切，𠀤音棨。《說文》本作啓，教也。《玉篇》開發也。《書·堯典》啓明。《傳》啓，開也。又《大甲》啓廸後人。又《爾雅·釋言》啓，跪也。《註》跽也。《詩·小雅》不遑啓處。《傳》啓，跪。處，居也。又《廣韻》別也。又刻也。又《詩·小雅》元戎十乗，以先啓行。《註》王氏曰：軍前曰啓，後曰殿。先軍行之前者，所謂選鋒也。又啓事。《晉書·山濤傳》濤爲吏部尚書，凡用人行政，皆先密啓，然後公奏，舉無失才。時稱山公啓事。又《字彙》姓也。又《爾雅·釋畜》前右足白，啓。《註》左傳曰啓服。《疏》昭二十九年，衞侯來獻其乗馬，曰啓服。杜預曰：啓服，馬名是也。又《埤雅》雨而晝晴曰啓。又星名。《詩·小雅》東有啓明。又與启通。詳前启字註。考證：〔《爾雅·釋畜》《註》左傳曰，啓服。《疏》昭二十八年，〕謹照原二十八年改二十九年。

啔：《篇海》同啓。

啕：《廣韻》《集韻》𠀤徒刀切，音陶。《廣韻》多言。《集韻》本作䛬。同䛌，往來也。一曰小兒未能正言也。一曰祝也。

啖：《唐韻》徒敢切《集韻》《韻會》杜覽切《正韻》徒覽切，𠀤音淡。《說文》噍啖也。《前漢·王吉傳》吉婦取棗以啖吉。又《荀子·王霸篇》不好循政，其所以有啖啖常欲人之有，是傷國。《註》啖啖，幷吞貌。《玉篇》同噉。《廣韻》同啗。《集韻》同餤嚪。又《廣韻》《集韻》《正韻》徒濫切《韻會》徒紺切，𠀤音憺。《廣韻》狂也。又《集韻》噍也。又與淡通。《史記·叔孫通傳》呂后與陛下攻苦食啖。《註》徐廣曰：啖，一作淡。如淳曰：食無菜茹爲啖。又姓。《晉書·載記》啖靑，氐羌名將。又唐啖助，宋啖鱗。考證：〔《史記·叔孫通傳》《註》如淳曰，食無菜茄爲啖。〕謹照原文菜茄改菜茹。

啗：《唐韻》《集韻》《韻會》《正韻》𠀤徒濫切，音憺。《說文》食也。《廣韻》噉也。《晉語》主孟啗我。《戰國策》膳啗之嗛于口。《韓非子·外儲說》孔子先飯黍，而後啗桃。《宋玉·風賦》啗齰嗽獲。又以利餌人亦曰啗。《史記·高帝紀》使酈生陸賈徃說秦將，啗以利。又《廣韻》徒敢切《集韻》杜覽切《正韻》徒覽切，𠀤音淡。與啖同。

啘：《篇海》之劣切，音拙。義闕。又於劣切，音噎，義闕。出《黃帝八十一難經》。

𠴸：《集韻》步臥切，婆去聲。燕代謂喜言人惡爲𠴸。

啙：《唐韻》將此切《集韻》《韻會》蔣氏切，𠀤音紫。《說文》窳也。《玉篇》啙窳，苟且也。《前漢·地理志》啙窳偷生，而亡積聚。《註》師古曰：啙，短也，窳，弱也。言短力弱材，不能勤作。如淳曰：啙或作鮆。◎按史記貨殖傳作呰窳。又《揚子·方言》啙矲，短也，江湘之會謂之啙。又《集韻》在禮切，音薺。弱也，亦短也。又《集韻》牋西切《韻會》祖稽切，𠀤音齎。義同。又《集韻》才支切《正韻》才資切，𠀤音疵。《集韻》與呰同，詳前呰字註。又《玉篇》子亦切，音積。《類篇》此也。

啚：〔古文〕𠴿《唐韻》方美切《集韻》《韻會》補美切《正韻》補委切，𠀤音鄙。《說文》嗇也，从口㐭。㐭，受也。《集韻》通作鄙。《韻會》俗以爲圖字，非。

啛：《集韻》取內切，音倅。先嘗也。通作啐。

𠴹：《集韻》乞及切，音泣。𠴹𠴹，送舟聲也。

啜：《廣韻》陟劣切《集韻》株劣切，𠀤音輟。《玉篇》泣貌。《詩·王風》啜其泣矣。《音義》啜，張劣反。又《廣韻》言多不止。《集韻》與諁同。又《唐韻》昌悅切《集韻》《韻會》姝悅切，𠀤音𣤌。《說文》嘗也。《爾雅·釋詁》啜，茹也。《註》啜者拾食。《禮·檀弓》啜菽飲水。又《說文》一曰喙也。又《集韻》泣也。又《玉篇》常悅切，音歠。亦嘗也。又《集韻》充芮切，音毳。又《廣韻》嘗芮切《集韻》稱芮切，𠀤音畷。又《廣韻》陟衛切《集韻》株衛切，𠀤音綴。義𠀤同。又《集韻》《韻會》𠀤丑芮切，音惙。《爾雅·釋詁》茹也，施乾讀。又《集韻》兪芮切，音睿。義同。郭璞讀。

啝：《字彙》戸戈切，音和。順也。見《釋典》。又《篇海》小兒啼也。

㖩：《廣韻》子于切《集韻》遵須切，𠀤音諏。《廣韻》𡄑㖩，不廉也。又《集韻》蘇后切，音叟。與嗾同，使犬聲。詳後嗾字註。

啞：《廣韻》烏格切《集韻》乙格切《韻會》《正韻》乙革切，𠀤音𩚬。《說文》笑也。《易·震卦》笑言啞啞。《疏》啞啞，笑語之聲也。《揚子·法言》或人啞爾笑曰：須以發策決科。《集韻》或作䛩。又《集韻》乙却切，音約。義同。又《集韻》《類篇》𠀤遏鄂切，音惡。義同。《易林》鳧雁啞啞，以水爲宅，雌雄相和，心志娛樂。宅，達各切。又《廣韻》烏下切《集韻》《正韻》倚下切《韻會》幺下切，𠀤雅上聲。《玉篇》不言也。《集韻》瘖也。《戰國策》豫讓吞炭爲啞，變其音。《廣韻》同瘂𤺘。又《集韻》《正韻》於加切《韻會》幺加切，𠀤音鴉。《集韻》啞嘔，小兒學言。又《淮南子·原道訓》烏之啞啞。《前漢·王吉射烏辭》烏烏啞啞。又《集韻》衣駕切，音亞。聲也。《韓非子·難一篇》師曠曰：啞，是非君人者之言也。又《集韻》一曰鳥聲。考證：〔《集韻》瘏也。〕謹照原文瘏也改瘖也。

㖪：《廣韻》呼麥切《集韻》忽麥切，𠀤音㦎。《揚子·方言》㖪，聲也。《玉篇》或作㰲。又《廣韻》大笑貌。又《集韻》古獲切，音幗。與嘓同。詳後嘓字註。又忽域切，音洫。聲也。或作𠷾。又《集韻》《類篇》𠀤乙六切，音郁。義同。或作喐。

𠴺：《廣韻》《集韻》𠀤於佳切，音娃。𠴺嘔，小兒言也。《篇海》譌作𠴶，非。

𠴻：《字彙補》通多切，音他。呪語。

𠴼：《字彙補》丁套切，音到。《帝京景物略》𠴼喇者，掐撥數唱雜劇之名。

𠴽：《五音集韻》古文吝字。註詳四畫。

𠴾：《篇海類編》同㗙。

𠴿：《集韻》啚古作𠴿。註詳本畫。

𠵀：《字彙補》古文師字。註詳巾部七畫。

𠵁：《集韻》讎古作𠵁。註詳言部十六畫。《字彙補》書作𠵁。𠵁字作周下口。

𠵂：《廣韻》同啉。詳前啉字註。

𠵃：《集韻》亨孟切。同啈。詳前啈字註。

啺：《說文》古文唐字。註詳七畫。

㖶：《玉篇》同咽。《山海經》楮山有木，名天楄，服之不㖶。《註》㖶，噎也。

啻：《唐韻》《集韻》《韻會》𠀤施智切，音翅。《說文》語時不啻也。一曰諟也。《正字通》二義未詳。《玉篇》買賣云不啻也。《六書故》啻猶止也，猶言何止。今吳方言凡已詞加一啻字，猶言不但已也。《書·秦誓》不啻如自其口出。《韻會》或作翅。又與適通。《戰國策》疑臣者不適三人。《註》適啻同。又《集韻》餘也。《韻會》過多也。又《集韻》丁計切，音帝。高聲。一曰諟也。

啼：〔古文〕謕《說文》同嗁。《禮·喪大記》主人啼。《穀梁傳·僖十年》麗姬下堂而啼。

㖷：《廣韻》是支切《集韻》常支切，𠀤音匙。《廣韻》鳥鳴。又《集韻》市之切，音時。鳴也。又《集韻》《類篇》𠀤田黎切，音題。與嗁同。《顏氏家訓》子生咳㖷。

啽：《集韻》吾含切，音䜙。寐聲。《列子·周穆王篇》眠中啽囈呻呼。或作𡪁。

𠶷：《廣韻》於力切《集韻》乙力切，𠀤音億。《玉篇》快也。又《字彙》古文意字。註詳心部九畫。

𠶸：《唐韻》其虐切《集韻》極虐切，𠀤音噱。《說文》大笑也。又《廣韻》綺戟切。《集韻》乞逆切，𠀤音𨻶。義同。《集韻》或作臄。《篇海》譌作𠴷。

啾：《唐韻》《正韻》卽由切《集韻》《韻會》將由切，𠀤音遒。《說文》小兒聲也。《廣韻》啾唧，小聲。又《屈原·離騷》鳴玉鸞之啾啾。《註》王逸云：啾啾，鳴聲。又《集韻》與噍通。詳噍字註。或書作𠷘。又字秋切，音酋。小聲。又《集韻》《類篇》𠀤莊交切，音巢。小兒聲。或作𠿈。《楚辭·招隱士》歲暮兮不自聊，蟪蛄鳴兮啾啾。

啿：《集韻》徒感切，音禫。《前漢·郊祀歌》羣生啿啿。《註》師古曰：啿啿，豐厚之貌。

㖸：《玉篇》同噱。

喀：《廣韻》苦格切《集韻》乞格切，𠀤音客。《廣韻》吐聲。《集韻》與䘔同，嘔也。《列子·說符篇》兩手據地而歐之，不出，喀喀然。

𠶹：《篇海》下沒切，音紇。𠶹哩，出《釋典》。

喁：《唐韻》《集韻》《韻會》《正韻》𠀤魚容切，音顒。《說文》魚口上見。《廣韻》噞喁。《韓詩外傳》水濁則魚喁。《庾肩吾詩》江潭作噞喁。又《史記·司馬相如傳》延頸舉踵，喁喁然，皆爭歸義。《註》喁，五恭反，口向上也。又《集韻》一曰聲也。又《集韻》《韻會》𠀤元俱切，音愚。《集韻》魚口出入。又《集韻》一曰聲也。《韻會》聲相和。《莊子·齊物論》前者唱于，而隨者唱喁。《音義》喁，五恭反，徐又音愚。《史記·日者傳》公等喁喁者也，何知長者之道乎。又《集韻》語口切，音偶。義同。《莊子音義》又五斗反。又五矩切，音麌。噞喁，魚口聚貌。

𠶺：《說文》哽本字。

喂：《玉篇》於韋切，音威。恐也。

㖹：《集韻》步奔切，音盆。《玉篇》吐也。又芳問切，音噴。與湓同。水聲。

㖺：《集韻》尺尹切，音蠢。《玉篇》吹㖺也。《集韻》吹也。

喃：《廣韻》女咸切《集韻》尼咸切，𠀤音淰。《玉篇》呢喃。《廣韻》本作諵。詀諵也。《集韻》詀諵，語聲。或作娚。又燕語呢喃。詳呢字註。又《集韻》那含切，音南。與𧧛同。𧧛𧧛，語也。又乃感切，音湳。噆喃，嘗也。

善：〔古文〕譱𦎍𠾄𧮟《廣韻》常演切《集韻》《韻會》《正韻》上演切，𠀤音蟺。《說文》吉也。《玉篇》大也。《廣韻》良也，佳也。《書·湯誥》天道福善禍淫。又《詩·鄘風》女子善懷。《箋》善，猶多也。《禮·文王世子》嘗饌善，則世子亦能食。《註》善謂多于前。又《禮·曲禮·入國不馳註》馳善躙人也。《疏》善猶好也，車馳則好行刺人也。又《禮·王制註》善士謂命士也。又《禮·學記》相觀而善之謂摩。《疏》善猶解也。又《禮·少儀》問道藝，曰：子習于某乎，子善于某乎。《疏》道難，故稱習。藝易，故稱善。又《前漢·西域傳》鄯善國，本名樓蘭王。又與單通。《前漢·匈奴傳》單于曰善于。又《廣韻》姓也。《呂氏春秋》善卷，堯師。又《韻會》《正韻》𠀤時戰切，音繕。《毛氏曰》凡善惡之善則上聲，彼善而善之則去聲。《孟子》王如善之是也。○按《玉篇》《廣韻》《集韻》《類篇》善字俱無去聲。又《正字通》與人交讙曰友善。《史記·刺客傳》田光曰：所善荊卿可使也。又與膳通。《莊子·至樂篇》具太牢以爲善。《集韻》或作嬗。

㖻：《集韻》尼猷切，紐平聲。㖻呢，小兒聲也。又《集韻》《類篇》𠀤如又切，音輮。惡言。

喅：《唐韻》《集韻》𠀤余六切，音育。《說文》音聲喅喅然。《集韻》或作唷。又《集韻》域及切，音煜。喅喅，衆聲。或作㘊。

𠶻：《集韻》卽入切，音葺。與咠同。

喆：《玉篇》同哲。《前漢·敘傳》聖喆之治。《後漢·皇后紀》詳求淑喆。又《說文長箋》喆，明也，故明日爲喆朝。俗譌作詰。《正字通》此說迂泥。

喇：《玉篇》力葛切《集韻》郎達切，𠀤音辢。《玉篇》喝喇，言也。《集韻》喝喇，言急。

喈：《唐韻》古諧切《集韻》《韻會》《正韻》居諧切，𠀤音皆。《說文》鳥鳴聲。《詩·周南》黃鳥于飛，集于灌木，其鳴喈喈。《註》喈喈，和聲之遠聞也。又《說文》一曰鳳皇鳴聲。《詩·大雅》雝雝喈喈。《爾雅·釋訓》噰噰喈喈，民協服也。《註》鳳皇應德鳴相和，百姓懷附興頌歌。又《詩·邶風》北風其喈。《傳》喈，疾貌。又《詩·小雅》鼓鐘喈喈。《註》喈喈，猶將將。又《集韻》許介切，音譮。聲也。又叶居奚切，音稽。《朱子·詩傳》凡喈字俱叶居奚反。

𠶼：《集韻》吉弔切，音訆。與叫同。或作嘄。通作嘂。詳前叫字註。

𠶽：《集韻》同𠴨。

喉：《唐韻》《集韻》《韻會》《正韻》𠀤胡鉤切，音侯。《說文》咽也。《左傳·文十一年》富父終甥摏其喉。又《詩·大雅》出納王命，王之喉舌。《傳》喉舌，冢宰也。又《古音餘》喉載虞韻，音胡。《集韻》或作睺。

𠶾：《集韻》下可切，荷上聲。慢譍聲。

喊：《廣韻》呼豏切《集韻》火斬切，𠀤音欦。《揚子·方言》喊聲也。又《集韻》《韻會》𠀤下斬切，音豏。或作𠽦，怒聲。又《廣韻》呼覽切《集韻》《韻會》《正韻》虎覽切，𠀤音𡒓。《廣韻》聲也，與嚂同。《揚子·法言》狄牙能喊。《正字通》揚子本作咸，咸，和味也。譌作喊。又《集韻》虎感切，音䫲。《博雅》可也。又《集韻》虛咸切，音㰹。呵也。又居咸切，音緘。與䌠同。監持意，口閉也。又苦濫切，音闞。呵也。與𠿑嚂同。

喋：《廣韻》徒叶切《集韻》《韻會》達協切，𠀤音牒。《玉篇》便語也。《集韻》多言也。《史記·匈奴傳》嗟土室之人，顧無多辭，令喋喋而佔佔。《註》喋喋，利口也。服虔曰：口舌爲喋。通作諜。《前漢·張釋之傳》喋喋，利口。○按《史記》作諜諜。又《集韻》血流貌。《前漢·文帝紀》喋血。《註》師古曰：喋，大頰反，本字當作蹀。蹀謂履涉之耳。○按《史記·文帝紀》作啑血。又《廣韻》《正韻》丁協切《集韻》的協切，𠀤音𠲷。《廣韻》血流貌。《集韻》或作涉。又《集韻》《韻會》《正韻》𠀤直甲切，音霅。《玉篇》𪀌唼食。《廣韻》啑喋，鳧雁食也。又《集韻》去涉切，音𤷾。江南謂吃爲喋。《篇海》譌作𠴬。

喌：《唐韻》《集韻》𠀤之六切，音祝。《說文》呼雞重言之。从吅州聲，讀若祝。《廣韻》亦作𠱙。又《廣韻》職流切《集韻》之由切，𠀤音周。義同。《集韻》或作㖄。

㖼：《集韻》同謀。或作呣𠰔。見前呣字註。

喍：《集韻》鉏佳切，音柴。《玉篇》啀喍也。《集韻》喍啀，犬𩰚貌。

𠶿：《集韻》魚列切，音孽。本作𤅊，與讞囐同。議罪也。

㖽：《正字通》嘖字之譌，六書口頁二部無㖽字。

𠷀：《集韻》乳尹切，音蝡。《玉篇》吮也。

𠷁：《字彙》才先切，音前。𠹛也。又將先切，音煎。熟煎。

喎：《玉篇》同咼。

喏：《集韻》尒者切，音惹。《玉篇》敬言。《字彙》俗云唱喏。又《集韻》應聲。《淮南子·道應訓》子發曰：喏，不問其詞而遣之。又《六書統》古文諾字。註詳言部九畫。又《玉篇》俗酌切。義同。《集韻》或作𧧏𠰒。

𠷂：《廣韻》徒亥切《集韻》蕩亥切，𠀤音殆。《玉篇》㘆𠷂。《廣韻》言不止。又《集韻》湯來切，音胎。義同。

㖾：《說文》咢本字。

㖿：《集韻》徐嗟切，音邪。聲也。

喐：《集韻》乙六切，音郁。與㖪同，聲也。《篇海》喉聲。

㗌：《篇海》陟栗切，音窒。齧也。〇按㗌字義與咥同，音與㗧同，疑卽二字之譌。

𠷃：《集韻》所救切，音瘦，與嗖同，驅鳥聲。又所六切，音縮。笑聲也。

𠷄：《集韻》渴合切《篇海》口答切，𠀤音溘。齧也。《集韻》書作𠶲。

喑：《唐韻》《集韻》《韻會》於金切《正韻》於禽切，𠀤音隂。《說文》宋齊謂兒泣不止曰喑。又《六書故》失聲不能言謂之喑。《文子·上篇》臯陶喑而爲大理。《後漢·袁閎傳》遂稱夙疾，喑不能言。《風俗通義》無聲響，徒喑喑而已。又《廣韻》《集韻》《韻會》《正韻》𠀤烏含切，音諳。《廣韻》啼泣無聲。又《集韻》一曰大呼。又《集韻》於錦切，音飲。《莊子·知北遊》自本觀之，生者喑醷物也。《註》喑醷，聚氣貌。《音義》喑音䕃，郭音闇，李音飲，一音於感反。又《集韻》《韻會》《正韻》𠀤鄔感切，音晻。又《集韻》烏紺切，音暗。義𠀤同。又《廣韻》《集韻》《韻會》《正韻》𠀤於禁切，音䕃。《廣韻》聲也。《史記·淮隂侯傳》項王喑噁叱咤，千人皆廢。又《集韻》方言啼極無聲，齊宋之閒謂之喑。或作𠽨。考證：〔《音義》喑，李音飲，郭音闇，陸音䕃，又於感反。〕謹照原文改：音義喑音䕃，郭音闇，李音飲，一音於感反。

㗀：《篇海》音幽。鹿鳴也。又咿㗀，吟聲。

喒：《集韻》子感切，音昝。喒喒，味也。又《字彙》祖含切，昝平聲。俗云我也。○按北音喒本讀上聲。《字彙》誤。

𠷅：《集韻》竹律切，音㤕。聲也。

𠷆：《篇海》與咋同。

喓：《廣韻》於霄切《集韻》伊消切，𠀤音腰。《詩·召南》喓喓草蟲。《傳》喓喓，聲也。

喔：《廣韻》於角切《集韻》《韻會》《正韻》乙角切，𠀤音渥。《說文》雞聲也。《韓愈·送楊凝賀正旦詩》天星牢落雞喔咿。又《廣韻》喔咿，强顏貌。詳前咿字註。又《集韻》烏谷切，音屋。雉聲。又《楚辭·九思》哀世兮睩睩，諓諓兮嗌喔。衆多兮阿媚，委靡兮成俗。

𠷇：《集韻》商支切，音施。聲也。《正字通》俗字。今俗驅雞聲。讀若施。

喕：《玉篇》彌演切，音緬。《篇海》不言也。

𠷈：《廣韻》呂卹切《集韻》劣戌切，𠀤音律。《玉篇》鳴也。《廣韻》亦作𠻜。《集韻》或作哷。

喖：《集韻》洪孤切，音胡。咽喉也。《揚子·太玄經》爲㗇喖。○按《集韻》《類篇》沃韻收𠻧字，義與模韻喖同，疑喖爲𠻧字之譌。

喗：《唐韻》牛殞切《集韻》牛尹切，𠀤音輑。《說文》大口也。《集韻》口大齒醜貌。又《廣韻》魚吻切《集韻》牛吻切，𠀤音齳。義同。《集韻》或作𠲰。《賈誼·新書》以匈奴之饑，飯羹㗖膹〈炙下肉〉，喗𣿧多飲酒。又《集韻》粗本切，音鱒。義同。本作𠱜。

喘：《唐韻》昌沇切《集韻》《韻會》《正韻》尺兗切，𠀤音舛。《說文》疾息也。《廣韻》喘息。《史記·倉公傳》令人喘逆氣不能食。《前漢·王褒傳》匈喘膚汗。《揚子·方言》譴喘，轉也。《集韻》或作歂。又《正韻》微言。《荀子·臣道篇》喘而言。又或作端。《荀子·勸學篇》端而言。《註》端讀爲喘。

㗁：《廣韻》五各切《集韻》逆各切，𠀤音咢。《廣韻》口中斷㗁。與齶同。《集韻》本作齶。或作𦠍。

㗂：《集韻》所澋切，音眚。《玉篇》緘口也。《集韻》不言也。

𠷉：《字彙》居牙切，音迦。𠷉譟，穢言。○按《集韻》作迦。

㗃：《集韻》同吻。《呂氏春秋》口㗃不言，以精相告。

喙：《唐韻》《集韻》《韻會》𠀤許穢切，音顪。《說文》口也。《易·說卦傳》艮爲黔喙之屬。《禮·少儀》羞首者，進喙祭耳。《左傳·昭四年》深目而豭喙。《爾雅·釋畜》白馬黑喙，騧。《史記·匈奴傳》跂行喙息蠕動之類。《註》以喙而息也。又《詩·大雅》混夷駾矣，維其喙矣。《傳》喙，困也。《音義》喙，許穢反，徐尺銳反。又《晉語》卻獻子傷曰：余病喙。《註》喙，短氣貌。又星名。《前漢·天文志》柳爲鳥喙。又草名。《爾雅·釋草勃茢註》一名石芸。《疏》本草云：石芸一名顧喙。又《本草》芡實别名雁喙。又《戰国策》人之饑，所以不食鳥喙者，以爲雖偸充腹，而與死同患也。《註》鳥喙，烏頭別名。又《集韻》《韻會》𠀤充芮切，音毳。又《集韻》呼惠切，音嘒。義𠀤同。又《集韻》丁𠋫切，音𩰚。義同。本作噣。或作咮。詳咮字註。

喚：《唐韻》呼貫切《集韻》《韻會》《正韻》呼玩切，𠀤音煥。《說文》呼也。《王褒·洞簫賦》哮呷𠯝喚。《註》大聲也。又《韓愈·贈同遊詩》喚起窻全曙。《註》黃庭堅云：喚起，禽名，聲如人，絡繹員轉淸亮，偏於春曉鳴，江南謂之春煥。《復齋復錄》予嘗讀唐顧渚山茶記曰：顧渚山中有鳥，如鸜鵒而色蒼，每至正二月作聲，曰春起也，三四月云春去也，採茶人呼爲煥春鳥。《說文》古通作奐。《玉篇》本作嚾。《集韻》亦作讙。

喛：《廣韻》火貫切《集韻》呼玩切，𠀤音煥。《玉篇》喛呼。又《揚子·方言》喛，恚也，秦晉曰喛，不欲譍而强答之意也。又《揚子·方言》喛，哀也。《註》喛，哀而恚也，音段。◎按喛無段音，疑誤。又《廣韻》況袁切《集韻》許元切，𠀤音暄。《廣韻》恐懼。《集韻》愁也。又《集韻》恚也。又《集韻》于元切，音袁。哀也。又虎猥切，音賄。義同。又胡戈切，音和。嘽喛，泣貌。又火遠切，諼上聲。本作咺。詳前咺字註。

𠷊：《集韻》毗連切，音楩。巧言也。亦作辯。通作便。

㗄：《字彙》俗謾字。

喜：〔古文〕憘𢐭歖《唐韻》虛里切《集韻》《韻會》許已切《正韻》許里切，𠀤音蟢。《爾雅·釋詁》喜，樂也。《玉篇》悅也。《書·益稷》股肱喜哉。《易·否卦》先否後喜。又聞喜，縣名。又姓。《正字通》元順帝時喜同，明正統中喜寧。又《集韻》虛其切，音僖。末喜，有施氏女名。《晉語》夏桀伐有施氏，有施人以妹喜女焉。又《楚辭·天問》簡狄在臺嚳何宜，𤣥鳥致貽女何喜。《註》喜叶音羲。又《集韻》許記切，與憙同。好也。《詩·小雅》彤弓弨兮，受言載之。我有嘉賓，中心喜之。《註》載叶子利反，喜讀去聲。《前漢·廣陵王傳》何用爲樂心所喜，出入無悰爲樂亟。《註》韋昭曰：喜，許吏反。亟，丘吏反。又《集韻》《類篇》𠀤昌志切，音熾。與饎同。詳食部饎字註。

㗅：《集韻》《類篇》𠀤洪孤切，音胡。㖤㗅，聲也。《王褒·洞簫賦》瞋㖤㗅以紆鬱。《註》㖤，顄頤也。㗅，咽下垂也。言氣之盛，㖤㗅類瞋怒也。

𠷋：《字彙》胡口切，音厚。吐也。

喝：《唐韻》於介切《集韻》乙芥切，𠀤音噎。《說文》㵣也。《後漢·竇憲傳》憲隂喝不得對。《註》隂喝，猶噎塞也。隂，於禁反。喝，一介反。又《後漢·張酺傳》被矢貫咽，聲音流喝。《註》喝，一介反。廣蒼曰：聲之幽也。《張正見·秋蟬喝柳詩》長楊流喝盡。又《玉篇》嘶聲也。《王充·論衡》兒生，號啼之聲鴻朗高暢者壽，嘶喝濕下者夭。又《廣韻》於犗切《集韻》《正韻》於邁切《韻會》幺邁切，𠀤音餲。《廣韻》嘶聲。又《集韻》饐聲。《司馬相如·子虛賦》榜人歌聲流喝。《註》徐廣曰：喝，烏邁反。又《集韻》丘蓋切《韻會》苦蓋切，𠀤音磕。《集韻》與𡁁同，聲也。又《廣韻》《集韻》《韻會》《正韻》𠀤許葛切，音暍。《廣韻》本作𠿒，訶也。《戰國策》恫疑虛喝。《又》橫人日夜務以秦權恐喝諸侯，以求割地。《集韻》亦作𡀽。又《集韻》何葛切，音曷。呼也。又一曰喉喝，怒聲。

喞：《廣韻》資悉切《集韻》《韻會》《正韻》子悉切，𠀤音堲。《玉篇》啾喞也。《集韻》啾喞，衆聲。又《廣韻》子力切《集韻》《韻會》《正韻》節力切，𠀤音卽。《廣韻》喞，聲也。《古木蘭詩》喞喞復喞喞，木蘭當戸織。又《集韻》側瑟切，音櫛。與㘉同，詳後㘉字註。

𠷌：《篇海》同喞。

喟：〔古文〕𠷝《唐韻》《集韻》《韻會》《正韻》𠀤丘媿切，音䰎。《說文》本作𠿥，太息也。《禮·禮運》出遊于觀之上，喟然而歎。《廣韻》同嘳。《集韻》或作㕟。又《廣韻》《集韻》《韻會》𠀤苦怪切，音蒯。義同。《集韻》亦作嘳㕟。又《集韻》呼怪切，音𧱳。同嘳。詳後嘳字註。

喠：《廣韻》之隴切《集韻》主勇切，𠀤音腫。《玉篇》不能言。又《廣韻》喠𠹍，欲吐。又《集韻》豎勇切，音尰。又取勇切，松上聲。又《廣韻》充隴切《集韻》蠢勇切，𠀤音𨿿。義𠀤同。又《廣韻》氣急之貌。《集韻》急喘也。

𠷍：《篇海》他合切，音塔。狗食貌。

𠷎：《集韻》𨻰留切，音儔。同𪇘，雉名。《爾雅·釋鳥》南方曰𠷎。又《集韻》時流切，音讎。又女夷切，音尼。義𠀤同。又《集韻》壽古作𠷎。註詳士部十一畫。

喡：《集韻》于非切，音韋。《玉篇》失聲。《集韻》呼聲。又《集韻》羽鬼切，音偉。義同。又于貴切，音胃。小兒啼聲。

喢：《廣韻》山輒切《集韻》色輒切，𠀤音萐。《玉篇》多言也。又《廣韻》叱涉切《集韻》尺涉切，𠀤音謵。與呫同。詳前呫字註。又失涉切，音攝。又敕涉切，音鍤。義𠀤同。又《廣韻》山洽切《集韻》色洽切，𠀤音霎。小人言也。又《廣韻》楚洽切《集韻》測洽切，𠀤音插。義同。

㗆：《集韻》各核切，音隔。㗆噊，雉鳴也。或作嗝。

喣：《廣韻》況羽切《集韻》《韻會》火羽切，𠀤音詡。《廣韻》呈示。又《集韻》吹也。本作欨。《前漢·中山靖王傳》衆喣漂山。或作呴。又《正字通》與煦同，溫潤之也。《唐書·魏徵傳》護民之勞，喣之若子。又《正字通》諂笑貌。《柳宗元·與顧十郞書》喣喣趄趄。又《前漢·中山靖王傳註》師古曰：喣，吁句反。又《集韻》《韻會》𠀤匈于切，音吁。義同。《前漢·師古註》又音許于反。《王充·論衡》風猶人之有吹喣也。又《集韻》一曰笑意。

㗇：《集韻》何加切，音遐。咽也。又虛加切，音蝦。義同。《揚子·太玄經》爲㗇喖，宋惟幹讀。

㗈：《篇海》母官切，音曼。欺也。《字彙》按此字當作𠿐，恐傳寫之譌。

喤：《唐韻》《集韻》《韻會》《正韻》𠀤胡光切，音黃。《說文》小兒聲。《詩·小雅》其泣喤喤。○按《釋文》喤音橫，華彭反。又云呼彭反，聲也，不云音皇，故《廣韻》亦缺此一音，然叶韻自當讀皇。又《廣韻》戸盲切《集韻》《韻會》《正韻》胡盲切，𠀤音橫。義同。又《詩·周頌》鐘鼓喤喤。《傳》喤喤，和也。○按《釋文》喤，華彭反，徐音皇，又音宏，三音皆可讀。又《集韻》諠也，怒也。又《詩·周頌》喤喤厥聲。○按《釋文》喤，華盲反，又音橫，又音皇，三音皆可讀。又《廣韻》虎橫切《集韻》呼橫切，𠀤音諻。《廣韻》諻呷也。《集韻》喧也。又《通雅》引喤，卽騶唱也。梁制，令僕，中丞各給威儀十人，武冠絳韝皆呼入殿，引喤至階，一人執儀囊不喤。又《集韻》虎晃切，音恍。喤呷，衆也。

喥：《玉篇》本作吒，同咤，詳咤吒二字註。又《集韻》都故切，音妒。吒也。又《廣韻》徒落切《集韻》達各切，𠀤音鐸。《廣韻》口喥喥無度。《集韻》言無度也。

喦：《唐韻》《正韻》尼輒切《集韻》昵輒切，𠀤音聶。《說文》多言也，从品相連，春秋傳，次于喦北。◎按春秋僖元年，齊師宋師曹師次于聶北，三傳俱作聶，說文作喦，或古本喦聶通也。又《廣韻》而涉切《集韻》日涉切，𠀤音顳。義同。《集韻》本作讘。或作囁。又《玉篇》曳喦，爭言也。又《集韻》逆吸切，音岌。地名。春秋取宋師于喦。〇按春秋哀十三年，鄭取宋師于喦，無釋文。十二年左傳釋文，喦，五咸反，𠀤不音入聲，然集韻當必有據，平聲一音當入山部嵒字註。字彙云：喦與山部嵒字音巖者不同。正韻引古文尚書，用顧畏于民喦，孔氏書作碞，音巖，與山部嵒字混，非。

喧：《廣韻》况袁切《集韻》《韻會》許元切，𠀤音萱。《玉篇》大語也。《集韻》與吅同。或作讙。又與咺同。《漢武帝·悼李夫人賦》悲愁於邑，喧不可止兮。《註》師古曰：朝鮮之閒，謂小兒泣不止，名爲喧，音許遠反。

𠷏：《唐韻》於跪切《集韻》鄔毀切，𠀤音委。《說文》鷙鳥食已，吐其皮毛如丸。从丸咼聲，讀若骫。又《廣韻》許委切《集韻》虎委切，𠀤音毀。又《集韻》烏禾切，音倭。義𠀤同。

喨：《集韻》與哴同。

喩：《廣韻》羊戍切《集韻》《韻會》兪戍切，𠀤音裕。《玉篇》曉也。《廣韻》本作諭。譬諭也，諫也。《禮·文王世子》入則有保，出則有師，是以敎喩而德成也。又《學記》可謂善喩矣。《論語》君子喩於義，小人喩於利。《史記·吳王濞傳》不敢自外，使喩其驩心。又姓。《廣韻》喩音樹，豫章人。又《集韻》容朱切，音兪。嘔喩，和悅貌。《前漢·王褒傳》嘔喩受之。又《集韻》一曰嗙喩，歌也。

𠷐：《字彙》居慶切，音敬。見釋典。

𠷑：《廣韻》普活切，音鏺。《玉篇》妄說也。《廣韻》謶𠷑，人言也。

𠷒：《篇海》陟皆切，音齋。惹也。

㗉：《廣韻》離灼切《集韻》《正韻》力灼切，𠀤音略。《爾雅·釋詁》利也。又《廣韻》人名。晉有褚㗉。《玉篇》今作略。籀文作剠。《廣韻》同䂮。

𠷓：《玉篇》呼丁切《唐韻》呼形切，𠀤音馨。《說文》聲也。

喪：〔古文〕𡂤𡴧𡂧𦦦𡚏《廣韻》《正韻》蘇浪切《集韻》《韻會》四浪切，𠀤桑去聲。《玉篇》亡也。又《正韻》失位也。《論語》二三子何患於喪乎。《註》喪，失位也。《左傳·昭二十四年》昭公曰：喪人不佞。又《廣韻》息郞切《集韻》《韻會》《正韻》蘇郎切，𠀤音桑。《正韻》持服曰喪。《禮·檀弓》故孔氏之不喪出母，自子思始也。《又》子夏喪其子，而喪其明。《釋文》上喪字平聲，下喪字去聲。又《廣韻》喪，器也，今謂之柩。《禮·曲禮》送喪不踰境。又姓。《廣韻》楚大夫喪左。《說文》本作𠸶。《廣韻》亦作𠷔。

𠷔：《廣韻》同喪。

喫：《唐韻》《正韻》苦擊切《集韻》《韻會》喆歷切，𠀤音燩。《說文》食也。《玉篇》啖，喫也。《杜甫·絕句》梅熟許同朱老喫。又《正韻》飲也。《杜甫·送李校書詩》對酒不能喫。《廣韻》同𡁒。《集韻》或作𡁒噭。《正韻》亦作毄。又《集韻》口賣切，音𡢖。喫詬，力諍。又口戒切，音烗。義同。

𠷕：《篇海》同吹。又吹去聲。呼也。

㗊：《唐韻》阻立切《集韻》側立切，𠀤音戢。《說文》衆口也，从四口，讀若戢。又《集韻》測入切，音㞚。又訖立切，音伋。又北及切，音鵖。義𠀤同。又《字彙補》古文雷字。見七修類稿。

喬：《唐韻》巨嬌切《集韻》《韻會》渠嬌切，𠀤音僑。《說文》高而曲也，从夭从高省。《爾雅·釋木》句如羽喬。《註》樹枝曲卷，似鳥毛羽。《又》下句曰朻，上句曰喬，如木楸曰喬。《又》小枝上繚曰喬。《書·禹貢》厥木惟喬。《傳》喬，高也。《詩·周南》南有喬木。《傳》喬，上竦也。又矛之上句曰喬。《詩·鄭風》二矛重喬。《傳》重喬，累荷也。《箋》喬，矛矜，近上及室題所以縣毛羽。又姓。《後漢·光武紀》雲中太守喬扈。又人名。《戰國策》世世稱孤，而有喬松之壽。《註》喬，王子喬。松，赤松。又通橋。《詩·周南·喬木釋文》亦作橋喬。又《廣韻》舉橋切《集韻》居妖切，𠀤音驕。《書·禹貢惟喬釋文》喬，徐音驕。又《詩·鄭風·重喬釋文》喬，居橋反。又與驕通。《禮·樂記》齊音敖辟喬志。《釋文》喬，音驕。本或作驕。又《表記》喬而野。又《集韻》丘祅切，音蹺。喬詰，意不平。《莊子·在宥篇》天下始喬詰卓鷙。《釋文》喬，欽消反，或云去夭反，郭音矯，李音驕。又《集韻》舉夭切，音矯。又祛矯切，音槁。義𠀤同。又渠廟切，音轎。木枝上曲。考證：〔《戰國策》世之稱孤，而有喬松之壽。〕謹照原文世之改世世。

喭：〔古文〕𧧑《廣韻》魚變切《集韻》魚戰切。𠀤同唁，詳前唁字註。又《廣韻》五旰切《集韻》《正韻》魚旰切，𠀤音岸。《廣韻》弔失容。又《論語》由也喭。《註》子路之行，失於畔喭。《疏》舊註作𠯘。喭字書云：𠯘喭，失容也。《朱註》喭粗俗也。又《集韻》語限切，音眼。小笑貌。《考証》。考證：〔《論語》由也喭。《註》子路之行，失於𠰢〈田彦〉。〕謹照原文𠰢〈田彦〉改畔喭。

單：《唐韻》都寒切《集韻》《韻會》多寒切，𠀤音丹。《說文》大也。又《書·洛誥》乃單文祖德。《傳》單，盡也。《詩·小雅》俾爾單厚。《箋》單，盡也。《禮·郊特牲》惟爲社事單出里。《鄭語》夏禹能單平水土。《晉語》單善而內辱之。又《揚雄·甘泉賦》單埢垣兮。《註》單，周也。又縣名。《前漢·地理志》牂牁郡母單縣。又《廣韻》單複也。《正字通》單者，複之對也。《杜甫詩》歲暮衣裳單。又《玉篇》一也，隻也。《詩·大雅》其軍三單。《箋》大國之制，三軍以其餘卒爲羨，單者無羨卒也。《禮·禮器》鬼神之祭單席。《史記·信陵君傳》今單車來代之。《後漢·耿恭傳》以單兵固守孤城。又《高彪傳》家傳單寒。又姓。《廣韻》可單氏，後攺爲單氏。又《集韻》唐干切，音壇。亦姓也。鄭有櫟邑大夫單伯。通作檀。又《廣韻》市連切《集韻》《韻會》時連切，𠀤音蟬。《廣韻》單于。《前漢·匈奴傳》單于者，廣大之貌也。言其象天，單于然也。又《爾雅·釋天》太歲在卯曰單閼。《釋文》單音蟬，又音丹，或音善。又《廣韻》《韻會》常演切《集韻》《正韻》上演切，𠀤音善。《玉篇》大也。又縣名。《前漢·地理志》山陽郡單父縣。《註》師古曰：音善甫。又姓。《廣韻》單襄公之後。《史記·儒林傳》桓生單次。《註》單音善，單姓，次名。又人名。《書序》咎單作明居。《傳》咎單，臣名，主土地之官。《註》單音善。又《集韻》齒善切，音闡。與嘽同。詳後嘽字註。又《集韻》黨旱切《正韻》多簡切，𠀤音狚。《集韻》本作亶，多穀也。一曰誠也，厚也。《書·洛誥》乃單文祖德。《釋文》單音丹，又丁但反，信也。《詩·小雅》俾爾單厚。《傳》單，信也，或曰厚也。《釋文》單，毛音都但反，鄭音丹。又《周頌》單厥心。《傳》單，厚也。《釋文》都但反。又通亶。《史記·歷書》端蒙單閼二年。《註》單閼，一作亶安。又《集韻》徒案切，音憚。與𢠸同，𢠸狐，邑名。又《集韻》《正韻》𠀤之膳切，音戰。單至，輕發之貌。又《集韻》《韻會》𠀤時戰切，音繕。單父，邑名。亦姓。考證：〔《揚雄·甘泉賦》單倦垣兮。〕謹照原文倦改埢。

喯：《海篇》同噴。◎按字彙作喯，附八畫，非。今攺正。从𠦄作。

𠷖：《字彙》陂驗切，音窆。轉舌呼，又轉口。《海篇》書作𠷖。○按《字彙》附十畫，非。今攺正。𠷖字从之，不从乏。

㗋：《說文》喉本字。

𠷗：《集韻》諺古作𠷗。註詳言部九畫。

𠷘：《說文》啾本字。

𠷙：《廣韻》况逼切《集韻》忽域切，𠀤音洫。《廣韻》聲也。

𠷚：《集韻》嗄古作𠷚。註詳十畫。

𠷛：《集韻》箕古作𠷛。註詳竹部八畫。

𠷜：《字彙補》古文苟字。註詳艸部五畫。

𠷝：《金石韻府》古文喟字。註詳本畫。

𠷞：《五音集韻》古胡切，音孤。越王巫𠷞祠，在雲陽。又小兒病鬼。

𠷟：《集韻》同界，境也。

𠸶：《說文》喪本字。从哭从亡。○按《字彙》作𠸶，附九畫，非，今攺正。𠸶字作𡘜下亡。

𠸷：《字彙》縛謀切，音浮。吹氣。

𠸸：《字彙》之人切，音眞。驚也。

喿：《唐韻》蘇到切《集韻》《韻會》《正韻》先到切，𠀤音瘙。《說文》鳥羣鳴也，从品在木上。《集韻》或作噪𠹏。又《集韻》千遙切，燥平聲。《玉篇》臿屬金作鐰。《集韻》本作𣂀。或作𢊙𣂥銚鍫橾。

㗓：《五音集韻》陟隹切，音追。《玉篇》口滿貌。

㗔：《廣韻》去亁切《集韻》丘䖍切，𠀤音愆。《揚子·方言》㗔，樂也。《註》㗔㗔，歡貌。《集韻》或作嘕。又《集韻》虛延切。同嘕。詳後嘕字註。

𠸹：《廣韻》於六切，音郁。喉聲。◎按玉篇，集韻別作㖪。

嗀：《唐韻》許角切《集韻》黑角切，𠀤音㕰。《集韻》或作㷤，㱿。《說文》歐貌。从口㱿聲。《玉篇》嗀，嘔吐貌。《左傳·哀二十五年》褚師聲子韈而登席，公怒。辭曰：臣有疾異於人，若見之君將嗀之。又《廣韻》《集韻》𠀤呼木切，音榖。義同。《五音集韻》書作𠹢。又《集韻》黑各切，音壑。義同。《左傳·釋文》㱿，又許各反。《集韻》或作㱿。㷤字从灰，不从灭。

𠸺：《字彙》宜戟切，音逆。歐𠸺，吐也。《正字通》同𠱘。

嗁：《唐韻》《正韻》杜兮切《集韻》《韻會》田黎切，𠀤音題。《說文》號也。《前漢·五行志》豕人立而嗁。《後漢·梁冀傳》作愁眉嗁妝。《廣韻》同啼㖒。《集韻》或作㖷渧諦。又通作謕。《前漢·嚴助傳》孤子謕號。又叶田離切。《魏武帝·苦寒行》樹木何蕭索，北風聲正悲。熊羆對我蹲，虎豹夾路嗁。《集韻》通作啼。

𠸿：《說文》古文斷字。从𠧢。𠧢，古文叀字。周書，𠸿𠸿倚無他技，古文作𣂢。今秦誓作斷。餘詳斤部十四畫。

嗂：《廣韻》《集韻》《韻會》《正韻》𠀤餘昭切，音遙。《說文》喜也。《廣韻》樂也。《正韻》禮記作猶。○按《檀弓》咏斯猶，註猶當爲搖，謂身動搖，不云同嗂。

𠹀：《集韻》《韻會》《正韻》𠀤蘇困切，音巽。《玉篇》湓水也。《廣韻》潠水也。《集韻》噴水也。《廣韻》本作潠。《韻會》亦作噀。

𠹁：《集韻》烏化切，音窊。小兒啼也。

𠹂：《字彙》同㖢。

嗃：《唐韻》呼各切《集韻》《韻會》《正韻》黑各切，𠀤音𦞦。《說文》嗃嗃，嚴酷貌。《玉篇》嗃嗃，嚴大之聲也。《廣韻》嚴厲貌。《易·家人》家人嗃嗃，悔厲吉。又《集韻》聲也。一曰悅樂也。又《韻會》苦熱之意。又《集韻》呼酷切《韻會》火酷切，𠀤音熇。聲也。又《集韻》《韻會》𠀤黑角切，音㕰。悅樂也。又《廣韻》許交切《集韻》《正韻》虛交切，𠀤音虓。《廣韻》嗃謈聲《集韻》謍嗃，迅聲。《正韻》叫呼聲。《莊子·則陽篇》夫吹筦也，猶有嗃也。《註》嗃，管聲。又《集韻》孝狡切。與哮同。大呼也。又《廣韻》呼敎切《集韻》《韻會》《正韻》許敎切，𠀤音孝。《廣韻》大𧬁也，同詨。《集韻》或作敎。

𠹃：《集韻》於浪切，音盎。聲也。或作𧪪詇。

𠹄：《集韻》戸感切，音頷。本作頜，𩔞也。或作𦛜。

𠹅：《集韻》居容切，音恭。與哄同。詳前哄字註。

𠹆：《集韻》都含切，音耽。聲也。

𠹇：《類篇》篇夷切，音仳。叱聲。《集韻》作𧪫。

嗄：〔古文〕𠷚《廣韻》《集韻》《韻會》《正韻》𠀤所嫁切，沙去聲。《玉篇》聲破。《集韻》聲變也。《老子·道德經》終日號而嗌不嗄，和之至也。《集韻》或作𣣺。又《廣韻》於犗切《集韻》《正韻》於邁切《韻會》幺邁切，𠀤音隘。《廣韻》聲敗。《集韻》氣逆也。楚人謂啼極無聲爲嗄。又《集韻》乙界切，噫去聲。亦氣逆也。或作噎。

嗅：《廣韻》《集韻》《正韻》𠀤許救切，音珛。《集韻》與齅同，以鼻就臭。《廣韻》以鼻取氣。《論語》三嗅而作。《莊子·人閒世》嗅之，則使人狂，酲三日而不已。《韻會》亦作臭。又《集韻》香仲切，音𧽒。義同。考證：〔《莊子·逍遙遊》嗅之，則使人狂，醒三日而不已。〕謹按逍遙遊無此文，謹照原書逍遙遊改人閒世。醒改酲。

𠹈：《廣韻》諾何切《集韻》囊何切，𠀤音那。《玉篇》除疫也。與儺同。《集韻》本作難，卻凶惡也。又《集韻》乃旦切，難去聲。義同。

𠹉：《正字通》俗嘗字。

嗆：《集韻》千羊切，音鏘。《玉篇》鳥食也。又《集韻》一曰愚貌。又《集韻》鋤庚切，音傖。嗆哼，愚怯。

㗕：《玉篇》古𠋫切《集韻》居𠋫切，𠀤音遘。《玉篇》𠯻㗕也。又《集韻》與雊同，雉鳴。或作呴鴝。又《廣韻》古侯切《集韻》居侯切，𠀤音鉤。《廣韻》唱㗕。又《集韻》㗕聒，聲亂。一曰大聲。

嗇：〔古文〕𠻮𤲝𤳋𤲷《唐韻》所力切《集韻》《韻會》殺測切，𠀤音色。《說文》本作𠻮。愛濇也。从來从㐭。來者，㐭而藏之，故田夫謂之嗇夫。《玉篇》愛也，慳貪也。《易·說卦傳》爲吝嗇。《左傳·襄二十六年》嗇于𥚽。《註》嗇，貪也。又《老子·道德經》治人事天莫如嗇。《註》嗇者，有餘不盡用之意。又《史記·倉公傳》脈嗇而不屬。又官名。《書·胤征》嗇夫馳。《註》嗇夫，主幣之官。《詩·小雅·田畯至喜箋》田畯，司嗇，今之嗇夫也。《史記·張釋之傳》虎圈嗇夫。《註》正義曰：掌虎圈，百官表有鄉嗇夫，此其類也。又與穡同。《儀禮·特牲饋食禮》主人出寫嗇于房。《註》嗇者，農力之成功。《前漢·成帝紀》服田力嗇。

嗈：《廣韻》《集韻》𠀤於容切，音雍。《廣韻》同噰。詳噰字註。

𠹊：《廣韻》采老切《集韻》采早切，𠀤音草。《玉篇》𠹊𡂕，無人貌。《集韻》𠹊𡂕，寂靜也。

𠹋：《廣韻》秦悉切，音疾。《玉篇》噈𠹋。《集韻》噈𠹋，聲也。

嗉：《廣韻》桑故切《集韻》《韻會》《正韻》蘇故切，𠀤音素。《爾雅·釋鳥》亢鳥嚨，其粻嗉。《註》嗉者，受食之處，別名嗉。又星名。《前漢·天文志》張嗉爲㕑，主觴客。

嗊：《廣韻》呼孔切《集韻》《韻會》虎孔切，𠀤音𢦅。《玉篇》囉嗊，歌曲也。《通雅》囉嗊猶來羅。《雲溪友議》元稹贈劉采春曰：選詞能唱望夫歌，卽囉嗊曲也。又金陵有囉嗊樓。又《集韻》呼貢切，烘去聲。義同。

嗋：《玉篇》許劫切《集韻》《韻會》迄業切，𠀤音脅。《玉篇》吸嗋也。《集韻》合也，吸也。《莊子·天運篇》予口張而不能嗋。○按《類篇》作𡀺，訛。又《正韻》嗋赫以口，恐迫人呵欠也。

㗖：《字彙》啗字之譌。

𠹌：《集韻》奴等切，能上聲。《玉篇》多言也。

𠹍：《集韻》尹竦切，音勇。喠𠹍，欲吐。或作𠳀。

嗌：《唐韻》《集韻》《韻會》《正韻》𠀤伊昔切，音益。《說文》咽也。《穀梁傳·昭十九年》歠飦粥嗌，不容粒。《註》嗌，喉也。《楚辭·大招》四酎幷孰，不歰嗌只。《史記·倉公傳》飮食下嗌。《老子·道德經》終日號而嗌不嗄。又《集韻》乙革切，音戹。義同。《莊子·大宗師》屈服者，其嗌言若哇。《釋文》嗌，郭音厄。又《集韻》乙角切，音渥。笑也。《韓詩外傳》疾笑嗌嗌，威儀固陋。又《集韻》烏懈切，音隘。《揚子·方言》嗌，噎也。秦晉或曰嗌，又曰噎。《註》皆謂咽痛。又《集韻》壹計切，音翳。與齸同。江東名咽爲齸。

嗍：《集韻》色角切，音朔。吮也。本作欶。或作嗽𠲿。

嗎：《字彙》俗罵字。

嗏：《字彙》初加切，音差。語辭。《正字通》今曲調有之。六書無嗏。

嗐：《集韻》下瞎切，音轄。《玉篇》大開口。又《集韻》《類篇》𠀤下蓋切，音害。義同。又《集韻》一曰聲也。

嗑：《廣韻》古盍切《集韻》谷盍切，𠀤音閤。《說文》多言也。从口盍聲，讀若甲。《集韻》嗑嗑，語也。或作𧪞。又《廣韻》胡臘切《集韻》《韻會》轄臘切，𠀤音盍。《玉篇》噬嗑，卦名。《易·序卦傳》嗑者，合也。又《集韻》多言也。或作𧪞䛅。又《集韻》《類篇》𠀤迄甲切，音呷。嗑然笑聲。又《類篇》吸呷也。

嗒：《廣韻》吐盍切《集韻》《韻會》託合切，𠀤音榻。《廣韻》嗒然忘懷也。《集韻》解體貌。《莊子·齊物論》嗒然似喪其耦。又《廣韻》都合切《集韻》德合切，𠀤音荅。《玉篇》䑛也。《廣韻》䑛嗒。《集韻》或省作荅。

嗓：《集韻》寫朗切《韻會》蘇朗切，𠀤音顙。《集韻》喉也。又《正字通》俗以馬病鼻流涎曰嗓。

𠹎：《正字通》俗烋字。

𠹏：《五音集韻》蘇到切，音噪。《玉篇》本作噪。詳後噪字註。

𠹐：《篇海》初九切。惡口也。

嗔：《廣韻》徒年切《集韻》《韻會》《正韻》亭年切，𠀤音田。《說文》盛氣也。《玉篇》聲也。引《詩》振旅嗔嗔。○按今《詩·小雅》本作闐闐。又《廣韻》昌眞切《集韻》《韻會》《正韻》稱人切，𠀤音䐜。《廣韻》本作瞋，怒也。《集韻》本作謓，亦作㥲。《韻會》嗔本音田，至唐聲尚如此，今俗則以爲瞋嫌字矣。

嗕：《廣韻》而蜀切《集韻》儒欲切，𠀤音辱。《玉篇》羌別種也。《前漢·匈奴傳》匈奴前所得西嗕居左地者。《註》孟康曰：嗕音辱，匈奴種也。又《馮奉世傳》羽林孤兒，及呼速絫嗕種。《註》劉德曰：嗕音辱，羌別種也。又《廣韻》囑嗕，憐貌。又《集韻》奴沃切，音傉。《前漢·匈奴傳註》嗕，師古音奴獨反。又《前漢·匈奴傳》未至嗕姑地。《註》嗕，力穀反。又《集韻》乃豆切，音耨。羌別種。《前漢·馮奉世傳釋文》嗕，又乃彀反。

𠹑：《廣韻》五弔切《集韻》倪弔切，𠀤音顤。《玉篇》叫也。《揚子·太𤣥經》𠹑呱啞咋。又《集韻》一叫切，音窔。義同。

𠹒：《集韻》胡貢切，音鬨。《玉篇》𠹒，市人。《集韻》衆聲。或作哄。

𠹓：《集韻》葛合切，音閤。聲也。

嗖：《玉篇》所六切，音縮。笑貌。又《集韻》所救切，音瘦。驅鳥聲。或作𠷃。

嗗：《廣韻》《集韻》𠀤烏八切，音穵。《廣韻》飮聲。

嗘：《集韻》堅奚切，音雞。嗘嗘，聲也。

㗗：《集韻》補買切，音擺。《玉篇》別也。又《集韻》部買切，罷上聲。《博雅》裂也。

嗙：《唐韻》補盲切《集韻》晡橫切，𠀤音祊。《說文》本作嗙，謌聲嗙喩也。司馬相如說，淮南宋蔡舞嗙，喩也。又《廣韻》喝聲。《集韻》一曰叱也。又《集韻》補曠切，音謗。聲也。嗙字从口㫄聲。

嗚：《廣韻》哀都切《集韻》《韻會》汪胡切，𠀤音污。《玉篇》鳴呼，歎辭也。《書·五子之歌》鳴呼曷歸。《集韻》亦作歍。又與烏通。《史記·李斯傳》歌呼鳴鳴，快耳目者，眞秦之聲也。亦作烏烏。又《集韻》烏故切，音惡。歎傷也。《後漢·袁安傳》噫鳴流涕。《釋文》鳴，一故反。

㗘：《唐韻》補各切《集韻》伯各切，𠀤音博。《說文》噍貌。《廣韻》㗘，㗱噍貌。《集韻》本作𪙍，噍，堅也。或作𪙍。又《集韻》匹各切，音粕。義同。

㗙：《集韻》窻兪切，音芻。叱聲。又《廣韻》女洽切《集韻》昵洽切，𠀤音㘝。《廣韻》喢㗙，小人言薄相。《篇海》或作𠴾，非。

𠹔：《字彙》徒郎切，音唐。哃𠹔，語不中也。又大言也。

嗛：《廣韻》《集韻》《韻會》《正韻》𠀤苦蕈切，音歉。《廣韻》猿藏食處。《爾雅·釋獸》寓鼠曰嗛。《註》頰裏貯食處。寓謂獮猴之類，寄寓木上。又《正韻》與歉同。《穀梁傳·襄二十四年》一穀不升謂之嗛。《註》嗛，不足貌。《釋文》去簟反。《呂氏春秋》天固有衰嗛廢伏。又《晉語》嗛嗛之德。《註》嗛嗛，猶小小也。口玷切。或作謙。又《集韻》下忝切，音鼸。鳥獸頰貯食。又《唐韻》戸監切《集韻》乎監切，𠀤音銜。《說文》口有所銜也。《史記·大宛傳》昆莫生棄于野，鳥嗛肉蜚其上。《註》嗛音銜。《集韻》或作咁。又與銜同，猶恨也。《史記·外戚世家》景帝恚心嗛之，而未發也。《註》嗛音銜，漢書作銜。又《管子·弟子職》唯嗛之視，同嗛以齒。《註》食盡曰嗛。齒，類也，謂食盡者，則以其所盡之類而進。劉績曰：齒，次序也，如菜肉同盡則先益菜，後益肉也。又《集韻》《正韻》𠀤苦兼切。與謙同。《前漢·藝文志》易之嗛嗛。《註》師古曰：嗛與謙同。又《尹翁歸傳》溫良嗛退。《莊子·齊物論》大廉不嗛。《註》至足者，物之去來，非我也，故無所容其嗛盈。又《集韻》詰叶切，音愜。本作慊，足也。《莊子·盜跖篇》口嗛于芻豢醪醴之味。《荀子·非十二子篇》嗛然而終日不言。《戰國策》膳啗之嗛于口。《註》嗛，愜也。《又》齊桓公夜半不嗛。《註》嗛，快也，苦劫反。一云言不善食，苦簟反。《史記·文帝紀》天下人民，未有嗛志。《註》不滿之意。《漢書》作㥦。考證：〔《穀梁傳·襄二十四年》穀不升謂之嗛。〕謹照原文穀字上增一字。〔《戰國策》膳喢之嗛于口。〕謹照原文喢改啗。

嗜：〔古文〕呩《唐韻》常利切《集韻》《韻會》時利切，𠀤音視。《說文》嗜，欲喜之也。《書·五子之歌》甘酒嗜音。《詩·小雅》神嗜飮食，使君壽考。《廣韻》或作𩝙𨢍。《集韻》或作𦞯耆。

𠹕：《集韻》巴校切，音豹。誇也。

𠹖：《集韻》丑幰切。𠹖㗔，癡貌。

𠹗：《集韻》知戛切，音𧶇。嘲𠹗，鳥聲。又叶音制。《唐韻正》引潘岳笙賦，郁埒劫悟，泓宏融裔。哇咬嘲𠹗，壹何察惠。

𠹘：《字彙》許律切，音獝。吹口𠹘也。

𠹙：《篇海》口結切，音挈。噉也。

𠹚：《集韻》王分切，音雲。《博雅》吐也。又《集韻》羽粉切，音抎。義同。

𠹛：《集韻》何開切，音頦。《玉篇》笑也。《集韻》本作咳。小兒笑也。或作㜾。

嗝：《廣韻》古核切《集韻》各核切，𠀤音隔。《玉篇》雉鳴也。《集韻》與㗆同。又《新語·資執篇》窮澤之民，據犁嗝報之士，或懷不羈之才。

𠹜：《正字通》喦字之譌。

𠹝：《集韻》時流切，音讎。地名。又《篇海》烏侯切，音謳。又《集韻》於𠋫切，謳去聲。義𠀤同。或作㭝𣕽。《集韻》書作𣓕。《五音集韻》書作𣓕。𣓕字原作𥝰下叴。

嗞：《廣韻》子之切《集韻》津之切，𠀤音兹。《說文》嗟也。《廣韻》嗞嗟，憂聲也。又《集韻》嗞，听笑也。又一曰啼不止。

㗜：《篇海》同齅。

㗚：《廣韻》《集韻》《韻會》《正韻》𠀤力質切，音栗。《廣韻》嘍㗚，言不了也。《集韻》嘍㗚，拏也。

嗟：〔古文〕𨲠差《廣韻》《集韻》《韻會》《正韻》𠀤咨邪切，音罝。《玉篇》嗟歎也。《廣韻》咨也。《集韻》一曰痛惜也。《爾雅·釋詁》嗟，𨲠也。《釋名》嗟，佐也。言不足以盡意，故發此聲以自佐也。《書·甘誓》王曰：嗟六事之人，予誓告汝。《詩·周南》嗟我懷人。又《齊風》猗嗟昌兮。《疏》猗是心內不平，嗟是口之喑咀，皆傷歎之聲。《禮·檀弓》嗟來食。《廣韻》同𧨁。《集韻》本作𧪰，亦書作𧪘。又《集韻》遭哥切，音䦈。《易·離卦》不鼓缶而歌，則大耋之嗟。《音義》王肅讀遭哥切《阮籍·詠懷詩》李公悲東門，蘇子狹三河。求仁自得仁，豈復歎咨嗟。又《韻會補》子夜切，音借。同唶。《三蒼詁》咄嗟，易度也。猶言呼吸之閒。字本作唶。古有咄唶歌。世說石崇作豆粥，咄嗟而辦。

𠹞：《正字通》啽字之譌。

嗠：《集韻》歷各切，音洛。本作酪。乳漿也。

𠹟：《集韻》九件切，音蹇。本作𧬯。吃也。或作𠽱謇𧮈𧪤。

嗡：《玉篇》烏紅切《集韻》烏公切，𠀤音翁。嗡𠰈，牛聲。又《集韻》蟲聲。又《集韻》《類篇》𠀤鄔孔切，音蓊。闇聲。

嗢：《玉篇》乙骨切《唐韻》烏沒切，𠀤音搵。《說文》咽也。《潘岳·笙賦》援鳴笙而將吹，先嗢噦以理氣。《註》咽中先噦而理氣也。一曰嗢噦，吐飮之貌。又《廣韻》複姓，後魏書有嗢盆氏。又三字姓，嗢石蘭氏。又《集韻》烏八切，音穵。義同。嗢字从口𥁕聲。考證：〔《潘岳·笙賦》先嗢噦而理氣。〕謹照原文而改以。

𠹠：《篇海》祖郭切。鼠聲。◎按廣韻，集韻有㘀無𠹠，疑卽㘀字之譌。

嗣：〔古文〕台孠《唐韻》《集韻》《韻會》𠀤祥吏切，音飼。《說文》諸侯嗣國也。从冊从口司聲。《註》徐鍇曰：冊必於廟史，讀其𠕁，故从口。《玉篇》嗣，續也，繼也。《書·舜典》舜讓于德，弗嗣。《大禹謨》罰弗及嗣。又《詩·鄭風》縱我不往，子寧不嗣音。《傳》嗣，習也。《疏》學習音樂。又姓。《廣韻》風俗通云，衞嗣君後。又叶音祚。《前漢·敘傳》孝武六子，昭齊無嗣，燕刺謀逆，廣陵祝詛。《註》師古曰，嗣合韻音祚。

嗤：《廣韻》赤之切《集韻》《韻會》充之切，𠀤音蚩。《玉篇》笑貌。《後漢·樊宏傳》時人嗤之。《廣韻》俗作𣣷。《字彙》譌省作嗤，附九畫，非，今攺正。

𠹡：《說文》喤本字。

𠹢：《五音集韻》呼木切，音豰。歐聲。《集韻》書作嗀。

㗛：《廣韻》俗笑字。

𠹣：《玉篇》古文𠽽字。註詳爻部十一畫。

𠹤：《集韻》於避切，音恚。恚聲。

𠹥：《集韻》德盍切，音榻。《玉篇》口動。

𠹦：《類篇》篇夷切，音紕。㗪唲，口貌。◎按字本从比，字彙作㗪，非。

𠹧：《玉篇》古文商字。註詳八畫。

𠹨：《字彙補》古文殂字。○按古殂字作𡲡。𡲡原字从𡰮乍。

𠹩：《韻會》同羣。

𠹪：《集韻》芳武切，音撫。健也。與䞤同。

嗶：《集韻》同咇。

𠻔：《字彙》噱字之譌。

𠻕：《篇海》同嘬。

嗷：《唐韻》五牢切《集韻》《韻會》《正韻》牛刀切，𠀤音敖。《說文》本作嗷，衆口愁也。又《西京雜記》紛紜翔集，嘈嗷鳴啼。《玉篇》作嗸。《韻會》通作囂敖謷熬。嗷字从口𢾕聲。

嗸：《集韻》同嗷。《玉篇》衆口也。《詩·小雅》鴻鴈于飛，哀鳴嗸嗸。《釋文》嗸，又作嗷，聲也。

𠻖：《玉篇》古文星字。註詳日部五畫。《集韻》作𤯢。

㗢：《廣韻》戸冬切《集韻》乎攻切，𠀤音䃔。《玉篇》多言也。又《廣韻》歌也。又《廣韻》《集韻》𠀤徒弄切，音洞。義同。又《集韻》呼公切，音灴。歌聲。又杜孔切，音動。大歌謂之㗢。又《廣韻》《集韻》𠀤乎宋切，䃔去聲。《廣韻》大聲。又《廣雅》歌也。又《集韻》《類篇》𠀤胡貢切，音鬨。義同。

𠻗：《玉篇》力之切，音離。言不止也。

𠻘：《集韻》疾雀切，音皭。《玉篇》本作嚼。《集韻》同噍。

嗹：《集韻》陵延切，音連。《玉篇》嗹嘍，多言也。《集韻》本作謰。

嗺：《玉篇》子雖切《正韻》遵綏切，𠀤音追。《玉篇》撮口也。又《廣韻》素回切《集韻》蘇回切，𠀤音毸。《廣韻》嗺送歌。《集韻》或作哸。又《集韻》促飮也。《王仁裕詩》芳尊每命管絃嗺。《趙勰交趾事蹟》嗺酒逐歌。又《集韻》祖回切，音摧嗟也。又一曰嗺頹，口動貌。又《集韻》祖猥切，音摧。口醜也。○按山部內嶉字，口部內嗺字，筆畫雖同，字形迥別。今諸韻書義音雜出，如此字係口旁加崔，而《正韻》於遵綏切內云山高貌，亦同崔，《廣韻》子于切，《集韻》遵須切內云高貌，又《廣韻》遵誄切內云山狀，應是嶉字，註不宜溷入，諸韻書疑誤。

𠻙：《集韻》曷閤切，音合。同𪘁。食也。或作哈。

嗻：《唐韻》《集韻》𠀤之夜切，音蔗。《說文》遮也。又《廣韻》多語之貌。又《集韻》章恕切，音翥。語不要也。又《集韻》《類篇》𠀤之奢切，音遮。囉嗻，多言也。或作謶。

嗼：《唐韻》莫各切《集韻》末各切，𠀤音莫。《說文》𠴫嗼也。《玉篇》靜也。《爾雅·釋詁》嗼安，定也。《疏》詩皇矣云：求民之莫。鄭箋云：求民之定。嗼莫音義同。《呂氏春秋》饑馬盈廐，嗼然未見芻也。《楚辭·哀時命》嗼𠴫默而無聲。又《廣韻》鼽嚏也。又《廣韻》《集韻》𠀤莫白切，音陌。《廣韻》詩云：盈盈一水閒，嗼嗼不得語。○按《文選》古詩作脈脈。又《集韻》《博雅》安也。

𠻚：《玉篇》謨古作𠻚。註詳言部十一畫。

嗽：《廣韻》蘇奏切《集韻》《韻會》《正韻》先奏切，𠀤音謏。《玉篇》咳嗽也。《周禮·天官·疾醫》冬時有嗽上氣疾。《釋文》西豆反，亦作欶。《廣韻》本作瘶。又《集韻》所救切，音瘦。本作漱，盪口也。《史記·倉公傳》日嗽三升。又《五音集韻》桑谷切，音速。吮也。又《廣韻》所角切《集韻》色角切，𠀤音朔。《廣韻》本作欶，口噏也。《集韻》吮也。同嗍。

嗾：《廣韻》《集韻》《韻會》《正韻》𠀤蘇后切，音叟。《說文》使犬聲。《玉篇》《方言》秦晉冀隴謂使大曰嗾。《左傳·宣二年》公嗾夫獒焉。《疏》服虔云：嗾，㖩也。《釋文》嗾，素口反。服本作㖩。《廣韻》同𠻛。又《唐韻》蘇奏切《集韻》《韻會》《正韻》先奏切，𠀤音漱。或作族。又《廣韻》倉奏切《集韻》千𠋫切，𠀤音湊。或作𠻛。又《集韻》蘇臥切，音䐝。又《集韻》《類篇》𠀤先侯切，音摗。或作𠻛〈氵造〉。又《集韻》作木切，音鏃。或作𠻛，義𠀤同。

嗿：《唐韻》《集韻》《韻會》《正韻》𠀤他感切，音菼。《說文》聲也。《詩·周頌》有嗿其饁。《傳》嗿，衆貌。

𠻛：《集韻》與嗾同。

𠻜：《唐韻》《集韻》𠀤所劣切，音刷。《說文》小㱃也。又《集韻》楚快切，音𪙦。義同。又《廣韻》呂卹切《集韻》劣戌切，𠀤音律。《廣韻》與𠷈同。《集韻》或作哷。又《集韻》朔律切，音率。聲也。又山芮切，音嘬。《博雅》嘗也。《集韻》或作𤀤。

𠻝：《篇海》所金切，音森。星名。又《五音集韻》所耽切，音叅。今作參。◎按卽參字之譌。

㗣：《集韻》丁計切，音帝。與嚏同。詳後嚏字註。

𠻞：《集韻》口朗切，音慷。𠻞咳，聲也。

𠻟：《集韻》測乙切，音㓼。叱聲。

㗤：《廣韻》《集韻》𠀤子六切，音蹙。《玉篇》㗤咨，慙也。《集韻》忸怩也。或作𡄱。

嘀：《字彙》側格切，音責。卒聲。

嘁：《廣韻》子答切《集韻》作答切，𠀤音帀。《廣韻》歍嘁。《集韻》嘁咨，忸怩，慙也。《正字通》同㗤。

嘂：《唐韻》古弔切《集韻》吉弔切，𠀤音噭。《說文》高聲也。一曰大呼也。从㗊，丩聲。公羊傳曰：昭公嘂然而哭。○按今《公羊傳·昭二十五年》作噭而哭。《周禮·春官·雞人》掌共雞牲，辨其物，夜呼旦以嘂百官。又《爾雅·釋樂》大塤謂之嘂。《疏》音大如叫呼聲。《集韻》書作嘂。嘂字中作吅丩吅。

嘃：《字彙》昌中切，音充。食貌。

嘄：《唐韻》古堯切《集韻》堅堯切，𠀤音驍。《說文》聲嘄嘄也。《前漢·伍被傳》狂夫嘄謼於東崖。又嘄陽，獸名。《淮南子·氾論訓》山出嘄陽。《揚雄·校獵賦》𦊌嘄陽。又《集韻》吉弔切，同叫。詳前叫字註。《類篇》別作𡂢。

𠻠：《集韻》郞丁切，音靈。耳聲。

嘅：《唐韻》苦蓋切《集韻》《韻會》口漑切，𠀤音慨。《說文》嘆也。《詩·王風》嘅其歎矣。《釋文》嘅，口愛反。又與愾通。《詩·曹風》愾我寤嘆。《玉篇》引作嘅。又《集韻》《韻會》《正韻》𠀤丘蓋切，音磕。又《集韻》可亥切，音愷。義𠀤同。

嘆：〔古文〕𡂥《唐韻》《集韻》他案切《正韻》他晏切，𠀤音炭。《說文》吞歎也。一曰太息也。與歎同。又《廣韻》《集韻》他干切《正韻》他丹切，𠀤音灘。義同。《詩·王風》嘅其嘆矣，遇人之艱難矣。《釋文》嘆，本亦作歎，吐丹反，協韻也。又《大雅》而無永嘆。《釋文》歎，他安反，字或作嘆。又叶他絹切，音𤩴。《曹植賦》入空室而獨倚，對牀幃而切歎。歎叶上見。又叶他涓切，音天。《曹大家·東征賦》陟封丘而踐路兮，慕京師而竊嘆。小人性之懷土兮，自書傳而有焉。

嘇：《集韻》師咸切，音攕。《玉篇》口臽嘇物也。《集韻》唅嘇，物在口中。又《集韻》桑感切，音糝。又所斬切，音摻。義𠀤同。又《集韻》《類篇》𠀤七紺切，音謲。聲也。

㗥：《廣韻》苦郭切《集韻》闊鑊切，𠀤音廓。叩聲。《廣韻》同噋。詳噋字註。又《集韻》光鑊切，音郭。嘘也。

𠻡：《廣韻》來可切《集韻》郎可切，𠀤音砢。《廣韻》𠻡哆，脣垂貌。

嘈：《廣韻》昨勞切《集韻》財勞切，𠀤音曹。《玉篇》聲也。《廣韻》喧嘈。《集韻》廣雅，嘈，𠱥聲也。《馬融·長笛賦》啾咋嘈碎。又《成公綏·嘯賦》嘈長引而憀亮。又《集韻》慈焦切，音樵。義同。又在到切，音𢲵。喧也。或作䜊。

嘉：《唐韻》古牙切《集韻》《韻會》《正韻》居牙切，𠀤音加。《爾雅·釋詁》嘉，美也。《書·大禹謨》嘉乃丕績。《易·乾卦》亨者，嘉之會也。《周禮·春官·大宗伯》以嘉禮親萬民。《註》嘉，善也。《左傳·襄四年》鹿鳴君所以嘉寡君也，敢不拜嘉。《楚語》百嘉備舍。又《周禮·秋官·大司宼》以嘉石，平罷民。《註》嘉石，文石也，樹之外朝，欲使罷民思其文理以攺悔。又《前漢·律歷志》準繩嘉量。《註》張晏曰：準水平，量知多少，故曰嘉。又《爾雅·釋詁》樂也。《禮·禮運》交獻以嘉魂魄。《註》嘉，樂也。又或作假。《詩·大雅》假樂君子。《註》假，嘉也。《禮·中庸》作嘉。又《史記·秦始皇紀》更名臘曰嘉平。又縣名。《前漢·地理志》河內郡，獲嘉縣。又《韻會》州名。漢屬犍爲郡，周置嘉州，宋攺嘉興府。又姓。《左傳》周大夫嘉父。又《韻會》魚名，嘉魚，出丙穴。又《集韻》或作佳。詳佳字註。又《集韻》亥駕切《正韻》胡駕切，𠀤音暇。《集韻》美也。或作假。又叶居何切《詩·豳風》其新孔嘉，其舊如之何。又《小雅》物其多矣，維其嘉矣。《後漢·趙岐傳》漢有逸人，姓趙名嘉，有志無時，命也奈何。

㗦：《廣韻》魯刀切《集韻》郞刀切，𠀤音牢。《玉篇》㗦嘈，聲也。《集韻》大聲。《成公綏·嘯賦》衆音繁奏，若笳若簫。磞硠震隱，訇磕㗦嘈。

嘊：《集韻》宜佳切，音厓。同啀。或作㹞，犬欲齧也。《管子·戒篇》北郭有狗嘊嘊，旦暮欲齧我猳。

𠻢：《集韻》同嘑。

嘋：《篇海》呼交切，音哮。鬬也。

㗧：《廣韻》《集韻》𠀤陟栗切，音窒。《博雅》㗧咄也。《廣韻》㗧咄吐呵也。又《廣韻》《集韻》𠀤丁結切，音𥉺。《集韻》㗧咄，語無節也。

嘌：《廣韻》撫招切《正韻》紕招切，𠀤音飄。《詩·檜風》匪車嘌兮。《傳》嘌嘌，無節度也。《釋文》嘌又作票，匹遙反。又《廣韻》疾吹貌。又《集韻》《韻會》𠀤𤰞遙切，音標。疾也，聲也。又《集韻》匹妙切，音嫖。車行疾無節也。又《正字通》《廣韻》讀如瓢。《程大昌·演繁露》曰：今世歌曲皆古鄭衞汎濫者，曰嘌唱。嘌音瓢。○按《廣韻》無瓢音，《正字通》誤。《說文》本作𡄺。

嘍：《廣韻》郞斗切《集韻》朗口切，𠀤音塿。《廣韻》嗹嘍，煩貌。又《廣韻》落侯切《集韻》郎侯切，𠀤音樓。《廣韻》嘍唳，鳥聲。《集韻》本作謱。

嘎：《廣韻》古黠切《集韻》訖黠切，𠀤音戛。《廣韻》嘎嘎，鳥聲。

𠻣：《字彙》先𠋫切，音摗。使犬聲。《正字通》俗嗾字。

𠻤：《廣韻》《集韻》𠀤以淺切，音演。《玉篇》大笑也。又《廣韻》余忍切《集韻》以忍切，𠀤音引。又《廣韻》于線切《集韻》延面切，𠀤音羨。義𠀤同。

𠻥：《集韻》仕敎切，巢去聲。衆聲也。

㗨：《廣韻》火佳切《集韻》希佳切，𠀤音㰨。《玉篇》笑貌。《集韻》或作𧥤。又《集韻》倚蟹切，音矮。笑聲。又《集韻》《類篇》𠀤許訖切，音迄義同。

𠻦：《玉篇》初瓦切《集韻》楚瓦切，𠀤音䂳。《玉篇》惡口也。《集韻》惡言。

嘏：《唐韻》古雅切《集韻》《韻會》《正韻》舉下切，𠀤音賈。《爾雅·釋詁》嘏，大也。《疏》《方言》云：凡物壯大謂之嘏。又《說文》大遠也。《玉篇》固也。《廣韻》福也。《詩·大雅》純嘏爾常矣。《箋》子福曰嘏。《禮·禮運》祝嘏莫敢易其常古，是謂大假。《郊特牲》嘏，長也，大也。又叶公五切，音古。《詩·周頌》思皇多祜，烈文辟公，綏以多福，俾緝煕于純嘏。《魯頌》天錫公純嘏，眉壽保魯。

㗩：《廣韻》先立切《集韻》息入切，𠀤音靸。《玉篇》忍寒聲。《廣韻》㗩㗩，寒聲。

𠻧：《集韻》姑沃切，音梏。㗇𠻧，咽也。○按𠻧與喖義同音異，疑必有誤。㗇原字从口从段。又㗇喖。

㗪：《類篇》篇夷切。㗪唲，口貌。○按《集韻》本作𠹦。《類篇》作㗪，非。

嘐：《廣韻》許交切《集韻》《韻會》《正韻》虛交切，𠀤音虓。《說文》誇語也。《集韻》大也。《孟子》其志嘐嘐然。《註》志大言大也。又《集韻》駭貌。又《唐韻》古肴切《集韻》《韻會》《正韻》居肴切，𠀤音交。《玉篇》鷄鳴也。《廣韻》詩云：鷄鳴嘐嘐。○按今《詩》鄭風作膠膠。《正韻》亦作咬。又《集韻》披交切，音泡。言不實而夸。又蒲交切，音庖。義同。又郞刀切，音醪。嘐啁，語多也。又《集韻》巴校切，音豹。嘐嘐，聲也。又眉救切，同謬。狂者之妄言也。

嘑：《唐韻》荒烏切《集韻》《正韻》荒胡切，𠀤音呼。《說文》唬也。《玉篇》大聲。《廣韻》口嘑。《周禮·春官》雞人夜嘑旦，以嘂百官。《釋文》嘑，火吳反。又《集韻》亦姓。又與滹同。《史記·蘇秦傳》南有嘑沱易水。《集韻》或作𠻢。又《集韻》《正韻》𠀤荒故切，音戽。義同。又《孟子》嘑爾而與之。《註》嘑爾，咄啐之貌。《集韻》本作謼。或作呼。

嘒：《唐韻》《集韻》《韻會》𠀤呼惠切，音嘒。《說文》小聲也。《廣韻》聲急。《詩·小雅》鳴蜩嘒嘒。《傳》嘒嘒，聲也。又和也。《又》鸞聲嘒嘒。《傳》嘒嘒，中節也。又《商頌》嘒嘒管聲。《傳》嘒嘒然和也。又《詩·召南》嘒彼小星。《傳》嘒，微貌。《廣韻》作暳。《說文》同嚖。《集韻》同𠽡。

嘓：《廣韻》《集韻》𠀤古獲切，音幗。《廣韻》口嘓嘓煩也。《集韻》亦作㖪。

㗫：《廣韻》《集韻》𠀤千結切，音切。《玉篇》小語。又《集韻》與𧫕同，正言也。亦作詧。又《集韻》《類篇》𠀤初戛切，音察。小聲。又《集韻》子例切，音祭。《玉篇》小語。

𠻨：《玉篇》丘引切，欽上聲。脣瘡。

嘔：《廣韻》《集韻》《韻會》《正韻》𠀤烏侯切，音歐。《廣韻》唲嘔，小兒語也。《荀子·富國篇》唲嘔之。又《博雅》嘔嘔，喜也。又水名。《周禮·夏官·職方氏》幷州，其川曰虖池、嘔夷。《釋文》嘔，烏侯反。又與謳通。《前漢·朱買臣傳》其妻亦負戴相隨，數止買臣，毋歌嘔道中。又《集韻》《韻會》《正韻》𠀤匈于切，音訏。《集韻》悅言也。《正韻》慈愛之聲。《史記·韓信傳》言語嘔嘔。《漢書》作姁姁。《集韻》同呴。又《集韻》虧于切，音區。嘔夷，水名。《周禮·嘔夷釋文》一音驅。又《集韻》《類篇》𠀤春朱切，音樞。怒聲。又《廣韻》烏后切《集韻》《韻會》《正韻》於口切，𠀤音歐。《廣韻》與歐同，吐也。《左傳·哀二年》𥳑子曰：吾伏弢嘔血，鼓音不衰。《釋文》嘔，本又作𠴰。《集韻》或作𠴰㰶𧖼𣢨。又《集韻》《韻會》𠀤威遇切，音嫗。《集韻》和悅貌。《前漢·王褒傳》嘔喩受之。應劭讀。

𠻩：《集韻》徒了切，音窕。與誂同。詳言部誂字註。

嘕：《廣韻》許延切《集韻》《韻會》《正韻》虛延切，𠀤音仚。《玉篇》嘕嘕，喜也。《博雅》樂也。《廣韻》笑貌。《楚辭·大招》靨輔奇牙，宜笑嘕只。《集韻》或作㗔。又《集韻》丘虔切，音愆。與㗔同。詳㗔字註。

𠻪：《集韻》徒甘切，音淡。𠽪𠻪，少味。

嘖：《唐韻》《集韻》𠀤士革切，音賾。《說文》大呼也。《廣韻》㗲嘖，叫也。又與賾通。《左傳·定四年》會同難嘖有煩言，莫之洽也。《註》嘖，至也。《疏》易云：聖人有以見天下之賾，謂見其至深之處。賾亦深之義也。謂至于會時，有煩亂忿爭之言，無才辨者，莫之能治也。又《管子·桓公問》名曰嘖室之議。《註》謂議論者言語讙嘖。《荀子·君道篇》斗斛敦槩者，所以爲嘖也。又《廣韻》《集韻》《韻會》𠀤側革切，音責。《廣韻》大呼聲。又《集韻》嘖嘖，鳴也。《爾雅·釋鳥》宵鳸嘖嘖。《釋文》嘖，莊革反。又《韻會》爭言貌。《左傳·定四年釋文》嘖，士責反。一音責。《廣韻》或作謮。

嘗：《唐韻》市羊切《集韻》《韻會》辰羊切，𠀤音常。《說文》口味之也。从旨，尙聲。《詩·小雅》嘗其旨否。《前漢·郊祀志》百鬼迪嘗。《註》師古曰：嘗謂歆饗也。又《廣韻》試也。《戰國策》疑則少嘗之。《史記·越世家》請試嘗之。又《張耳𨻰餘傳》先嘗秦軍。又《廣韻》曾也。《論語》嘗從事於斯矣。又《玉篇》祭也。《爾雅·釋天》秋祭曰嘗。《註》嘗新穀。《詩·小雅》禴祠烝嘗。又《廣韻》姓也。《風俗通》孟嘗君之後。《玉篇》同甞。《集韻》或作𨡔。

嘘：《唐韻》朽居切《集韻》《韻會》《正韻》休居切，𠀤音虛。《說文》吹也。《玉篇》吹嘘。《聲類》出氣急曰吹，緩曰嘘。《正韻》蹙脣吐氣曰吹，虛口出氣曰嘘。吹氣出於肺屬隂，故寒。嘘氣出丹田屬陽，故溫。《莊子·天運篇》孰嘘吸是。又《徐無鬼》仰天而嘘。《集韻》亦作吁。◎按正韻云：亦作呴喣欨。此三字𠀤匈于切，屬虞韻，嘘屬魚韻，音切各異，正韻非。又《廣韻》《集韻》《韻會》《正韻》𠀤許御切，虛去聲。義同。○按諸韻書𠀤作嘘。《字彙》《正字通》作嘘。附十二畫，非，今攺正。

㗬：《廣韻》《集韻》𠀤陟加切，音奓。《說文》厚脣貌。从多从尙。《註》徐鍇曰：多卽厚也。又《玉篇》緩口貌。又《廣韻》敕加切《集韻》抽加切，𠀤音侘。與《說文》義同。

𠻫：《五音集韻》方問切，分去聲。怒聲。

𠻬：《集韻》同都切，音徒。草名，生水中。

嘙：《字彙補》皮波切，音婆。呪語。

𠻭：《六書本義》古文壷字。註詳士部八畫。

𠻮：《字彙補》古文嗇字。註詳十畫。

𠻯：《篇海類編》音扎。與嘲哳之哳同。

𠻰：《集韻》阜古作𠻰。註詳部首。《韻會補》作𠼛。《字彙補》作𠼛非。𠼛字上从吅，不从𠱠。

㗭：《字彙補》速迹切，音悉。響聲。《絃索辨譌》㗭律律。

𠻱：《字彙補》力恆切，音陵。《翻譯名義集》佛經居𠻱伽，此云李。

嘩：《集韻》同譁。

嘪：《廣韻》莫蟹切《集韻》母蟹切，𠀤音買。《集韻》嘪嘪，羊鳴。

嘫：《廣韻》女閑切《集韻》尼鰥切，𠀤音㬮。《說文》語聲也。《集韻》㖶，嘫語聲。又《唐韻》《集韻》𠀤如延切，音然。義同。又《集韻》一曰譍也。

嘬：《廣韻》楚夬切《集韻》《韻會》楚快切《正韻》楚邁切，𠀤音𪙦。《玉篇》一舉盡臠也。《禮·曲禮》無嘬炙。又齧也。《孟子》蠅蚋姑嘬之。《註》嘬，相共食之也。《集韻》或作𠽶歠欼。

𠽡：《集韻》同嘒。

𠽢：《正字通》俗㗘字。

嘭：《集韻》蒲庚切，音彭。聲也。

嘮：《廣韻》敕交切《集韻》丑交切，𠀤音䫸。《說文》嘮呶，讙也。又《玉篇》丑加切，音侘。義同。又《集韻》虛交切，音哮。同詨。詳言部詨字註。又郞刀切，音勞。同䜎。詳言部䜎字註。

𠽣：《集韻》側洽切，音眨。噍聲也。

㗱：《唐韻》子入切《集韻》卽入切，𠀤音潗。《說文》噍也。《廣韻》㗘㗱，噍貌。又《集韻》一曰歃也。

𠽤：《集韻》訖逆切，音戟。本作𠱨，聲也。

嘯：《唐韻》《正韻》蘇弔切《集韻》《韻會》先弔切，𠀤音熽。《說文》吹聲也。《詩·召南》其嘯也歌。《箋》嘯，蹙口而出聲。又《小雅》嘯歌傷懷。《司馬相如·上林賦》長嘯哀鳴。《拾遺記》前漢，西方有因霄之國，人皆善嘯。丈夫嘯聞百里，婦人嘯聞五十里。《世說新語》蘇門山中忽有眞人，阮籍往觀，對之長嘯良久，乃笑曰：可更作籍。後嘯意盡退，還半嶺許，聞上唒然有聲，如數部鼓吹，林谷傳響，顧看，乃向人嘯也。又《集韻》息六切，音肅。吹氣若歌。《詩·王風》有女仳離，條其歗矣。《釋文》歗，本亦作嘯。又《集韻》《正韻》𠀤尺栗切。與叱同。《禮·內則》不嘯不指。詳前叱字註。唒字从口从酋。嘯字十六畫。

嘰：《唐韻》居衣切《集韻》《韻會》居希切，𠀤音機。《說文》小食也。又《玉篇》嘰，唏也。紂爲象箸，而箕子嘰。《史記·十二諸侯年表》作唏。《淮南子·繆稱訓》號而哭，嘰而哀，而知聲動矣。又《廣韻》口醜。又《集韻》渠希切，音祈。《司馬相如·大人賦》噍咀芝英兮，嘰瓊華。《註》徐廣曰：嘰音祈，小食也。又《集韻》巨至切，音曁。義同。

𠽥：《正字通》俗咽字。

嘱：《字彙》同囑。

𠽦：《集韻》下斬切，音豏。怒聲，亦作喊。

𠽧：《集韻》徒結切，音姪。與咥同。詳前咥字註。

㗲：《玉篇》《集韻》𠀤胡麥切，音獲。㗲嘖，叫也。或作咟。

𠽨：《篇海》音飮。義闕。◎按字彙音蔭，音義同噾，當爲噾字之譌。

嘲：《唐韻》《集韻》《韻會》《正韻》𠀤陟交切，音䞴。《說文》謔也。《玉篇》言相調也。《前漢·揚雄傳》執蝘蜓而嘲黽龍。《說文》通作啁。《集韻》或作謿。考證：〔《前漢·揚雄傳》執𧏺蜓而嘲黽龍。〕謹照原文𧏺改蝘。

嘳：《廣韻》《集韻》𠀤苦怪切，音蒯。《說文》本作𡃪，太息也。《晏子·雜篇》嘳然而歎。《集韻》或作㕟。又《廣韻》譏他人也。又《集韻》呼怪切，音𧱳。《字林》息憐也。《揚子·方言》嘳，憐也，沅灃之原，凡言相憐哀謂之嘳。《集韻》或作喟。又《廣韻》《集韻》《正韻》𠀤丘媿切，音䰎。《廣韻》與喟同。詳前喟字註。

嘴：《集韻》祖委切，音㭰。本作觜。與𠲿𠾋同。詳𠲿字註。

𠽩：《集韻》逼密切，音筆。鳴也。

𠽪：《集韻》烏甘切，黯平聲。𠽪𠻪也。詳前𠻪字註。

嘵：《唐韻》許幺切《集韻》《韻會》馨幺切，𠀤音膮。《說文》懼也。《詩·豳風》予維音嘵嘵。《傳》嘵嘵，懼也。《爾雅·釋訓》作憢憢。

嘶：《廣韻》先稽切《集韻》《正韻》先齊切，𠀤音西。《玉篇》噎也。又《玉篇》馬鳴也。又《前漢·王莽傳》大聲而嘶。《註》師古曰：嘶，聲破也。又《禮·內則》鳥皫色而沙鳴鬱。《註》沙猶嘶也。◎按周禮天官內饔註作澌。韻會有澌無嘶。

𠽫：《集韻》虛加切，音煆。《玉篇》口𠽫𠽫也。又《集韻》與谺同，谷中大空貌。或作岈𧯓𧯋㗿。又《集韻》許下切。與閜同。詳後㗿字註。《玉篇》譌作𠻻，非。

𠽬：《集韻》同呢。

㗳：《篇海》同塔。

嘷：《唐韻》《集韻》《正韻》𠀤乎刀切，音豪。《說文》本作嘷，咆也。《廣韻》熊虎聲。《左傳·襄十四年》豺狼所嘷。《戰國策》兕虎嘷之聲若雷霆。又通作臯。《周禮·春官·大祝》來瞽令臯舞。《註》臯讀爲卒嘷呼之嘷。又與號同。《莊子·庚桑楚》兒子終日嘷，而嗌不嗄，和之至也。《司馬相如·子虛賦》左烏嘷之雕弓。又叶胡鉤切，音侯。《楚辭·招隱士》猨狖羣嘯兮虎豹嘷，攀援桂枝兮聊淹留。《說文》譚長說，从犬作獋。《集韻》或作䝥。

𠽭：《篇海》都奚切，音低。城名。亦作𠽮𠽯。

𠽮：《篇海》同𠽭。

𠽯：《篇海》同𠽭。

𠽰：《字彙》都黎切，音低。小語。

嘸：《集韻》斐父切，音撫。《前漢·韓信傳》諸將皆嘸然，陽應曰諾。《註》孟康曰：嘸音撫，不精明也。又《集韻》罔甫切，音武。義同。

嘹：《廣韻》落蕭切《集韻》《韻會》憐蕭切《正韻》連條切，𠀤音聊。《玉篇》嘹喨。《廣韻》嘹喨聞遠聲。《集韻》嘹亮，鳴也。一曰噭夜也。又《廣韻》《集韻》《韻會》《正韻》𠀤力弔切，音料。義同。又《廣韻》病呼。

𠽱：《集韻》同𠹟。

𠽲：《篇海》蒲官切，音盤。以言難人。

𠽳：《字彙》同𠽲。

𠽴：《字彙》同喘。

嘺：《玉篇》渠堯切《廣韻》渠遙切《集韻》劬堯切，𠀤音翹。《玉篇》𡌨蒼云：不知是誰也。《廣韻》不知。又《集韻》渠嬌切，音喬。義同。又丘祅切，音蹺。《博雅》誺也。又《集韻》《類篇》𠀤丘召切，音趬。口不正。

嘻：《廣韻》許其切《集韻》《韻會》虛其切，𠀤音煕。《玉篇》嘻嘻，和樂聲。《易·家人》婦子嘻嘻，終吝。《詩·周頌》噫嘻成王。《傳》噫，歎也。嘻，和也。《箋》噫嘻，有所多大之聲也。《疏》謂作者有所裒多美大，而爲聲以嘆之。《揚雄·河東賦》嘻嘻旭旭。《註》師古曰：自得之貌。又《集韻》敕也。《詩疏》成湯見四面羅者曰：嘻，盡之矣。噫嘻，皆是歎聲，爲歎以敕之。又《禮·檀弓》夫子曰：嘻，其甚也。《註》嘻，悲恨之聲。《釋文》嘻，許其反。《公羊傳·僖元年》慶父聞之曰：嘻。《註》嘻，發痛語首之聲。又《左傳·定八年》從者曰：嘻，速駕。《註》嘻，懼聲。又《史記·藺相如傳》秦王與羣臣相視而嘻。《註》嘻驚而怒之辭也。又《史記·魏其武安侯傳》夫怒，因嘻笑曰：將軍，貴人也。又《集韻》於其切，音醫。與噫同。《禮·檀弓·釋文》嘻，又於其反。又《集韻》許記切，音憙。笑也。或作𡃨。考證：〔《史記·藺相如傳》秦王與羣臣相視而嘻。《註》喜驚而怒之辭也。〕謹照原文喜改嘻。

㗴：《廣韻》五閑切《集韻》牛閑切，𠀤音詽。《玉篇》書作㗴。犬相㗴也。《集韻》與𤡥𤡦通。又《玉篇》爭訟之辭也。《集韻》本作齗。

𠽵：《集韻》紆勿切，音鬱。喉中鳴。或作𡁄。《類篇》書作噔，非。

嘼：《玉篇》古文畜字。註詳田部五畫。《說文》㹌也，象耳頭足厹地之形。《玉篇》六畜養之曰牲，用之曰嘼。《揚子·方言》嘼之初生，謂之鼻。又𨻰楚之閒，凡人嘼乳而雙產，謂之釐孳。◎按周禮天官獸醫註疏：在山曰嘼，在家曰畜。則嘼畜二字，又微有別。

嘽：《唐韻》《集韻》《韻會》他干切《正韻》他丹切，𠀤音灘。《說文》喘息也。《廣韻》馬喘。《詩·小雅》嘽嘽駱馬。《傳》嘽嘽，喘息之貌。《釋文》嘽，他丹反。又《詩·小雅》戎車嘽嘽。《傳》嘽嘽，衆也。又《說文》喜也。《詩·大雅》徒御嘽嘽。《傳》嘽嘽，喜樂也。《箋》車徒之行，嘽嘽安舒，言得禮也。又《詩·大雅》王旅嘽嘽。《傳》嘽嘽然盛也。《箋》嘽嘽，閒暇有餘力之貌。《疏》嘽嘽，閒暇之貌。由軍盛所以嘽嘽然，故云盛也。又《集韻》稱延切，音燀。嘽咺，迂緩貌。《列子·力命篇》墨杘，單至，嘽咺，𢢌懯四人相與遊于世。又《揚子·方言》凡怒而噎噫，南楚江湘之閒謂之嘽咺。又《集韻》湯何切，音他。嘽嘽，衆也。又一曰嘽喛，泣貌。又《集韻》黨旱切，音亶。慄也。又儻旱切，音坦。嘽唌，聲舒緩也。《王褒·洞簫賦》嘽唌逸豫戒其失。又《廣韻》昌善切《集韻》《韻會》《正韻》齒善切，𠀤音闡。《禮·樂記》其樂心感者，其聲嘽以緩。《註》嘽，寬綽貌。《集韻》或作單。又《集韻》徒案切，音憚。嘽嘽，喜樂盛也。考證：〔《列子·力命篇》墨杘，單至，嘽咺，𢢌懯〕謹照原文𢢌懯改𢢌懯。

嘾：《唐韻》《集韻》《韻會》《正韻》𠀤徒感切，音禫。《說文》本作𡅿。含深也。从口覃聲。《玉篇》引《莊子》大甘而嘾。又《集韻》徒南切，音覃。貪也。考證：〔《莊子·馬蹄篇》大甘而嘾。〕謹按馬蹄篇無此語，查係玉篇引莊子文。莊子馬蹄篇改玉篇引莊子。

𠽶：《廣韻》楚夬切《集韻》楚快切，𠀤音𪙦。《玉篇》本作歠，齧也。《集韻》與嘬同。又《五音集韻》昌悅切，音啜。飮也。《集韻》同歠。或作𣤌吷。

嘿：《廣韻》莫北切《集韻》《韻會》《正韻》密北切，𠀤音墨。《玉篇》與默同。詳黑部默字註。《戰國策》政獨安可嘿然而止乎。《史記·荆軻傳》荆軻嘿而逃去。又《集韻》莫六切，音目。楚人謂欺曰嘿𣐉。◎按嚜杘，獪也，集韻嚜譌作嘿，杘譌作𣐉，五音集韻嚜又譌作哩，𠀤非。互詳後嚜字註。又《集韻》迄得切，音黑。與㱄同。欬也。

噀：《韻會》《正韻》𠀤蘇困切，音巽。《韻會》本作僎，噴水也。《後漢·欒巴傳註》神仙傳曰：巴爲尙書，正朝大會，巴獨後到，飮酒西南噀之。

噁：《廣韻》烏路切《集韻》烏故切，𠀤音惡。《廣韻》喑噁，怒貌。又《集韻》遏鄂切，音蝁。噁噁，鳥聲。又屋郭切，音雘。義同。

噂：《唐韻》子損切《集韻》《韻會》《正韻》祖本切，𠀤音樽。《說文》聚語也。《詩·小雅》噂沓背憎。《傳》噂猶噂噂，沓猶沓沓。《箋》噂噂沓沓，相對談語，背則相憎也。《廣韻》同譐。考證：〔《詩·小雅》噂沓背憎。《箋》噂噂沓沓，相對談語，背則相憎逐也。〕謹按原文背則相憎解經之噂沓背憎也，逐爲此者由主人也解經之職競由人也，競逐也，憎與逐不連讀，今省逐字。

噃：《集韻》孚袁切，音翻。聲也。又符袁切，音煩。義同。

𠽷：《字彙》宗滑切，音拶。見釋典。

𠽸：《集韻》囂古作𠽸。註詳十八畫。

噄：《正字通》俗喫字。

𠽹：《字彙》初戛切，音察。細言。又子計切，音祭。義同。

𠽺：《玉篇》古文嚚字。註詳十五畫。《集韻》書作𠿦。

𠽻：《字彙》之列切，音哲。嘲𠽻。又側八切，音札。義同。

噅：《廣韻》許爲切《集韻》吁爲切，𠀤音麾。《玉篇》口不正也。《廣韻》口不言正。又《廣雅》醜也。《淮南子·修務訓》啳𦝢哆噅，籧蒢戚施。又《集韻》一曰誚謂之噅。又驅爲切，音虧。義同。

㗵：《廣韻》《集韻》𠀤許勿切，音欻。《玉篇》氣也。又《集韻》呵㗵，不明也。

噆：《唐韻》《集韻》𠀤七感切，音慘。《說文》嗛也。《玉篇》銜也。《莊子·天運篇》蚊虻噆膚，則通昔不寐矣。《淮南子·覽冥訓》噆味含甘。又《集韻》子感切，音昝。又《唐韻》子荅切《集韻》作荅切，𠀤音帀。義𠀤同。又《集韻》一曰齧唇。

噇：《廣韻》宅江切《集韻》傳江切，𠀤音幢。《玉篇》喫貌。《集韻》本作䭚，食無廉也。

噈：《廣韻》《集韻》𠀤子六切，音蹙。《玉篇》鳴噈也。《廣韻》歍噈，口相就也。又《集韻》作荅切，音帀。本作𠯗。又七六切，音鼀。又就六切，音摵。義𠀤同。又曷閤切，音合。柔也。

噉：《集韻》同啖。詳前啖字註。《後漢·安帝紀》㪅相噉食。

噊：《唐韻》余律切《集韻》允律切，𠀤音聿。《爾雅·釋詁》噊，危也。又《廣韻》鳥鳴。又《廣韻》《集韻》𠀤食律切，音術。《廣韻》危也。

噋：《廣韻》《集韻》𠀤他昆切，音暾。《玉篇》同啍。《集韻》本作𡃥。詳前啍字註。又《集韻》徒渾切，音屯。義同。又《廣韻》苦郭切，音廓。噋噋，聲也。亦作㗥。

𠽼：《集韻》色入切，音澀。口不能言也。通作歰。

𠽽：《正字通》𤕦字之譌，詳爻部𤕦字註。

噌：《廣韻》楚耕切《集韻》初耕切，𠀤音琤。《玉篇》噌吰，市人聲。又《集韻》鋤耕切，音崢。義同。又慈陵切，音繒。泓噌，空囂意。《晉書·王沈傳釋時論》空囂者，以泓噌爲雅量。

𠽾：《字彙》同噴。

㗶：《字彙》同𠷑。

噍：《唐韻》《集韻》《韻會》才笑切《正韻》在笑切，𠀤音誚。《說文》齧也。《玉篇》嚼也。《前漢·高帝紀》襄城無噍類。《註》如淳曰：噍，祚笑反，無復有活而噍食者也。《荀子·榮辱篇》亦呥呥而噍，鄉鄉而飽巳矣。《王充·論衡》口齒以噍食。《集韻》或作嚼。又《集韻》子肖切，音醮。義同。《禮·少儀》數噍毋爲口容。○按《釋文》噍又作嚼，子笑反，又在笑反，二音皆可讀。又《廣韻》卽消切《集韻》《韻會》《正韻》兹消切，𠀤音焦。《廣韻》啁噍，聲也。《集韻》鳥聲。又《禮·樂記》其哀心感者，其聲噍以殺。《註》噍，𠴫也。《釋文》噍，子遙反，謂急也。又《集韻》慈焦切，音樵。義同。《禮·樂記·噍殺釋文》徐在堯反，沈子堯反。○按《釋文》凡三音，獨沈音子堯反，諸韻皆不收。又《集韻》將由切，音遒。燕雀聲。《禮·三年問》至于燕雀猶有啁噍之頃焉，然後乃能去之。《釋文》噍，子流反。《集韻》通作啾。又《集韻》疾雀切，音皭。本作嚼。詳嚼字註。

噎：《唐韻》烏結切《集韻》《韻會》一結切，𠀤音咽。《說文》飯窒也。《廣韻》食塞。《詩·王風》中心如噎。《傳》噎，憂不能息。《疏》噎者，咽喉蔽塞之名。《後漢·禮儀志》鳩者，不噎之鳥也。《廣韻》或作咽。《集韻》或作䭇饐。又《集韻》益悉切，音一。義同。或作䬥。又壹計切，音翳。咽痛。《揚子·方言》𤺊嗌，噎也。《註》皆謂咽痛也，音翳。又《類篇》乙界切，音噫。與嗄同，詳嗄字註。

𠽿：《集韻》同呱。

𠾀：《篇海》直列切，音轍。語不正貌。又丑列切，音屮。義同。

噏：《廣韻》《正韻》許及切《集韻》《韻會》迄及切，𠀤音翕。《廣韻》與吸同。《揚雄·甘泉賦》噏淸雲之流瑕。《司馬相如·子虛賦》噏呷萃蔡。又與靸通。《前漢·司馬相如傳》汨淢靸習以永逝。《史記》作噏。又《集韻》與㒆同。斂也。《老子·道德經》將欲噏之，必固張之。通作歙。

噐：《玉篇》俗器字。詳後器字註。《正字通》噐始於工，工制之，而後人用之，故从工。

𠾁：《正字通》同囈，詳囈字註。

𠾂：《說文》嗇本字。

𠾃：《集韻》商古作𠾃。註詳八畫。

𠾄：《字彙補》古文善字。註詳九畫。

𠾅：《字彙補》古文要字。註詳西部三畫。

𠾆：《字彙補》龍其切，音棃。見佛經眞言。

𠾇：《字彙補》丁芤切，音兜。見釋典。

𠾈：《字彙補》同游。《漢相孫君𥓓》優𠾈樂業。

𠾉：《唐韻》直由切《集韻》𨻰留切，𠀤音儔。《說文》誰也。从口𢏚，又聲。《集韻》通作疇𢏚。又《字彙補》古文疇字。《鄭康成·古易註》𠾉離祉。又《集韻》時流切，音讎。本作詶。詳言部詶字註。

𠾊：《說文》唾本字。

噑：《說文》嘷本字。

𠾋：《集韻》祖委切。同觜。詳𠲿字註。

噒：《集韻》靈年切，音蓮。與𦧴同。詳舌部𦧴字註。

𠾌：《集韻》匹各切，音粕。聲也。

噞：《唐韻》《集韻》《正韻》魚檢切《韻會》疑檢切，𠀤音顩。《說文》噞喁，魚口上見也。《廣韻》魚口上下貌。《淮南子·主術訓》水濁則魚噞。《王充·論衡》君口垂不噞，所言莒也。又《集韻》《正韻》𠀤牛廉切，音𪙊。義同。《集韻》或作䲓。又《廣韻》《集韻》𠀤魚窆切，音驗。義同。《左思·魏都賦》抗旍則威噞秋霜。《釋文》噞音驗。

𠿇：《集韻》下解切，音邂。與謑同。怒聲也。

噟：《集韻》與譍同。或作𡄖。

噠：《集韻》當割切，音妲。嚈噠，西夷國名。《北史·魏肅宗紀》神龜二年，吐谷渾，岩昌，嚈噠等國竝遣使朝貢。又《集韻》陁葛切，音達。義同。又宅軋切。坦噠，語不正。

𠿈：《廣韻》側鳩切《集韻》甾尤切，𠀤音鄒。《廣韻》小兒聲。《集韻》嬰兒啼也。又《集韻》莊交切，音繅。與啾同。詳啾字註。

噡：《唐韻》職廉切《集韻》《韻會》《正韻》之廉切，𠀤音詹。《廣韻》噡，言語也。《集韻》多言。《荀子·非相篇》口舌之均，噡唯則節。《集韻》本作譫。又《集韻》都甘切，音儋。噡噡，煩語。

㗻：《廣韻》《集韻》𠀤古禾切，音戈。《集韻》㗻唆，小兒相應之聲。又《廣韻》戸戈切《集韻》胡戈切，𠀤音禾。義同。

𠿉：《集韻》吉詣切，音計。聲也。又克革切，音礊。義同。

𠿊：《廣韻》苦擊切。同喫。詳喫字註。《集韻》別作𡁒。

噢：《廣韻》於六切《集韻》乙六切，𠀤音郁。《玉篇》噢咿，內悲也。又《廣韻》於武切《集韻》《韻會》委羽切，𠀤音傴。《廣韻》噢咻，病聲。《正韻》同燠。又《集韻》顆羽切，音踽。又於九切，音懮。義𠀤同。又威遇切，音嫗。本作燠。詳火部燠字註。

𠿋：《集韻》王伐切，音越。《玉篇》本作粵。辭也。

𠿌：《篇海》音搖。喜樂也。《正字通》俗嗂字。

𠿍：《廣韻》都甸切《集韻》丁練切，𠀤音殿。𠿍𣢂，呻也。《玉篇》本作唸。詳前唸字註。又《集韻》堂練切，音電。義同。

噣：《廣韻》《集韻》《韻會》𠀤陟救切，音晝。《說文》喙也。《廣韻》鳥口。《史記·楚世家》射噣鳥于東海。《註》索隱曰：噣音晝，謂大鳥之有鉤喙者，以比齊也。《玉篇》引《詩》不濡其噣。亦作咮。○按今《詩》曹風作咮。《集韻》或作注。又星名。《詩·召南·小星傳》三心五噣。《釋文》噣，張救反。又都豆反。爾雅云，噣謂之柳。○按今《爾雅·釋天》本作咮。又《廣韻》都豆切《集韻》丁𠋫切，𠀤音𨷖。義同。《廣韻》或作咮。《集韻》或作喙注。又《廣韻》之欲切《集韻》朱欲切，𠀤音燭。《廣韻》噣𪁞，鳥名。又《廣韻》《集韻》《韻會》𠀤竹角切，音啄。《廣韻》鳥生子能自食也。《爾雅·釋鳥》生噣雛。《註》能自食。《釋文》噣，竹角反。《戰國策》黃雀因是以俯噣白粒。《集韻》本作啄。又《集韻》徒谷切，音讀。畢星別名。

噤：《唐韻》《集韻》《韻會》𠀤巨禁切，音凚。《說文》口閉也，从口禁聲。《史記·日者傳》悵然噤口不能言。又《鼂錯傳》噤口不敢復言。《潘岳·汧督馬敦誄》若乃下吏之肆其噤害，則皆妒之徒也。《註》噤，害口不言，而心害之也。《集韻》或作齽。又《韻會》或作𦧈。引韓愈同宿聯句，巧舌千皆𦧈。○按𦧈，牛舌病也，與噤音同義別，《韻會》誤。又《廣韻》《集韻》𠀤渠飮切，音䫴。義同。《廣韻》寒而口閉。

𠿎：《玉篇》虎佳切《廣韻》火媧切《集韻》火鼃切，𠀤音𠿎。《玉篇》口戾貌。《廣韻》口偏。《廣韻》《集韻》𠀤書作𡁑。

𠿏：《玉篇》子延切，音煎。噈𠿏也。

𠿐：《字彙》莫半切，音謾。敗也。《正字通》俗謾字。

噥：《廣韻》《集韻》𠀤奴冬切，音農。《玉篇》多言不中也。又《廣韻》女江切《集韻》濃江切，𠀤音𦗳。《廣韻》噥，嗔語，出字林。又《呂氏春秋》甘而不噥。《玉篇》引作噮。謂甘食也。又《集韻》一曰語不明。或作譨。

𠿑：《玉篇》許含切，音㟏。吼也。又《集韻》古禫切，音感。鳥聲。又五感切，音頷。可也。又苦濫切，音闞。與喊同。詳前喊字註。

㗼：《集韻》逆怯切，音業。口動貌。《廣韻》書作𡁖。詳後𡁖字註。＠㗼、𡁖編碼不同。𡁖字的業上从丱作。

㗽：《玉篇》許丈切《集韻》許兩切，𠀤音享。《玉篇》應聲。《集韻》本作響。

噦：《唐韻》《集韻》《韻會》𠀤於月切，音黦。《說文》气啎也。《玉篇》逆氣也。《禮·內則》不敢噦噫嚏咳。《正字通》方書，有物無聲曰吐，有聲無物曰噦，有物有聲曰嘔。《集韻》或作𣤠。又《廣韻》《集韻》《韻會》𠀤乙劣切，音㦣。義同。又《廣韻》呼會切《集韻》《韻會》呼外切，𠀤音翽。《玉篇》鳥鳴也。《詩·小雅》鸞聲噦噦。《傳》噦噦，徐行有節也。《釋文》呼會反。《集韻》本作銊，同鐬。又《詩·小雅》噦噦其冥。《箋》噦噦猶煟煟也，寬明之貌。又《集韻》《韻會》𠀤呼惠切，音嘒。《詩·小雅》鸞聲噦噦。徐邈讀。又《集韻》《韻會》𠀤許穢切，音喙。與顪同。頤下毛。一曰頰也。

𠿒：《玉篇》同喝。《集韻》亦作𡀽。

噧：《唐韻》訶介切《集韻》許介切，𠀤音譮。《說文》高气多言也。从口，蠆省聲。春秋傳曰：噧言。又《廣韻》《集韻》𠀤他達切，音闥。義同。又《集韻》許倚切，音𪖪。氣聲。又一曰多言。《集韻》亦作𡂖。

𠿓：《廣韻》私盍切《集韻》悉盍切，𠀤音𠎷。《玉篇》𠿓𠿓，醜也。又《廣韻》𠿓𠿓，食貌。

器：〔古文〕𡄛《唐韻》《集韻》《韻會》《正韻》𠀤去冀切，𢽽去聲。《說文》衆器之口，犬所以守之。《廣韻》器皿。《易·繫辭》形乃謂之器。《註》成形曰器。《書·舜典》如五器。《註》器謂圭璧。又《禮·王制》瘖聾、跛躃、斷者、侏儒、百工，各以其器食之。《註》器，能也。《論語》及其使人也，器之。《疏》度人才器而官之。又《論語》管仲之器小哉。《註》言其度量小也。又姓。見《姓苑》。又叶欺迄切，音乞。《曹植·黃帝三鼎贊》鼎質文精，古之神器。黃帝是鑄，以像太乙。《集韻》或作𦈯。《玉篇》俗作噐。

噩：《廣韻》五各切《集韻》魚各切《韻會》《正韻》逆各切，𠀤音萼。《玉篇》驚也。《周禮·春官·占夢》六夢，二曰噩夢。《註》杜子春云：噩，當爲驚愕之愕，謂驚愕而夢。《釋文》噩，愕同。又《韻會》嚴肅貌。《揚子·法言》周書噩噩爾。又《爾雅·釋天》太歲在酉日作噩。《前漢·天文志》別作詻詻。《廣韻》亦作咢。《集韻》籀作𡅡。通作鄂。

𠿔：《集韻》許穢切，音喙。本作𣨶。博雅：殢𣨶，極也。或作𤸁。

𠿕：《廣韻》《集韻》𠀤丘召切，音趬。《玉篇》𠿕𧇠，不安也。又《集韻》嬌廟切，驕去聲。義同。又詰弔切，音竅。高也。

噪：《廣韻》蘇到切《集韻》先到切，𠀤音燥。《玉篇》呼噪也。《拾遺記》魯僖公有白鵶，遶煙而噪。《玉篇》同𠹏。《廣韻》同譟。《集韻》本作喿。考證：〔《拾遺記》魯僖公有白𪃋遶煙而噪。〕謹照原文白𪃋改鵶。

噫：〔古文〕𢤏《廣韻》《集韻》《韻會》𠀤於其切，音醫。《玉篇》痛傷之聲也。《廣韻》恨聲。《集韻》亦歎聲。《禮·檀弓》噫。《註》不寤之聲。《釋文》噫，本又作意，於其反。《後漢·梁鴻傳》作五噫之歌。《詩·周頌》噫嘻成王。《傳》噫，歎也。《集韻》或作意嘻譆懿𧮒。又《集韻》於希切，音衣。本作㥋，哀痛聲。與偯譩同。又《集韻》隱已切，音譩。義同。又《唐韻》於介切《集韻》《韻會》乙介切，𠀤音呃。《說文》飽食息也。《廣韻》噫氣。《禮·內則》不敢噦噫嚏咳。《釋文》噫，於界反。《莊子·齊物論》大塊噫氣。《釋文》噫，乙戒反，一音蔭。《集韻》或作欬。通作䬵。又《集韻》於記切，音意。痛聲。或作譩。又乙力切，音億。語辭。通作億抑。考證：〔《禮·內則》不敢噦噫噎咳。〕謹照原文噎改嚏。

噬：《唐韻》《集韻》《韻會》𠀤時制切，音誓。《說文》啗也，喙也。《玉篇》齧噬也。易曰：頤中有物曰噬嗑。《左傳·莊六年》若不早圖，後君噬齊。《揚子·方言》噬，食也。又《詩·唐風》彼君子兮，噬肯適我。《傳》噬，逮也。《釋文》噬，市世反，韓詩作逝，逝，及也。《揚子·方言》噬，逮也。北燕曰噬。又《揚子·方言》憂也。又《集韻》以制切，音曳。齧也。

𠿖：《篇海》彼休切，音彪。虎彣也。

𠿗：《集韻》色櫛切，音瑟。叱聲。

㗾：《廣韻》許𦚢切《集韻》呼𦚢切，𠀤音靴。《廣韻》道經疏云：吐氣聲也。《集韻》或作吙。

𠿘：《篇海》祖委切。同觜。鳥喙也。《正字通》俗㭰字。

𠿙：《集韻》蒲交切，音庖。與咆同。詳前咆字註。

𠿚：《正字通》俗喋字。

𠿛：《集韻》籠五切，音魯。𠿛𠿛，吳俗呼猪聲。

𠿜：《集韻》戸瓦切，音踝。甖大口曰𠿜。或省作㼫。

𠿝：《廣韻》《集韻》𠀤楚居切，音初。《廣韻》呵叱人也。

噭：《唐韻》《正韻》古弔切《集韻》《韻會》吉弔切，𠀤音叫。《說文》吼也。一曰噭呼也。《廣韻》噭噭，深聲。《禮·曲禮》毋噭應。《註》噭號，呼之聲也。《疏》噭謂聲響高急，如叫之號呼也。又《揚子·方言》啼極無聲，楚謂之噭咷。《前漢·韓延壽傳》噭咷楚歌。又《公羊傳·昭二十四年》昭公于是噭然而哭。《註》噭，哭聲。又《集韻》詰弔切，音竅。口也。《前漢·貨殖傳》馬蹏噭千。《註》師古曰：噭，口也。蹄與口共千，則爲馬二百也。《音義》噭，江弔反。又口弔反。又《集韻》詰歷切。與喫同，詳前喫字註。又吉歷切，音激。聲之激也。《史記·樂書》嘄噭之聲興而士奮。又《公羊傳·噭然釋文》噭，古弔反，一音古狄反，二音皆可讀。

噮：《廣韻》烏縣切《集韻》縈絹切，𠀤音䬼。《玉篇》呂氏春秋云：伊尹曰：甘而不噮謂食甘。○按今《呂氏春秋》作甘而不噥。《廣韻》噮，甘不厭也。《集韻》噮噮，食甘甚也。《呂氏春秋》不噮而香。

噯：《玉篇》烏蓋切《集韻》於蓋切，𠀤音藹。《玉篇》暖氣也。

㗿：《廣韻》《集韻》𠀤許下切，音閜。《玉篇》笑也。《集韻》或作𠽫。又《集韻》許我切，音𩑸。與㰤同。大笑。又《廣韻》呼訝切《集韻》虛訝切，𠀤音罅。《廣韻》詬㗿，責怒。又《集韻》虛加切，音煆。與谺同。谽谺，谷中大空貌。或作蚜𧯓𧯋𠽫。

𠿞：《五音集韻》式善切，音㒄。視面色變也。

㘀：《廣韻》《集韻》𠀤祖郭切。《玉篇》㘀㘀，聲也。《廣韻》鳴㘀㘀。亦作嗽。又《廣韻》則落切《集韻》卽各切，𠀤音作。《廣韻》强㘀。

𠿟：《廣韻》於角切《集韻》乙角切，𠀤音渥。《玉篇》誇聲也。

𠿠：《廣韻》阻立切《集韻》側立切，𠀤音戢。《玉篇》喩也。

噰：《廣韻》《集韻》𠀤於容切，音雍。《廣韻》鳥聲。與嗈同。《爾雅·釋詁》關關噰噰，聲音和也。《註》鳥鳴相和。《疏》詩匏有苦葉云：噰噰鳴雁。《爾雅·釋訓》噰噰喈喈，民協服也。《疏》大雅卷阿云：雝雝喈喈。又樂聲。《爾雅·釋言》肅噰，聲也。《疏》肅噰和鳴，周頌有瞽文也。○按三詩今本皆作雝。又《集韻》委勇切，音擁。氣咽塞也。又叶於王切，音汪。《𨻰琳·神女賦》感仲春之和節兮，歎鳴雁之噰噰。申握椒以貽手兮，請同宴乎奧房。

𠿡：《唐韻》丁滑切《集韻》張滑切，𠀤音窡。《說文》口滿食也。《廣韻》丁滑切《集韻》張滑切，𠀤音窡。口滿食也。

𠿢：《篇海》與涎同。又去聲。與羨同。

噱：《唐韻》其虐切《集韻》《韻會》《正韻》極虐切，𠀤音醵。《說文》大笑也。《廣韻》嗢噱，笑不止。《前漢·敘傳》談笑大噱。《註》師古曰：大噱，笑聲也。又《揚雄·校獵賦》遙噱虖紭中。《註》師古曰：口內之上下名爲噱，言禽獸奔走倦極，皆遙張噱吐舌於紭罔之中也。

㘁：《廣韻》羊益切《集韻》夷益切，𠀤音繹。《廣韻》㘁川。

㘂：《集韻》牆之切，音慈。𠲻㘂，愧貌。

𠿣：《篇海》烏兮切，音翳。聲也。

噲：《唐韻》《集韻》《韻會》《正韻》𠀤苦夬切，音快。《說文》咽也。又《詩·小雅》噲噲其正。《箋》噲噲猶快快也，寬明之貌。又《說文》一曰嚵噲也。又姓。《廣韻》孝子傳有噲參，鵠銜珠與之。又《集韻》烏快切，音䵳。小咽。又《集韻》古邁切，音夬。人名。燕王噲。又古外切，音膾。地名。史記魏敗趙於噲。通作澮。○按《史記·趙世家》魏敗我澮。本作澮。水名也。《集韻》从口，未知何據。又入聲，古活切，音括。腫噲，顏色剝錯也。王叔之曰：盈虛不常貌。《莊子·讓王篇》曾子居衞，縕袍無裏，顏色腫噲，手足胼胝。

噳：《唐韻》《韻會》魚矩切《集韻》五矩切，𠀤音俁。《說文》麋鹿羣口相聚貌。《詩·大雅》麀鹿噳噳。《傳》噳噳然衆也。亦作麌。又《廣韻》噳噳，笑貌。《集韻》或作麌𪋬。

噴：《廣韻》《集韻》《韻會》《正韻》𠀤普悶切，音溢。《說文》叱也。《玉篇》鼓鼻也。《廣韻》吐氣。《戰國策》俛而噴，仰而鳴。《莊子·秋水篇》噴則大者如珠，小者如霧，雜而下者，不可勝數也。《韓詩外傳》疾言噴噴，口沸目赤。《廣韻》與歕同。《集韻》或作𠴮吩。又《廣韻》𠀤魂切《集韻》《韻會》《正韻》鋪魂切，𠀤音歕。義同。《廣韻》本作濆。潠也。又《集韻》芳問切，音忿。吹聲。又方問切，音奮。吒也。《字彙》作噴，附十二畫，非。今攺正。噴从𠦄作。

𠿤：《玉篇》古或切，音國。口聲也。

𠿥：《說文》喟本字。

𠿦：《集韻》嚚古作𠿦。註詳十五畫。

𠿧：《集韻》商古作𠿧。註詳八畫。

噵：《集韻》杜皓切，音稻。通作道。或作𨗓。

𠿨：音未詳。《明制》冬至日，賜諸臣松子海哩𠿨。詳前哩字註。

𡀽：《集韻》乙芥切，音噫。與喝同。詳前喝字註。又於邁切，音餲。本作喝。同𡁁。詳前喝字註。又《集韻》《類篇》𠀤於蓋切，音藹。噎也。又許葛切，音暍。與𠿒同。詳前𠿒字註。

𡀾：《廣韻》五合切《集韻》鄂合切，𠀤音㬎。《集韻》𡀾𡀾，眾聲。

𡀿：《廣韻》良遇切《集韻》龍遇切，𠀤音屢。《廣韻》𡀿𡀿，吳人呼狗，方言也。

噽：《集韻》𠀤鄙切，音秠。本作嚭。詳後嚭字註。

𡁀：《集韻》戸感切，音頷。聲也。《類篇》書作𠾗。

𡁁：《集韻》丘蓋切，音磕。聲也。或作喝。又於邁切，音隘。本作喝。詳前喝字註。《集韻》書作𡁍。《類篇》書作𡁁。𡁁字从口从㲅作。

𡁂：《字彙》同𡂙。

噾：《集韻》同喑。

𡁃：《集韻》士革切，音嘖。本作賾，幽深難見也。通作嘖。

噿：《廣韻》遵誄切《集韻》祖誄切，𠀤音濢。《廣韻》鳥噿。《集韻》鳥喙。又一曰鳥聲。

嚀：《廣韻》奴丁切《集韻》《韻會》囊丁切，𠀤音寧。《集韻》叮嚀，囑辭。通作寧。

嚁：《集韻》亭歷切，音狄。聲也。《成公綏·嘯賦》音要妙而流響，聲激嚁而淸厲。《註》激嚁，聲速也。

嚂：《廣韻》《集韻》《韻會》𠀤盧瞰切，音濫。《玉篇》貪也。《廣韻》食貌。《淮南子·齊俗訓》芻豢黍梁，荆吳芬馨，以嚂其口。又《廣韻》《集韻》𠀤苦濫切，音闞。《廣韻》呵也。《集韻》與喊同。又《廣韻》呼覽切《集韻》《韻會》虎覽切，𠀤音㯺。聲也。亦與喊同。《戰國策》橫人嚂口利機。《註》嚂，聲也，言聲說所利之事。又《集韻》盧甘切，音藍。與懢同。貪貌。

𡁄：《集韻》同𠽵。詳前𠽵字註。

㘅：《篇海》同銜。

㘆：《廣韻》他亥切《集韻》坦亥切，𠀤音𤗿。《玉篇》㘆𠷂，言不止。《集韻》言舛也。又《集韻》堂來切，音臺。義同。

嚃：《廣韻》他合切《集韻》《韻會》《正韻》託合切，𠀤音踏。《廣韻》歠也。《集韻》大歠也。《禮·曲禮》無嚃羹。《註》爲不嚼菜。《蔬》人若不嚼菜，含而歠吞之，其欲速而多，又有聲不敬，傷廉也。又《集韻》吐內切，音退。義同。

嚄：《廣韻》胡伯切《集韻》胡陌切，𠀤音讗。《廣韻》大喚。《集韻》一曰嚄唶，多言。《史記·信陵君傳》晉鄙嚄唶宿將。詳唶字註。又《史記·外戚世家》武帝下車泣曰：嚄，大姊何藏之深也。《註》索隱曰：蓋恡之辭耳。正義曰：嚄，責失聲驚愕貌。又《集韻》屋虢切，音擭。驚怛聲。又屋郭切，音雘。同𩟓無味也。

𡁅：《正字通》俗嚵字。

𡁆：《廣韻》呂角切《集韻》力角切，𠀤音䃕。《廣韻》俗犖字。啅𡁆，有才辯。

嚅：《廣韻》人朱切《集韻》《韻會》汝朱切，𠀤音儒。《玉篇》囁嚅，多言也。又《正字通》囁嚅，欲言復縮也。《韓愈·送李愿序》口將言而囁嚅。《集韻》或作吺咮。

𡁇：《篇海》昌約切，音綽。轉舌呼。

𡁈：《集韻》孚萬切，音娩。《博雅》吐也。《集韻》或作𡅼。通作㽹。

嚆：《集韻》虛交切，音虓。同詨。叫呼也。《莊子·在宥篇》焉知曾史之不爲桀跖嚆矢也。《註》嚆矢，矢之鳴者。

嚇：《唐韻》呼訝切《集韻》虛訝切，𠀤音罅。《集韻》亦作赫。《詩·大雅》反予來赫。《箋》口拒人謂之赫。《釋文》赫亦作嚇，鄭：許嫁反。《莊子·秋水篇》鴟得腐䑕，鵷雛過之，仰而視之曰：嚇。《註》司馬云：怒其聲，恐其奪己也。《釋文》嚇，許嫁反。《集韻》亦作哧。又《廣韻》笑聲。又《廣韻》呼格切《集韻》郝格切，𠀤音赫。義同。《詩·大雅·釋文》毛音許白反。《莊子·秋水篇釋文》又許伯反。又《廣韻》怒也。《集韻》通作赫。或作䓇奭。

㘇：《玉篇》于兄切，音榮。啼㘇也。

𡁉：《集韻》陟立切，音縶。《玉篇》鳴聲也。《集韻》𡁉𡁉，鳴也。《廣韻》作𡂣。

𡁊：《集韻》於逬切，音嫈。𡁊𡁊，獸聲。○按《集韻》《類篇》書作𡁊。

嚈：《集韻》益涉切，音壓。《魏書·明帝紀》神龜二年，吐噠渾，宕昌，嚈噠等國遣使來貢。

𡁋：《廣韻》《集韻》𠀤烏本切，音穩。《廣韻》𡁋喗，小口。《正字通》說文喗訓大口。廣韻合𡁋喗，𠀤訓小口，非。

嚉：《集韻》同咄。

嚊：《廣韻》《集韻》𠀤匹備切，音濞。《玉篇》喘息聲。又《集韻》虛器切，音齂。與呬同。詳前呬字註。又《揚雄·校獵賦》飛廉雲師，吸嚊潚𣼧。《註》師古曰：吸嚊，開張也。潚𣼧，聚斂也。嚊，許冀反。

𡁌：《集韻》烏八切，音穵。《玉篇》噎聲。《集韻》本作䯉。咽中息不利也。

㘈：《唐韻》魚力切《集韻》鄂力切，𠀤音薿。《說文》小兒有知也。《廣韻》詩克岐克㘈。○按今《詩·大雅》作嶷。《集韻》或作嶷懝譺。又《集韻》偶起切，音擬。聲也。又《廣韻》《集韻》𠀤魚記切，音譺。義同。又《廣韻》唭㘈，無聞見也。又《集韻》一曰紿也。又一曰笑貌。

嚋：《集韻》除留切，音儔。《玉篇》誰也。又《集韻》與𠷎同。詞也。或作㿧譸。又《集韻》張流切，音輈。《玉篇》嚋，張誑也。《集韻》與譸同。

𡁍：𡁁字之譌。

𡁎：《集韻》羊諸切，音余。嘘𡁎，引重勸力者歌。

𡁏：《集韻》謨蓬切，音蒙。本作𧭊。言不明也。

嚌：〔古文〕𠴧《唐韻》在詣切《集韻》《韻會》《正韻》才詣切，𠀤音劑。《說文》嘗也。《書·顧命》太保受同祭嚌。《傳》太保旣拜而祭，旣祭受福，嚌至齒，則王亦至齒。《禮·雜記》小祥之祭，主人之酢也，嚌之。又《集韻》前西切，音齊。鳥哀聲。又居諧切，音皆。嚌嚌，衆聲。《班彪·北征賦》鴈雝雝以羣翔兮，鵾雞鳴以嚌嚌。游子悲其故鄉兮，心愴悢以傷懷。又《集韻》莊皆切，音齋。嚌啀，笑貌。

𡁐：《玉篇》籀文嗌字。《說文》作𠍳。

𡁑：《廣韻》𠿎字。詳前𠿎字註。

𡁒：《集韻》同契。

嚍：《集韻》卽忍切，音㯸。憤也。《揚子·法言》面相之，辭相適，捈中心之所欲，通諸人之嚍嚍者，莫如言。

𡁓：《集韻》力協切，音㼲。𡁓㖩，多言。《廣韻》別作𡂩。

𡁔：《字彙補》子靑切，音精。出《釋典》。

嚎：《字彙補》壺高切，音豪。見絃索辨譌。

𡁕：《字彙補》從納切，音雜。𡁕喋，猶深算也。《淮南子·覽冥訓》至虛無純一，而不𡁕喋苛事也。

𡁖：《廣韻》㗼本字。

𡂏：《廣韻》良涉切《集韻》力涉切，𠀤音獵。《玉篇》齧骨聲。《廣韻》齧聲。

㘉：《廣韻》阻瑟切《集韻》仄瑟切，𠀤音櫛。《玉篇》咇㘉也。《集韻》咇㘉，聲出貌。《王褒·洞簫賦》啾咇㘉而將吟。《集韻》或作喞。又《集韻》子悉切，音堲。咇㘉，言多也。

𡂐：《字彙》俗囋字。

𡂑：《篇海》同𠽲。

𡂒：《唐韻》之日切《集韻》職日切，𠀤音質。《說文》野人之言也。《集韻》或作䜠。

𡂓：《集韻》施隻切，音釋。囑也。

嚔：《唐韻》都計切《集韻》《韻會》《正韻》丁計切，𠀤音帝。《說文》悟解氣也。《玉篇》噴鼻也。《詩·邶風》願言則嚔。《傳》嚔，跲也。《箋》今俗人嚔云：人道我，此古之遺語也。《禮·月令》民多鼽嚔。《集韻》或作㗣。《詩·釋文》一作疐。又《集韻》陟利切，音致。本作疐。礙不行也。◎按詩釋文嚔，竹利反，又丁四反，又豬吏反，或竹季反，鄭音都麗反，凡五音。韻書止收二音。

嚕：《玉篇》力覩切《集韻》籠五切，𠀤音魯。《玉篇》語也。又《類篇》諂也。又《正字通》吐嚕猶可惜也。《元梁王女阿㯼詩》吐嚕吐嚕叚阿奴。

㘊：《集韻》域及切，音煜。與喅同。詳前喅字註。又迄及切，音吸。㘊𡅺，衆聲疾貌。《王褒·洞簫賦》㘊𡅺曄踕，跳然復出。

𡂔：《篇海》同嘁。

㘋：《廣韻》胡田切《集韻》胡千切，𠀤音賢。《玉篇》難也。又《集韻》聲也。又《集韻》同礥。詳石部礥字註。

𡂕：《廣韻》盧皓切《集韻》魯皓切，𠀤音老。《玉篇》草𡂕。《廣韻》𠹊𡂕，無人。《集韻》𠹊𡂕，寂靜。

𡂖：《廣韻》《集韻》𠀤落蓋切，音賴。《玉篇》聲也。同𡃤。又《集韻》他達切，音闥。與噧同。詳前噧字註。

㘌：《廣韻》奇逆切《集韻》竭戟切，𠀤音劇。《廣韻》戲㘌。又《集韻》嗢㘌，笑不止。

𡂗：《字彙》烏賄切，音委。相欲伏也。又子委切，音嘴。義同。

嚖：《唐韻》《集韻》𠀤呼惠切，音嘒。《說文》同嘒。詳前嘒字註。

㘍：《廣韻》資悉切《集韻》子悉切，𠀤音堲。《玉篇》蟲鳴也。又《廣韻》鼠聲。

嚗：《廣韻》《集韻》《韻會》𠀤北角切，音剝。《玉篇》怒聲。《集韻》或作𠮭。又《莊子·知北遊》神農隱几，擁杖而起，嚗然放杖而笑。《釋文》嚗音剝，又孚邈反。又孚貌反。《註》李頤曰：嚗，放杖聲。○按《增韻》云笑聲，非。又《集韻》匹角切，音璞。聲也。或作𡄗。又披敎切，音砲。曝然聲也。又薄報切，音暴。嚗喿，多聲。

𡂘：《集韻》蒲褒切，音袍。《玉篇》鳴也。又蒲交切，音庖。與咆同。詳咆字註。

𡂙：《字彙》𨻰知切，音遲。緩慢語音。

嚘：《唐韻》《集韻》𠀤於求切，音憂。《說文》語未定貌。《正字通》漢書東方朔傳，咿嚘啞者，辭未定也。◎按漢書本作伊優亞。又《廣韻》欭嚘，歎也。亦作咿嚘。《韓愈·赴江陵途中寄三學士詩》佇立久咿嚘。又《玉篇》老子曰：終日號而嗌不嚘。嚘，氣逆也。〇按今本老子作嗄。又《集韻》或作㱊。○按《廣韻》嚘訓欭嚘，㱊訓氣逆，音同義別。《集韻》因《玉篇》嚘訓氣逆，故合爲一。

嚙：《集韻》五巧切。與齩䶧咬𠀤同。齧骨也。

𡂚：《集韻》烏猛切，音䁝。犬聲。

嚚：〔古文〕𠽺𡅚𡓶𠿦《唐韻》語巾切《集韻》《正韻》魚巾切《韻會》疑巾切，𠀤音銀。《說文》語聲。又《玉篇》愚也。《書·堯典》父頑母嚚。《左傳·僖二十四年》口不道忠信之言爲嚚。《前漢·昌邑王傳》書作𡂨。又人名。《晉語》召史嚚占之。《註》史嚚，虢太史也。又《集韻》牛閑切，音訮。語聲。考證：〔《晉語》召史嚚占。〕謹照原文占下增之字。

𡂛：《篇海》徒侯切，音頭。多言也。

𡂜：《篇海》昌悅切，音啜。口不正也。

𡂝：《集韻》大透切，音豆。本作讀。誦書也。

𡂞：《字彙》同囈。

嚛：《唐韻》火沃切《集韻》呼酷切，𠀤音熇。《說文》食辛，嚛也。《廣韻》食新也。◎按新疑辛字之譌。又《玉篇》大啜曰嚛。伊尹曰：酸而不嚛。○按《呂氏春秋》今本作酸而不酷。又《廣韻》《集韻》𠀤呼木切，音𦞦。義同。又《集韻》黑各切，音壑。亦食辛也。

𡂟：《廣韻》薄巧切《集韻》《韻會》部巧切，𠀤音鮑。《玉篇》𡂟，耕也。《廣韻》臿地。𡂟字从桑包聲。

嚜：《集韻》密二切，音寐。《玉篇》詐言也。《揚子·方言》嚜杘獪也。江湘之閒，凡小兒多詐而獪，或謂之嚜杘。○按《集韻》屋韻莫六切，嘿𣐉，欺也。應卽嚜杘之譌。五音《集韻》譌作哩，尤非。又《廣韻》《集韻》𠀤明祕切，音媚。又《集韻》莫佩切，音妹。又密北切，音墨。義𠀤同。又《史記·賈誼傳·弔屈原賦》于嗟嚜嚜兮，生也無故。《註》應劭曰：嚜嚜，不自得之意。《楚辭·卜居》作〈口默〉〈口默〉。

嚝：《廣韻》虎橫切《集韻》呼橫切，𠀤音諻。《玉篇》嚝，嘖聲。《廣韻》鼓鐘聲。

嚞：《玉篇》古文哲字。註詳七畫。

𡂠：《篇海》音切。小語也。《正字通》俗㗫字。

𡂡：《集韻》雙遇切，音數。使犬聲。

𡂢：《類篇》同嘄。

𡂣：《廣韻》陟立切，音縶。𡂣𡂣，鳴也。《集韻》書作𡁉。

嚟：《字彙補》隆基切，音梨。《瀛涯勝覽》占城國，呼國王爲芳嚟馬哈札剌。

𡂤：《玉篇》古文喪字。註詳九畫。

𡂥：《六書本義》古文嘆字。註詳十一畫。

𡂦：《集韻》商古作𡂦。註詳八畫。

𡂧：《集韻》喪古作𡂧。註詳九畫。

𡂨：同嚚。《前漢·昌邑王傳》𡂨頑，放廢之人。

𡂩：《廣韻》盧協切，音㼲。𡂩㖩，多言。《集韻》別作𡁓。

嚥：《廣韻》於甸切《集韻》《韻會》《正韻》伊甸切，𠀤音宴。《玉篇》吞也。亦作咽。《譚子化書》聞珍羞之名，則妄有所嚥。

嚦：《集韻》郎狄切，音歷。嚦嚦，聲也。

㘐：《集韻》披敎切，音炮。《玉篇》唎也。《集韻》大聲。

嚧：《廣韻》落胡切《集韻》龍都切，𠀤音盧。嚧嚧，呼豬聲。又一曰呼嚧，笑也。又《釋典》阿伽嚧，華言沈香。

㘑：《字彙》郎計切，音麗。叽語。

嚨：《唐韻》盧紅切《集韻》《韻會》盧東切，𠀤音籠。《說文》喉也。《爾雅·釋鳥》亢，鳥嚨。《註》謂喉嚨。《後漢·五行志童謠》吏買馬，君買車，請爲諸君鼓嚨胡。

𡃡：《唐韻》盧紅切《集韻》盧東切，𠀤音籠。《廣韻》大聲。

𡃢：《集韻》許記切，音憙。聲也。

𡃣：《集韻》與戰同。《類篇》以戈擊嘼，故作𡃣。詳戈部戰字註。

𡃤：《集韻》落蓋切。同𡂖。詳前𡂖字註。

嚩：《海篇》音縛。呪語。《正字通》嚩字見梵書者非一。金剛經呪語有嚩字。雨寶陀尼心眞言云，唵嚩素䭾㘑娑嚩賀，延命陀羅尼呪云，吽吽尸棄蕯嚩賀，皆有字無音。孔雀明王經五大部直音云，嚩有文何無可肥麼無鉢文，賀五切。

𡃥：《說文》啍本字。

𡃦：《集韻》良刃切，音吝。鳥聲。

嚪：《集韻》杜覽切。與啖同。詳前啖字註。又徒濫切。與啗同。詳前諂字註。《史記·樂毅傳》令趙嚪秦以伐齊之利。《註》嚪，進說之意。

𡃧：《字彙》休居切，音虛。謷也。謷字作敖下土。𡃧同歔。

𡃨：《集韻》同嘻。

嚫：《廣韻》初覲切，音櫬。《玉篇》施也。《隋煬帝·法諱奉智者書》弟子一日恭嚫。

嚬：《廣韻》符眞切《集韻》《韻會》《正韻》吡賔切，𠀤音頻。《正字通》眉蹙貌。《通鑒》韓昭侯曰：明主愛一嚬一笑。《王筠詩》斂笑動微嚬。又《正字通》通作顰。《駱賔王詩》妝鏡菱花暗，愁眉柳葉顰。又通作矉。《莊子·天運篇》西施病心而矉。《註》蹙額曰矉。《李白詩》蛾眉不可妒，况乃效其矉。又借作頻。《孟子》已頻願曰。《王充·論衡》薄酒酸苦，賔主頻蹙。○按《正字通》云嚬與言部𧭹別，未聞訓嚬爲笑者，信如舊註，則一嚬一笑，猶言一笑一笑也，於義難解。各韻書以爲笑貌，俱誤。

𡃩：《集韻》姑回切，音傀。《玉篇》呼也。

嚭：《唐韻》匹鄙切《集韻》《韻會》普鄙切，𠀤音秠。《說文》大也。又人名。《左傳》吳太宰嚭。《集韻》或作噽，亦作嚭。《楚辭·九思》忌嚭專兮郢吳虛。

嚮：〔古文〕向𡩉𡪥《廣韻》《集韻》𠀤許亮切，音䦳。《集韻》面也，對也。《書·盤庚》若火之燎于原，不可嚮邇。《傳》火炎不可嚮近。又《洛誥》伻嚮卽有僚。《傳》當使臣下各嚮就有官。《易·隨卦》君子以嚮晦入宴息。又《書·洪範》嚮用五福。《傳》言天所以嚮勸人用五福。又《前漢·丙吉傳》嚮使丞相不先聞馭吏言，何見勞勉之有。又《廣韻》《集韻》𠀤許兩切，音響。《廣韻》爾雅，兩階閒謂之嚮。○按今《爾雅·釋宮》作鄉。又《書·洪範嚮用五福釋文》嚮，許亮反，又許兩反，二音皆可讀。又《史記·游俠傳》何知仁義，已嚮其利者爲有德。《註》索隱曰：嚮者，享受也。又與響同。《易·系辭》其受命也如嚮。《莊子·養生主》砉然嚮然。《前漢·賈山傳》天下嚮應。又與饗同。《前漢·宣帝紀》上帝嘉嚮。《註》師古曰：嚮，讀曰饗。《集韻》本作鄉。考證：〔《廣韻》爾雅，兩階謂之嚮。〕謹照原文兩階下增閒字。

𡃪：《說文》嘳本字。

𡃫：《說文》嚴本字。

𡃬：《集韻》商古作𡃬。註詳八畫。

𡃭：《集韻》同歌。

𡃮：《字彙補》古文譸字。註詳言部十四畫。

𡃯：《集韻》唐古作𡃯。註詳七畫。

嚱：《集韻》虛宜切，音犧。《玉篇》吹嚱，口聲。又《集韻》嗚嚱，歎辭。又《廣韻》《集韻》𠀤香義切，音戲。《集韻》嚱嚱，聲也。

𡄑：《廣韻》子廉切《集韻》將廉切，𠀤音尖。《玉篇》嚱㖩，不廉也。又《廣韻》《集韻》𠀤子豔切，音僭。義同。

𡄒：《廣韻》徒到切《集韻》大到切，𠀤音導。《玉篇》年九十曰𡄒。又《集韻》本作𦒺。《博雅》老也。七十曰𦒺。《廣韻》本作𠺛。

𡄓：《篇海》居件切，音蹇。吃也。《正字通》𠹟，𠽱𠀤同。俗加足，非。

𡄔：《篇海》詰定切，音罄。長聲。

𡄕：《集韻》悉協切，音燮。壞聲。

嚲：《廣韻》《正韻》丁可切《集韻》《韻會》典可切，𠀤音癉。《玉篇》本作䯬，廣也。又《廣韻》垂下貌。《岑參詩》柳嚲鶯嬌花復殷。又《集韻》一曰厚也。

嚳：《唐韻》苦沃切《集韻》《韻會》枯沃切，𠀤音酷。《說文》急告之甚也。又《史記·五帝紀》帝嚳高辛者，黃帝之曾孫也。《集韻》亦作俈。《史記·三代世表》帝俈，黃帝曾孫。

𡄖：《集韻》同噟。

㘓：《廣韻》落干切《集韻》郎干切，𠀤音闌。《廣韻》㘓哰𠍽挐，語不可解。詳前哰字註。《集韻》通作蘭。《類篇》或作囒。又《集韻》魯旱切，音嬾。與讕同。誣言也。或作譋。

嚴：〔古文〕𡅾《唐韻》語杴切《集韻》魚杴切《韻會》疑杴切，𠀤音䉷。《說文》本作𡃫。敎命急也。又《爾雅·釋詁》嚴，敬也。《書·皋陶謨》日嚴祇敬六德。又《玉篇》威也。《禮·祭義》嚴威儼恪。《疏》嚴謂嚴肅。又尊也。《禮·大傳》收族故宗廟嚴。《註》嚴猶尊也。《史記·游俠傳》諸公以故嚴重之。又《廣韻》嚴，毅也。又《前漢·史丹傳》聲中嚴鼓之節。《註》李奇曰：莊嚴之鼓節也。又《韻會》戒也。昏鼓曰夜嚴。又《正字通》寒氣凜冽曰嚴。《李白詩》霜朽楚關木，始知殺氣嚴。又《正字通》敵將至，設備曰戒嚴。敵退，弛備曰解嚴。又姓。《戰國策》嚴遂政議直指舉韓傀之過。《正字通》漢明帝諱莊，攺莊助爲嚴助，莊光爲嚴光。又《史記·封禪書》諸布諸嚴諸逑之屬，百有餘祠。又嚴道，縣名。《史記·鄧通傳》啺鄧通蜀嚴道銅山。又《韻會》州名。隋睦州，宋攺嚴州。又《前漢·元帝紀》嚴篽池田。《註》晉灼曰：嚴籞，射苑也。又國名。《後漢·西域傳》嚴國在奄蔡北，屬康居。又《正字通》樹名。《一統志》瓊州有嚴樹，擣皮葉，浸水，和以釀，數日成酒，能醉人。又與莊同。《周禮·秋官·小司寇註》鍼嚴子爲坐。《釋文》嚴，劉音莊，左傳作莊。漢明帝名莊，攺爲嚴。《後漢·𨻰紀傳》不復辦嚴卽時之郡。《註》嚴讀曰裝。《風俗通》汝南應融義高，聞之驚愕，卽嚴便出。○按《詩》商頌，下民有嚴。朱子叶剡剛反，與下遑叶。古嚴與莊本同音，故漢避明帝諱，攺嚴爲莊，似不必別增叶音也。又《集韻》魚銜切。巖字省文。詳山部巖字註。又《五音集韻》五犯切。與儼同。《詩·大雅》有嚴天子。《傳》嚴然而威。《釋文》嚴，毛讀魚檢反，鄭如字。《書·無逸》嚴恭寅畏。《釋文》作儼。◎按皐陶謨《釋文》亦云又魚檢反。《荀子·儒效篇》嚴嚴兮其能敬已也。《註》嚴或作儼。又《集韻》魚窆切，音驗。酷也。考證：〔《正字通》敵將至，設備曰戒嚴。敵退，弛備曰餘嚴。〕謹照原文餘改解。〔又《周禮·秋官·小司寇註》嚴子爲坐。〕謹照原文嚴子上增鍼字。

𡄗：《集韻》同嚗。

嚵：俗𡅛字。又𡁅，俗嚵字。

嚶：《唐韻》烏莖切《集韻》於莖切《韻會》幺莖切，𠀤音櫻。《說文》鳥鳴也。《詩·小雅》鳥鳴嚶嚶。《爾雅·釋訓》嚶嚶，相切直也。《註》嚶嚶兩鳥鳴，喩朋友切磋相正。又《集韻》通作譻。《張衡·思𤣥賦》鳴玉鸞之譻譻。考證：〔《爾雅·釋訓》嚶嚶，相切直也。《註》嚶嚶而鳥鳴。〕謹照原文而鳥鳴改兩鳥鳴。

𡄘：《篇海》魚錡切。與齮同。齧也。

𡄙：《字彙補》古文賾字。《漢祝睦𥓓》探𡄙窮神，無物不辨。

𡄚：《集韻》商古作𡄚。註詳八畫。

𡄛：《字彙補》古文器字。註詳十三畫。

嚻：《字彙》同囂。《爾雅·釋言》嚻，閑也。《註》嚻然閑暇貌。又《尚書序》仲丁遷于嚻。《傳》地名。又《前漢·五行志》莫嚻必敗。《註》師古曰：楚官名。《左傳·桓十六年》作敖。○按嚻爲囂字重文，惟《廣韻》作嚻，字書皆作囂。今將《經傳》作嚻者列於此，餘詳囂字註。

𡄱：《集韻》同㗤。

嚼：《唐韻》才爵切《集韻》《韻會》《正韻》疾爵切，𠀤音皭。《說文》本作噍，齧也。《玉篇》噬嚼也。《後漢·五行志》嚼復嚼者，京都飮酒相强之辭也。《集韻》或作𠻘。又《唐韻》《集韻》才肖切《正韻》在笑切，𠀤音誚。同噍。又《集韻》子肖切，音醮。義同。𠀤詳前噍字註。

㘕：《篇海》同嚂。

𡄲：《集韻》人余切，音如。獸名，鼻赤毛靑，食虎豹。

𡄳：《集韻》桑葛切，音薩。𡄳王，西戎族名。

𡄴：《廣韻》胡伯切《集韻》胡陌切，𠀤音嚄。《廣韻》𡄴𡄴，誇貌。《集韻》一曰言壯貌。又一曰數相怒。又《集韻》雩白切。《玉篇》自是貌。又《玉篇》言疾貌。又《集韻》戸瓦切，音踝。義同。《集韻》本作讗。

𡄵：《集韻》於其切，音醫。𡄵嘘，開口笑也。

嚽：《正字通》啜歠𠀤同。《荀子·富國篇》嚽菽飮水。《註》嚽與啜同。

㘖：《集韻》牛姦切，音顏。㘖㘖，爭貌。

𡄶：《篇海》丁計切，音帝。噴鼻氣。又所甲切，音翣。義同。

嚾：《廣韻》火貫切《集韻》呼玩切，𠀤音渙。《玉篇》與喚同。《大戴禮》咀嚾者，九竅而胎生。《集韻》或作讙。又《集韻》吐玩切，音彖。召呼。又《集韻》《正韻》𠀤呼官切，音歡。與𡅻同。呼也。《正韻》喧囂貌。《荀子·非十二子篇》世俗之溝猶瞀儒，嚾嚾然不知其所非也。《後漢·禮儀志》因作方相，與十二獸舞嚾呼。

嚿：《篇海》胡白切，音嚄。誇也。

𡄷：《篇海》都奚切，音低。城名。

囀：《廣韻》知戀切《集韻》《正韻》株戀切，𠀤轉去聲。《玉篇》鳥鳴。《廣韻》鳥吟。《庾信·春賦》新年鳥聲千種囀。又《廣韻》韻也。《集韻》聲轉。

囁：《廣韻》之涉切《集韻》質涉切，𠀤音讋。《玉篇》口無節也。又《廣韻》口動也。又《玉篇》私罵也。又《廣韻》而涉切《集韻》日涉切，𠀤音𦣀。《玉篇》囁嚅，多言也。《廣韻》口動。又呫囁，詳前呫字註。《集韻》本作讘。同喦。

囂：〔古文〕𠽸《唐韻》許嬌切《集韻》《韻會》虛嬌切《正韻》吁嬌切，𠀤音枵。《說文》聲也，气出頭上。从㗊从頁。頁，首也。《玉篇》喧譁也。《集韻》聲也。《左傳·昭三年》湫隘囂塵。《釋文》囂，許嬌反，一音五高反。《詩·小雅》選徒囂囂。《傳》囂囂，聲也。《釋文》囂，五刀反，亦許驕反。又《孟子》人知之亦囂囂，人不知亦囂囂。《註》囂囂，自得無欲之貌。又人名。《史記·黃帝紀》嫘祖生二子，其一曰𤣥囂，是爲靑陽。又《集韻》《韻會》《正韻》𠀤牛刀切，音敖。義同。《周禮·秋官》銜枚氏掌司囂。《註》察囂譁者。《釋文》囂，五羔反。又《詩·小雅》讒口囂囂。《箋》囂囂，衆多貌。《釋文》五刀反，韓詩作嗸嗸。《前漢·董仲舒傳》此民之所以囂囂苦不足也。《註》師古曰：與嗸同。又《詩·小雅》我卽爾謀，聽我囂囂。《傳》囂囂猶嗸嗸也。《釋文》囂，五刀反。又《字彙》山凹之地曰囂。《梁宣帝七山寺賦》神囂嵒嵒而特立。又鳥名。《山海經》梁渠之山有鳥，狀如夸父，四翼一目犬尾，名曰囂。又獸名。《山海經》羭次之山有獸，狀如禺，長臂善投，名曰囂。又水名。《山海經》嶓冢之山，囂水出焉。又山名。《山海經》北囂之山無石，其陽多碧，其隂多玉。又《集韻》地名。通作隞敖。詳前嚻字註。○按《經傳》《釋文》囂多讀敖，惟《小雅》車攻及《左傳·昭三年》《釋文》兼敖枵二音。考證：〔《前漢·董仲舒傳》此民之所以囂囂若不足也。〕謹照原文若不足改苦不足。

𡄸：《篇海》於容切，音邕。鳥聲。○按𡄸當同噰嗈。

囃：《廣韻》倉雜切《集韻》七合切，𠀤音𥗭。《玉篇》助舞聲。

𡄹：《六書統》盧玩切，音亂。言語煩亂。从㗊从𤔪省。

𡄺：《說文》嘌本字，疾也。引《詩》匪車𡄺兮。○按今《詩》檜風作嘌。

𡄻：《五音集韻》乙冀切，音意。痛聲。

囅：《集韻》丑展切，音蕆。囅然笑貌。又《類篇》敕列切，音徹。義同。◎按辴囅二字，諸韻書音義大同小異，應卽一字，譌分爲二。

囆：《集韻》丑邁切，音蠆。人名。《公羊傳·襄十四年》鄭公孫囆。《釋文》囆，敕邁反。《左傳》《穀梁傳》𠀤作蠆。

𡅗：《篇海》同虩。出道書。

囇：《字彙》同㘑。

囈：《廣韻》魚祭切《集韻》倪祭切《正韻》倪制切，𠀤音藝。《玉篇》笑囈也。又《玉篇》睡語。《集韻》寐聲。《列子·周穆王篇》眠中啽囈呻呼。《楊愼·丹鉛錄》作唵𠾁。《拾遺記》吳呂蒙囈語通周易。《廣韻》同䆿㦣。《韻會》書作𡂞。考證：〔《列子·周穆王篇》眡中啽囈呻呼。〕謹照原文眡改眠。

𡅘：《篇海》盧盍切，音拉。《字彙》齧骨聲也。見釋藏。

囉：《廣韻》魯何切《集韻》《韻會》良何切《正韻》郎何切，𠀤音羅。《廣韻》囉，歌詞。《集韻》歌助聲。《王褒·洞簫賦》行鍖銋以龢囉。《註》龢囉聲迭蕩相雜貌。又《廣韻》嘍囉也。又一曰小兒語也。又《集韻》利遮切，音儸囉嗻，多言。又朗可切，音砢。聲也。又郎佐切，音邏。歌也。

𡅙：《字彙》禹慍切，音韻。鳥鳴。

囊：〔古文〕𢑿《唐韻》《集韻》《韻會》《正韻》𠀤奴當切，音瀼。《說文》橐也。从橐省，襄省聲。《詩·大雅》于橐于囊。《傳》小曰橐，大曰囊。《集韻》一曰有底曰囊，無底曰橐。又《史記·鼂錯傳》太子家號曰智囊。又《宋玉·風賦》盛怒於土囊之口。《註》土囊，大穴也。又《莊子·在宥篇》乃始臠卷傖囊，而亂天下也。《註》傖囊猶搶攘。又姓。《春秋·定四年》楚囊瓦出奔鄭。又《正字通》六朝人作隱囊，柔軟可倚。《王維詩》不學城東遊俠兒，隱囊紗帽坐彈碁。又米囊，楊花別名，見容齋隨筆。又《漢官儀》凡表章皆皁囊封事。又《晉書·郭璞傳》郭公者精卜筮，出靑囊中書九卷授郭璞。又地理書有靑囊經。

囋：《集韻》才達切，音巀。《博雅》嘈囋，聲也。《陸機·文賦》務嘈囋而妖冶。《註》𡌨蒼曰：嘈啈，聲貌。啈與囋囐同。《集韻》或作囐𠱥𠵃啐。又《廣韻》嘈囋，鼓聲。又《北魏書·西域傳》波斯國人號王曰醫囋。又《集韻》子末切，音拶。聲多也。又《類篇》才贊切，音㜺。譏也。《集韻》書作𡂐。又《集韻》千安切。同餐。吞也。又《正韻》與賛讚同。《荀子·勸學篇》問一而告二，謂之囋。《註》囋卽讚字，謂以言强讚助之。又《類篇》在坦切，音囋。嘲也。◎按各韻書或作𡂐𡂐，皆重文。𡂐字从兓作，不从㚘。

𡅚：《說文》古文嚚字。註詳十五畫。

𡅛：《唐韻》士咸切《集韻》鋤咸切，𠀤音讒。《說文》小𠻜也。又一曰喙也。又襄嚵，漢侯國。《史記·建元以來王子侯者年表》襄嚵。《註》韋昭曰：嚵，仕咸反。又仕憸反。又《集韻》初銜切，音欃。䜈言也。又《廣韻》慈染切《集韻》疾染切，𠀤音槧。《廣韻》小食。《博雅》嘗也。又《集韻》士減切，音瀺。小飮。又《廣韻》楚鑒切《集韻》叉鑒切，𠀤音懺。《廣韻》試人食。《集韻》嘗食。○按《說文》《廣韻》本作嚵。《玉篇》書作𡅛，《類篇》書作𡁅。筆畫微異，皆爲重文。

𡅜：《集韻》同𧮔。

𡅝：《集韻》儼古作𡅝。註詳人部二十畫。

𡅞：《類篇》同嚂。

𡅟：《集韻》商古作𡅟。註詳八畫。

㘙：《唐韻》五銜切《集韻》魚銜切，𠀤音巖。《說文》呻也。《集韻》或作𡆑。又《集韻》牛廉切，音𪙊。又《玉篇》宜戟切，音逆。義𠀤同。

囏：《廣韻》古文艱字。註詳艮部十一畫。《周禮·地官·遺人》恤民之囏阨。《前漢·異姓諸侯王表》以德若彼，用力如此，其囏難也。

囐：《廣韻》才割切《集韻》才達切，𠀤音𢧵。《玉篇》本作𠱥。《廣韻》本作囋。詳前𠱥囋二字註。《張衡·東京賦》奏嚴鼓之嘈囐。又《北周書·異域傳》囐噠國，在于闐西。又《集韻》牙葛切，音嶭。（《玉篇》本作𠱥。詳前𠱥字註。）又《集韻》魚列切，音孽。本作𤅊。議罪也。同讞𠶿。又《玉篇》古文唁字。註詳七畫。

𡅰：《說文》嘈本字。

𡅱：《集韻》與喚同。或作𡅽。

𡅹：《篇海》知連切，音氈。難言也。

囑：《廣韻》之欲切《集韻》朱欲切，𠀤音燭。《玉篇》付囑也。《廣韻》託也。《字彙》俗作嘱。

𡅺：《集韻》仕戢切，音霵。㘊𡅺，衆聲疾貌。

𡅻：《唐韻》《集韻》𠀤呼官切，音讙。《說文》呼也。从㗊莧聲。《集韻》或作嚾。又《類篇》虛旰切，音漢。義同。又《玉篇》荒貫切，音渙。與喚同。又《博雅》鳴也。《集韻》或作𡅱。《廣韻》書作𡅽。

囒：《玉篇》呂干切，音闌。與㘓同。詳前㘓字註。

囓：《字彙》同齧。噬也。《後漢·孔融傳》猶昆蟲之相齧。

𡅼：《集韻》與𡁈同。

𡅽：《廣韻》𡅻書作𡅽。

𡅾：《玉篇》《廣韻》《集韻》𠀤古文嚴字。註詳十七畫。

𡅿：《說文》嘾本字。

𡆆：《篇海》勒可切，音㰁。《字彙》裂也。見釋典。《正字通》經呪本作囉。訓裂，當作攞。

㘛：《篇海》與嵌同。㘛𡆑，山也。又《字彙補》音堪。蠻曲名。唐韋臯進蠻中樂曲十一：㘛聰綱摩。

𡆏：《篇海》與𡂛同。

𡆐：籀文艱字。

𡆑：《廣韻》五銜切《集韻》魚銜切，𠀤音巖。《廣韻》呻吟。《集韻》與㘙同。

㘜：《五音集韻》雔俗作㘜。雙鳥也。註詳隹部八畫。

𡆒：《集韻》艱古作𡆒。註詳艮部十一畫。

𡆓：《集韻》譸古作𡆓。註詳言部十四畫。

