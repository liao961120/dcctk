廴：《唐韻》余忍切《集韻》以忍切，𠀤音引。《說文》廴，長行也。从彳，引之。又《集韻》羊進切，音酳。延也。《玉篇》今作引。

㢟：《唐韻》丑連切《集韻》抽延切，𠀤音梴。《說文》安步㢟㢟也。又《集韻》丑展切，音囅。義同。

延：《唐韻》以然切《集韻》《韻會》《正韻》夷然切，𠀤音綖。《說文》長行也。又《廣韻》進也。《禮·射義》孔子使子路執弓矢出延射。《儀禮·覲禮》𢷤者延之曰升。《註》從後詔禮曰延。延，進也。又《爾雅·釋詁》長也。《揚子·方言》延永，長也。凡施於年者謂之延，施於衆長謂之永。《班固·西京賦》歷十二之延祚。又《廣韻》遠也。《史記·蒙恬傳》延袤萬餘里。又《爾雅·釋詁》𨻰也。《疏》鋪𨻰也。又《正韻》納也。《前漢·公孫弘傳》弘起客館，開東閣，以延賢人。又《集韻》及也。《書·大禹謨》賞延于世。又《廣韻》稅也，言也。又《韻會》遷延也，淹久貌。《左傳·襄十四年》晉人謂之遷延之役。《註》遷延，却退也。《張衡·西京賦》遷延邪睨。《註》李善曰：遷延，引身也。又盤屈曰宛延。《揚雄·甘泉賦》颺翠氣之宛延。《註》宛延，長曲貌。又《爾雅·釋詁》閒也。《疏》謂閒𨻶。今墓道也。《左傳·隱元年隧而相見註》隧若今延道。又《韻會》州名。漢高奴縣，後魏置延州。又地名。《左傳·隱元年》至於廩延。《註》廩延，鄭邑。𨻰留酸棗縣北有延津。又《昭二十七年》延州來季子聘於上國。《註》季子本封延陵，後復封州來，故曰延州來。又《前漢·地理志》張掖郡有居延縣。《註》居延澤在東北，古文以爲流沙。又姓。《後漢·延篤傳》篤，南陽人，爲京兆尹。又《集韻》以淺切，音演。冕上覆也。《禮·玉藻》天子玉藻十有二旒，前後邃延。《集韻》或作綖。又《廣韻》于線切《集韻》《韻會》延面切，𠀤音羨。《集韻》延，及也。《張衡·西京賦》重閨幽闥，轉相踰延。望䆗窱以逕庭，渺不知其所返。《註》延言互相周通。

𢌛：《集韻》諸盈切，音征。《說文》行也。◎按《前漢·功臣表》武帝征和紀年皆書作𢌛和。顏師古曰：𢌛亦征字也。

廷：《廣韻》特丁切《集韻》《韻會》《正韻》唐丁切，𠀤音亭。《說文》朝中也。《廣韻》朝廷也。《論語》其在宗廟朝廷。《疏》朝廷，布政之所。《釋文》廷，停也，人所集之處。又《廣韻》正也。《韻會》直也。又《廣韻》廷者，平也。又廷尉，官名。《前漢·百官表》廷尉，秦官。《註》廷，平也，治獄貴平，故以爲號。又《廣韻》《韻會》《正韻》𠀤徒徑切，亭去聲。義同。

𢌝：《集韻》丑忍切，縝上聲。《類篇》走也。

建：《唐韻》《集韻》《韻會》𠀤居萬切，犍去聲。《說文》立朝律也。《書·洪範》建用皇極。又《玉篇》豎立也。《韻會》置也。《易·比卦》先王以建萬國，親諸侯。又《廣韻》木名。在弱水，直上百仞，無枝。又星名。《禮·月令》仲春之月，旦建星中。《註》建星在斗上。《史記·天官書》建星者，旗也。《註》建六星在斗北，臨黃道，天之都關也。又州名。《韻會》本吳建安郡，唐立建州。又姓。《廣韻》楚王子建之後。《前漢·元后傳》有建公。又《集韻》《韻會》𠀤紀偃切，犍上聲。《集韻》覆也。《史記·高帝紀》猶居高屋之上，建瓴水也。《註》居高屋而翻瓴水，言向下之勢易也。又與鍵通。《禮·樂記》倒載干戈，包之以虎皮，名之曰建櫜。《註》建，讀爲鍵。

廻：《篇韻》同回。《史記·鄒陽傳》墨子廻車。◎按韻書無此廻字。據《廣韻》廻當作迴。

𢌦：《集韻》丈梗切，棖上聲。《廣雅》盡也。

𢌨：《五音集韻》尹甸切，延去聲。相顧視而行也。《集韻》从辵作𨕐。

