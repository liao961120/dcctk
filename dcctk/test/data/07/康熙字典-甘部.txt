甘：〔古文〕𠙸𠙿《唐韻》古三切《集韻》《韻會》《正韻》沽三切，𠀤感平聲。《說文》美也。《徐曰》物之甘美者也。《韻會》五味之一。《正韻》甜也。《書·洪範》稼穡作甘。《傳》甘味生于百穀。《詩·衞風》誰謂荼苦，其甘如薺。《禮·月令》中央土，其味甘。又言之悅耳。亦曰甘。《左傳·昭十一年》幣重而言甘。又《詩·衞風》願言思伯，甘心首疾。《傳》甘，厭也。《疏》謂思之不已，乃厭足於心，用是生首疾也。凡人飮食口，甘遂至于厭足，故云：甘，厭也。又《左傳·莊九年》管召，讎也。請受而甘心焉。《註》甘心，言欲快意戮殺之。又《易·臨卦》六三甘臨，无攸利。《註》甘者，佞邪說。媚不正之名也。又《玉篇》樂也。《淮南子·繆稱訓》故人之甘甘非正爲蹠也。《註》人之甘甘，猶樂樂而爲之。又《淮南子·道應訓》大疾則苦而不入，大徐則甘而不固。《註》甘，緩意也。又姓。《書·說命》台小子舊學于甘盤。《註》甘盤，殷賢臣。又甘茂甘羅，𠀤秦人。又《抱朴子辯問卷》子韋甘均，占𠋫之聖也。又漢複姓有甘莊甘土甘先三氏。又地名。《書·甘誓》大戰于甘。《傳》甘，有扈郊地名。《左傳·僖二十四年》初，甘昭公有寵於惠后。《註》甘昭公，王子帶也，食邑於甘。又《昭十七年》陸渾子奔楚，其衆奔甘鹿。《註》甘鹿，周地。又山名。《山海經》中山經，薄山之首曰甘棗之山。又水名。《山海經》鹿蹄之山，甘水出焉。《註》按水經：甘水出南山甘谷。又州名。《五音集韻》元魏西涼州攺甘州。又《前漢·郊祀志》武帝作甘泉宮。又木名。《詩·召南》蔽芾甘棠。《傳》甘棠，杜也。《疏》郭璞曰：今之杜梨。《山海經》有不死之國，阿姓，甘木是食。《註》甘木卽不死樹。又《正韻》果名，俗作柑。《風土記》甘橘之屬，滋味甘美。又《古今注》甘實形如石榴者，謂之壷甘。又草名。《博雅》陵澤，甘遂也。《又》美丹，甘草也。又《集韻》古暗切，音紺。土之味也。又《集韻》《韻會》《正韻》𠀤胡甘切，音酣。《書·五子之歌》甘酒嗜音。又熟也。《莊子·徐無鬼》甘寢。○按《正韻》別作戸甘切，胡、戸同母。不宜分列。

𤮺：《說文》甘本字。《六書正譌》从口含一，物之甘美者。會意。

𤮻：《玉篇》古文旨字。註詳日部二畫。

𤮼：《廣韻》徒耐切《集韻》待戴切，𠀤音代。甘也。

𤮽：《集韻》沽三切，音甘。南方有𤮽𤯋林。東方朔說。

𤯁：《集韻》𠯑古作𤯁。註詳口部四畫。

甚：〔古文〕𠯕𥱅《唐韻》《集韻》《韻會》《正韻》𠀤時鴆切，音任。《說文》尤安樂也。《廣韻》劇過也。《韻會》尤也，深也。《易·繫辭》其道甚大，百物不廢。《詩·小雅》彼譖人者，亦已大甚。《淮南子·修務訓》由此觀之，則聖人之憂勞百姓甚矣。又《唐韻》常枕切《集韻》《韻會》食荏切《正韻》食枕切，𠀤音忍。義同。《潘岳·關中詩》主憂臣勞，孰不祇懍。愧無獻納，尸素以甚。叶上寢稔。

𤯂：《字彙補》古文吳字。見玉篇。○按《玉篇》吳字古文作𡗾，《字彙補》譌作𤯂。

㽍：《集韻》枯甘切，音堪。甒也。

甛：〔古文〕餂《唐韻》《集韻》《韻會》《正韻》𠀤徒兼切，音恬。《說文》美也。从舌作甛。舌知甘者。《博雅》甛，甘也。《張衡·南都賦》酸甜滋味，百種千名。又《蘇軾·發廣州詩》三杯輭飽後，一枕黑甜餘。《註》輭飽謂飮酒，黑甜謂臥睡也。又水名。《洞冥記》甜水去虞淵八十里。《集韻》亦書作甜。

甜：《集韻》與甛同。

𤯇：《集韻》以冉切，音琰。甘也。

甝：《廣韻》《集韻》《韻會》𠀤胡甘切，音酣。《爾雅·釋獸》甝，白虎。

甞：《集韻》同嘗。詳口部嘗字註。

㽎：《廣韻》徒含切《集韻》都含切，𠀤音覃。㽎㽎，室宇深邃貌。又《集韻》徒南切，音壜。義同。又徒感切，音毯。盛也。又《廣韻》許金切《集韻》虛金切，𠀤音欣。火盛貌。

𤯈：《集韻》之夜切，音柘。同蔗。

㽐：《廣韻》許兼切《集韻》馨兼切，𠀤音薟。與馦同。《博雅》馦馦，香也。又《集韻》火占切，音𡝫。義同。

𤯉：《字彙補》古文耽。字註詳耳部四畫。

𤯋：《集韻》同蔗

𤯌：《唐韻》《集韻》𠀤古三切，音甘。《說文》和也。又《廣韻》《集韻》𠀤胡甘切，音酣。又《廣韻》口含切《集韻》枯含切，𠀤音堪。又《集韻》徒南切，音覃。又葛合切，音閣。義𠀤同。

㽑：《廣韻》徒含切《集韻》徒南切，𠀤音覃。長味也。又《廣韻》徒紞切《集韻》徒紺切，𠀤音窞。甘也。

𤯎：《字彙》同𤯌。

𤯐：《集韻》余廉切，音鹽，味甘。

