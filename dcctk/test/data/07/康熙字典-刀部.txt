刀：《唐韻》《集韻》《韻會》都勞切《正韻》都高切，𠀤到平聲。《說文》兵也。象形。《徐曰》象刀背與刃也。《釋名》刀，到也。以斬伐到其所也。《玉篇》所以割也。《左傳·襄三十一年》未能操刀而使割也。又錢名。《初學記》黃帝採首山之銅，始鑄爲刀。《史記·平準書》龜貝金錢刀布之幣興焉。《註》索隱曰：刀者，錢也。以其形如刀。《前漢·食貨志》利於刀。《註》如淳曰：名錢爲刀者，以其利於民也。又《詩·衞風》誰謂河廣，曾不容刀。《朱註》小船曰刀。《正韻》小船形如刀。

刁：《唐韻》都聊切《集韻》《韻會》《正韻》丁聊切，𠀤音貂。古者軍有刁斗。《前漢·李廣傳》不擊刁斗。《註》孟康曰：以銅作鐎，受一斗，晝炊飮食，夕擊夜行。又刁刁，風欲止微動貌。《莊子·齊物論》而獨不見之調調之刁刁乎。《郭象註》調調，刁刁，搖動貌。又姓。《史記·貨殖傳》齊俗賤奴虜，而刁閒獨愛貴之。《韻會》出渤海齊大夫豎刁之後。《韻會》《說文》刀，兵也。都牢切，又丁聊切。本一字而二音，後人作刁以別之而已。

刂：《韻會》刀，隷或作刂。補遺：《五音篇海》必堯切，音標。飛火也。

刃：《唐韻》《集韻》《韻會》《正韻》𠀤而振切，忍去聲。《說文》刀堅也。象刀有刃之形。《徐曰》若今刀刃，皆別鑄剛鐵，故从一。《玉篇》刀刃也。《莊子·養生主》臣之刀十九年矣，所解數千牛，而刀刃若新發于硎。又《韻會》刀加距爲刃。《字彙》俗作刄，非。又而鄰切，音人。《揚子·太玄經》旌旗絓羅太恨民也。兵衰衰不血刃也。

刅：《集韻》楚良切，音窻。《說文》傷也。从刀从一。《徐曰》一刀所傷。指事也。《韻會》本作刅，或作創。

分：《唐韻》府文切《集韻》《韻會》方文切，𠀤音餴。《說文》別也。从八刀，刀以分別物也。《易·繫辭》物以羣分。又《增韻》裂也，判也。又《廣韻》賦也，施也。《增韻》與也。又《玉篇》隔也。又《前漢·律歷志》一黍之廣爲一分。分者，自三微而成著，可分別也。又半也。《公羊傳·莊二年》師喪分焉。《荀子·仲尼篇》以齊之分，奉之而不足。又徧也。《左傳·哀元年》熟食者分，而後敢食。又與紛通。《荀子·儒效篇》分分乎其有終始也。《淮南子·繆稱訓》禍之生也分分。《註》猶紛紛。又《周禮·天官》以待國之匪頒。《註》匪讀爲分。又《唐韻》扶問切《集韻》《韻會》符問切，𠀤汾去聲。名分也。《禮·禮運》禮達而分定。又均也，分劑也。《禮·曲禮》分毋求多。又分位也。《漢諸葛亮出師表》此臣所以報先帝，而忠陛下之職分也。又《集韻》方問切，紛去聲。均也。《左傳·僖元年》救患分災。又《正韻》府吻切，音粉。《爾雅·釋器》律謂之分。《註》分音粉，律管可以分氣。又《韻補》叶膚容切，音丰。《曹植·七啓》太極之初，渾沌未分。萬物紛錯，與道俱隆。又叶膚眠切，音近徧。《班固·西都賦》九市開場，貨別隊分。人不得顧，車不得旋。災字原刻从𡿧。

𠚥：《唐韻》都聊切《集韻》丁聊切，𠀤音貂。《博雅》斷也。本作刟。或作𠛪。《玉篇》斷取也。

𠚦：《集韻》似古作𠚦。註見人部五畫。

𠚧：《玉篇》而利切，音二。削也。

𠚨：《集韻》居虬切，音糾。大刀也。

切：《唐韻》《集韻》《韻會》《正韻》𠀤千結切，音竊。《說文》刌也。从刀，七聲。《廣韻》割也，刻也。《爾雅·釋器》骨謂之切。《註》治骨器。《禮·內則》聶而切之爲膾。又迫也，急也。《禮·禮器疏》祭祀之事，必以積漸敬愼，不敢偪切也。又愨實也。《後漢·馮衍傳》明君不惡切愨之言。又《揚雄·長楊賦》請略舉凡，而客自覽其切。《註》師古曰：切，要也。又《史記·扁鵲傳》不待切脈。《註》切，按也。又《韻會》譏切也，剴切也。又《韻會》反切。一音展轉相呼謂之反，亦作翻，以子呼母，以母呼子也。切謂一韻之字相摩以成聲謂之切。又《前漢·外戚傳》切皆銅沓，冒黃金塗。《註》師古曰：切，門限也。音千結反。又《唐韻》《集韻》《韻會》《正韻》𠀤七計切，音砌。衆也。又一切，大凡也。《前漢·平帝紀》一切滿秩如眞。《註》師古曰：一切者，權時之事，如以刀切物，苟取整齊，不顧長短縱橫，故言一切。又《韻補》砌或作切。《張衡·西京賦》設切厓隒。李善註：古字通。又叶音刺，與刺通。《儀禮註》采時世之詩爲樂歌，所以通情相風切也。

刈：〔古文〕𠛄《唐韻》魚肺切《集韻》魚刈切《韻會》疑刈切《正韻》倪制切，𠀤音乂。《說文》芟草也。《徐曰》本作乂，後人又加刀作刈。《屈原·離騷》願竢時乎吾將刈。《註》刈，穫也。草曰刈，穀曰穫。又通艾。《前漢·匈奴傳》艾，朝鮮之旃。《註》師古曰：艾讀曰刈。刈，絕也。又《玉篇》取也，殺也。又《韻會》絕也。

𠚩：《集韻》北角切，邦入聲。裂也。本作剝。《說文》剝，重文作𠚩。《集韻》亦作𠛧，或作𠚬。

𠚪：《集韻》與從同。互見人部从字註。又《字彙補》古剝字。見《歸藏易》。註見八畫。

刉：《字彙》同刏。

㓚：《唐韻》《正韻》古紅切《集韻》《韻會》沽紅切，𠀤音公。《博雅》銍謂之㓚。《廣韻》穫也。《韻會》刈也。

刊：《唐韻》苦寒切《集韻》《韻會》《正韻》丘寒切，𠀤看平聲。《說文》剟也，从刀干聲。《廣韻》削也。又斫也。《周禮·秋官·柞氏》夏日至，令刊陽木而火之。《註》謂斫去次地之皮。又通栞。《前漢·地理志》隨山栞木。《註》師古曰：栞，古刋字。斫其木也。又《韻補》叶丘虔切，音愆。《曹子建·怨歌行》周旦佐文武，金縢功不刊。推心輔王室，二叔反流言。又叶古案切，音旰。《揚雄·酈商銘》橫恥愧景，刎頸自獻。金紫褒表，萬世不刋。章樵讀。又刻也。《晉書·孫綽傳》必須綽爲𥓓文，然後刋石焉。《王儉褚淵𥓓》刋玄石以表德。《字彙》楊愼曰：劉歆答揚雄，懸諸日月不刋之書，言不可削除也。今俗誤作刻梓之用。各處鄕試序多云：刊其文之佳者若干篇。張睿甫曰：刋字亦可用。刋其字外之餘木，而後字成，故刻字謂之刋，猶遷官而謂之除也。

刋：《玉篇》七見切。切也。《韻會》刊从干戈之干，刋从千，與刊異。考證：〔《周禮·秋官》柞氏夏至日令刋陽木而火之。〕謹照原文至日改日至。

𠚭：《集韻》丁歷切，音的。斷也。

𠚮：《玉篇》魚乙切，音㔎。斷也。

𠚯：《集韻》枯昆切，音坤。斫木枝也。《正字通》齊民要術借作髠。

刌：《唐韻》倉本切《集韻》《韻會》取本切《正韻》趨本切，𠀤音忖。《說文》切也。从刀，寸聲。《玉篇》切斷也。《儀禮·特牲饋食》刌肺三。《前漢·元帝紀》自度曲，被歌聲，分刌節度。《註》韋昭曰：刌，切也。謂能分切句絕，爲之節制也。又《廣韻》細切也。《增韻》割也，截也。又《集韻》此演切，音淺。義同。

𠚰：《字彙補》音未詳。《吳越春秋》越王謹上𠚰靑天。《王霸文紀》𠚰作刻。

𠚱：《字彙補》知鐵切，音折。以血塗刀也。

刎：《唐韻》《集韻》《韻會》《正韻》𠀤武粉切，音吻。《說文》剄也。《玉篇》割也。《禮·檀弓》不至者刎其人。《史記·張耳𨻰餘傳》兩人相與，爲刎頸交。《韻會》或作歾。

𠚷：《篇海》音齒。割物。

𠚸：《字彙》同𠛎，俗省。

刏：〔古文〕𣱚《唐韻》居依切《集韻》《韻會》居希切《正韻》堅溪切，𠀤音機。《廣韻》斷切也，刺也，刲傷也。《周禮·秋官·士師》凡刏珥。《註》釁禮之事用牲，毛者曰刏，羽者曰衈。又《唐韻》《集韻》《韻會》𠀤渠希切，音祈。義同。又《集韻》《韻會》𠀤其旣切，祈去聲。義同。又《唐韻》《集韻》《韻會》𠀤古對切，音憒。刲也。一曰礪刀。又《集韻》古外切，音儈。《說文》劃傷也。一曰斷也。一曰刀不利，於瓦石上刏之。

𠚹：《集韻》所鑒切，衫去聲。刈也。《玉篇》刀𠚹。

𠚺：《集韻》所駕切，沙去聲。刺也。

刐：《玉篇》得旱切，丹上聲。割也。

刑：《唐韻》戸經切《集韻》《韻會》乎經切《正韻》奚經切，𠀤音形。《說文》剄也。从刀，幵聲。又《玉篇》罰總名也。《易·豐卦》君子以折獄致𠛬。《禮·王制》𠛬者，侀也。侀者，成也。一成而不可變。又《爾雅·釋詁》常也，法也。《疏》謂常法也。《書·召誥》王位在德元，小民乃惟𠛬。用于天下，越王顯。《註》王有首天下之德，民皆儀𠛬。用德于下，王德益顯也。《詩·大雅》尚有典𠛬。《朱傳》典𠛬，舊法也。又成也。《禮·學記》敎之不𠛬，其此之由乎。又《禮·禮運》𠛬仁講讓。《註》𠛬，猶則也。又與鉶通。《周禮·天官·內饔》羞脩𠛬膴。《註》𠛬，羹器。《史記·太史公自序》啜土𠛬。《註》𠛬以盛羹也。又叶胡光切，音黃。《詩·大雅》罔敷求先王，克共明𠛬。《朱傳》胡光反。又《玉篇》𠛬同㓝。《說文》𠛬本字。考證：〔《禮·樂記》敎之不𠛬，其此之由乎。〕謹照原書樂記改學記。

㓝：〔古文〕𠜚《集韻》同𠛬。《說文》罰辠也，國之㓝罰也。从井刀，刀守井，飮之人入井，陷于川，守之割其情也。《韻會》復古篇云：𠛬从刀幵聲，剄也。㓝从刀井，㓝法也。今經史皆通作𠛬。

𠚻：《篇海》音刁。以取禾穗也。

㓞：《唐韻》恪八切《集韻》丘八切，𠀤音劼。《說文》巧㓞，或作𠛉。又與契通。《六書正譌》音器，約也。从刀丰聲。象刀刻畫竹木以記事者。別作契栔，後人所加。

𠚼：《集韻》紕民切，音𦆯。分也。又悲巾切，音彬。義同。

𠚽：《集韻》紀披切，音羈。刀取物也。又舉綺切，音紀。曲刀。《玉篇》同剞。

划：《唐韻》戸花切《集韻》《正韻》胡瓜切，𠀤音華。《廣韻》撥進船也。《集韻》舟進竿謂之划。又《正字通》方音讀若話，俗呼小船爲划子。又《廣韻》《集韻》𠀤古臥切，果去聲。鐮也。《玉篇》刈𠛎也。又《廣韻》《集韻》𠀤古火切，音果。割也。

𠚾：《篇海》同砑。

刓：《唐韻》五丸切《集韻》《韻會》《正韻》吾官切，𠀤音岏。《說文》剸也。从刀，元聲。一曰齊也。《徐曰》印刓弊。《前漢·韓信傳》刻印刓忍不能予。《註》蘇林曰：刓音刓角之刓，與摶同。手弄角訛，不忍授也。《玉篇》削也。《廣韻》圓削也。《六書故》削去廉隅也。《楚辭·九章》刓方以爲圓。又《集韻》或作㝴。亦作園。《莊子·齊物論》五者园而幾向方矣。《註》角泯鑠也。又通作玩。《前漢·酈食其傳》爲人刻印，玩而不能授。《註》師古曰：韓信傳作刓，此作玩，義各通。又《韻補》叶虞袁切，音元。《白居易詩》危石疊四五，𡾋嵬剞且刓。造物者何意，惟在嵓東偏。考證：〔《前漢·韓信傳》刻刓忍不能予。〕謹照原文刻下增印。

𠚿：《篇海》同鏟。

刔：《集韻》古穴切，音決。《玉篇》剔也。

𠛀：《篇海》之容切，音鍾。刮削物也。

刕：《唐韻》力脂切《集韻》良脂切，𠀤音棃。姓也。出蜀刀達之後，避難改爲刕字。又《六書故》刕又作剺，或作㓿。又《集韻》憐題切，音黎。義同。㓿字原刻从刀。本书有䵑𠠍，無㓿。

刖：《唐韻》《集韻》《韻會》𠀤魚厥切，音月。《說文》絕也。从刀，月聲。本作跀，斷足也。从足，月聲。《徐曰》足見斷爲跀，其𠛬名則刖也。今文但作刖。《書·呂𠛬》刖足曰剕。《前漢·𠛬法志》刖罪五百。又《唐韻》《集韻》《韻會》《正韻》𠀤五忽切，音兀。斷足也。《集韻》或作𧿁。

列：《唐韻》《正韻》良薛切《集韻》《韻會》力櫱切，𠀤音裂。《說文》分解也。《廣韻》行次也，位序也。《前漢·韋玄成傳》恤我九列。《註》九卿之位。《顏延之·曲水詩序》婆娑于九列。又軍伍。《左傳·僖二十二年》不鼓不成列。又布也，𨻰也。《班固·西都賦》陛戟百重，周廬千列。又《周禮·地官·稻人》以列舍水。《註》列者，𠗲其町畦，必使平垣，則水可止舍也。又姓。《廣韻》鄭有列禦𡨥。又《集韻》力制切，音例。比也。

𠛁：《字彙補》古文用字。註見部首。

𠛂：《字彙補》同刅，傷也。

𠛃：《字彙補》余時切，音怡。巧𠛃也。

𠛄：《字彙補》古文刈字。註見二畫。

𠛎：《唐韻》古侯切《集韻》居侯切，𠀤音鉤。《說文》鎌也。《廣韻》關西呼鎌爲𠛎。

刜：《唐韻》《集韻》《韻會》《正韻》𠀤敷勿切，音拂。《說文》擊也。《玉篇》斫也。《集韻》斷也。《左傳·昭二十六年》苑子刜林雍斷其足。《白居易·劒詩》君勿矜我玉可切，君勿誇我鍾可刜。不如持取抉浮雲，無令漫漫蔽白日。又《唐韻》《集韻》𠀤符勿切，音佛。義同。

初：〔古文〕䥚《唐韻》《集韻》楚居切《正韻》楚徂切，𠀤楚平聲。《說文》始也。从刀衣，裁衣之始也。《徐曰》禮之初，施衣以蔽形。《書·禹謨》率百官若帝之初。《蔡仲》愼厥初。又《禮·檀弓》夫魯有初。《註》初謂故事。又《列子·天瑞篇》太初者，氣之始也。《韓愈詩》賢愚同一初。《韻會》又姓。

刞：《唐韻》《集韻》𠀤七慮切，音覷。耕土器。

㓟：《集韻》攀糜切，音披。刀析也，剝也。又蒲糜切，音皮。義同。又披義切，披去聲。義同。

𠛏：《玉篇》《集韻》𠀤古文州字。註見巛部三畫。

𠛐：《玉篇》古文制字。註詳六畫。《說文》从刀从未。未，物成有滋味，可裁斷也。會意。本作𠛐，隷作制。

刟：《集韻》丁聊切，音貂。《博雅》斷也。或作𠚥。《玉篇》同𠚥。

删：〔古文〕𠛹《唐韻》所姦切《集韻》《韻會》《正韻》師姦切，𠀤音澘。《說文》剟也。从刀册。册，書也。古以𥳑牘，故曰孔子刪詩，言有所取捨也。會意。《廣韻》又除削也。《前漢·律歷志》刪其僞辭，取正義著於篇。

刡：《唐韻》武盡切《集韻》弭盡切，𠀤音泯。《玉篇》刡，削。《集韻》削也。

刢：《唐韻》《集韻》𠀤郞丁切，音靈。刀剖物。本作𠠢，或作𠟨。

𠛑：《唐韻》胡田切《集韻》胡干切，𠀤音賢。自刎頸。

𠛒：《集韻》姑華切，音瓜。《玉篇》割也。

刣：《篇海》音鍾。刮削物也。

判：《唐韻》《集韻》《韻會》《正韻》𠀤普半切，音泮。《說文》分也。从刀，半聲。《玉篇》分散也。又《增韻》半也。《周禮·地官·媒氏》掌萬民之判。《註》判，半也。得耦爲合，主合其半。又《周禮·秋官·朝士》凡有責者，有判書以治則聽。《註》判，分半而合者，故書判爲辨。又《前漢·翟方進傳》天地判合。《註》師古曰：判之言片也。又斷也。《唐書·選舉志》試身言書判。又《韻會》宰相出典州曰判。又通作牉。《字林》牉合其半，以成夫婦。《儀禮·喪服禮》夫妻牉合。又通作泮。《史記·陸賈傳》自天地剖泮。

別：〔古文〕𠔁《唐韻》方別切《集韻》《韻會》筆別切《正韻》必列切，𠀤鞭入聲。《說文》分解也。《玉篇》分別也。《增韻》辨也。《禮·曲禮》日月以告君，以厚其別也。《爾雅·釋山》小山別大山，鮮。《疏》謂小山與大山不相連屬者名鮮。《淮南子·齊俗訓》宰庖之切割分別也。《晉·仲長敖覈性賦》同稟氣質，無有區別。又傅別，謂券書也。《周禮·天官·小宰》八成，聽稱責以傳別。《註》鄭曰：爲大手書於一札，中字別之。又《唐韻》《集韻》《韻會》皮列切《正韻》避列切，𠀤便入聲。《玉篇》離也。《增韻》解也，訣也。《江淹·別賦》黯然銷䰟者，惟別而已矣。《宋·謝惠連·夜集歎乖詩》詩人詠踟躕，搔首歌離別。《梁荀濟贈隂梁州詩》已作金蘭契，何言雲雨別。

刦：《集韻》《韻會》𠀤訖業切，音訐。强取也。《增韻》奪去也，剽掠也。《左思·吳都賦》刦剞熊羆之室。又《正韻》禁持也。《荀子·修身篇》刦之以師友。又《韻會》劫通作刦。

刧：《韻會》刦俗作刧。《荀子·王制篇》齊桓公刧於魯莊。又劫通作刧。

刨：《集韻》蒲交切，音胞。削也。

𠛓：《集韻》力九切，音柳。割也。

㓠：《唐韻》《集韻》𠀤多忝切，音點。刀缺。一曰斫也。又《集韻》都念切，點去聲。《說文》缺也。詩白圭之㓠。《玉篇》或作玷。

利：〔古文〕𥝤《唐韻》《集韻》《韻會》力至切《正韻》力地切，𠀤音詈。《說文》銛也。从刀和，然後利，从和省。易利者，義之和也。《前漢·鼂錯傳》兵不完利，與空手同。又《廣韻》吉也，宜也。《易·賁卦》利有攸往。又私利也。《莊子·騈拇篇》小人以身殉利。又《禮·坊記》先財而後禮，則民利。《註》利猶貪也。又《前漢·高帝紀》徙齊楚大族五姓關中，與利田宅。《註》師古曰：利謂便好也。又《周禮·冬官考工記》軸有三理，三者以爲利也。《註》利，滑密也。又州名。《韻會》巴蜀地。晉西益州，梁改利州。又姓。《韻會》漢有利乾，爲中山相。又《韻補》叶音棃。《古樂府》雨雪霏霏雀勞利，長觜飽滿短觜饑。

𠛔：《篇海》初已切，音齒。割物也。

𠛕：《篇海類編》公懷切，音乖。斷也。

𠛖：《篇海類編》丑全切，音川。去皮也。

𠛗：《字彙補》同刦。

𠛘：《字彙補》力支切，音釐。割也。

𠛙：《字彙補》二位切，音芮。摩也。

𠛚：《五音篇海》生括切，音刷。《海篇》割也。

𠛛：《字彙補》古文割字。註詳十畫。

刮：《唐韻》古䫄切《集韻》《韻會》古刹切《正韻》古滑切，𠀤音鴰。《說文》掊把也。一曰摩切。《廣韻》刮削。《周禮·冬官考工記》刮摩之工。

𠛧：《集韻》北角切，邦入聲。與剝𠚩同。

𠛨：《篇海》初栗切，音𠞘。割聲。

𠛩：《字彙》居尤切，音鳩。出罪也。

𠛪：《集韻》他彫切，跳平聲。剔也。又丁聊切，音貂。《博雅》斷也。

𠛫：《篇海》丁可切，多上聲。𠛫摑也。

刯：《集韻》居曾切，亙平聲。剖也。

到：《唐韻》《正韻》都導切《集韻》《韻會》刀號切，𠀤音倒。《爾雅·釋詁》到，至也。《疏》到者，自遠而至也。《詩·大雅》靡國不到。又姓。《韻會》出彭城楚令尹屋到之後。

𠛬：《說文》刑本字。

㓡：《唐韻》《集韻》𠀤俯九切，音否。《說文》刀握也。又《廣韻》斐父切，音撫。同弣。

刱：《唐韻》初亮切《集韻》《韻會》楚亮切《正韻》楚浪切，𠀤音愴。《說文》造法刱業也。从井，刅聲。《徐曰》井，法也。刅音瘡。《廣韻》初也。又通作創。《孟子》創業垂統。又《集韻》初良切，愴平聲。傷也。本作刅。或作𠛂。

𠛭：《集韻》縈玄切，音淵。《說文》挑取也。一曰窒也，剜也。本作剈。又《集韻》因蓮切，音烟。義同。

刲：《唐韻》苦圭切《集韻》《韻會》傾畦切，𠀤音奎。《說文》刺也，割也。《易·歸妹》士刲羊無血。《禮·內則》炮取豚若牂刲之。又《集韻》涓惠切，音桂。義同。《集韻》或作𠝥。

刳：《唐韻》苦胡切《集韻》《韻會》《正韻》空胡切，𠀤音枯。《說文》判也。《易·繫辭》刳木爲舟。又《玉篇》空物腸也，屠也。《前漢·王莽傳》與巧屠共刳剝之。《註》刳，剖也。又《集韻》墟侯切，音摳。義同。

刴：《唐韻》《集韻》𠀤都唾切，多去聲。《玉篇》斫也。《廣韻》斫判也。

𠛮：《集韻》逡緣切，音詮。削也。

㓢：《唐韻》盧各切《集韻》《韻會》《正韻》歷各切，𠀤音洛。剔也。

刵：《唐韻》《集韻》仍吏切《正韻》而至切，𠀤音餌。《說文》斷耳也，从刀耳。《書·康誥》非汝封劓刵人，無或劓刵人。又《集韻》牛芮切，音㓷。義同。

制：〔古文〕𠜔𠝦𠝁𠛐《唐韻》《集韻》《韻會》《正韻》𠀤征例切，音製。《說文》裁也。又《增韻》正也，御也，檢也，造也。又《廣韻》禁制也。又《前漢·高帝紀》太后臨朝稱制。《註》師古曰：天子之言曰制書，謂爲制度之命也。又成法曰制。《左傳·隱元年》今京不度，非制也。又《禮·曲禮》士死制。《註》制謂君命，士受命致死也。又《禮·禮器》大廟之內敬矣，君親制祭。《註》朝踐進血之時，君自斷制牲肝，洗于鬱鬯，祭神于室也。又邑名。《左傳·隱元年》制，巖邑也。又叶音哲。《崔駰·達旨》隂陽始分，天地初制。皇綱云敘，帝紀乃設。又《韻會》浙或作制。江名，在東陽。《莊子·外物篇》自制河以東。

𠛯：《正字通》譌字。◎按《玉篇》作𠜔，古文制。《集韻》《韻會》制，古作𠜔。此作𠛯，譌。

㓣：《唐韻》苦洽切《集韻》乞洽切，𠀤音恰。陷也。又《玉篇》古文割字。註見十畫。

刷：《唐韻》《集韻》《韻會》《正韻》𠀤數滑切，測入聲。《說文》刮也。《爾雅·釋詁》刷，淸也。《註》掃刷所以爲潔淸。《周禮·天官·凌人》夏頒冰掌事秋刷。《註》刷，淸也。秋凉，冰不用，可以淸除其室。《前漢·武帝紀》欲刷恥改行。《註》師古曰：刷，除也。《左思·吳都賦》刷蕩漪瀾。又《顏延之·馬賦》旦刷幽燕，畫𥞊荆越。《註》形容其迅疾也。又《博雅》𥮝謂之刷。又《增韻》根刷，尋究也。又《唐韻》《集韻》《韻會》《正韻》𠀤所劣切，音𠴪。義同。考證：〔《顏延之·馬賦》旦刷幽燕，畫抹荆越。〕謹照原文畫抹改畫𥞊。

𠛰：《說文》別本字。𠛰，分解也。隷作別。

券：《唐韻》去願切《集韻》《韻會》《正韻》區願切，𠀤音勸。《說文》契也。从刀，聲。以木牘爲要約之書，以刀剖之，屈曲犬牙。《釋名》券，綣也，相約束繾綣爲限也。《史記·田敬仲世家》蘇秦謂田軫曰：公常執左券，以責于秦韓。又《孟嘗君傳》馮驩收責於薛，旣還，曰：臣合券焚之，市義而反。《韻會》从刀，不从力。券，古卷字也。

刹：《唐韻》初鎋切《集韻》《韻會》初轄切《正韻》初戛切，𠀤音䓭。《玉篇》刹，柱也。《增韻》又僧寺。又釋冢上立柱，中藏舍利子，亦曰刹。《王巾頭陀寺𥓓》列刹相望。《註》列刹，佛塔也。《集韻》或作𠜽。

刺：《唐韻》《集韻》《韻會》七賜切《正韻》七四切，𠀤此去聲。《說文》刺，直傷也。从刀束。《爾雅·釋詁》刺，殺也。《春秋·僖二十八年》公子買戍衞，不卒戍刺之。《公羊傳》刺之者何，殺之也。又《儀禮·士相見禮》庶人則曰刺草之臣。《註》刺猶剗除之也。又《前漢·郊祀志》刺六經中作王制。《註》刺，采取之也。又《廣韻》針刺也。以針黹物曰刺。又《韻會》棘芒也。又《釋名》書姓名於奏白曰刺。《後漢·禰衡傳》建安初游洛下，始達穎川，隂懷一刺，旣而無所之，至刺字漫滅。又《詩·大雅》天何以刺。《毛傳》刺，責之。又《周禮·秋官》司刺掌三刺，一訊羣吏，二訊羣臣，三訊萬民。《註》刺，訊決也。又刺史，官名。《韻會》漢武帝初置刺史，掌奉詔察州。成帝更名牧，哀帝復爲刺史。又《唐韻》《集韻》《韻會》《正韻》𠀤七迹切，音磧。穿也，傷也。《增韻》刃之也。《孟子》刺人而殺之。又針黹也。《史記·貨殖傳》刺繡文，不如倚市門。又偵伺也。《前漢·燕王旦傳》燕王旦遣幸臣之長安問禮儀，隂刺𠋫朝廷事。又《韻會》黥也。又撐也。《史記·𨻰平世家》平乃刺船而去。《韓愈詩》峻瀨乍可刺。又刺刺，多言貌。《管子·心術篇》焉能去刺刺爲咢咢乎。《韓愈·送殷員外序》丁寧顧婢子，語刺刺不能休。又七計切，音砌。《詩·魏風》維是褊心，是以爲刺。《集韻》俗作㓨。《韻會》从朿从刀。俗作刺，誤。剌音辣。

刻：〔古文〕𠞫《唐韻》苦得切《集韻》《韻會》乞得切，𠀤音克。《說文》鏤也。从刀，亥聲。一曰痛也。《玉篇》割也。又《廣韻》剝也。又《韻會》刻薄，慘覈也。又《爾雅·釋器》木謂之刻。又《韻會》刻，漏也。鍥漏箭，以𠋫日晷爲刻，故因謂晷度曰刻。又害也。《書·微子》我舊云刻子。《註》我前日所言，適以害子。又《爾雅·釋獸》豕，其跡刻。《疏》其跡名刻。

𠛱：《玉篇》同列。《說文》列本作𠛱，隷作列。又《唐韻》姊末切《集韻》子末切，𠀤贊入聲。刺𠛱，薉濁。

𠛲：《正字通》古文創字。註見十畫。

㓤：《唐韻》恪八切《集韻》《韻會》丘八切，𠀤音劼。剝也。《韓愈詩》敗面碎剠㓤。《註》黥面曰剠，剝面曰㓤。又《正韻》訖黠切，音戛。義同。

𠛳：《字彙補》與刻同。

𠛴：《字彙補》同刹。

𠛵：《篇海類編》古痕切，音根。削也。

𠛶：《字彙補》知巾切，音珍。刀也。

𠛷：《集韻》割古作𠛷。註詳十畫。

𠛸：《五音篇海》符分切，音焚。性也。

𠛹：《字彙補》古文刪字。註見五畫。

剃：《唐韻》《集韻》《韻會》《正韻》𠀤他計切，音替。𩮜髮也。《玉篇》除髮也。亦作鬀。《集韻》本作𩮜。或作剔。

剄：《唐韻》古挺切《集韻》《韻會》古頂切，𠀤音景。《玉篇》以刀割頸也。《史記·淮南王傳》令從者魏敬剄之。《註》剄謂斷其首。又《集韻》吉定切，景去聲。義同。又《集韻》囊丁切，定去聲。義同。

剅：《唐韻》洛侯切，音樓。小穿也。《玉篇》小裂也。又《唐韻》《集韻》𠀤當侯切，音兜。義同。又《集韻》一曰割也。或作㓸𧯠。

剆：《唐韻》魯何切《集韻》良何切，𠀤音羅。《玉篇》擊也。亦作𣂞。又《唐韻》來可切《集韻》朗可切，𠀤羅上聲。義同。

𠜐：《玉篇》口怪切，音快。斷也。《正字通》俗字。

則：〔古文〕𠟻𠟭𠞋𠟔《唐韻》《正韻》子德切《集韻》《韻會》卽德切，𠀤音側。《說文》則等畫物也。从刀貝。貝，古之物貨也。《徐曰》則，節也。取用有節，刀所以裁制之也。又《玉篇》法也。《爾雅·釋詁》則，常也。《疏》謂常禮法也。《周禮·天官·冢宰》以八則治都鄙。《鄭註》則，法也。又《增韻》凡制度品式皆曰則。《書·說命》明哲實作則。又天理不差曰則。《易·乾卦》乃見天則。《詩·大雅》順帝之則。又法其可法者曰則。《書·無逸》繼自今嗣王，則其無淫于觀，于逸，于遊，于田。《註》戒成王效法文王也。《詩·小雅》君子是則是傚。又《周禮》五命賜則註：地未成國之名。又夷則，七月律名。《前漢·律歷志》則，法也。言陽氣法度，而使隂氣夷當傷之物。又《韻會》助辭，又然後之辭。《論語》行有餘力，則以學文。考證：〔《周禮·五命賜註》則，地未成國之名。〕謹照原文註改則。則改註。

𠜑：《唐韻》《集韻》《韻會》𠀤徒外切，音兌。削也。

剈：〔古文〕𠜟《集韻》縈玄切，音淵。《說文》挑取也。一曰窐也。《玉篇》剜也。《六書故》小割而深也。又《集韻》娟悅切，涓入聲。義同。或作𠛭。

剉：《唐韻》麄臥切《集韻》《正韻》寸臥切《韻會》千臥切，𠀤音銼。《說文》折傷也。《玉篇》去芒角也。斫也。《六書故》斬截也。又《集韻》祖臥切，音挫。義同。

削：《唐韻》《正韻》息約切《集韻》思約切，𠀤相入聲。《說文》鞞也。从刀，肖聲。一曰析也。《徐曰》今人音笑。刀之匣也。又《玉篇》刻治也。《增韻》刮削也。《詩·大雅》削屢馮馮。《註》牆成而削治重復也。又小侵也。《書·君𨻰》無倚法以削。又弱也。《孟子》魯之削也滋甚。又奪除也。《禮·王制》君削以地。又器名。《周禮·冬官考工記》築氏爲削，長尺博寸，合六而成規。《註》今之書刀。《疏》古者未有紙筆，則以削刻字。至漢雖有紙筆，仍有書刀，是古之遺法也。又《集韻》仙妙切《正韻》蘇弔切，𠀤音笑。刀室也。《前漢·貨殖傳》質氏以酒削而鼎食。《註》師古曰：削謂刀劒室也。人有刀劒室，惡者爲酒濯，令更新也。《集韻》本作韒，或作鞘𤿨。又《集韻》《韻會》《正韻》𠀤所敎切，音稍。《周禮·天官》家削之賦。《註》二百里家削。《疏》家削之賦者，謂二百里之內地名削，其中有大夫采地，謂之家，故名家削。《集韻》本作𨛍，通作稍。又《集韻》七削切，音峭。削格，所以施羅綱也。又叶息七切，音悉。《蘇軾·榧子詩》𣂪爲君倚几，滑淨不容削。物微興不淺，此贈毋輕擲。

𠜒：《玉篇》力一切，音栗。同𠞉。斷也，削也。

𠜓：《集韻》剔古作𠜓。註見八畫。

𠜔：《集韻》制古作𠜔。註見六畫。

𠜕：《篇海》音揷，卽𠝞字。

𠜖：《唐韻》郞括切《集韻》盧活切，𠀤音捋。《博雅》削也。

𠜗：《字彙》同郄。

𠜘：《集韻》七鴆切，侵去聲。尅也。

剋：《唐韻》苦得切《集韻》乞得切，𠀤音刻。《爾雅·釋詁》剋，勝也。《疏》謂得勝也。《後漢·桓譚傳》何征不剋。又《廣韻》剋，已也。又必也，急也。又剋期，約定日期也。《後漢·鍾離意傳》解徒桎梏，與剋期，俱至。又《讀書通》刻通作剋。《吳志·賀齊傳》謹以剋心，非但書紳。又《集韻》剋，殺也。

剌：《唐韻》盧達切《集韻》《韻會》《正韻》郞達切，𠀤音辢。《說文》戾也。从束从刀。刀者，剌之也。《徐曰》剌，乖違者莫若刀也。《前漢·杜欽傳》無乖剌之心。又《武五子傳》李姬生燕剌王旦。《註》師古曰：諡法，暴戾無親曰剌。又《張衡·思玄賦》彎威弦之撥剌。《註》張弓聲。又《李白詩》雙腮呀呷髫鬣張，跋剌銀盤欲飛去。《註》魚躍聲。又《韻補》叶力蘖切，音列。《白居易·桐花詩》風𠋫一參差，榮枯遂乖剌。况吾北人情，不耐南方熱。《韻會》从約束之束，从刀。與刺字不同。

前：〔古文〕歬𣦃《唐韻》昨先切《集韻》《韻會》《正韻》才先切，𠀤音錢。《增韻》前，後之對。又進也。《廣韻》先也。又《禮·檀弓》我未之前聞也。《註》猶故也。又《儀禮·特牲》祝前主人降。《註》前猶導也。又《集韻》《韻會》《正韻》𠀤子淺切，湔上聲。《說文》齊斷也。俗作剪。又《正韻》淺黑色。《周禮·春官·巾車》木路前樊，鵠纓。《註》前，讀爲緇翦之翦。淺黑也。又《韻補》叶慈鄰切，淨平聲。《劉向·九歎》陸魁堆以蔽視兮，雲冥冥而暗前。山峻高以無垠兮，遂曾閎而廹身。

𠜙：《集韻》博故切，音布。𢧵也。《玉篇》裁刀也。

𠜚：《集韻》㓝古作𠜚。註見四畫。

㓧：《集韻》姑南切，音弇。刈禾具。

㓨：《集韻》刺俗作㓨。《史記·封禪書》使博士諸生㓨六經中作王制。《註》㓨作刺，謂采取之也。

㓩：《玉篇》音喧。角毛。

𠜛：《字彙》古文剛字。註見八畫。

𠜜：《正字通》刮本字。《說文》有𠜜無刮。

𠜝：《正字通》古文工字。註見部首。

𠜞：《字彙補》音未詳。《路史·國名記》魯共王淖𠜞。

𠜟：《玉篇》《集韻》𠀤古文剈字。註詳本畫。《字彙補》作𠛭。

𠜠：《篇海類編》與𠛭同。或作因。

㓪：《字彙補》盧坦切，音朗。明也。《淮南子·原道訓》耳聽滔㓪奇麗激抮之音。與剆字不同。

剒：《唐韻》《集韻》倉各切《韻會》淸各切《正韻》七各切，𠀤音錯。《爾雅·釋器》犀謂之剒。《註》治樸之名。《疏》治其樸，俱未成器也。《玉篇》亦作錯。

𠜱：《唐韻》匹迷切《集韻》《韻會》篇迷切，𠀤音批。《玉篇》削也。《唐韻》𠜱斫。《集韻》或作𠞇。又《韻會》𠜱，通作批。《杜甫詩》竹批雙耳峻，風入四蹄輕。又《集韻》匹計切，批去聲。割也。

剓：《集韻》良脂切，音棃。本作剺。《說文》剝也，劃也。《五篇》同剺。

𠜲：《唐韻》《集韻》𠀤於加切，音。《玉篇》刎也。《廣韻》剜也。一曰剄也。

𠜳：《集韻》悲朋切，音崩。《玉篇》斫也。

剔：〔古文〕𠜓𠠡《唐韻》《集韻》《韻會》《正韻》𠀤他歷切，音惕。《說文》解也。从刀，易聲。《玉篇》解骨也。又《韻會》或作肆。《周禮·天官·內饔註》割者，肆解肉也。又《集韻》施𨾏切，音釋。治也。又他計切，音剃。同剃。

𠜴：《集韻》《韻會》《正韻》𠀤古火切，音果。《玉篇》割也。《唐文粹》劉寬夫有𠜴竹論。

剕：《唐韻》扶沸切《集韻》父沸切，𠀤肥去聲。《玉篇》刖也。《廣韻》刖足也。《前漢·百官公卿表》咎繇作士，正五𠛬。《註》師古曰：剕，去𩪯骨也。

剖：〔古文〕𠞌《唐韻》《集韻》《韻會》普后切《正韻》普厚切，𠀤音掊。《說文》判也。从刀，咅聲。《蒼頡篇》拆也。《玉篇》判也。中分爲剖。《廣韻》破也。《前漢·高帝紀》剖符封功臣。《左思·吳都賦》剖巨蚌於回淵。又《唐韻》方武切《集韻》斐父切，𠀤音撫。義同。考證：〔《說文》剖也。〕謹照原文剖也改判也。

剗：《唐韻》初限切《集韻》《韻會》楚限切《正韻》楚𥳑切，𠀤音鏟。《玉篇》削也。《集韻》平也。《戰國策》剗而類，破吾家。《前漢·班固敘傳》革剗五等，制立郡縣。又《集韻》側展切，音展。刈也。《蘇軾·牛戩畫詩》王師本不戰，賊壘何足剗。笑指塵壁閒，此是老牛戩。又《韻會》初諫切，鏟去聲。攻也，平治也。本作𠟉，今文作剗。《韓愈詩》活計以鋤剗。

剘：《篇海》渠羈切，音奇。克也，信也。又割截也。

𠜵：《玉篇》公八切，音刮。骱𠜵，刷刮也。

𠜶：《唐韻》奴皓切《集韻》《正韻》乃老切，𠀤音腦。與腦同。《周禮·冬官考工記》弓人夫角之本，蹙于𠜶，而休于氣。《疏》言角之本近于𠜶，得和煦之氣于𠜶。

剙：《字彙》俗刱字。

剚：《唐韻》《集韻》《韻會》𠀤側吏切，音胾。揷刀也。《管子·輕重篇》春有以剚耕，夏有以剚耘。又《正韻》置也。東方人以物揷地，皆爲剚。又通作倳。《史記·張耳𨻰餘傳》莫敢倳刃公之腹中者。《集韻》或作𨧫，又作𠡸。

剛：〔古文〕𠜛𠇝𠇙《唐韻》古郞切《集韻》《韻會》《正韻》居郞切，𠀤音岡。《說文》彊斷也。从刀，岡聲。《增韻》堅也，勁也。《易·乾卦》大哉乾乎，剛健中正。《司馬光·潛虛》剛，天之道也。又作㓻。《史記·樂書》而民㓻毅。

㓬：《篇海》苦姑切，音枯。剖判屠破也。

剜：《唐韻》一丸切《集韻》《韻會》烏丸切《正韻》烏歡切，𠀤音豌。《說文》削也。《韓愈·和裴度假山詩》有洞若神剜，有巖若天劃。又叶紆云切。《歐陽脩·菱溪石詩》皆云女媧初鍛鍊，融結一氣凝眞純。苟非神聖親手跡，不然孔竅誰雕剜。《集韻》亦省作𠛠。

𠜷：《集韻》斷古作𠜷。註見斤部十四畫。

𠜸：《集韻》劑古作𠜸。註見十四畫。

𠜹：《篇海》古闃切，音狊。㔏也。

𠜺：《集韻》列或作𠜺。《玉篇》俗列字。《潘岳·射雉賦》前𠜺重膺，㫄截疊翮。《註》言矢貫雉胷也。

剝：〔古文〕𠚪《唐韻》《集韻》《韻會》𠀤北角切，音駁。《說文》裂也。从刀，彔聲。《玉篇》削也。《廣韻》落也，割也，傷害也。《楚辭·九思》怫鬱兮肝切剝。又《增韻》褫也，脫也。又卦名。《易·剝卦》剝也，柔變剛也。又《周禮·秋官·柞氏》冬日至，令剝隂木而水之。《註》謂斫去次地之皮。又殺牲體解之名。《詩·小雅》或剝或亨。又《禮·檀弓》喪不剝奠也與。《註》剝者，不巾覆也。脯醢之奠不惡塵埃，故可無巾覆。又《集韻》普木切《正韻》普卜切，𠀤音璞。力擊也。《詩·豳風》八月剝棗。《註》擊也。又音卜。《魏·劉楨·魯都賦》毛羣隕殪，羽族殲剝。塡崎塞畎，不可勝錄。《集韻》或作𠚩，亦作𠛧。

𠜻：《唐韻》呼麥切《集韻》忽麥切，𠀤轟入聲。《廣韻》刀破也。《集韻》本作劃。

㓭：《集韻》食列切，音舌。本作鞨，治皮也。或作碟。

𠜼：《字彙》苦洽切，音恰。入也。

𠜽：《集韻》初轄切，音䓭。與刹同。

剞：《唐韻》居綺切《集韻》舉綺切《韻會》舉履切《正韻》居里切，𠀤羈上聲。《說文》剞劂，曲刀也。从刀，奇聲。《前漢·揚雄傳》般倕棄其剞劂兮。《楚辭·哀時命》握剞劂而不用兮，操規榘而無所施。又《韻會》剞，曲刀。劂，曲鑿。又《集韻》《韻會》𠀤居宜切，音羈。義同。

剟：《唐韻》陟劣切《集韻》《韻會》株劣切，𠀤音輟。《說文》刊也。从刀，叕聲。《商子·定分篇》有敢剟定法令者死。又刺也。《史記·張耳𨻰餘傳》吏治榜笞，數千刺剟，身無可擊者。又割也。《前漢·賈誼傳》剟寢戸之簾。《註》師古曰：剟謂割取之也。又與掇通。《前漢·王嘉傳》掇去宋弘。《註》師古曰：掇，讀曰剟。剟，削也。又《唐韻》丁活切《集韻》《韻會》都活切《正韻》都括切，𠀤音掇。《郭璞·爾雅序》剟其瑕礫。《疏》剟削去其疵瑕瓦礫。剟音掇。

𠜾：《集韻》同劂。本作劂。

𠜿：《篇海》征例切，音制。斷也，正也。本作制。

剠：《唐韻》《集韻》《正韻》𠀤渠京切，音擎。同黥䵞。墨𠛬在面也。又《集韻》力讓切，音亮。鈔取也。又《集韻》《正韻》𠀤力灼切，音略。奪取也。

剡：《唐韻》《集韻》《韻會》《正韻》𠀤以冉切，音琰。《說文》銳利也。从刀，炎聲。《易·繫辭》剡木爲矢。《前漢·賈誼傳》剡手以衝仇人之胷。《註》剡，利也。又斬也。《荀子·强國篇》安欲剡其脛。又《玉篇》剡剡，光貌。《屈原·離騷》皇剡剡其揚靈。又剡剡，身起貌。《禮·玉藻》弁行剡剡起屨。《註》急行欲速，身屨恒起也。又剡覃音義同。《詩·小雅》以我覃耜。《張衡·東京賦》介馭閒以剡耜。又《唐韻》《集韻》《韻會》𠀤時染切，音冉。縣名，在會稽。

㓮：《集韻》丁聊切，音貂。琢文也。《玉篇》㓮琢也。

㓯：《集韻》郞計切，音麗。《揚子·方言》解也。

剢：《唐韻》丁木切《集韻》都木切，𠀤音啄。刀鉏也。《正字通》同𣂪。見六書故。與椓𣂡通。

𠝀：《集韻》創古作𠝀。註見十畫。

𠝁：《說文長箋》古文制字。註見六畫。

𠝂：《集韻》與眷同。

𠝃：《韻會》古文淵字。註見水部八畫。

𠝄：《字彙補》連二切，音麗。割也。

𠝅：《集韻》斷古作𠝅。註見斤部十四畫。

𠝝：《集韻》直涉切，音䁋。本作䐑，薄切肉也。又《玉篇》仕鎋切，潺入聲。𠝝草刀。

剨：《唐韻》呼麥切《集韻》《韻會》《正韻》霍虢切，𠀤轟入聲。破聲也。

𠝞：《集韻》測洽切，音揷。切聲。

剩：《唐韻》食證切，音乘。長也。《玉篇》不啻也。《高適贈杜二拾遺詩》聽法還應難，尋經剩欲翻。

㓱：《唐韻》度侯切《集韻》徒侯切，𠀤音頭。《博雅》剜也。《玉篇》剾也。

𠝟：《唐韻》於丙切《集韻》於境切，𠀤音影。削也。《玉篇》刺也。

𠝠：《集韻》疎鳩切，音搜。《玉篇》刈也。

𠝡：與鍬同。《爾雅·釋器》𠝡謂之疀。《註》古鍬字。《疏》《方言》云：燕之東北，朝鮮洌水之閒謂之𠝡。謂今鍬也。

㓲：《集韻》紕延切，音偏。削也。《玉篇》鈞也。

㓳：《唐韻》都奚切《集韻》都黎切，𠀤音低。《玉篇》剅也。《廣韻》剅㓳，以刀解物。《集韻》𠜲也。

𠝢：《集韻》於嚴切，音醃。𠛬也。

㓴：《集韻》《韻會》𠀤乳兗切，音軟。《玉篇》刺也。

剪：《唐韻》卽淺切《韻會》子淺切《正韻》子踐切，𠀤箋上聲。《玉篇》俗翦字。

𠝣：《正字通》剪本字。《說文》齊斷也。从刀，歬聲。本作𠝣，今作剪。又刀名。《杜甫詩》焉得幷州快剪刀。又《前漢·韋賢傳》鬋茅作堂。《註》鬋，與剪同。又作劗。《前漢·嚴助傳》劗髮文身之民。又通作揃。《史記·蒙恬傳》周公自揃其爪，沉於河。

𠝤：《唐韻》尺容切《集韻》昌容切，𠀤音衝。本作𠟍。《博雅》刺也。

剫：《唐韻》徒落切《集韻》《韻會》《正韻》達各切，𠀤音鐸。《說文》判也。从刀，度聲。《爾雅·釋器》木謂之剫。《註》治樸之名。《疏》治其樸，俱未成器也。《玉篇》治木也，分也。又通作度。《左傳·隱十一年》山有木，工則度之。又《集韻》動五切，音杜。閉也。本作𢾅。

剬：《唐韻》《集韻》《韻會》《正韻》𠀤多官切，音端。《說文》斷齊也。从刀，耑聲。《廣韻》同剸。細割也。《增韻》整敕貌。《揚子·法言》魯仲連偒而不剬，藺相如剬而不偒。《註》㑥，古蕩字。剬，古剸字。又裁制也。《史記·顓頊紀》依鬼神以剬義。《註》剬有制義。《淮南子·主術訓》人君揄策廟堂，剬有司。又《唐韻》旨兗切《集韻》主兗切，𠀤音膞，義同。考證：〔《說文》剸齊也。〕謹照原文剸改斷。〔《揚子·法言》魯仲連㑥而不剬，藺相如剬而不㑥。〕謹照原文㑥俱改偒。

剭：《唐韻》《集韻》《韻會》《正韻》𠀤烏谷切，音屋。《廣韻》誅也。《前漢·班固敘傳》底剭鼎臣。《註》服䖍曰：剭者，厚𠛬。謂重誅也。又通屋。《周禮·秋官·司烜氏》邦若屋誅。《註》謂所殺不於市，而以適甸師氏。又《集韻》《韻會》𠀤乙角切，音渥。《博雅》𠛬也。

𠝥：《唐韻》苦圭切《集韻》傾畦切，𠀤音奎。《玉篇》同刲。

剮：《唐韻》《集韻》𠀤古瓦切，音寡。《玉篇》剔肉置骨也。《說文》作冎。《廣韻》俗咼字。《正字通》本作冎。

㓵：《集韻》逆各切，音鄂。《玉篇》刀劒刃也。

㓶：《集韻》《正韻》𠀤詰結切，音挈。刻也。通作鍥。《晉書·虞溥傳》㓶而舍之，金石不知。

副：《唐韻》《集韻》《韻會》《正韻》𠀤敷救切，否去聲。貳也。《前漢·功臣表》副在有司。《廣韻》佐也，稱也。又《爾雅·釋詁》審也。《註》副者，次長之稱。審猶察也。又后夫人首飾。《詩·鄘風》副笄六珈。《註》首飾也。編髮爲之。又《韻會》芳遇切，音赴。義同。又《唐韻》芳福切《集韻》《韻會》芳六切，𠀤音覆。剖也，判也，裂也。又《唐韻》芳逼切《集韻》《韻會》拍逼切，𠀤音逼。《廣韻》析也。《禮·曲禮》爲天子削爪者，副之。《註》旣削又四析之，乃橫斷之。又作疈。《周禮·春官》以疈辜祭四方百物。《註》疈牲胷也。又《籀文》作疈。《六書故》劈副疈，實一字。

𠝦：《集韻》制古作𠝦。註見六畫。

𠝧：《集韻》勠古作𠝧。註見力部十一畫。

𠝨：《字彙補》穿士切，音齒。獸名。

𠝩：《字彙補》音未詳。《揚子·太玄經》瞢𠝩跙。《註》行不進也。

𠝪：《字彙補》於歡切，音灣。刻削。

㓷：《唐韻》《集韻》𠀤牛例切。與劓同。

𠝿：《集韻》捐果切，音鎖。切也。一說斫直圜曰𠝿。

𠞀：《集韻》他骨切，音突。刺入貌。

割：〔古文〕㓣𠛷𠛛《唐韻》古達切《集韻》《韻會》《正韻》居曷切，𠀤音葛。《說文》剝也。从刀，害聲。《爾雅·釋詁》割，裂也。《疏》謂以刀裂之也。《玉篇》截也。《禮·樂記》食三老五更於大學，天子袒而割牲。《左傳·襄三十一年》未能操刀，而使割也。又《前漢·揚雄傳》東方朔割名於細君。《註》師古曰：割，損也。又《廣韻》害也。《書·堯典》洪水方割。《大誥》天降割于我家。又分也。《杜甫·望嶽詩》造物鍾神秀，隂陽割昏曉。《註》言崑崙山日月相隱避爲光明。割者，分也。又叶吉列切，音孑。《韓愈·張徹墓誌銘》世顧慕以行，子揭揭也。噎喑以爲生，子獨割也。爲彼不淸，作冰雪也。

剳：《集韻》德合切，音答。鉤也。《玉篇》剳𠛎也。

㓸：《集韻》竹角切，音琢。斫也。𣂪或作㓸。又當侯切，音兜。本作剅，小穿也。一曰割也。

𠞁：《韻會》策或作𠞁。

㓹：《唐韻》《集韻》𠀤此芮切，音毳。小傷也。又《集韻》兪芮切，音銳。芒也。又《玉篇》籀文銳字。

𠞂：《唐韻》先稽切，音西。𠞮𠞂。

㓺：《唐韻》《集韻》𠀤居言切，音犍。剔也。又《集韻》渠焉切，音䖍。削也。

𠞃：《集韻》士列切，音𪘧。本作鞨，治皮也。或作𧤠。

𠞄：《集韻》天黎切，音梯。削也。又丑豸切，音褫。義同。

𠞅：《集韻》節力切，音稷。本作畟。畟畟，耜利也。

剴：《唐韻》古哀切《集韻》《韻會》《正韻》柯開切，𠀤音該。《說文》鎌也。从刀，豈聲。一曰摩也。又《玉篇》切也，動也。《唐書·魏徵傳》二百餘奏，無不剴切當帝心者。又《唐韻》五來切《集韻》魚開切，𠀤音皚。義同。又《集韻》居代切，該去聲。義同。

𠞆：《集韻》汪乎切，音烏。除田草刀。

㓻：《韻會》剛或作㓻。《史記·樂書》而民㓻毅。

𠞇：《唐韻》匹詣切《集韻》匹計切，𠀤批去聲。割也。《玉篇》𠞇，斫也。又《集韻》篇迷切，音批。本作𠜱，削也。

𠞈：《唐韻》都盍切《集韻》德盍切，𠀤音㿴。《廣韻》相著聲曰𠞈鉤也。

創：〔古文〕戧𠝀𠛲《唐韻》《集韻》《韻會》初良切《正韻》初莊切，𠀤音瘡。《說文》傷也。本作刅，或作創。《徐曰》此正刀創字。言刃所傷也。《前漢·曹參傳》身被七十創。又《前漢·班固敘傳》禮義是創。《註》師古曰：創，始造之，音初良反。又《唐韻》初亮切，瘡去聲。始也，造也。《孟子》創業垂統。又傷也。《前漢·匈奴傳》人民創艾戰𨷖。又懲也。《書·益稷》子創若時。《註》禹自言懲丹朱之惡，不敢慢遊也。又《集韻》千羊切，音鏘。瑲，或作創。瑲瑲，玉聲。又《玉篇》古文瘡字。《禮·曲禮》頭有創，則沐。餘詳疒部十畫。

𠞉：《唐韻》《集韻》𠀤力質切，音栗。《玉篇》斷也，削也。《集韻》本作𠟫。

𠞊：《唐韻》初牙切《集韻》初加切，𠀤音叉。《玉篇》㔆𠞊。《廣韻》㔆物。又《集韻》初佳切，音差。小矟。

𠞋：《集韻》則古作𠞋。註詳七畫。

𠞌：《字彙補》古文剖字。註詳八畫。

𠞍：《海篇》古文吻字。註詳口部四畫。

𠞎：《篇海類編》姜酉切，音九。出罪也。

𠞏：《篇海》古切切，音刦。强取也。

剶：《字彙補》充眠切，音川。去木枝也。

剷：《正韻》楚𥳑切，音產。《杜牧·原十六衞》府兵內剷。《正字通》與剗同。又與鏟𠟉通。又《正韻》初諫切，音鏟。義同。

㓼：《唐韻》初紀切《集韻》測紀切，𠀤音欼。《博雅》割也。《說文》傷也。《集韻》或作剟𠞩。又《唐韻》初栗切《集韻》測乙切，𠀤音䜉。義同。又《集韻》或作㔑𠛨。備考：《字彙補》穿則切，音冊。割物也。〇按卽㓼字之譌。

𠞥：《篇海》音摩。削也。《正字通》俗劘字。《集韻》劘或作𠞧。刀在麻下。

𠞦：《韻會》策亦作𠞦。《史記·龜筴傳》諸靈數𠞦，莫知汝信。

剸：《唐韻》度官切《集韻》《韻會》徒官切，𠀤音團。《玉篇》截也。《禮·文王世子》其𠛬罪則纖剸。又《韻會》裁也。又《廣韻》截木也。又《唐韻》旨兗切《集韻》主兗切《正韻》止兗切，𠀤專上聲。義同。又《唐韻》《集韻》之轉切《韻會》之囀切，𠀤專去聲。斷也。《廣韻》細割切肉貌。又《集韻》《韻會》朱遄切《正韻》朱緣切，𠀤音專。與專同。《韻會》擅也。一曰幷合制領也。《前漢·蕭何傳》上以此剸屬任何關中事。《註》師古曰：剸，讀與專同。《荀子·榮辱篇》信而不見敬者，好剸行也。

𠞧：《集韻》忙皮切。同靡。分也。《易·中孚》吾與爾靡之。京房从刀。《字彙》同𪎕。

剹：《唐韻》《集韻》𠀤力竹切，音六。《玉篇》削也。《廣韻》同戮。又《集韻》居尤切，音樛。剹流，回轉貌。

㓽：《唐韻》《集韻》𠀤鋤弓切，音崇。《玉篇》鍤屬。又《唐韻》《集韻》𠀤仕仲切，崇去聲。義同。

𠞨：《篇海》古文戮字。註見戈部十一畫。

剺：《唐韻》里之切《集韻》《韻會》良脂切，𠀤音棃。《說文》劃也。从刀，𠩺聲。《玉篇》剝也。又《韻會》通作黎。《後漢·耿恭傳》黎面流血。《註》卽剺字。又與棃通。《淮南子·齊俗訓》伐楩枏而剖棃之。《集韻》或作剓。

𠞩：《唐韻》初栗切《集韻》楚律切，𠀤音㓼。與㓼同。《玉篇》割斷。又《唐韻》所律切《集韻》朔律切，𠀤音率。義同。

𠞪：《集韻》乎刀切，音豪。通作豪。健也，彊也。

𠞫：《玉篇》古文刻字。註見六畫。

𠞬：《集韻》古困切，袞去聲。削也。

𠞭：《唐韻》洛侯切《集韻》郞侯切，𠀤音樓。《玉篇》穿也。又《唐韻》盧𠋫切《集韻》郞豆切，𠀤樓去聲。𠞭㔌，細切也。

㓾：《集韻》先齊切，音西。《玉篇》𠞮也。

剻：《集韻》房尤切，音浮。鄕名，在右扶風。

剼：《集韻》師銜切，音衫。《前漢·西域傳註》剼，絕也。

剽：《唐韻》符消切《集韻》《韻會》毗霄切《正韻》毗招切，𠀤音瓢。《爾雅·釋樂》大鍾謂之鏞，其中謂之剽。《疏》不大不小者名剽。孫炎曰：剽者，聲輕疾也。李巡云：其中微小，故曰剽。剽，小也。又《唐韻》《集韻》《韻會》《正韻》𠀤匹妙切，漂去聲。《說文》砭刺也。从刀，票聲。《廣雅》剝也。《蒼頡篇》截也。又《集韻》剽，刼也。《史記·酷吏列傳》攻剽爲羣盜。又《前漢·地理志》自全晉時，已患其剽悍。《註》師古曰：剽，急也，輕也。又《集韻》𤰞遙切，音標。識也。又《韻會》匹沼切，漂上聲。末也。《莊子·庚桑楚》有長而無本剽者，宙也。又《集韻》俾小切，瓢上聲。末也。

𠞮：《唐韻》初兩切《集韻》《韻會》楚兩切，𠀤音愴。皮傷也。

𠞯：《集韻》先活切，音𤀤。《玉篇》削也。

剾：《唐韻》恪侯切《集韻》墟侯切，𠀤音摳。《博雅》剾㓱，剜也。又《唐韻》《集韻》𠀤烏侯切，音謳。義同。

𠞰：《唐韻》《集韻》子小切《正韻》子了切，𠀤焦上聲。絕也。《正韻》从巢从刀，與勦字不同。又《集韻》初交切，音抄。本作鈔。《說文》又取也。又《集韻》楚敎切，抄去聲。略取也。

𠞱：《唐韻》渠遴切《集韻》渠吝切，𠀤音僅。《玉篇》割也。又《集韻》丘近切，吃去聲。義同。

𠟂：《唐韻》《集韻》𠀤七鄧切，音蹭。割過傷也。

㔀：《篇海》力樣切，音亮。取也。又奪也。

㔁：《篇海》都騰切，音登。㔁鉤。

㔂：《集韻》離珍切，音鄰。削也。

㔃：《唐韻》子悅切《集韻》《韻會》租悅切，𠀤音蕝。《廣韻》斷物也。《韻會》本作絕。《集韻》或作𢴭。

㔄：《唐韻》相玉切《集韻》《韻會》須玉切，𠀤音粟。細切也。

𠟃：《唐韻》慈損切《集韻》《韻會》《正韻》祖本切，𠀤尊上聲。《說文》減也。《玉篇》斷也。

劀：《唐韻》《集韻》《正韻》古滑切《韻會》古刹切，𠀤關入聲。《說文》刮去惡創肉也。《周禮·天官》瘍醫劀殺之齊。《註》刮去膿血。《玉篇》割也。又《唐韻》古䫄切，音刮。義同。

㔅：《集韻》先弔切，音嘯。割也。

劁：《唐韻》昨焦切《集韻》慈焦切，𠀤音樵。《博雅》斷也。《玉篇》刈穫也。《廣韻》刈草。又《唐韻》《集韻》𠀤才笑切，樵去聲。義同。

𠟄：《集韻》狼狄切，音歷。本作𠠝，割也。

𠟅：《集韻》陟敎切，音罩。《爾雅·釋詁》大也。《釋文》音罩。又《集韻》刀號切，音到。又大到切，音導。義𠀤同。又竹角切，音𣂪。《爾雅·釋詁疏》顧氏云：都角切。《說文》：草大也。韓詩云：𠟅彼甫田。○按《詩·小雅》本作倬，《韓詩》改爲𠟅。《篇海》以爲與罩同，則又迥非倬義矣。《正字通》又入竹部，今存此刪彼。

㔆：《唐韻》徂感切《集韻》士減切，𠀤慚上聲。縮朒貌。《揚子·太玄經》瞢㔆跙。《玉篇》㔆，𠞊也，刺也。又《集韻》鉏銜切，音巉。義同。

𠟆：《篇海》同㔆。

㔇：《集韻》普活切，音潑。兩刃，木柄，可以刈草。《玉篇》㔇，刺。

𠟇：《篇海》同剩。

𠟈：《集韻》匹蔑切，音撇。削也。

劂：《唐韻》《集韻》《韻會》《正韻》𠀤居月切，音厥。《廣韻》刻刀。《集韻》剞劂，刀也。《楚辭·哀時命》握剞劂而不用。又《廣韻》居衞切《集韻》《韻會》姑衞切，𠀤音蹶。義同。《前漢·揚雄傳》般倕棄其剞劂兮。《註》應劭曰：劂，曲鑿也。師古曰：居衞切。《傅毅·琴賦》命離婁使布䋲，施公輸之剞劂。遂彫琢而成器，揆神農之初制。

𠟉：《唐韻》《集韻》𠀤旨善切，饘上聲。《博雅》攻㹇也。又《集韻》仕限切，音棧。《博雅》攻也，裁也。又初覲切，音櫬。平治也。

劃：〔古文〕𠟱《唐韻》呼麥切《集韻》《韻會》忽麥切《正韻》霍虢切，𠀤轟入聲。《說文》錐刀也。又《廣韻》劃，作事也。又《玉篇》以刀劃破物也。又《唐韻》《集韻》𠀤胡麥切，音獲。裂也。《集韻》或作劐。亦作𠜻。

𠟊：《集韻》迄及切，音翕。割也。

𠟋：《集韻》倪弔切，堯去聲。《玉篇》削也。

𠟌：《篇海》芳武切，音撫。割草也。

𠟍：《唐韻》尺容切《集韻》昌容切，𠀤音衝。𠝤，本作𠟍。《博雅》刺也。

𠟎：《唐韻》五閣切，音諤。《說文》刀劒刃也。

𠟏：《正字通》剒本字。

𠟐：《集韻》同創。

𠟑：《字彙補》同罰。《龍龕》書作𠟟。

𠟒：《字彙補》音未詳。《三國志註》餘杭伍隆𠟒𣩎侯主簿任光。

𠟓：《字彙補》出灼切，音察。斷也。

𠟔：《集韻》則古作𠟔。註見七畫。

𠟕：《字彙補》靑主切，音取。細斷也。

𠟖：《篇韻》與𠟊同。

𠟗：《字彙補》古怛切，音割。去惡肉。

𠟘：《字彙補》與𠞰同。

𠟦：《集韻》色櫛切，音瑟。刺也。

劅：《集韻》竹角切，音剢。《玉篇》𠛬也。《說文》去隂之𠛬也。本作𣀈。《書·呂𠛬》劓刵𣀈黥。

𠟧：《集韻》之廉切，音詹。削也。《正字通》俗字。

𠟨：《篇海》郞定切，音令。割也。又力丁切，音零。義同。

劆：《集韻》離鹽切，音廉。輕刺也。

𠟩：《集韻》殺測切，音嗇。刺也。

𠟪：《唐韻》《集韻》𠀤七接切，音妾。《玉篇》接續也。《揚子·方言》秦晉續繩索謂之𠟪。又《唐韻》魚怯切《集韻》逆怯切，𠀤音業。義同。

劇：《唐韻》奇逆切《集韻》《韻會》《正韻》竭㦸切，𠀤音屐。《玉篇》甚也。《廣韻》增也，艱也。《王粲·詠史詩》人生各有志，終不爲此移。同知薶身劇，心亦有所施。《註》言三良殉秦穆，皆知死禍甚烈，不得不爲人用也。又戲也。《唐·杜牧·西江懷古詩》魏帝縫囊眞戲劇。又姓。《史記·游俠傳》雒陽有劇孟。又縣名。《集韻》在北海。

𠟫：《集韻》力質切，音栗。削也。

㔊：《唐韻》《集韻》𠀤旨善切，饘上聲。《玉篇》伐擊也。又《集韻》黨旱切，音亶。割也。又《集韻》式戰切，音扇。本作𨭖。

𠟬：《集韻》初芮切，音𥳈。斷也。本作㔍。切聲謂之𠟬。又《集韻》芻刮切，音䵵。本作𣃍。《博雅》斷也。或作㔍。䵵chuā。

劈：《唐韻》普擊切《集韻》《韻會》匹歷切，𠀤音霹。《說文》破也。从刀，辟聲。《玉篇》裂破也。《廣韻》割也。《集韻》分也。

劉：〔古文〕鎦𠭱《唐韻》《集韻》《韻會》《正韻》𠀤力求切，音留。《說文》殺也。《書·盤庚》重我民，無盡劉。《詩·周頌》勝殷遏劉。《左傳·成十三年》䖍劉我邊陲。又《爾雅·釋詁》劉，𨻰也。《疏》謂敷𨻰也。又《爾雅·釋詁》劉，㬥樂也。《疏》木枝葉稀疎不均爲㬥樂。《詩·大雅》捋采其劉。《毛傳》劉，爆爍而希也。又《爾雅·釋木》劉，劉杙。《註》劉子生山中。《疏》劉一名劉杙，其子可食。又姓。《韻會》凡二十五望，𠀤自陶唐氏劉累之後。又《集韻》力九切，留上聲。好也。又《集韻》龍珠切，音鏤。殺也。漢禮，立秋有貙劉。又《同文備考》作鐂。

劊：《唐韻》《集韻》《韻會》𠀤古外切，音膾。《說文》斷也。从刀，會聲。又《唐韻》《集韻》𠀤古活切，音括。義同。

劋：《唐韻》《集韻》𠀤子了切，音湫。絕也。又《集韻》子小切，焦上聲。《前漢·王莽傳》征伐劋絕之矣。《註》劋，截也。又《集韻》子皓切，音早。《揚子·方言》獪也。秦晉之閒曰獪，楚謂之劋。《正字通》與𠞰同。

劌：《唐韻》居衞切《集韻》《韻會》姑衞切，𠀤音蹶。《說文》利傷也。从刀，歲聲。《廣韻》割也。《禮·聘義》君子比德于玉，廉而不劌，義也。又人名。《前漢·古今人表》魯曹劌。

劍：《唐韻》《集韻》《韻會》𠀤居欠切，檢去聲。《玉篇》籀文劒。《說文》人所帶兵也。《釋名》劒，檢也，所以防檢非常。《管子·地數篇》葛盧之山，發而出金，蚩尤受而制之，以爲劒鎧矛戟。又操劒殺人亦曰劒。《潘岳·汧督馬敦誄序》漢明帝時有司馬叔持者，白日于市，手劒父讎。

𠟭：《唐韻》《集韻》𠀤古文則字。註見七畫。

𠟮：《集韻》古屑切，音結。《說文》楚人謂治魚也。从刀从𤉯。

𠟯：《集韻》同剿。

𠟰：《字彙補》古驅切，音居。挹也，酌也。

𠟱：《玉篇》古文劃字。註見十二畫。《說文》𠟷，古文畫。

𠟺：《集韻》汝朱切，音儒。韋柔滑貌。《周禮·冬官考工記》函人，革欲其柔滑，而腛脂之則需。《註》故書需作𠟺。鄭司農云：𠟺，讀爲柔需之需。謂厚脂之韋革柔需。又《集韻》《正韻》𠀤乳兗切，音軟。刺也。

㔋：《唐韻》古銜切《集韻》居銜切，𠀤監平聲。牒切也。又《唐韻》胡黤切《集韻》戸黤切，𠀤音檻。利也。又《唐韻》《集韻》𠀤盧瞰切，音濫。《廣雅》利刀也。又《唐韻》格懺切《集韻》居懺切，𠀤音監。利刀也。又《玉篇》細切也。又《集韻》盧甘切，濫平聲。聚切也。

劐：《唐韻》虛郭切《集韻》忽郭切，𠀤音霍。《玉篇》裂也。又《集韻》黃郭切，音鑊。本作穫。《說文》刈穀也。或作獲。又《集韻》胡麥切，音獲。裂也。

㔌：《唐韻》才奏切《集韻》才𠋫切，𠀤音驟。《玉篇》斷也，細切也。又《集韻》將侯切，音諏。斷也。又《集韻》徂侯切，驟平聲。《字林》細斷也。又《集韻》此苟切，凑上聲。析薪也。

㔍：《唐韻》初刮切《集韻》芻刮切，𠀤音䵵。切聲謂之㔍。又《集韻》初芮切，音𥳈。斷也。亦作𠟬。又《集韻》芻萬切，音㦃。斷也。或作𠠀。䵵chuā。

𠟻：《玉篇》古文則字。註見七畫。又《集韻》退古作𠟻，註見辵部七畫。

劑：〔古文〕𠜸《唐韻》《集韻》《韻會》遵爲切《正韻》津私切，𠀤音㭰。《說文》齊也。从刀，齊聲。《爾雅·釋言》劑，翦齊也。《疏》齊截也。《周禮·地官·司市》以質劑結信而止訟。《註》質劑，謂兩書一札而別之也。若今下手書，言保物要還矣。《疏》質劑謂券書。恐民失信，有所違負，故爲券書結之，使有信也。大市以質，小市以劑，故知質劑是券書。漢時下手書，卽今畫指券，與古質劑同也。又《唐韻》在詣切《集韻》《韻會》《正韻》才詣切，𠀤齊去聲。《廣韻》分劑。又藥劑。《唐書·儒學傳》武爲救世砭劑。又通作齊。《周禮·天官·食醫註》食有和齊藥之類也。《前漢·藝文志》百藥齊和。《註》與劑同。

𠟼：《唐韻》戸關切《集韻》胡關切，𠀤音還。《玉篇》地理志，樸𠟼縣，在武威。

劒：《說文》人所帶兵也。从刃，僉聲，籀文作劍。考證：〔《管子·地數篇》昔葛天盧之山發而出金，蚩尤受而制之，以爲劒鎧。〕謹照原文省昔字天字。劒鎧下增矛戟二字。

𠟽：《唐韻》古滑切，關入聲。本作劀。《玉篇》去惡肉。俗劀字。

𠟾：《唐韻》子小切，焦上聲。絕也。同劋。

𠟿：《玉篇》同劋。

劓：《唐韻》《集韻》魚器切。《韻會》疑器切《正韻》以智切，𠀤音䑄。《說文》刖鼻也。《易·睽卦》其人天且劓。又《玉篇》割也。《書·盤庚》我乃劓殄滅之，無遺育。又《集韻》《韻會》牛例切《正韻》倪制切，𠀤音寱。義同。

𠠀：《集韻》芻萬切，音㦃。本作㔍，斷也。

𠠁：《韻韻》呼典切，音顯。削也。

𠠂：《唐韻》盧啓切，音禮。刀刺。《字彙》同劙。

𠠃：《五音集韻》七廉切，音籖。切割也。

𠠄：《集韻》直紹切，音肇。刺也。《集韻》直紹切，音肇。與㨄同。刺也。通作趙。詳趙字註。

𠠅：《集韻》同𢆚。

𠠆：《海篇》同劒。

𠠇：《字彙補》知捉切，音卓。《廣雅》刜𠠇，砍也。

𠠌：《唐韻》良涉切《集韻》力涉切，𠀤音獵。《玉篇》減削。《廣韻》擇也。

𠠍：《唐韻》力脂切《集韻》良脂切，𠀤音黎。《玉篇》直破也。

𠠎：《唐韻》苦郭切《集韻》闊鑊切，𠀤音擴。《博雅》解也。又《集韻》古晃切，光上聲。義同。

劕：《唐韻》之日切《集韻》《韻會》《正韻》職日切，𠀤音質。《廣韻》劕劑，券也。最也。《韻會》長曰劕，短曰劑。又通作質。《周禮·地官·質人》凡賣儥者質劑焉。又《集韻》陟利切，音致。物相贅也。

𠠏：《集韻》力制切，音厲。割也。

㔎：《集韻》私列切，音薛。斷也。又《集韻》逆乙切，音屹。義同。

𠠐：《集韻》而由切，音柔。柔忍也。

㔏：《唐韻》郞擊切《集韻》狼狄切，𠀤音歷。《玉篇》劙開也。又《集韻》朗可切，羅上聲。《說文》柯擊也。

𠠛：《集韻》闊穫切，音廓。本作𠠎。《博雅》解也。

㔐：《玉篇》千廉切，音僉。割也。〇按《五音集韻》作𠠃。

𠠜：《集韻》於莖切，音罃。《賈思勰曰》山澤林木，大者𠠜刹之。

𠠝：《集韻》狼狄切，音歷。割也。或省作𠟄。

𠠞：《韻會小補》劙或作𠠞。

㔑：《集韻》測乙切，音𪗨。本作㓼。《博雅》割也。或作𠛨𠞩。

𠠡：《字彙》古文剔字。註見八畫。

𠠢：《集韻》郞丁切，音靈。剖物。或作𠟨刢。

劖：《唐韻》鋤銜切《集韻》《韻會》鋤咸切，𠀤音巉。《說文》斷也。从刀，毚聲。一曰剽釗也。《徐曰》劖，鑿也。《韓愈·酬司門盧汀詩》若使乘酣馳雄怪，造化何以當鐫劖。又《集韻》士減切。音巉。義同。

𠠣：《字彙補》與靡同。《九經考異》易，吾與爾靡之。京房作𠠣。○按《集韻》靡作劘，亦作𠞧，又作𪎕。《篇海》作𠞥。

㔒：《唐韻》戸圭切《集韻》玄圭切，𠀤音攜。《博雅》削也。《玉篇》減也。

𠠪：《集韻》烏關切，音彎。削也。

劗：《唐韻》在丸切《集韻》徂丸切，𠀤音巑。《玉篇》鬀髮也。減也，切也。又《唐韻》借官切《集韻》祖官切，𠀤音鑽。吳人謂髠髮爲劗。又《正韻》子踐切，音剪。《前漢·嚴助傳》劗髮文身之民也。《註》晉灼曰：淮南子云：越人劗髮。劗與翦同。又《讀書通》通作攅。《韓非子·用人篇》隨繩而𣂪，因攅而縫。又通作鑽。《左思·魏都賦》鏤膚鑽髮。

𠠫：《唐韻》《集韻》𠀤郞計切，音麗。《方言》解也。《廣韻》同劙。《集韻》或作㓯。

劘：《唐韻》莫婆切《集韻》《韻會》《正韻》眉波切，𠀤音磨。《玉篇》削也。《集韻》分也。又《增韻》剴也，切也。《前漢·賈山傳贊》自下劘上。《註》孟康曰：劘謂剴切之也。又《集韻》《韻會》《正韻》𠀤忙皮切，音靡。義同。

𠠮：《集韻》楚限切，音鏟。劑也。

劙：《唐韻》呂支切《集韻》《韻會》鄰知切，𠀤音离。《玉篇》分割也。《廣韻》分破也。《韻會》直破也。《博雅》解也。《集韻》或作𠠍。亦作剺。又《唐韻》《集韻》《韻會》郞計切《正韻》力霽切，𠀤音麗。義同。又《集韻》《韻會》𠀤里弟切，麗上聲。刀刺也。

劚：《正字通》同斸。

𠠯：《集韻》達協切，音疊。刺也。

𠠰：《集韻》闊鑊切，音郭。解也。《玉篇》籀文𠠎。

𠠱：《篇海》同刢。

