文：《唐韻》《集韻》《韻會》《正韻》𠀤無分切，音紋。《說文》錯畫也。《玉篇》文章也。《釋名》文者，會集衆綵，以成錦繡。合集衆字，以成辭義，如文繡然也。《易·繫辭》物相雜，故曰文。《周禮·天官·典絲》供其絲纊組文之物。《註》畫繪之事，靑與赤謂之文。《禮·樂記》五色成文而不亂。又《尚書序》古者伏犧氏之王天下也，始畫八卦，造書契，以代結繩之政，由是文籍生焉。《疏》文，文字也。《說文》序》依類象形，故謂之文。其後形聲相益，卽謂之字。《古今通論》倉頡造書，形立謂之文，聲具謂之字。又《易·乾卦文言疏》文謂文飾。又《易·坤卦》文在中也。《疏》通達文理。《史記·禮書》貴本之謂文，親用之謂理。兩者合而成文，以歸太一，是謂太隆。又《書·堯典》欽明文思安安。《疏》發舉則有文謀。又《禮·禮器》先王之立禮也，有本有文。忠信，禮之本也。義理，禮之文也。《史記·樂書》禮自外作，故文。《註》文猶動，禮肅人貌。貌在外，故云動。又《禮·樂記》禮減而進，以進爲文。樂盈而反，以反爲文。《註》文，猶美也，善也。又《左傳·僖二十三年》吾不如衰之文也。《註》有文辭也。又《前漢·酷吏傳》司馬安之文法。《註》以文法傷害人也。《又》按其獄皆文致不可得反。《註》言其文案整密也。又姓。《前漢·循吏傳》文翁，廬江舒人也。又《史記·諡法》經緯天地曰文，道德博聞曰文，勤學好問曰文，慈惠愛民曰文，愍民惠禮曰文，錫民爵位曰文。又獸名。《山海經》放臯之山有獸焉，其狀如蜂，岐尾，反舌，善呼，曰文文。又《集韻》文運切，音問。《論語》小人之過也，必文。《朱傳》文，飾之也，去聲。又眉貧切，音珉。飾也。《禮·玉藻》大夫以魚須文竹，劉昌宗讀。又《韻補》叶微勻切。《崔駰·達旨》摛以皇質，雕以唐文。六合怡怡，比屋爲仁。《張衡·西京賦》都邑游俠，張趙之倫。齊志無忌，擬跡田文。又叶無沿切。《蔡洪棊賦》畫路表界，白質朱文。典直有正，方而不圓。

𣁊：《集韻》逋閑切，音㻞。斒或作𣁊，色不純也。

𣁋：《唐韻》《集韻》𠀤無非切，音薇。通作微。《說文》妙也。《註》徐鉉曰：从山从耑省。耑，物初生之題，尚微也。

斊：《篇海》音齊。等也，中也，疾也。《正字通》齊省作斉。斊卽斉之譌也。

斋：《篇海》同齋。

㪰：《篇海》與齋同。

斌：《廣韻》府巾切，音彬。《玉篇》文質貌。亦作份彬。《潘岳·藉田賦》士女頒斌而咸戾。《註》頒斌，相雜之貌也。

𣁎：《篇海》俗譽字。

𣁏：《正字通》雪豫切，須去聲。次第也。○按《說文》从攴。《周伯琦·六書正譌》攺从文，非。詳攴部敍字註。

斐：《唐韻》《正韻》敷尾切《集韻》《韻會》妃尾切，𠀤音菲。《說文》分別文也。易曰：君子豹變，其文斐也。◎按今易革卦，斐作蔚。又《詩·小雅》萋兮斐兮，成是貝錦。《傳》萋斐，文章相錯也。《朱傳》小文之貌。又同匪。《詩·衞風》有匪君子。《大學》作斐。又《集韻》匪微切，音非。姓也。《左傳·襄二十三年》初斐豹隷也。又逋眉切，音悲。義同。

斑：《廣韻》布還切《集韻》《韻會》逋還切，𠀤音班。辬，或作斑。駮文也。《韻會》雜色曰斑。《禮·檀弓》貍首之斑然。又《韻補》叶𤰞連切。《曹植·七啓》形不抗首，骨不隱拳。批熊碎掌，拉虎摧斑。

斒：《廣韻》方閑切《集韻》《正韻》逋閑切，𠀤音㻞。斒斕，色不純也。或作𣁊。亦作豳。

㪱：《集韻》呼玩切，音喚。㪱斕，文采。通作奐。

𣁗：《廣韻》他旦切《集韻》他案切，𠀤音炭。𣁗𣁜，無文采貌。又《集韻》儻旱切，音坦。義同。

𣁛：《唐韻》《集韻》𠀤里之切，音釐。《說文》微畫也。

𣁜：《廣韻》《集韻》𠀤莫半切，音幔。縵或作𣁜。𣁗𣁜，無文采貌。

𣁝：《六書統》同彩。

𣁞：《篇海》音熱。出《釋典》。《正字通》𤑔字之譌。

𣁢：《集韻》毗祭切，音敝。獸名。似犬有文。

𣁣：《集韻》斕，或作𣁣。

斔：《正字通》同斞。《莊子·田子方》斔斛不敢入於四境。《註》斔音庾，六斛四斗曰斔。司馬本斔讀曰終。

斕：《廣韻》力閑切《集韻》《韻會》《正韻》離閑切，𠀤音𥌻。斒斕，色雜也。或作𣁣。又《集韻》郞于切，音闌。義同。

斖：《集韻》武斐切。亹或从文。詳亠部亹字註。

