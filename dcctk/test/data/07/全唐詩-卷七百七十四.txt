*題春夢秋歸故里

故國歸路賒，春晚在天涯。明月夜來夢，碧山秋到家。

開窗聞落葉，遠墅見晴鴉。驚起曉庭際，鶯啼桃杏花。

*看蜀女轉昭君變

妖姬未著石榴裙，自道家連錦水濆。檀口解知千載事，清詞堪歎九秋文。翠眉顰處楚邊月，畫卷開時塞外雲。

說盡綺羅當日恨，昭君傳意向文君。

*放猿

放爾千山萬水身，野泉晴樹好為鄰。

啼時莫近瀟湘岸，明月孤舟有旅人。

*鴛鴦

江島濛濛煙靄微，綠蕪深處刷毛衣。

渡頭驚起一雙去，飛上文君舊錦機。

*巫峽聽猿

巴江猿嘯苦，響入客舟中。孤枕破殘夢，三聲隨曉風。

連雲波澹澹，和霧雨濛濛。巫峽去家遠，不堪魂斷空。

*長安春贈友人

繁華堪泣帝城春，粉堞青樓勢礙雲。花對玉鉤簾外發，歌飄塵土路邊聞。幾多遠客魂空斷，何處王孫酒自醺。

各有歸程千萬里，東風時節恨離群。

*塞上即事

身似星流跡似蓬，玉關孤望杳溟蒙。寒沙萬里平鋪月，曉角一聲高卷風。戰士歿邊魂尚哭，單于獵處火猶紅。

分明更想殘宵夢，故國依然在甬東。

*宿山驛

文戰何堪功未圖，又驅羸馬指天衢。露華凝夜渚蓮盡，月彩滿輪山驛孤。岐路辛勤終日有，鄉關音信來年無。

好同範蠡扁舟興，高掛一帆歸五湖。

*北邙山

北邙山草又青青，今日銷魂事可明。綠酒醉來春未歇，白楊風起柳初晴。岡原旋葬松新長，年代無人闕半平。

堪取金爐九還藥，不能隨夢向浮生。

*秋塘曉望

鐘盡疏桐散曙鴉，故山煙樹隔天涯。

西風一夜秋塘曉，零落幾多紅藕花。

*水樓感事

高柳螿啼雨後秋，年光空感淚如流。

滿湖菱荇東歸晚，閑倚南軒盡日愁。

*泊舟

身逐煙波魂自驚，木蘭舟上一帆輕。

雲中有寺在何處，山底宿時聞磬聲。

*湘雲

□滿湘江雲瑩空，紛紛長對水溶溶。

日西遙望自歸處，盡掛九疑千萬峰。

*秋閨

白馬三軍客，青娥十載思。玉庭霜落夜，羅幌月明時。

爐冷蜘蛛喜，燈高熠耀期。愁多不可曙，流涕坐空幃。

*秋閨

斜日空庭暮，幽閨積恨盈。細風吹帳冷，微月度窗明。

怨坐啼相續，愁眠夢不成。調琴欲有弄，畏作斷腸聲。

*擣衣

沙塞秋應晚，金閨恨已空。那堪裂紈素，時許出房櫳。

杵影弄寒月，砧聲調夜風。裁縫雙淚盡，萬里寄雲中。

*題慈恩塔

漢國山河在，秦陵草樹深。暮雲千里色，無處不傷心。

*三湘有懷

柳絮飛來別洛陽，梅花落後到三湘。

世情已逐浮雲散，離恨空隨江水長。

*九日對酒

嘉辰複遇登高台，良朋笑語傾金罍。煙攤秋色正堪玩，風惹菊香無限來。未保亂離今日後，且謀歡洽玉山頹。

誰知靖節當時事，空學狂歌倒載回。

*中秋夜不見月

蟾輪何事色全微，賺得佳人出繡幃。四野霧凝空寂寞，九霄雲鎖絕光輝。吟詩得句翻停筆，玩處臨尊卻掩扉。

公子倚欄猶悵望，懶將紅燭草堂歸。

*雷塘

九重城闕悲涼盡，一聚園林怨恨長。花憶所為猶自笑，草知無道更應荒。詩名占得風流在，酒興催教運祚亡。

若問皇天惆悵事，只應斜日照雷塘。

*古意

擾擾都城曉又昏，六街車馬五侯門。

箕山渭水空明月，可是巢由絕子孫。

*寄人

酷憐風月為多情，還到春時別恨生。

倚柱尋思倍惆悵，一場春夢不分明。

*武昌阻風

江上春風留客舟，無窮歸思滿東流。

與君盡日閑臨水，貪看飛花忘卻愁。

*秋夜宿淮口

露白草猶青，淮舟倚岸停。風帆幾處客，天地兩河星。

樹靜禽眠草，沙寒鹿過汀。明朝誰結伴，直去泛滄溟。

*贈喬尊師

長忌時人識，有家雲澗深。性惟耽嗜酒，貧不破除琴。

靜鼓三通齒，頻湯一味參。知師最知我，相引坐檉陰。

*村行

天淡雨初晴，遊人恨不勝。亂山啼蜀魄，孤棹宿巴陵。

影暗村橋柳，光寒水寺燈。罷吟思故國，窗外有漁罾。

*潁川客舍

素琴孤劍尚閒遊，誰共芳尊話唱酬。鄉夢有時生枕上，客情終日在眉頭。雲拖雨腳連天去，樹夾河聲繞郡流。

回首帝京歸未得，不堪吟倚夕陽樓。

*獨不見

日晚宜春暮，風軟上林朝。對酒近初節，開樓蕩夜謠。

石橋通小澗，竹路上青霄。持底誰見許，長愁成細腰。

*歸去來引

歸去來，歸期不可違。相見旋明月，浮雲共我歸。

*結客少年場行

幽並俠少年，金絡控連錢。竊符方救趙，擊築正懷燕。

輕生辭鳳闕，揮袂上祁連。陸離橫寶劍，出沒騖征旃。

蒙輪恒顧敵，超乘忽爭先。摧枯逾百戰，拓地遠三千。

骨都魂已散，樓蘭首複傳。龍城含宿霧，瀚海接遙天。

歌吹金微返，振旅玉門旋。烽火今已息，非複照甘泉。

*塞上

出門何處問西東，指畫翻為語論同。到此客頭潛覺白，未秋山葉已飄紅。帳前影落傳書雁，日下聲交失馬翁。

早晚回鞭複南去，大衣高蓋漢鄉風。

*洛陽道

客亭門外路東西，多少喧騰事不齊。楊柳惹鞭公子醉，苧麻掩淚魯人迷。通宵塵土飛山月，是處經營夾禦堤。

頃刻知音幾存歿，半回依約認輪蹄。

