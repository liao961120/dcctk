攴：《唐韻》《集韻》𠀤普木切，音撲。《說文》小擊也。又《廣韻》《集韻》𠀤匹角切，音璞。本作𢻭。楚也。《五經文字》石經作攵。《集韻》或作撲扑。

攵：《廣韻》凡从攴者，作攵同。《正字通》九經字樣作攴，今依石經作攵，與文別。《郭忠恕·佩觿集》用攵代攴，將无混旡，若斯之流，便成兩失。

收：〔古文〕㧃《唐韻》式周切《集韻》尸周切，𠀤音荍。《說文》捕也。《五經文字》作収，訛。《詩·大雅》此宜無罪，女反收之。《傳》收，拘收也。又《詩·周頌》我其收之。《傳》收，聚也。又《禮·玉藻》有事則收之。《疏》當有事之時，則收斂之。又《左傳·襄二十七年》何以恤我，我其收之。《註》收，取也。又《戰國策》秦可以少割而收害也。《註》收，猶息也。又《博雅》收，振也。《中庸》振河海而不洩。《朱傳》振，收也。又車軫也。《詩·秦風》小戎俴收。《傳》收，軫也。又夏冠名。《儀禮·士冠禮》周弁，殷冔，夏收。《註》收，言所以收斂髮也。又神名。《禮·月令》其神蓐收。又《廣韻》《集韻》《韻會》《正韻》𠀤舒救切，音狩。獲多也。《禮·月令》農事備收。《釋文》收，如字，又守又反。又《易·井卦》井收勿幕。《疏》凡物可收成者，則謂之收。《朱子·本義》收，汲取也。詩救反，又如字。

攷：《集韻》考，古作攷。《周禮·天官·小宰》攷乃灋。餘詳考部。

𢻫：《唐韻》式支切《集韻》商支切，𠀤音弛。《玉篇》亦施字。《說文》𢾭也。《長箋》詩施於中逵之施，當作𢻫。溷用施，其義遠。《集韻》或作𢼉𢼊。

攸：《唐韻》以周切《集韻》《韻會》《正韻》夷周切，𠀤音由。《說文》作攸，行水也。《註》攴，入水所仗也。秦刻石嶧山文，攸字作𣲏。《孟子》攸然而逝。《趙註》攸然迅走，趣水深處也。又《爾雅·釋言》攸，所也。《易·坤卦》君子攸行。《詩·大雅》爲韓姞相攸。《註》擇可嫁之所也。又《左傳·哀三年》鬱攸從之。《註》鬱攸，火氣也。又《前漢·敘傳》攸攸外㝢。《註》攸攸，遠貌。又語助詞。《書·洪範》彝倫攸敘。《詩·大雅》四方攸同。又《集韻》以九切，音酉。《左傳·昭十二年》湫乎攸乎。《註》攸，懸危貌。又姓。《急就篇》北燕有攸邁。攸字从攴作。考證：〔《左傳·昭十三年》湫乎攸乎。〕謹照原文十三年改十二年。

改：《唐韻》古亥切《集韻》《韻會》已亥切《正韻》居亥切，𠀤音輆。《說文》更也。《註》李陽冰曰：已有過，攴之卽𢻰。《五經文字》𢻰从戊己之已。《易·益卦》有過則改。又《井卦》改邑不改井。又姓。《廣韻》秦有大夫攺產。又《韻補》叶荀起切。《張衡·思𤣥賦》私湛憂而深懷兮，思繽紛而不理。願竭力以守誼兮，雖貧窮而不改。《說文》从攴作𢻰。攺、𢻰。

攺：《廣韻》詳里切《集韻》養里切，《韻會》羊己切，𠀤音以。《說文》㱾𢻰大剛卯，以逐鬼魅也。从攴巳聲。○按《前漢·王莽傳》《後漢·輿服志》俱不言剛卯。又名㱾𢻰，蓋闕載也。徐鉉音古亥切，與攺同音，非是。又《集韻》象齒切，音似。義同。《說文》从攴作𢻰。

𢻬：《廣韻》芳武切《集韻》《韻會》斐父切，𠀤音撫。《說文》撫也。又《廣韻》武夫切《集韻》微夫切，𠀤音無。義同。《說文》从攴作𢻲。《玉篇》或作撫。

㩿：《廣韻》《集韻》𠀤苦骨切，音窟。㪐㩿，不穩也。《類篇》㩿㪐，不滑利也。亦作㪂。

𢻭：《集韻》北角切，音剝。𣀛，或从勺。詳𣀛字註。又匹角切，音撲。楚也。或作攴。

攻：《唐韻》古洪切《集韻》《韻會》沽紅切《正韻》古紅切，𠀤音公。《說文》擊也。《博雅》伐也。《易·同人》乗其墉弗克攻。《書·伊訓》造攻自鳴條。又《類篇》一曰治也。《書·甘誓》左不攻于左。《傳》治也。《論語》攻乎異端。又《詩·小雅》我車旣攻。《傳》攻，善也。《朱傳》攻，堅也。又心爲物欲所侵曰攻。《唐書·太宗紀》一心攻之者衆。又摘人過失亦曰攻。《蜀志·諸葛亮傳》勤攻吾闕，則事可定。又《詩·大雅》庶民攻之。《傳》攻，猶作也。又《博雅》攻，𩋆也。又姓。《何氏姓苑》漢有攻生單。又《廣韻》古冬切，音釭。義同。又《集韻》古送切，音貢。《周禮·夏官·司弓矢》利攻守。《釋文》攻，如字，劉音貢。又《韻補》叶姑黃切。《史記·龜筴傳》入於周地，得太公望，與卒聚兵，與之相攻。《說文》从攴作攻。考證：〔《博雅》攻，〈殹下革〉也。〕謹照原文〈殹下革〉改𩋆。

𢻮：《集韻》子結切，音節。治也。或作𠬨。

攼：《集韻》居寒切，音干。求也，又得也。《玉篇》進也。又侯旰切，音翰。與㪋同。詳㪋字註。

𢻯：《篇海》俗學字。

𢻳：《玉篇》古文扶字。註詳手部四畫。

攽：《唐韻》布還切《集韻》逋還切，𠀤音班。《說文》分也。《書·洛誥》乃惟孺子，頒朕不暇。○按書古文，訓頒作攽。又《廣韻》府巾切《集韻》《韻會》悲巾切，𠀤音彬。義同。又《博雅》攽，減也。又《類篇》气分也。亦作𠚼。《說文》从攴作攽。

𢻴：《集韻》都困切，音頓。與扽同。《博雅》引也。《類篇》一曰摩也。《玉篇》亦作頓。

𢻵：《集韻》博蓋切，音貝。物袤舛也。

㪁：《廣韻》巨金切《集韻》渠金切，𠀤音琴。持也，或作鈙。又《廣韻》口含切《集韻》枯含切，𠀤音龕。㪁敧，不齊也。又《廣韻》丘广切《集韻》丘凡切，𠀤音奩義同。又《廣韻》丘釅切《集韻》去劒切，𠀤音欠。厓下也。《類篇》厓閒也。又《廣韻》丘嚴切《集韻》口嚴切，𠀤音厱。拈，或作㪁。又《集韻》其淹切，音箝。義同。

𢻶：《玉篇》𤰞緜切，音鞭。《篇海》速也。

𢻷：《集韻》邦加切，音巴。斂也。

𢻸：《集韻》規倫切，音均。墾田也。

放：〔古文〕匸《唐韻》《集韻》《韻會》𠀤甫妄切，音舫。《說文》逐也。《小爾雅》棄也。《書·舜典》放驩兜于崇山。《疏》放逐。《左傳·宣元年》晉放其大夫胥甲父于衞。《註》放者，受罪黜免，宥之以遠。又《書·武成》放牛于桃林之野。《疏》據我釋之，則云放。又《禮·曲禮》毋放飯。《註》去手餘飯於器中。又《左傳·昭十六年》獄之放紛。《註》放，縱也。又《論語》隱居放言。《何晏註》放，置也，不復言世務。又《孟子》如追放豚。《趙岐註》放逸之豕。又《博雅》妄也。《玉篇》散也。《增韻》肆也，捨也。《正韻》廢也。又《廣韻》分兩切《集韻》甫兩切《正韻》妃兩切，𠀤音昉。同倣。學也。《玉篇》比也。《類篇》效也。《書·堯典》曰若稽古帝堯，曰放勳。《疏》能放效上世之功。又《周禮·天官》食醫，凡君子之食恆放焉。《註》放，猶依也。又《孟子》放乎四海。《趙岐註》放，至也。又《集韻》分房切。方，或作放，倂船也。《前漢·禮樂志》神裴回若留放，殣冀親以肆章。《說文》从攴作放。考證：〔《前漢·禮樂志》神裴回若留放，殣冀親與肆章。〕謹照原文與改以。

𢻹：《廣韻》匹夷切《集韻》篇夷切。與紕同。繒欲壞也。又《廣韻》匹鄙切《集韻》普鄙切，𠀤音嚭。《玉篇》器破也。《揚子·方言》南楚之閒，器破而未離，謂之牌。《集韻》齊楚謂璺曰牌。或作𤿎。又《集韻》匹寐切，音媲。又《廣韻》符鄙切《集韻》部鄙切，𠀤音痞。義𠀤同。

政：《唐韻》《集韻》《韻會》《正韻》𠀤之盛切，音正。《說文》正也。《釋名》政，正也，下所取正也。《易·賁卦》君子以明庶政。《書·舜典》以齊七政。《傳》日月五星各異政。又《洪範》農用八政。《疏》食爲八政之首，故以農言之。《周禮·天官·大宰》建邦之六典，四曰政典，以平邦國，以正百官，以均萬民。《左傳·桓二年》政以正民。又《禮·王制》五十不從力政。《註》力政，城道之役也。又姓。《廣韻》出姓苑。又《集韻》《韻會》𠀤諸盈切，音征。賦也。通作征。《周禮·地官·均人》掌均地政。《註》政，讀爲征。地政謂地守地職之稅也。《說文》从攴作政。

𢻺：《正字通》攸字之譌。

𢻻：《正字通》與啓同。《六書故》開戸也。

𢻼：《集韻》多感切。與抌同。刺也，擊也。

𢻽：《篇海》與㪆同。

㪂：《類篇》㩿作㪂。㩿字从攴作。

𢻾：《集韻》㪔，古作𢻾。註詳八畫。

㪃：《廣韻》虛我切《集韻》許我切，𠀤音㰤。《博雅》擊也。《類篇》或作㪋。又《集韻》口箇切，音坷。義同。

𢼉：《集韻》與𢻫同。詳𢻫字註。

𢼊：《集韻》與𢻫同。詳𢻫字註。

㪄：《集韻》符勿切，音佛。與𣀣同。理也。《玉篇》破也。

𢼋：《玉篇》子泥切。箭射也。

敀：《廣韻》博陌切。與迫同。《說文》作𤽐，迮也。周書曰：常𤽐常任。○按書立政，今本作伯。又《玉篇》强也。《篇海》附也。又《廣韻》普伯切，音拍。大打也。

敁：《廣韻》《集韻》𠀤丁兼切，音佔。敁敠，稱量也。《類篇》敁挅，以手稱物。

敂：《廣韻》古厚切《集韻》舉厚切，𠀤音扣。《說文》擊也。《玉篇》或作扣。《周禮·地官·司關》凡四方賔客𢼒關，則爲之告。《註》𢼒關，猶謁關人也。又《集韻》去厚切，音口。義同。《說文》从攴作𢼒。

𢼌：《類篇》皮敎切。手擊也。

㪅：《廣韻》古行切《集韻》居行切，𠀤音庚。《說文》𢻰也。《九經字樣》隷省作更。《禮·曲禮》君子問更端。又《禮·月令》更皮幣。《註》更，猶易也。又《史記·曹相國世家》舉事無所變更。又《禮·儒行》乃留，更僕未可終也。《釋文》更，代也。又《史記·平準書》悉巴蜀租賦，不足以更之。《註》韋昭曰：更，續也。或曰更，償也。又《玉篇》更，歷也，復也。《類篇》迭也。又《禮·文王世子》遂設三老五更。《註》年老更事致仕者也。《後漢·禮儀志註》五更老人，知五行更代之事者。又《前漢·昭帝紀》三年以前逋更賦未入者，皆勿收。《註》更有三品，有卒更，有踐更，有過更，古者正卒無常，人皆當迭爲之。一月一更，是爲卒更也。貧者欲得顧更錢者，次直者出錢顧之，是爲踐更也。天下人皆直戍邊三日，亦名爲更，律所謂繇戍也。諸不行者，出錢三百人官，官以給戍者，是爲過更也。又因時變易刻漏曰更。《班固·西都賦》衞以嚴更之署。《註》督夜行鼓也。又《豹隱紀談》楊萬里詩：天上歸來有六更。《註》內樓五更後，梆鼓徧作，名蝦蟇更。禁門初開，百官隨入，所謂六更也。又官名。《前漢·百官公卿表》太子率更家令。《註》師古曰：掌知刻漏，故曰率更。又《廣韻》《集韻》𠀤古孟切，音亙。《增韻》再也。又《韻補》叶居良切。《司馬相如·長門賦》望中庭之藹藹兮，若季秋其降霜。夜曼曼其若歲兮，懷鬱鬱其不可再更。考證：〔《禮·月令》易皮幣。《註》易，猶更也。〕謹照原文易皮幣改更皮幣。易猶更也改更猶易也。〔《張衡·西都賦》〕謹按西都賦班固所作，謹照原書張衡改班固。

敃：《廣韻》眉殞切《集韻》《韻會》美殞切，𠀤音愍。疆也。又《集韻》眉貧切，音珉。《玉篇》勉也，同暋。又敷文切，音紛。亂也。通作紛。《說文》从攴作敃。

敄：《廣韻》亡遇切《集韻》曰遇切，𠀤音務。彊也。又《廣韻》文甫切《集韻》罔甫切，𠀤音武。義同。又《集韻》迷浮切，音謀。與劺同。北燕之外，相勉努力謂之劺。《說文》从攴作敄。

故：《廣韻》《集韻》《韻會》《正韻》𠀤古暮切，音顧。《說文》使爲之也。《註》徐鍇曰：故使之也。又《廣韻》事也。《易·繫辭》是故知幽明之故。《疏》故，謂事也。又《廣韻》舊也。《易·雜卦》革，去故也。鼎，取新也。《周禮·天官·大宰》以八統詔王馭萬民，二曰敬故。《註》不慢舊也。又《書·大禹謨》𠛬故無小。《傳》故犯雖小，必𠛬。又《禮·曲禮·疏》故者，承上起下之語。又《禮·檀弓》非有大故，不宿於外。《註》大故，謂喪憂。又《前漢·藝文志》魯故二十五卷。《註》師古曰：故者，通其指義也。今流俗毛詩，攺故訓傳爲詁字，失眞。又《前漢·蘇武傳》前以降及物故，凡隨武還者九人。《註》師古曰：物故，謂死也。言其同於鬼物而故也。又《荀子·王霸篇》不隆本行，不敬舊法，而好詐故。《註》故，巧也。又《韻補》叶攻乎切，辜也。《賈誼·弔屈原文》般紛紛其離此尤兮，亦夫子之故也。歷九州而相其君兮，何必懷此都也。○按《史記》故作辜。又叶果五切。《東方朔·客難》悉力慕之，困於衣食，或失門戸，使蘇秦，張儀與僕𠀤生於今之世，曾不得掌故。《說文》从攴作故。

𢼍：《六書統》拙，亦作𢼍。註詳手部五畫。

𢼎：《六書統》同作。

㪆：《集韻》典禮切，音底。《博雅》隱也。

𢼏：《集韻》余支切。與迻同。亦作扡。通作移。

𢼐：《篇韻》音可。行難也。

𢼑：《字彙補》溪光切，音匡。圃之四圍也。

𢼛：《廣韻》《正韻》古伯切《集韻》各頟切，𠀤音格。與挌同。《博雅》擊也。又《集韻》郭擭切，音虢。與𢮎同。打也。《玉篇》手打之類。又鄂格切，音額。義同。

敆：《廣韻》《正韻》古沓切《集韻》《韻會》葛合切，𠀤音閤。《說文》會也。《爾雅·釋詁》合也。又《集韻》轄夾切，音洽。與郃同。

𢼜：《說文》赦，或从亦作𢼜。詳赤部赦字註。

敇：《集韻》測革切，音策。擊馬也。《說文》从攴作敇。《類篇》通作策。

𢼝：《集韻》養，古作𢼝。註詳食部六畫。

𢼞：《篇海》與刷同。

㪇：《廣韻》蘇佃切《集韻》先見切，𠀤音霰。《玉篇》散也。《通雅》嵇康琴賦云：閒遼故音痹，所謂痹者，猶今俗云㪇聲也。㪇音鮮，見羯鼓錄。兩絃之閒遠則有㪇，故曰閒遼。《篇海》亦作㪇。

㪈：《集韻》涓惠切，音桂。放也，侵也。

𢼟：《廣韻》紆往切《集韻》嫗往切，𠀤音枉。《說文》曲也。《類篇》曲侵也。《玉篇》今作枉。

𢼠：《篇海》同敓。詳敓字註。敓字从攴作。

𢼡：《集韻》殺，古作𢼡。註詳殳部七畫。

𢼢：《篇海》同殺。又所例切，音試。害也。又所賣切，音晒。義同。又降也。

𢼣：《廣韻》恪八切《集韻》丘八切，𠀤音劼。《玉篇》擊也。

𢼤：《集韻》乎刮切，音咶。盡也。又去智切，音企。行喘息也，或作呚。

效：《廣韻》胡敎切《集韻》後敎切《韻會》後學切，𠀤音校。《說文》象也。《玉篇》法效也。《廣韻》學也。《增韻》放也。《易·繫辭》效法之謂坤。《左傳·莊二十一年》鄭伯效尤。又《禮·曲禮》效馬效羊者，右牽之。《註》效，猶呈也。又《左傳·文八年》效節於府人而出。《註》效，猶致也。又《左傳·昭二十六年》宣王有志，而後效官。《註》效，授也。又《廣韻》效驗也。《前漢·藝文志》儒者，己試之效。又《廣韻》效力也。《前漢·韓信傳》願效愚忠。又《類篇》一曰功也。《前漢·尹賞傳》追思其功效。又《增韻》勉也。《韻會》一曰具也。《九經字樣》作効者訛。《韻會》效，亦作傚。禮韻續降效力之效與倣傚之傚不同，許雙押。又《集韻》吉了切，音皎。《揚子·方言》效烓，明也。又下巧切，音佼。事露也。《說文》从攴作效。

𢼥：《集韻》弼，古作𢼥。註詳弓部九畫。

𢼦：《集韻》虎孔切，音嗊。擊也。

𢼧：《集韻》之刃切，音震。䟴，或作𢼧。《玉篇》動也。

𢼨：《玉篇》丘奇切，音崎。禮器也。○按支部𢼨，亦作敧。周廟敧器，見《家語》。《玉篇》音與𢼨同，所云禮器卽敧器也。

敉：《廣韻》綿婢切《集韻》《韻會》母婢切，𠀤音弭。《說文》撫也。《廣韻》安也。《書·大誥》民獻有十夫，予翼以于敉寧武圖功。《傳》用撫安武事，謀立其功。又《類篇》一曰愛也。又《集韻》《類篇》𠀤普弭切，音仳。義同。又與弭通。《儀禮·士喪禮註》巫掌招弭，以除疾病。《疏》弭讀爲敉，安也。《說文》从攴作敉。

敊：《廣韻》丑六切《集韻》敕六切，𠀤音蓄。病敊貌。《類篇》敊㪬，痛至貌。又《集韻》舒救切，音狩。獲也。亦作收。又《爾雅·釋鳥》鴩餔敊。《註》敊音䜴。義未詳。

𢼩：《集韻》《類篇》𠀤披庚切，音烹。擊聲。《玉篇》打板聲。又《篇海》蒲庚切，音彭。義同。

𢼪：《字彙補》古文敦字。註詳八畫。

㪊：《集韻》衢云切，音羣。與𣀄同。《說文》朋侵也。

㪋：《廣韻》《集韻》𠀤侯旰切，音翰。《說文》止也。周書曰：㪋我于艱。○按書文侯之命，㪋今本作扞。《類篇》或作攼。又《集韻》許我切。與㪃同。

敍：《唐韻》徐呂切《集韻》《韻會》《正韻》象呂切，𠀤音序。《說文》次第也。《爾雅·釋詁》敍，緒也。《疏》敍，謂次敍。《書·舜典》百揆時敍。《疏》皆得次序。又《周禮·天官·小宰》以官府之六敍正羣吏。《註》敍，秩次也。又《周禮·天官·宮伯》行其秩敍。《註》敍，才等也。又《正字通》凡書策，舉其綱要，列卷首爲敍。或作序。又《釋名》敍，抒也，抒洩其實，宣見之也。○按《說文》敍，从攴从余。《五經文字》作敘，入又部，非。《正字通》因周伯琦說，从攵从余。今遵《說文》改正。

㪌：《廣韻》他孔切《集韻》吐孔切，𠀤音桶。《博雅》擊也。又《集韻》損動切，音駷。引也。或作捅。

𢼹：《廣韻》普胡切《集韻》滂漠切，𠀤音鋪。《玉篇》𢾱𢼹，屋欲壞。又《集韻》彼五切。與補同。

𢼺：《集韻》似絕切，音𧋍。𢯳，或作𢼺。《玉篇》拈也。又《集韻》租悅切，音蕝。義同。

𢼻：《集韻》吐火切，音鬌。與妥同。安也。

㪍：《廣韻》《正韻》蒲沒切《集韻》薄沒切，𠀤音孛。與勃同。《前漢·司馬相如傳》媻姍㪍窣。《後漢·史弼傳》終用㪍漫。媻字从𦨗下女。

敎：〔古文〕𤕝𧧿《廣韻》古孝切《集韻》《韻會》《正韻》居效切，𠀤音較。《說文》作敎上所施，下所效也。《釋名》敎，效也，下所法效也。《廣韻》敎訓也。《玉篇》敎令也。《易·觀卦》聖人以神道設敎。《書·舜典》敬敷五敎在寬。《傳》布五常之敎。又《禮·王制》明七敎以興民德。《註》七敎，父子，兄弟，夫婦，君臣，長幼，賔客，朋友也。《周禮·地官·司徒》使帥其屬，而掌邦敎。《註》敎所以親百姓，訓五品，有虞氏五，而周十有二焉。《禮·曲禮》敎訓正俗，非禮不備。《荀子·脩身篇》以善先人謂之敎。又《蔡邕·獨斷》諸侯言曰敎。《正字通》諭告之詞，其義與令同也。又《廣韻》古肴切《集韻》《韻會》《正韻》居肴切，𠀤音交。義同。敎字从𡥈从攴。

𢼼：《集韻》師交切，音梢。擊也。

𢼽：《篇海》公答切，音閤。會合也，倂也，集也。又侯夾切，音洽。義同。

𢼾：《玉篇》口𣀤切。休息也。◎按爾雅作㕟。

敏：〔古文〕勄《唐韻》眉殞切《集韻》美殞切，𠀤音愍。《說文》疾也。《釋名》敏，閔也。進敘無否滯之言也，故汝潁言敏曰閔。《書·大禹謨》黎民敏德。又《說命》惟學遜志務時敏。《詩·大雅》殷士膚敏。又《類篇》足大指名。《詩·大雅》履帝武敏歆。《箋》敏，拇也。又《爾雅·釋樂》商謂之敏。《註》五音之別名。又《博雅》捷敏，亟也。《諡法解》速也。《廣韻》聰也，達也。《玉篇》敬也，莊也。又《韻補》叶母鄙切。《詩·小雅》農夫克敏。與止喜叶。《前漢·敘傳》宣之四子淮陽聰敏，舅氏籧篨，幾陷大理。勄字从𣫭作。

敐：《廣韻》植隣切《集韻》丞眞切，𠀤音辰。與㲀同。喜而動貌。《玉篇》擊聲。又《廣韻》章忍切《集韻》止忍切，𠀤音軫。𨌈𨌈敐敐，喜悅貌。

㪎：《集韻》失冉切，音閃。𣀁㪎，舉手貌。又昵洽切，音𦣀。盡也。

𢼿：《玉篇》篆文敢字。

救：《廣韻》居祐切《集韻》《韻會》《正韻》居又切，𠀤音廏。《說文》止也。《博雅》助也。《廣韻》護也。《書·太甲》尚賴匡救之德。《詩·大雅》式救爾後。又《周禮·地官·司救註》救，猶禁也，以禮防禁人之過者也。又《爾雅·釋器》絇謂之救。《註》救絲以爲絇。又姓。《風俗通》諫議大夫救仁。又《集韻》恭于切，音拘。《周禮·司救》劉昌宗讀。又《韻補》叶居尤切。《詩·邶風》何有何亡，黽勉求之。凡民有喪，匍匐救之。《武王盤銘》溺於淵，尚可遊也。溺於人，不可救也。

敒：《廣韻》《集韻》𠀤直刃切，音陣。《說文》理也。《類篇》治也。又《集韻》升人切，音申。義同。又《集韻》癡隣切，音胂。與伸同。申也，引戾也。又辰陵切，音承。義同。

敓：《廣韻》《集韻》《正韻》𠀤徒活切，音捝。《說文》彊取也。周書曰：敓攘矯虔。○按書呂𠛬今本作奪攘。又姓。見《廣韻》。《說文》从攴作敓。

敔：《廣韻》魚巨切《集韻》《韻會》偶舉切《正韻》偶許切，𠀤音語。《說文》禁也。一曰樂器，椌楬也，形如木虎。《爾雅·釋樂註》敔如伏虎，背上有二十七鉏鋙，以木長尺櫟之。《釋名》敔，衙也。衙，止也，所以止樂也。《書·益稷》合止柷敔。《周禮·春官·小師》鼓鼗柷敔。

敕：《廣韻》恥力切《集韻》《韻會》蓄力切，𠀤音勅。《說文》試也。《爾雅·釋詁》敕勞。《註》敕者，相約敕也。亦爲勞苦。《釋名》敕，飭也，使自警飭，不敢廢慢也。《史記·樂書》余每讀虞書，至於君臣相敕。《後漢·安帝紀》能敕身率下。《韓非子·主道篇》賢者敕其才，君因而任之。又《後漢·光武紀註》漢制度曰：帝之下書有四。一曰策書，二曰制書，三曰詔書，四曰誡敕。誡敕者，謂敕刺史太守。《正字通》宋敕或用之於獎諭，非敕初意。明制，差遣諸臣，予敕行事，備載職守，申以勉詞。凡褒嘉責讓，𠀤用敕，詞皆散文。六品以下官贈封稱敕命，始用四六。又《博雅》理也，謹也，語也，進也。《小爾雅》正也。《廣韻》固也，急也。又《說文》臿地曰敕。《說文》从攴作敕。《玉篇》本作勑，今相承皆作勅。互詳力部勅字註。

敖：《廣韻》五勞切《集韻》《韻會》《正韻》牛刀切，𠀤音遨。《說文》作𢾍，游也。从出从放。《集韻》隷作敖。《博雅》遊敖，戲也。《詩·邶風》以敖以遊。《釋文》敖，亦作遨。又《詩·衞風》碩人敖敖。《傳》敖敖，長貌。《箋》猶欣欣也。又《左傳·昭十三年》葬子千于訾，實訾敖。《註》無號諡者，楚皆謂之敖。又《爾雅·釋訓》敖敖，傲也。《疏》大雅板篇云：聽我嚻嚻。毛傳云：猶謷也。敖謷嚻音義𠀤同。又地名。《詩·小雅》搏獸于敖。《傳》敖，鄭地，今近滎陽。《左傳·宣十二年》晉師在敖鄗之閒。《註》敖鄗二山，在滎陽縣西北。又姓。《廣韻》顓頊，大敖後。又與熬同。《荀子·富國篇》天下敖然，若燒若焦。又與螯同。《荀子·勸學篇》蟹六跪而二敖。《註》敖，蟹首上如鉞者。又與嗷同。《荀子·彊國篇》百姓讙敖。《註》敖，喧噪也。又《集韻》《正韻》𠀤魚到切。同傲。慢也。《詩·小雅》彼交匪敖。《註》不敖慢。《禮·曲禮》敖不可長。《疏》敖者，矜慢在心之名。《爾雅·釋言》敖，憮，傲也。又《史記·天官書》箕爲敖客。《註》敖，調弄也。又《博雅》傲，妄也。《說文》从攴作敖。考證：〔《左傳·昭十二年》〕謹照原文二改三。

敗：〔古文〕贁貝𤖐《廣韻》《集韻》《韻會》《正韻》𠀤簿邁切，音浿。《說文》毀也。《爾雅·釋言》覆也。《釋名》潰也。又壞也。《玉篇》破也。《增韻》損也。又頹也。《易·需卦》敬愼不敗也。《書·大禹謨》反道敗德。又《左傳·文十年司敗註》𨻰楚名司𡨥爲司敗。《論語》𨻰司敗問，昭公知禮乎。又《爾雅·釋器》肉謂之敗。《註》臭壞。《論語》魚餒而肉敗。又《廣韻》補邁切《集韻》北邁切《韻會》《正韻》布怪切，𠀤音拜。破他曰敗。《增韻》凡物不自敗而敗之，則北邁切。物自毀壞，則薄邁切。《詩·召南》勿翦勿敗。《音義》敗，必邁反。又《左傳·莊十一年》凡師敵未𨻰曰敗，大崩曰敗績。《顏氏家訓》江南學士讀左傳，口相傳述，自爲凡例。軍自敗曰敗，打破人軍曰敗，讀補敗反，諸記傳未見補敗反。徐仙民讀左氏，唯一處有此音。又不言自敗敗人之別，此爲穿鑿耳。又《韻補》叶蒲昧切。《荀子·賦篇》功立而身廢，事成而家敗。棄其耆老，收其後世。

𢽀：《說文》赦作𢽀。

𢽁：《正字通》古文養字。○按卽𢼝字重出。

𢽂：《篇海》魯當切，音郞。甚也。

𢽃：《集韻》展里切，音徵。尅也。

𢽄：《廣韻》《集韻》𠀤徒鼎切，音艇。《博雅》盡也。

𢽅：《集韻》殺，古作𢽅。註詳殳部七畫。

𢽆：《玉篇》古作殺字。註詳殳部七畫。

𢽇：《玉篇》大合切，音沓。盡也。

𢽈：《說文》長箋》《石鼓文》申敕。敕字譌作𢽈。

𢽉：《說文》長箋》同𡨥。

𢽚：《廣韻》《集韻》𠀤竹角切，音琢。《說文》擊也。《類篇》一曰擿也。又《廣韻》丁木切《集韻》都木切，𠀤音啄。與豛同。擊聲。亦作㧻。

㪏：《廣韻》補米切《集韻》普米切，𠀤音睥。《說文》毀也。《集韻》或作捭。又《廣韻》博計切《集韻》必計切，𠀤音閉。義同。又《集韻》卜禮切，音埤。《類篇》㪏㪒，擊聲。

𢽛：《正字通》俗㪏字。

㪐：《廣韻》《集韻》𠀤勒沒切，音峍。㪐㩿，不穩。《玉篇》㪐㩿，不滑利。

敜：《廣韻》奴協切《集韻》諾叶切，𠀤音捻。《說文》塞也。《書·費誓》敜乃穽。《傳》穽穿地陷獸，當以土窒敜之。又《集韻》乃結切，音涅。按也。《玉篇》閉也。《說文》从攴作敜。

敝：《廣韻》《集韻》《韻會》𠀤毘祭切，音幣。《說文》帗也。一曰敗衣也。《玉篇》與㡀同。《詩·鄭風》緇衣之宜兮，敝予又改爲兮。又《玉篇》壞也。《易·井卦》甕敝漏。又《禮·郊特牲》冠而敝之，可也。《釋文》棄也。又《左傳·僖十年》敝於韓。《註》敝，敗也。又《左傳·襄九年》以敝楚人。《註》敝，罷也。又《周禮·冬官考工記·弓人》筋欲敝之敝。《疏》筋之椎打嚼齧，欲得勞敝。又姓。《廣韻》齊有敝無存。又與蔽通。《周禮·冬官考工記·弓人》長其畏而薄其敝。《註》敝，讀爲蔽塞之蔽，謂弓人所握持者。《疏》畏，謂柎之上下。敝，謂人所握持手蔽之處。又《集韻》部弭切，音埤。敝跬，用力貌。又《集韻》蒲結切，音蹩。《詩·國風》敝苟在梁。徐邈讀。又《正韻》必弊切，音瞥。《前漢·東方朔傳》主自執宰敝膝。《註》師古曰：敝膝，賤者之服。敝與蔽同。又《韻補》叶筆別切。《老子·道德經》大成若缺，其用不敝。《玉篇》或作𡚁。俗作弊。

敞：《廣韻》昌兩切《集韻》《韻會》齒兩切，𠀤音廠。《說文》平治高土，可以遠望也。《史記·淮隂侯傳》行營高敞地。《前漢·郊祀志》處險不敞。《註》師古曰：言其阻阸不顯敞也。《張衡·南都賦》體爽塏以閒敞。《註》倉頡篇曰：敞，高顯也。又《史記·司馬相如傳》敞罔靡徒。《註》敞罔，失容也。又《類篇》一曰開也。又露也。又《集韻》恥孟切，音牚。拒也。又除更切。磨也。《玉篇》磨光也。

敟：《廣韻》《集韻》𠀤多殄切，音典。《說文》作敟。主也。《玉篇》常也。今作典。《六書統》典之以治人，故从攴。

𢽜：《篇海》自曷切，音雜。尿𢽜。○按《篇海》作𢽜。又𢽷。

𢽝：《廣韻》士咸切，音饞。鳥𢽝物也。

𢽞：《集韻》撻，古作𢽞。註詳手部十三畫。

敠：《廣韻》丁括切《集韻》《正韻》都括切《韻會》都活切，𠀤音掇。敁敠，知輕重也。一曰敠𣀒，食不喚自來。《類篇》敠𣀒，食不速也。又《廣韻》促絕切《集韻》七絕切，𠀤音蕞。斷也。

𢽟：《正字通》敕字之譌。

㪑：《廣韻》於業切《集韻》又業切，𠀤音浥。㪑𣀳，相著也。《玉篇》相及也。又《廣韻》於輒切《集韻》憶笈切，𠀤音裛。義同。

𢽠：《集韻》徵，古作𢽠。註詳彳部十二畫。○按《字彙》譌以𢽃卽𢽠，又音紙，尅也，非。

𢽡：《篇海》古文徵字。註詳彳部十二畫。

𢽢：《字彙》莫報切，音冒。手扶之也。○按《集韻》作㪞。

𢽣：《廣韻》苦咸切《集韻》丘咸切，𠀤音嵁。同鵮。鳥鵮物。《類篇》鳥啄物也。或作㪠。

㪒：《廣韻》五計切《集韻》硏計切，𠀤音詣。《說文》㪏也。《類篇》㪏㪒，擊聲。又《廣韻》五稽切《集韻》硏奚切，𠀤音倪。㪏㪒，毀也。又《廣韻》五禮切《集韻》吾禮切，𠀤音睨。義同。

敡：《廣韻》《集韻》以豉切《正韻》以智切，𠀤音易。《說文》侮也。《佩觽集》敡，攺也。與敭字不同。《集韻》通作易。《篇海》說也。輕𥳑爲敡。

敢：〔古文〕𠭖𢽤𣪏《廣韻》《集韻》《韻會》《正韻》𠀤古覽切，音䇞。《說文》進取也。《九經字樣》𠭖从𠬪。𠬪，上下相付持也。隷變作敢。《書·益稷》誰敢不讓，敢不敬應。又《盤庚》敢恭生生。《疏》有人果敢奉用進進於善言，好善不倦也。又《儀禮·士虞禮》敢用絜牲剛鬣。《註》敢，冒昧之辭。《疏》凡言敢者，皆是以𤰞觸尊，不自明之意。又《博雅》敢，衂也。《廣韻》勇也，犯也。《增韻》忍爲也。

𢽤：《玉篇》古文敢字。註詳上。

㪓：《玉篇》丈乖切，音近豺。《篇海》災㪓，又邪也。

㪔：《廣韻》蘇旱切《集韻》顙旱切，𠀤音傘。《說文》分離也。从攴从𣏟。分㪔之意也。《正字通》剝麻也，卽分離之意。

𢽥：《六書統》古文奏字。註詳大部六畫。

散：〔古文〕枚《廣韻》《韻會》蘇旱切《集韻》顙旱切，𠀤音傘。㪔，通作散。《易·說卦》風以散之。《禮·曲禮》積而能散。又《公羊傳·莊十二年》散舍諸宮中。《註》散，放也。又《博雅》布也。《廣韻》散，誕也。《增韻》又宂散，閒散。《韻會》不自檢束爲散。《莊子·養生主》散人又惡知散木。《註》不在可用之數。又姓。《書·君奭》有若散宜生。《傳》散氏，宜生名。又酒尊名。《周禮·春官·鬯人》凡疈事用散。《註》漆尊也，無飾曰散。《儀禮·燕禮》酌散西階上。《註》酌散者，酌方壷酒也。《禮·禮器》賤者獻以散。《註》五升曰散。○按《周禮》《儀禮》《禮記》《釋文》𠀤音素旱反。《韻會》獨引此條入去聲，非是。蓋上去二聲可通讀也。又藥石屑曰散。《後漢·華陀傳》漆葉靑䴴散。又琴曲名。《晉書·嵆康傳》有廣陵散。又《廣韻》蘇旰切《集韻》《韻會》先旰切，𠀤音鏾。義同。又《集韻》相干切。與跚同。《史記·平原君傳》槃散行汲。《註》索隱曰：先寒反，亦作珊。音同。

𢽦：《集韻》枯公切，音空。擊也。或作㲁。

𢽧：《集韻》之由切，音周。《玉篇》禦也。

𢽨：《篇海》呼骨切，音忽。擊也。

𢽩：《篇海》普庚切，音烹。擊也。

敤：《廣韻》《集韻》𠀤苦果切，音顆。《說文》硏治也。舜女弟名敤首。《博雅》擊也。又《廣韻》《集韻》𠀤苦臥切，音課。義同。

𢽪：《集韻》子鴆切，音浸。𢬶或从攴。擊也。

𢽫：《篇海》音怪。毀也。

敥：《集韻》以贍切，音豔。以手散物。

㪕：《集韻》先了切，音篠。撲也。又尺約切，音綽。奪取物也。

㪖：《廣韻》《集韻》𠀤盧谷切，音祿。剝聲。《類篇》擊也。又《廣韻》力玉切《集韻》龍玉切，𠀤音錄。《類篇》撲聲。

敦：〔古文〕𢼪𠧉《廣韻》《集韻》𠀤都昆切，音墩。《說文》作𣀦。怒也，詆也。一曰誰何也。又《五經文字》敦，厚也。《易·臨卦》敦臨吉。《疏》厚也。又《詩·邶風》王事敦我。《釋文》韓詩云：敦，迫也。鄭都回反，猶投擲也。又《爾雅·釋詁》敦，勉也。《疏》敦者，厚相勉也。《前漢·揚雄傳》敦衆神使式道兮。《註》師古曰：敦，勉也。又《爾雅·釋天》太歲在午曰敦牂。《史記·歷書註》敦，盛也。又《揚子·方言》敦，大也。又姓。《廣韻》敦洽，衞之醜人也。又《廣韻》《集韻》《韻會》《正韻》𠀤都回切，音堆。《詩·豳風》敦彼獨宿。《傳》敦敦然獨宿也。又《詩·魯頌》敦商之旅。《箋》敦，治也。又《莊子·說劒篇》今日試使士敦劒。《註》敦，斷也。又《廣韻》度官切《集韻》《韻會》《正韻》徒官切，𠀤音團。《詩·豳風》有敦瓜苦。《傳》敦，猶專專也。《疏》敦，是瓜繫蔓之貌，言瓜繫於蔓，專專然也。《釋文》徒丹反。《朱傳》音堆。又《詩·大雅》敦彼行葦。《傳》聚貌。《釋文》徒端反。又《集韻》徒渾切，音屯。《詩·大雅》鋪敦淮濆。《箋》當作屯。《揚雄·甘泉賦》敦萬騎於中營兮。《註》敦與屯同。𨻰也。又《類篇》敦煌，郡名。又《集韻》《韻會》𠀤丁聊切，音雕。《詩·大雅》敦弓旣堅。《傳》敦弓，畫弓也。天子敦弓音彫。《疏》敦與彫，古今之異。又《詩·周頌》敦琢其旅。《疏》敦雕古今字。《朱傳》音堆。又《集韻》都內切，音對。《儀禮士昏禮》黍稷四敦皆蓋。《禮·明堂位》有虞氏之兩敦。《註》敦音對。黍稷器。《疏》敦與瑚璉簠簋連方，故云黍稷器也。又《周禮·天官·玉府》若合諸侯，則共珠槃玉敦。《註》敦，槃類，古者以槃盛血，以敦盛食。又《集韻》大到切，音道。幬，或作敦。覆也。《周禮·春官·司几筵》每敦一几。《註》敦讀曰燾。覆也。又《集韻》杜皓切，音稻。又𨻰留切，音儔。義𠀤同。又《集韻》《正韻》𠀤杜本切，音盾。《左傳·文十八年》天下之民。謂之渾敦。《註》謂驩兜渾敦，不開通之貌。《疏》混沌與渾敦，字之異耳。又《廣韻》《集韻》《韻會》《正韻》𠀤都困切。通作頓。《爾雅·釋丘》丘一成爲敦丘。《疏》詩衞風氓篇，至于頓丘，是也。又《爾雅·釋天》太歲在子曰困敦。《註》敦，音頓。《史記·歷書註》困敦，混沌也。又《莊子·列禦𡨥》敦杖蹙之。《音義》敦，音頓。司馬云：豎也。又《集韻》主尹切，音準。淳，或作敦。《周禮·天官·內宰》出其度量淳制。《註》故書淳爲敦。杜子春讀敦爲純。純者，謂幅廣也。又《集韻》他昆切。憞，或省作敦。憞者，恨心不明也。又《韻補》叶都鈞切。《崔瑗·南陽文學頌》我國旣淳，我俗旣敦。又叶亭年切。《蘇軾·祭同安郡夫人文》嗣爲兄弟，莫如君賢。婦職旣備，母儀甚敦。考證：〔《周禮·天官·王府》〕謹照原文王府改玉府。

㪗：《集韻》他口切，音鈄。展也。

𢽬：《集韻》敶，或作𢽬。通作𨻰。詳𨻰字註。

𢽭：《廣韻》居祐切《集韻》《類篇》居又切，𠀤音救。强擊也。

𢽮：《隷釋》與殺同。

敧：《廣韻》《集韻》𠀤居宜切，音羈。以箸取物。或作槣。又《集韻》去倚切，音綺。㪁敧，不齊貌。◎按與支部攲字不同。

𢽯：《隷釋》孫叔敖爲賊𡨥所𢽯。○按卽殺字。

𢽰：《字彙補》古文婦字。○按《秦·詛楚文》𠛬戮字。𢽰卽婦字也。《字彙》補譌从攵。

敫：《廣韻》以灼切《集韻》弋灼切，𠀤音藥。《說文》光景流也。从白从放。又《集韻》吉了切，音皎。義同。又《廣韻》古弔切《集韻》吉弔切，𠀤音叫。歌也。又《集韻》堅堯切，音憿。擊也。或作𢿲。又牽幺切，音鄡。義同。又吉歷切，音激。敬也。

𢽿：《玉篇》篆文敢字。

𢾀：《玉篇》多古切，音堵。伴也。

㪛：《集韻》知林切，音碪。擊也。《玉篇》擣石也。又陟甚切。抌或作㪛。深擊也。一說楚謂搏曰㪛。

㪜：《廣韻》初委切《集韻》楚委切，𠀤音揣。揣或作㪜。量也。《玉篇》試也。又《廣韻》昌兗切《集韻》尺兗切，𠀤音舛。義同。又《廣韻》丁果切《集韻》都果切，𠀤音朶。與捶同。捶物輕重也。

𢾁：《廣韻》雨非切《集韻》于非切，𠀤音韋。《說文》戾也。又《集韻》吁韋切，音輝。《博雅》𢾁㦎，乖剌也。《類篇》或作𣪡。《唐韻》羽非切《集韻》于非切，𠀤音幃。《說文》戾也。从攴韋聲。《玉篇》戾𢾁。又《集韻》吁韋切，音暉。《博雅》𢾁㦎，乖剌也。《集韻》或作𣪡。

𢾂：《集韻》丑二切，音杘。蠶析曰𡳨。或从攴。

𢾃：《玉篇》賊干切。殘也。《正字通》《說文》𣦻與殘音同義別。改作𢾃，因形似而譌。不可與殘溷。

𢾄：《集韻》容朱切，音兪。《玉篇》投也。

𢾅：《廣韻》徒古切《集韻》《韻會》動五切《正韻》徒古功，𠀤音杜。《說文》閉也。《廣韻》塞也。又與塗通。《說文》雘字註》引書惟其𢾅丹雘。○按書梓材今本𢾅作塗。《集韻》或作剫。

𢾆：《集韻》丘皆切。與揩同。《玉篇》摩也。

𢾇：《廣韻》芳逼切。《集韻》拍逼切，𠀤音偪。與揊同。𢾇𢼒，擊聲。

𢾈：《正字通》𢽅字之譌。○按《六書統》古文殺，从攴从出从刀。譌从勿，非是。

𢾉：《正字通》𢾉字之譌。○按《秦·詛楚文》內有𢾉字，卽親字也。《集韻》作媇。譌从攵，非是。

𢾊：《廣韻》宅耕切《集韻》除莖切，𠀤音橙。與朾同。撞也，觸也。《類篇》或作𢿦。

𢾋：《類篇》他案切，音炭。無文采貌。○按音義與文部𣁗字同。疑卽𣁗字之譌。

𢾌：《字彙》俗毀字。

敬：〔古文〕𣀖𢿩《廣韻》《集韻》《韻會》𠀤居慶切，音竟。《說文》肅也。《釋名》敬，警也。恆自肅警也。《玉篇》恭也，愼也。《易·坤卦》君子敬以直內，義以方外。《書·洪範》敬用五事。《周禮·天官·小宰》三日廉敬。《註》敬，不解於位也。《禮·曲禮》毋不敬。《註》禮主於敬。《左傳·僖三十三年》敬德之聚也。《論語》修己以敬。又《後漢·周燮傳》安帝以𤣥纁羔幣聘燮，燮因自載到潁川陽城，遣生送敬，遂辭疾而歸。《註》送敬，猶致謝也。又姓。《廣韻》𨻰敬仲之後，漢有揚州刺史敬歆。又《韻補》叶居卿切。《曹植·車渠椀賦》何神怪之巨偉，信一覽而尤敬。雖離朱之聰明，猶炫耀而失精。

𢾍：《說文》敖本字。

敭：《集韻》揚，古作敭。《書·古文訓》明明敭仄𠚇。○按《書·堯典》今作揚。又宋書恩倖傳論明敭幽仄。餘詳手部九畫。

㪝：《廣韻》《集韻》𠀤郞甸切，音煉。柬或从攴。搥打物也。《類篇》擇也。

敮：《廣韻》呼洽切，音瞎。盡也。又《集韻》俱爲切，音嬀。《博雅》臿也。

𢾎：《廣韻》《集韻》𠀤尺尹切，音蠢。惷或从攴。亂也。《篇海》動也。

𢾏：《正字通》同挌。○按《集韻》挌，或作𢼛。𢾏卽𢼛字之譌。

𢾐：《廣韻》《集韻》𠀤山巧切，音稍。擊也。一云攬也。亦作㪢。《玉篇》攪𢾐也。

𢾑：《集韻》乙減切，音黯。棄也。

㪞：《集韻》《類篇》𠀤莫報切，音冒。𢯾或从攴。抵也。《篇海》手扶之也。

𢾒：《篇海》口外切，音𥢶。錢也。

𢾓：《字彙補》古文穆字。註詳禾部十一畫。

𢾔：《五音集韻》於決切，音抉。𢾔𥄎，目深貌。

㪟：《字彙補》與敦同。

𢾦：《篇海》巨支切，音其。弓硬貌。

𢾧：《集韻》《類篇》𠀤諸仍切，音蒸。擊也。

𢾨：《正字通》俗𠞲字。本作刕，剝也，劃也。隷作𠞲，俗作𢾨。

𢾩：《集韻》克盍切，音溘。敲也。

𢾪：《字彙》渠宜切，音其。弓硬貌。○按《廣韻》从支不从攴，宜入支部。

㪠：《集韻》口陷切，音䁍。《博雅》貪也。《類篇》物相値合也。又《集韻》丘咸切。與𢽣同。鳥啄物也。

𢾫：《唐韻》猪几切《集韻》展几切，𠀤音軧。《說文》刺也。

𢾬：《篇海》勒沒切，音侓。不安也。

𢾭：《廣韻》芳無切，音孚。《說文》𢻫也。《玉篇》亦作敷。詳敷字註。

𢾮：《廣韻》徒冬切，音彤。擊空聲。

㪡：《廣韻》苦蓋切《集韻》丘蓋切，𠀤音磕。《博雅》辱也。《玉篇》伐也，擊也。又《集韻》丘葛切，音渴。敵也。

敱：《廣韻》五來切《集韻》《正韻》魚開切《韻會》疑開切，𠀤音皚。《說文》有所治也。一曰隤敳，高陽氏子名。《左傳·文十八年》昔高陽氏有才子八人，蒼舒，隤敱，檮戭，大臨，尨降，庭堅，仲容，叔達。又《集韻》姑回切，音傀。又吾回切，音嵬。義𠀤同。又五亥切，音顗。攺理也。又朱欲切，音燭。擊鼓也。又殊玉切，音蜀。義同。

𢾯：《集韻》儒欲切，音辱。與㦺同。《博雅》戟其孑謂之㦺。

𢾰：《集韻》𡽪，古作𢾰。註詳彳部十四畫。

𢾱：《集韻》篇夷切，音紕。𢾱𢽊，屋欲壞。

𢾲：《集韻》昵角切。與搦同。持也。又昵格切，音蹃。按也。

𢾳：《集韻》滂保切，音皫。擊虛聲。

敲：〔古文〕䯨《廣韻》口交切《集韻》《韻會》《正韻》丘交切，𠀤音骹。《說文》橫擿也。《徐鉉曰》從旁橫擊也。《類篇》擊也。《左傳·定二年》奪之杖以敲之。《賈誼·過秦論》執敲扑以鞭笞天下。《註》短曰敲，長曰扑。又《揚子·方言》楚凡棄物謂之敲。又《廣韻》苦敎切《集韻》《韻會》《正韻》口敎切，𠀤音檄。義同。

𢾴：《六書統》古文撻字。○按《集韻》本作𢽞。

𢾵：《正字通》籀文敔字。《石鼓文》其𢾵其叓。

㪢：《廣韻》𢾐，亦作㪢。

𢾶：《玉篇》古文勝字。註詳力部十畫。

𢾷：《集韻》徵，古作𢾷。註詳彳部十二畫。

𢾸：《訂正篇海》與𣀒同。○按卽𣀒字之譌。

𢾹：《字彙補》同肇。《後凉錄》李離傳先破武𢾹營。

𢾺：《字彙補》非尾切。宋元嘉中，趙𢾺撰申寅元曆。曆宗通議作𣤆。北史及玉海作𢾺。十六國春秋作𢾻，从支，似誤。

𢿇：《集韻》盧谷切，音鹿。獸皮有文貌。

㪤：《廣韻》𤰞吉切《集韻》壁吉切，𠀤音必。《說文》戰盡也。《類篇》火貌。又《集韻》必至切。畫也。一曰召使疾行也。

𢿈：《字彙》所斬切，衫上聲。窄也。

𢿉：《玉篇》古文穆字。註詳禾部十一畫。

𢿊：《集韻》亭年切，音田。畋亦作𢿊。

𢿋：《正字通》整字之譌。○按《說文》从束，不从朿。

㪥：《廣韻》側加切《集韻》莊加切，𠀤音𣙁。以指按也。《玉篇》取也。

敵：《廣韻》徒歷切《集韻》《韻會》亭歷切，𠀤音狄。《說文》仇也。《書·微子》相爲敵讎。又《爾雅·釋詁》敵，當也。《疏》仇匹相當也。《易·同人》伏戎於莽，敵剛也。《左傳·文六年》敵惠敵怨，不在後嗣。又《爾雅·釋詁》敵，匹也。《博雅》輩也。《玉篇》對也。《禮·曲禮》雖貴賤不敵。又《增韻》拒抵也。《管子·兵法篇》明理而勝敵。又《博雅》上也。《廣韻》主也。

𢿌：《廣韻》許縣切《集韻》《韻會》翾縣切，𠀤音絢。《說文》營求也。从𥄎，从人在穴上。商書曰：高宗夢傅說。使百工𢿌求得之。◎按書說命序今作營。傳云：經營求之。又《廣韻》休正切《集韻》《韻會》虛政切，𠀤音詗。《博雅》遠也。《前漢·司馬相如傳》儵𢿌遠去。《註》儵然，𢿌然，疾遠貌。《班固·典引》上哉𢿌乎。又《博雅》長也，𢿌𢿌視也。《玉篇》作夐。

㪦：《集韻》羊進切，音鈏。擣也。

敶：《廣韻》《集韻》𠀤直刃切，音陣。《說文》列也。《玉篇》亦作𨻰。《類篇》或作𢽬。又《廣韻》直珍切《集韻》池鄰切，𠀤音塵。義同。《楚辭·招䰟》敶鐘按鼓。《又》放敶組纓。《註》敶，一作𨻰。

𢿍：《正字通》𠩺字之譌。

敷：〔古文〕旉《廣韻》《集韻》《韻會》《正韻》𠀤芳無切，音罦。《五經文字》𢾭，經典相承，隷省作敷。《書·舜典》敷奏以言。《傳》敷，𨻰也。又《書·大禹謨》文命敷于四海。《傳》言其外布文德敎命。又《臯陶謨》翕受敷施。《傳》以布施政敎。又《詩·大雅》罔敷求先王。《箋》無廣索先王之道。又《廣韻》散也。又與傅同。《前漢·宣帝紀》傅奏其言。《註》師古曰：傅讀曰敷。

𢿎：《玉篇》大可切，駝上聲。《篇海》擊也。

𢿏：《廣韻》匹交切，音胞。拋或作𢿏。棄也。又《集韻》𤰞遙切，音猋。摽或作𢿏。擊也。又紕招切，音漂。義同。

𢿐：《集韻》《類篇》郞計切《正韻》力霽切，𠀤音麗。盭，或省作𢿐。

數：《廣韻》所矩切《集韻》爽主切，𠀤音籔。《說文》計也。《易·說卦》數往者順。《詩·小雅》心焉數之。《禮·曲禮》問國君之富，數地以對。又《博雅》責也。《左傳·昭二年》使吏數之。《註》責數其罪。又《集韻》𤕤阻切，音所。義同。又《廣韻》色句切《集韻》《韻會》《正韻》雙遇切，𠀤音捒。算數也。《羣經音辨》計之有多少曰數。《類篇》枚也。《易·節卦》君子以制數度議德行。《疏》數度，謂尊𤰞禮命之多少。又《繫辭》極數知來之謂占。《疏》蓍策之數。《書·大禹謨》天之曆數在汝躬。《疏》天之曆運之數。《周禮·天官·小宰》掌官常以治數。《註》治數，每事多少異也。《後漢·律曆志》隷首作數。《註》隷首，黃帝之臣。又《廣韻》《集韻》《韻會》《正韻》𠀤色角切，音朔。頻數也。《禮·祭義》祭不欲數，數則煩。又《爾雅·釋詁》數，疾也。《疏》皆謂急疾也。又《集韻》蘇谷切，音速。《禮·樂記》衞音趨數煩志。《註》趨數，讀爲促速，聲之誤也。《史記·賈生傳》淹數之度兮，語余其期。《註》徐廣曰：數，速也。又《集韻》《韻會》𠀤趨玉切，音促。細也。《孟子》數罟不入洿池。《趙岐註》密細之網。又《集韻》聳取切，音繏。數數，猶汲汲也。又所錄切，松入聲。汲水疾也。《莊子·天地篇》數如泆湯。又所六切，音縮。數數，迫促意。又仕角切，音浞。促也。又《韻補》叶先奏切。《陸機·宣猷堂詩》篤生我后，克明克秀。體輝重光，承規景數。

敹：《廣韻》落蕭切《集韻》《韻會》憐蕭切《正韻》連條切，𠀤音聊。《說文》作敹，擇也。《玉篇》𥳑也。《書·費誓》善敹乃甲冑。《傳》言當善𥳑汝甲鎧胄。《疏》敹謂穿徹之，謂甲繩有斷絕，當使敹理穿治之。○按書俗本譌作敹，《字彙》譌作敹，𠀤非。又《集韻》離昭切，音繚。義同。考證：〔《說文》作敹，揮也。〕謹照原文揮改擇。

敺：《玉篇》古文驅字。《周禮·夏官·方相氏》以索室敺疫。《前漢·鼂錯傳》敺略畜產。《註》師古曰：敺與驅同。《佩觽集》以毆擊之毆爲敺，逐其順，非有如此者。

𢿑：《字彙補》古文竊字。註詳穴部十七畫。

𢿒：《六書統》同貫。

𢿓：《集韻》雄皆切，音諧。裁至也。與𢿡同。

𢿔：《集韻》殺，古作𢿔。註詳殳部七畫。

𢿞：《廣韻》力小切，音燎。《玉篇》小長貌。

敼：《玉篇》於己切，音喜。《篇海》戲也。

㪧：《集韻》迄及切，音吸。擊也。或作㩉。

𢿟：《正字通》同𣀓。《說文》作𢿟。詳𣀓字註。

𢿠：《集韻》符分切，音汾。鼖或作𢿠。

𢿡：《類篇》𢿓作𢿡。

𢿢：《廣韻》郞段切《集韻》盧玩切，𠀤音灓。《說文》煩也。《玉篇》惰也，亂也。《集韻》或作𡡗，通作亂。◎按《說文》从攴者，訓煩。从乙者，訓治。二字不可通用。今相承已久，不能改正。

敽：《唐韻》居夭切《集韻》《韻會》舉夭切，𠀤音矯。《說文》繫連也。《書·費誓》敽乃干。《傳》施汝楯紛。《疏》鄭云：敽，猶繫也。王肅云：敽楯當有紛繫持之。○按書費誓，敽乃干，傳謂施汝楯紛也。疏，敽乃干者，謂必施功於楯紛。紛如綬而小繫於楯以持之，是繫於盾者爲敽也。《廣韻》敽，訓盾也。《集韻》渠廟切，盾謂之敽。似敽卽盾，非。當從書疏。又《集韻》渠廟切，音嶠。義同。

𢿣：《廣韻》苦幺切《集韻》牽遙切，𠀤音鄡。《說文》䚫也。《類篇》䚫田也。又《廣韻》五交切《集韻》牛交切，𠀤音聱。又《廣韻》苦擊切，音喫。義𠀤同。又《集韻》堅堯切，音驍。與敫同。《玉篇》擊也。

𢿤：《集韻》唐亙切，音鄧。擊也。

𢿥：《玉篇》古文播字。註詳手部十二畫。

㪨：《集韻》時戰切，音繕。《玉篇》治也。《類篇》補也。

㪩：《廣韻》息逐切《集韻》息六切，𠀤音夙。與㩋同。擊也。《玉篇》打聲。

𢿦：《廣韻》宅耕切《集韻》除耕切，𠀤音橙。《說文》撞也。亦作𢾊。詳𢾊字註。

𢿧：《廣韻》長庚切，音棖。揬也。又《集韻》除耕切，音橙。義同。

𢿨：《廣韻》蘇旱切《集韻》顙旱切，𠀤音傘。《說文》雜肉也。从肉㪔聲。《廣韻》今通作散。又《廣韻》蘇旰切，音熯。義同。

𢿩：《廣韻》敬，古作𢿩。○按《說文》敬从苟，苟从羊省。古文不省作𦰶。此从古文𦰶字也。

𢿪：《六書統》同敵。

𢿫：《廣韻》《集韻》《韻會》《正韻》𠀤之郢切，征上聲。《說文》齊也。从攴从束从正。《註》束之，又小擊之使正也。《五經文字》敕今皆作勅，惟𢿫字从此，①作𠢦者訛。《詩·大雅》爰𢿫其旅。《疏》𢿫齊其師旅。又《左傳·莊十三年》夫禮，所以整民也。《疏》𢿫理天下之民。又《增韻》𢿫飭也。敕从束从攴。又𠢦。

𢿬：《集韻》穆，古作𢿬。註詳禾部十一畫。

𢿭：《集韻》敕角切。擊也。

𢿮：《說文》長箋》同亂。詳亂字註。

𢿾：《廣韻》七刀切《集韻》倉刀切，𠀤音㡟。《玉篇》亦操字。

𢿿：《廣韻》火弔切，音嬈。《說文》悲意也。○按《說文》从欠，在欠部。譌从攴，非是。

𣀀：《集韻》盧回切，音雷。《玉篇》摧也。

𣀁：《集韻》職琰切，音颭。𣀁㪎，舉手貌。又止染切，音黵。義同。

𣀂：《玉篇》盧啓切，音禮。敵也。

𣀃：《廣韻》力鹽切《集韻》離鹽切，𠀤音廉。𣀃鼓，鼓初打也。或作𧰋搛。

斀：《唐韻》《廣韻》《集韻》《類篇》《韻會》𠀤竹角切，音琢。《說文》去隂之𠛬。書曰：劓刵斀黥。○按書呂𠛬，今作劓刵椓黥。又《集韻》都木切，音啄。義同。又《類篇》朱欲切，音燭。擊也。又《集韻》殊玉切，音蜀。義同。

斁：《唐韻》《廣韻》羊益切《集韻》《類篇》《韻會》《正韻》夷益切，𠀤音亦。《說文》解也，厭也。《書·太甲》朕承王之休無斁。《傳》我承王之美無厭。《詩·周南》服之無斁。《箋》乃能整治之，無厭倦。又《說文》一曰終也。又《小爾雅》明也。又《廣韻》當故切《集韻》《正韻》都故切，𠀤音妒。同殬。敗也。《書·洪範》彞倫攸斁。《傳》斁，敗也。《釋文》多路反。《說文》引洪範作殬。《詩·大雅》耗斁下土。《箋》斁，敗也。《釋文》《說文》字林皆作殬。又《前漢·薛宣傳》不得其人，則大職墮斁。《註》斁，丁固反。壞也。又《集韻》同都切，音徒。塗也。周書，斁丹雘。◎按今書梓材，惟其塗塈茨，又惟其塗丹雘。疏於二文皆言斁卽古塗字。則塗本有作斁者，而《說文》引書作𢾅。書古文訓亦作𢾅。蓋𢾅譌爲斁也。又《集韻》徒故切，音度。義同。又《韻補》叶弋灼切。《枚乗·七發》誠不必悔，決絕以諾。高歌𨻰唱，萬歲無斁。

斂：《唐韻》良冉切《集韻》《韻會》《正韻》力冉切，𠀤音䭑。《說文》收也。《爾雅·釋詁》聚也。《疏》斂者，率聚也。《詩·小雅》此有不斂穧。《疏》不收斂之穧束也。《書·洪範》斂時五福。《疏》以斂聚五福之道也。《周禮·天官·大宰》以九賦斂財賄。又《儀禮·聘禮》斂〈方亶〉。《註》斂，藏也。又《博雅》斂，取也。又欲也，予也，略也。又姓。《左傳·定七年》公斂處父御孟懿子。《廣韻》姚秦錄有輔國將軍斂憲。又《廣韻》《集韻》《韻會》𠀤力驗切，音爁。義同。又《集韻》離鹽切，音廉。斂盂，地名。《左傳·僖二十八年》晉侯齊侯盟于斂盂。《註》衞地。《釋文》斂，徐音廉。《韻會》作歛，非。互詳欠部歛字註。考證：〔《左傳·僖二十八年》齊侯晉侯會於斂盂。〕謹照原文改晉侯齊侯盟于斂盂。

𣀄：《廣韻》渠云切《集韻》衢云切，𠀤音羣。《說文》朋侵也。《類篇》或省作㪊。

𣀐：《篇海》音姑。義闕。王竹溪：疑是辜字。

㪫：《正字通》叡字之譌。

𣀑：《正字通》𢿢字之譌。

𣀒：《廣韻》徂送切《集韻》粗送切，𠀤音銃。敠𣀒，不迎自來也。

㪬：《廣韻》《集韻》𠀤敕角切，音逴。授也，刺也。㪬敊，痛也。又直角切，音濁。舂也。築也。

斃：《集韻》毗祭切。《爾雅·釋言》斃，踣也。《註》前覆。《禮·檀弓》射之，斃一人。《註》斃，仆也。《釋文》斃，亦作弊。

𣀓：《廣韻》市流切《集韻》時流切《正韻》除留切，𠀤音儔。《說文》作𢿟。棄也。周書以爲討。詩云：無我𢿟兮。○按《詩·鄭風》今作魗。又《集韻》齒九切，音醜。又𨻰留切，音酬。又大到切，音導。義𠀤同。《廣韻》同𣫐。

𣀔：《廣韻》芳万切《集韻》孚萬切，𠀤音娩。《說文》小舂也。又《集韻》充芮切，音毳。又初芮切，音㔍。義𠀤同。又楚快切。《篇海》除穀芒也。

𣀕：《說文》籀文敗字。

𣀖：《集韻》敬，古作𣀖。註詳九畫。

𣀛：《集韻》北角切，音剝。擊也。又伯各切，音博。義同。或作㩧。亦作𢻭。

𣀜：《集韻》盧對切，音纇。㔣或从攴。推也。

𣀝：《集韻》式灼切，音鑠。㪎𣀝，不定貌。

𣀞：《集韻》良據切，音慮。侵也。

斄：〔古文〕𠩬《集韻》湯來切，同邰。《前漢·地理志》右扶風斄，周后稷所封。《註》同邰。◎按字彙又音離，訓斄牛，非是。集韻，犂牛字从𥝢。犂字从𥝢，作𥝢下𠩬。

㪭：《廣韻》洛胡切《集韻》龍都切，𠀤音盧。㪆㪭，欺也。《玉篇》斂也。

𣀣：《廣韻》符弗切《集韻》符勿切，𠀤音佛。《玉篇》理也。《類篇》亦作㪄。㪄字从攴作。又𧥚，同。

𣀤：《廣韻》《集韻》𠀤古壞切，音怪。毀也。同壞。《尚書序》乃不壞宅。《釋文》壞，字林作𣀤。毀也。又《集韻》胡怪切，音壞。義同。

斅：《廣韻》胡敎切《集韻》後敎切《韻會》後學切，𠀤音效。《說文》覺悟也。篆省作學。《玉篇》敎也。《書·盤庚》盤庚斆于民。《傳》敎也。又《說命》惟斆學半。《傳》敎然後知困，是爲學之半。又《集韻》轄覺切，音學。義同。《韻會》學字，《說文》本作斆。今音效。而學校字但作學。○按古文《尚書》學皆作斆。隷釋高彪𥓓爲斅者宗。又五十以斆，卽學字。《說文》在敎部，今倂入。

𣀥：《集韻》狼狄切，音歷。亂也。

𣀦：《說文》敦本字。

𣀧：《廣韻》蘇旰切《集韻》先旱切，𠀤音散。《說文》繳𣀧也。从隹，㪔聲。一曰飛𣀧也。又《廣韻》蘇旱切《集韻》顙旱切，𠀤音饊，義同。

𣀨：《集韻》𣀣或作𣀨。

㪮：《集韻》郞丁切，音靈。擊也。《玉篇》打也。

𣀮：《集韻》攘，古作𣀮。註詳手部十七畫。

𣀯：《篇海》蘇甘切，音三。厭也。

𣀰：《集韻》方問切，音糞。𡊄，或作𣀰。埽除也。

𣀳：《廣韻》尼輒切《集韻》昵輒切，𠀤音聶。㪑𣀳，相及也。

𣀵：《廣韻》祕戀切《集韻》彼卷切，𠀤編去聲。《說文》更也。从攴䜌聲。○按《玉篇》从攵作變。攵卽攴字。六書精薀从攵不从攴，與《說文》異。𣀵訓㪅也。㪅从攴，𣀵亦當从攴。依《說文》爲是。俗譌从攵，相承已久，不可改正。詳言部變字註。

𣀶：《廣韻》借官切《集韻》祖官切，𠀤音鑽。姓也。《海西先賢傳》漢𣀶授，漁陽人。

𣀷：《廣韻》盧啓切《集韻》里第切，𠀤音禮。《說文》數也。《揚子·方言》𣀷，數也。《註》偶物爲麗，故立數也。又《廣韻》呂支切《集韻》鄰知切，𠀤音離。與麗通。魚麗，陣名。又《集韻》郞計切，音㑦。《博雅》布也。

𣀸：《集韻》與𧿧同。

𣀻：《集韻》殊玉切，音蜀。《玉篇》擊也。

