血：《唐韻》《集韻》《韻會》𠀤呼決切，音泬。《類篇》祭所薦牲血。从皿，一，象血形。《釋名》血，濊也，出于肉，流而濊濊也。《關尹子·四符篇》一爲父，故受氣于父，氣爲水。二爲母，故受血于母，血爲火。《易·說卦傳》坎爲血卦。《疏》取其人之有血，猶地有水也。《禮·中庸》凡有血氣者，莫不尊親。又《大戴禮》血者猶血。《註》血，憂色也。又《山海經》兪者之山有木曰白咎，可以血玉。《註》謂染玉可以作光彩。又《詩·鄭風·茹藘疏》陸璣云：茹藘，一名地血。又《韻補》胡桂切，叶音惠。《劉向·九歎》晉申生之離讒兮，荆和氏之泣血，吳子胥之抉眼兮，王子比干之橫廢。又《毛詩古音攷》音綌，鼠思泣血，無言不疾。《宋玉·高唐賦》弭節奄忽，蹄足灑血。舉功先得，獲車已實。

𧖧：《唐韻》特丁切，音亭。《說文》定息也。又《篇海》呼𠛬切，音馨。義同。《類篇》作𧖨。《集韻》作𧖨。

𧖨：《集韻》同𧖧。《說文解字》𧖨，从血，甹省聲。

𧖩：《字彙補》與衄同。

䘏：《正字通》䘏爲卹字之譌。本作卹，非从阝，別見卩部。

衁：《唐韻》《集韻》《正韻》𠀤呼光切，音荒。《說文》血也。《左傳·僖十五年》士刲羊，亦無衁也。《韓愈詩》衁池波風肉陵屯。《字彙》又入皿部，書作𥁃，非。

𧖪：《字彙補》巨靈切，音擎。見定也。

衃：《唐韻》芳杯切《集韻》《韻會》鋪枚切，𠀤音坏。《說文》凝血也。《素問》赤如衃血者死。《註》衃血，謂敗惡凝聚之血，色赤黑也。又《集韻》方鳩切，音哹。義同。又披尤切，音䬌。胚胎，未成物之始。或从血作衃。又《類篇》房尤切，音浮。草名。《詩·陳風》視爾如荍。《疏》荍，一名蚍衃。又俯九切，音缶。義同。

衄：《唐韻》《集韻》《韻會》𠀤女六切，音忸。《說文》鼻出血也。《素問》鼻衄。又脾移𤍠于肝，則爲驚衄。又《廣韻》挫也。《綱目集覽》敗北曰衄。《曹植·求自試表》師徒小衄。《風俗通》且有强兵良謀，雜襲繼踵，每輒挫衄。又《魏志·裴松之註》焦先竄于河渚閒，有竊問見今討吳何如。先不肯應，而謬歌曰：祝衄祝衄，非魚非肉，更相追逐。又《集韻》而六切，音肉。義同。或作𧗗，俗作䘐。

𧖫：《類篇》呼決切。破也。◎按《集韻》𧖫同缺，破也，苦穴切，从皿。《類篇》从血，非，音切亦誤，宜歸皿部。𥁍。

䘐：《唐韻》俗衄字。《篇海》衄亦作䘐，从血从刅，刅傷也。《正字通》衄、䘐分爲二，非。

𧖬：《字彙補》呼光切，音荒。血上心也。

𧖭：《字彙補》同衁。◎按𧖬、𧖭二字。音義俱同，疑衁字之譌。

䘑：《篇海》與脉同。

衅：《唐韻》許覲切《集韻》許愼切，𠀤音舋。與釁同。《玉篇》牲血塗器祭也。《禮·樂記》車甲衅而藏之府庫，而弗復用。《註》衅，釁字也。許靳反。

衆：《字彙》同眾。《正字通》眾字之譌。別詳目部。

衇：《唐韻》《集韻》𠀤莫獲切，音麥。《說文》血理之分，衺行體者。《集韻》又作胍、脉。註詳肉部脈字。

衈：《唐韻》《集韻》𠀤仍吏切，音餌。開𠛬書殺雞血祭名。又《玉篇》耳血也。《禮·雜記》其衈皆于屋下。《註》衈，謂將刲割牲以釁，先滅耳傍毛薦之。耳，聽聲者，告神欲其聽之。又釁也。《穀梁傳·僖十九年》用之者，叩其鼻以衈社也。《范甯註》取鼻血以釁祭社器。

衉：《集韻》乞格切，音客。與䘔同。《晉語》鐵之戰，趙𥳑子曰：鄭人擊我，吾伏弢衉血，鼓音不衰。《註》面汙血曰衉。《補音》衉，或作䘔，音客。《唐書·諸子建成傳》王暴疾，衉血數升。考證：〔《楚語》鐵之戰。〕謹照原書楚語改晉語。

𧖳：《字彙補》同圖，見《漢靈臺碑》。

𧖵：《集韻》母伴切，音滿。《類篇》以血塗也。

䘒：《唐韻》臧回切，同脧。赤子隂也。《老子·道德經》未知牝牡之合，而䘒作精之至也。又《集韻》津垂切，音厜。臧戈切，音侳。祖誄切，音濢。義𠀤同。或作𡱥。𡱥字原誤从厂作。

𧖶：《集韻》與𥂘同。《字彙》从皿，誤。

𧖷：《集韻》乃歷切，音惄。《類篇》憂也。或作愵。

𧖸：《集韻》盟本作𧖸。○按《六書正譌》盟本字。从囧从血，會意。古者諸侯割牲用血爲𧖸書，書成乃歃血讀書也。俗作盟，非。又𥂗、𥁰。

𧖹：《字彙補》䘑字之譌。

𧖺：《唐韻》他感切，音黮。《玉篇》同𥂘。詳𥂘字註。

𧖻：《唐韻》《集韻》𠀤古獲切，音馘。《類篇》犬血也。

䘓：《唐韻》《集韻》𠀤苦紺切，音勘。《玉篇》羊凝血也。《韻會》按《陶氏·本草註》云：宋時大官作䘓，削藕皮落其中，血不凝，知藕之散血，然則䘓，血羹也。又《集韻》徒濫切，音憺。徒紺切，音贉。義𠀤同。《類篇》作𧗀，亦作𧗐、𧗛。

𧖼：《集韻》於口切，音毆。與歐、嘔同。《類篇》吐也。

𧖽：《廣韻》武兵切《集韻》眉兵切，𠀤音明。本作𥁰，或作𧖽，今通作盟。詳見皿部註。又《毛詩古音攷》引史記序傳，殺鮮放度，周公爲盟。音芒，字从血。

𧖾：《字彙補》與𧗀同。見六書統。

𧗀：《唐韻》同䘓。詳䘓字註。

䘔：《集韻》乞格切，音客。《類篇》嘔也。詳衉字註。又《篇海》䘔，吐氣也。又《篇海》吒聲也，或作喀。

𧗁：《集韻》資辛切，音津。《說文》氣液也，从血𦘔聲。《六書正譌》俗用𣸁，非。或書作𧗊。

𧗂：《唐韻》古文惄字。註詳心部八畫。

𧗃：《類篇》與𧗁同。

𧗄：《六書正譌》監本字。古文𥁰、監字皆从血會意。

𧗆：《集韻》諸仍切，音蒸。《篇海》葅也。《博雅》𧗆，謂之𧗎。○按《玉篇》《類篇》本作𧗆，从䒱从血。《字彙》譌省作䕄，入九畫內，《正字通》遂謂宜歸皿部，非。今改入十畫。

𧗇：《唐韻》居依切《集韻》居希切，𠀤音機。《說文》以血有所刉塗祭也。又《類篇》斷也，刲也。《周禮·秋官·士師疏》刲羽牲曰刉。刉或作𧗒。又《集韻》渠希切，音祈。或作禨。又舉豈切，音蟣。又巨至切，音洎。義𠀤同。《說文》本作𧗒。

𧗈：《篇海》乃伏切，音肭。汗也。

𧗉：《玉篇》籀文餔字。《集韻》作𥂈。《正字通》本从皿。宜歸皿部。𥂈。

𧗊：《集韻》同𧗁。

𧗋：《篇海》蘇紺切，音俕。抵𧗋也。

𧗌：《集韻》荒故切，音戽。《類篇》血汙也。

𧗎：《玉篇》俎於切，音菹。《說文》醢也。《篇海》《周禮·醢人》掌供𧗎葅。𧗎，酢漬菜。◎按《玉篇》《類篇》𧗎字艸部皿部𠀤見，《說文》从血，然考之字義，不應从血，《正字通》云：宜歸皿部。𦼬

𧗏：《篇海》音悔。血面也。《正字通》靧字之譌。

𧗐：《集韻》與䘓同。

𧗑：《六書略》張流切，音輈。《說文》引擊也，以㚔攴見血也。《正字通》盩本字。

𧗒：《說文》𧗇本字。

𧗔：《篇海》同䘒。

𧗕：《唐韻》《集韻》𠀤奴冬切，音農。《說文》腫血也。或作癑。《六書正譌》俗作膿，非。

𧗖：《篇海》於葉切，音擪。血也。

𧗗：《集韻》同衄。

𧗘：《說文》𧗎，或从缶作𧗘。

衊：《唐韻》《韻會》𠀤莫結切，音蔑。《說文》汚血也。《前漢·文五王傳》汙衊宗室。《師古注》衊謂塗染也。《唐書·桓彥範傳》李朝隱奏：彥範等恐爲仇家誣衊，請遣御史案實。又《列女傳》糞穢衊面。又《篇海》鼻出血也。《素問》膽移𤍠於腦，則辛額鼻淵。鼻淵者，濁流下不止也，傳爲䘐衊瞑目。又《集韻》莫葛切，音末。又䁕見切，音麪。又謨官切，音瞞。義𠀤同。

𧗙：《六書正譌》俗衋字。

𧗚：《字彙補》與𧗙同。

衋：《唐韻》許極切《集韻》迄力切，𠀤音赩。《說文》傷痛也。《書·洛誥》民罔不衋傷心。又《集韻》忽域切，音洫。義同。《六書正譌》从血、聿，皕聲，人痛傷則血枯，會意。俗作𧗙，非。

𧗛：《集韻》同䘓。

𧗜：《說文》䘓，或从贛。

