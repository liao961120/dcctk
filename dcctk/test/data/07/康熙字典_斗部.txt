斗：〔古文〕𣂑《唐韻》《集韻》《韻會》《正韻》𠀤當口切，音陡。《說文》大升也。《羣經音辨》升十之也。《史記·李斯傳》平斗斛度量。《前漢·律歷志》斗者，聚升之量也。又宿名。《春秋·運斗樞》第一至第四爲魁，第五至第七爲杓，合爲斗。居隂播陽，故稱北斗。《易·豐卦》日中見斗。《疏》日中盛明之時，而斗星顯見。《詩·小雅》維北有斗。《疏》維此天上，其北則有斗星。《史記·天官書》北斗七星，所謂璇璣玉衡以齊七政也。《又》衡殷南斗。《註》南斗六星爲天廟，丞相大宰之位。又酒器。《詩·大雅》酌以大斗。《疏》大斗長三尺，謂其柄也。蓋從大器挹之於樽，用此勺耳。《史記·滑稽傳》目眙不禁，飮可七八斗。又吳中市魚亦以斗計。《松陵倡和詩》一斗霜鱗換濁醪。又《前漢·王莽傳》作威斗，長二尺五寸。又《周禮·地官·序官掌染革註》染革藍蒨象斗之屬。《疏》象斗，染黑。又《尚書序》皆科斗文字。《疏》科斗，蟲名。蝦蟆子也。書形似之。又《史記·封禪書》成山斗入海。《註》謂斗絕曲入海也。又《韓愈·答張十一詩》斗覺霜毛一半加。又《集韻》《正韻》𠀤腫庾切，音主。枓，或省作斗。勺也。《周禮·春官·鬯人》大喪之大渳設斗。《註》所以沃尸也。《釋文》斗依注，音主。考證：〔《周禮·地官·司徒掌染革註》染革藍蒨象斗之屬。〕謹照原文司徒改爲序官。兩革字均改爲草字。

𣁬：《篇海》斗本字。註詳上。

斘：《篇海》音升。登也。

㪴：《篇海》訖黠切，音戛。量也。

㪵：《廣韻》《集韻》𠀤博幔切，音半。《說文》量物分半也。

𣁱：《篇韻》與斟同。詳斟字註。

㪶：《集韻》胡谷切，音觳。斛，或作㪶。《晉書·胡奮傳》屯萬㪶堆。

𣁳：《廣韻》《集韻》𠀤烏括切，音斡。與捾同。取也。《篇海》斗取物也。又《廣韻》《集韻》𠀤烏八切，音穵。義同。又《集韻》呼括切，音豁。《博雅》抒也。

𣁴：《廣韻》苦洽切《集韻》乞洽切，𠀤音恰。入也。

料：《廣韻》落蕭切《集韻》《韻會》憐蕭切《正韻》連條切，𠀤音聊。《說文》量也。《史記·孔子世家》嘗爲季氏吏，料量平。又《廣韻》度也。《玉篇》數也，理也。《增韻》計也。《周語》料民于太原。《史記·李斯傳》君侯自料能孰與蒙恬。《晉書·王𡽪之傳》當相料理。《左思·蜀都賦》盧跗是料。又《莊子·盜跖篇》料虎頭，編虎須。《註》料，捋也。又《爾雅·釋樂》大鼗謂之麻，小者謂之料。《註》料者，聲淸而不亂。又《廣韻》《集韻》《韻會》𠀤力弔切，音嫽。義同。又人物材質也。《杜甫詩》山色供詩料。又牛馬所食芻豆。《唐書·李林甫傳》立仗馬食三品料，一鳴輒斥去。又《增韻》祿料也。

斚：《正字通》俗斝字。

𣁵：《篇韻》音斗。用以斟酌也。

𣁷：《篇海》力輟切，音劣。量也。

㪷：《玉篇》俗斗字。《前漢·平帝紀》民捕蝗詣吏，以石㪷受錢。《後漢·仲長統傳》令畝收三斛，斛取一㪷。《管子·乗馬篇》六步一㪷。

斛：《唐韻》《集韻》《韻會》《正韻》𠀤胡谷切，音觳。《說文》十斗也。《儀禮·聘禮》十斗曰斛。《前漢·律歷志》斛者，角斗平多少之量也。《又》量者躍於龠，合於合，登於升，聚於斗，角於斛，職在太倉，大司農掌之。又姓。《姓氏急就篇》北齊有斛子愼。

斜：《唐韻》似嗟切《集韻》《韻會》《正韻》徐嗟切，𠀤音邪。《說文》抒也。《玉篇》散也，不正也。《王延壽·魯靈光殿賦》枝牚杈枒而斜據。又《集韻》《韻會》余遮切《正韻》于遮切，𠀤音耶。梁州谷名。在武功西南。《前漢·揚雄傳》西自褒斜。《註》南山谷名也。《班固·西都賦》右界褒斜，隴首之險。《註》梁州記曰：萬石城泝漢，上七里有褒谷。南口曰褒，北口曰斜。長四百七十里。又《集韻》時遮切，音闍。伊雅斜，單于名。又直加切，音秅。義同。

斝：《唐韻》古雅切《集韻》《韻會》《正韻》舉下切，𠀤音賈。《說文》玉爵也。从叩从斗，冂。象形，與爵同意。或說斝受六升。《詩·大雅》洗爵奠斝。《周禮·春官·司尊彝》裸用斝彝黃彝。《禮·明堂位》爵夏后氏以琖，殷以斝，周以爵。《註》斝畫禾稼也。《正字通》兩柱交似禾稼，故曰斝。又《集韻》居迓切《正韻》居亞切，𠀤音駕。義同。《說文》俗作斚，非。

𣁼：《廣韻》普郞切《集韻》鋪郞切，𠀤音滂。《說文》量溢也。又《廣韻》薄庚切《集韻》蒲庚切，𠀤音彭。又《集韻》蒲光切，音旁。義𠀤同。

斞：《唐韻》以主切《集韻》《韻會》勇主切，𠀤音庾。《說文》量也。《周禮·冬官考工記工人》絲三邸，漆三斞。《玉篇》今作庾。《小爾雅》四豆爲區，四區曰釜，二釜有半曰庾。《集韻》或作𣂂，亦作斔匬。

斟：《廣韻》職深切《集韻》《韻會》《正韻》諸深切，𠀤音針。《說文》勺也。《楚辭·天問》彭鏗斟雉帝何饗。《註》斟，勺也。又《周語》而後王斟酌也。《註》斟，取也。又《後漢·馮衍傳》意斟愖而不澹。《註》斟愖，猶遲疑也。又《揚子·方言》斟，益也。《註》言斟酌而益之。又《玉篇》計也。又國名。《左傳·襄四年》滅斟灌及斟尋氏。《註》二國，夏同姓諸侯，仲康之子。又姓。《姓氏急就篇》漢博士斟尚。

𣂁：《唐韻》吐彫切《集韻》《韻會》《正韻》他彫切，𠀤音祧。《說文》斛旁有𣂁。《正字通》古量器也。《前漢·律歷志》量者龠合升斗斛。其法，用銅方尺而圜其外，旁有庣焉。其上爲斛，其下爲斗，左耳爲升，右耳爲合，龠其狀似爵。以縻爵祿。○按《說文》从斗𠩓聲，應入八畫。《正字通》誤从𣂁，入九畫，非。《說文》又引《爾雅》以爲田器。今按《爾雅·釋器》𠝡謂之疀，从刂不从斗。《正字通》以《說文》爲誤，是。

𣂂：《集韻》斞或作𣂂。

斠：《廣韻》吉岳切《集韻》《韻會》古岳切《正韻》訖岳切，𠀤音覺。《說文》平斗斛也。《博雅》量也。《玉篇》今作角。又《集韻》居效切，音敎。義同。

斡：《唐韻》《集韻》《韻會》烏括切《正韻》烏活切，𠀤音睕。《說文》蠡柄也。揚雄杜林說，皆以軺車輪斡。《玉篇》轉也，柄也。《增韻》旋也，運也。《前漢·賈誼傳》斡棄周鼎，寶康瓠兮。《又》斡流而遷。又《集韻》《韻會》𠀤古緩切，音管。輨，或作斡。《前漢·百官公卿表》斡官。《註》如淳曰：斡音筦，或作幹。斡，主也。主均輸之事。又《前漢·食貨志》欲擅斡山海之貨。《註》師古曰：斡謂主領也。

𣂆：《正字通》俗𣁼字。

㪹：《廣韻》郞斗切《集韻》朗口切，𠀤音塿。斢㪹，兵奪人物也。出新字林。

𣂉：《廣韻》都歷切《集韻》丁歷切，𠀤音的。《博雅》量也。

𣂊：《篇海》與熨同。𣂊㪷，俗用。○按卽今熨斗。

斢：《廣韻》天口切《集韻》他口切，𠀤音妵。斢㪹。詳㪹字註。

斣：《廣韻》《集韻》𠀤昌六切，音祝。《說文》相易物俱等曰斣。《類篇》斠也。又《廣韻》丁豆切《集韻》丁𠋫切，𠀤音鬬。義同。又《玉篇》角力競走也。又《集韻》樞玉切，音觸。義同。

㪺：《廣韻》舉朱切《集韻》《韻會》恭于切，𠀤音拘。《說文》挹也。《博雅》抒也。《玉篇》酌也。《詩·小雅》不可以挹酒漿。《傳》挹，㪺也。《儀禮·士冠禮註》勺尊升所以㪺酒也。又與仇同。《詩·小雅》賔載手仇。《註》仇讀曰㪺。

𣂌：《篇海》同斣。

㪻：《廣韻》《集韻》𠀤方願切，音販。《說文》抒滿也。又《廣韻》芳萬切《集韻》孚萬切，𠀤音娩。量也。又《廣韻》居願切，音絭。眈物也。

