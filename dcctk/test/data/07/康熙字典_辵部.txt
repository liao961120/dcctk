辵：《廣韻》丑略切《集韻》敕略切，𠀤音㲋。《說文》乍行乍止也。又《六書故》循道疾行也。又與躇通。《公羊傳·宣六年》躇階而走。《註》躇，一作辵。《六書正譌》从彳从止，會意。隸作辶。有與足𧺆彳三部相通者。互見本註。

𨑍：《玉篇》古文軌字。註詳車部二畫。

辸：《廣韻》如乗切《集韻》如蒸切，𠀤音仍。《廣韻》往也。《集韻》及也。

𨑑：《集韻》斐父切《等韻》芳武切，𠀤音撫。安也，循也。《古文奇字》撫古作𨑟。安恤其衆也。隸作𨑑。又《字彙》逃去也。𨑟字从辵从亾作。

𨑒：《廣韻》古文徒字。註詳彳部七畫。

䢊：《集韻》夷周切，同遊。

达：《廣韻》《集韻》𠀤他計切，音替。《字林》足滑也。《王褒·洞簫賦》其妙聲則淸靜厭瘱，順敘𤰞达。《註》达，滑也。又《集韻》他達切，音闥。與㒓同。《博雅》逃也。一曰行不相遇。又陁葛切，音達。與達同。通也。一曰迭也。俗作迖、迏，𠀤非。考證：〔《王褒·洞簫賦》其妙聲，則淸靜厭瘱，順敘𤰞达。〕謹照原文瘱改瘱。

辿：《篇海》丑延切，音脠。緩步也。又人名。《魏志》鍾會子名辿。《註》辿，敕連反。

䢋：《集韻》居吏切，音記。《說文》古之遒人以木鐸記詩言。《徐鍇曰》遒人行而求之，故从辵从丌，荐而進之于上也。考證：〔《集韻》居吏切，音寄。〕謹按集韻居吏切以記字爲首，不與寄同音。音寄謹改音記。〔《說文》古之遒人以木鐸記言。〕謹照原文言上增詩字。

迀：《唐韻》《韻會》古寒切《集韻》居寒切，𠀤音干。《說文》進也。

迁：俗遷字。

迂：《廣韻》羽俱切《集韻》《韻會》雲俱切，𠀤音于。《玉篇》遠也。《史記·孟軻傳》迂遠而闊于事情。《後漢·王暢傳》其言若迂，其效甚近。又曲也。《書·盤庚》恐人倚乃身，迂乃心。《註》恐浮言之人迂汝心，使邪僻也。《管子·君臣篇》民迂則流之，民大流則迂之。《註》迂，曲不行，則通之使行。流，蕩不返，則屈之使止也。又迂久，良久也。《後漢·劉寬傳》迂久大醉而還。又《說文》避也。又《玉篇》廣大也。又《唐韻》憶俱切，音紆。義同。本作迃。通作于。考證：〔《後漢·王龔傳》其言甚迂，其效甚近。〕謹照原文龔改暢。甚迂改若迂。〔《管子·君臣篇》民迂則流之，民大流則迂之。〕謹照原文大流改流通。

迃：《正字通》迂本字。又𨑛。

迄：《唐韻》《集韻》《韻會》許訖切《等韻》呼訖切，𠀤音汔。《說文》至也。《詩·大雅》以迄于今。又《周頌》迄用有成。又竟也。《後漢·孔融傳》才疏意廣，迄無成功。又與訖通。《書·禹貢》聲敎訖于四海。

𨑓：《玉篇》古文起字。註詳走部三畫。

迅：《唐韻》息進切《集韻》《韻會》《正韻》思晉切，𠀤音信。《說文》疾也。《楚辭·九章》羌迅高而難當。又《爾雅·釋獸》狼，其子獥，絕有力，迅。《註》狼子絕有力者曰迅。《疏》迅，疾也。又《廣韻》私閏切《集韻》須閏切，𠀤音浚。義同。

迆：《唐韻》移爾切《集韻》《韻會》演爾切《正韻》養里切，𠀤音以。《說文》邪行也。又《正韻》迆邐，連接也。又邪倚也。《周禮·冬官考工記》戈柲六尺有六寸，旣建而迆。《註》謂著戈於車邪倚也。又《廣韻》弋支切，音移。亦邪行也。

𨑔：《說文》古文起字。註詳走部三畫。𨑖，同。

𨑢：《正字通》同從。

迊：《廣韻》子答切《集韻》作答切，𠀤同帀。周也。从反之而帀也。或作迊。《正韻》俗譌作匝。

䢌：《廣韻》《集韻》𠀤北末切，音撥。《玉篇》急走也。《集韻》前頓也。又《集韻》普活切，音鏺。《廣雅》猝也。又蒲撥切，音跋。義同。又《說文》行貌。或作䟛𧺡𧺺。

迋：《唐韻》《集韻》《正韻》于放切《韻會》于况切，𠀤音旺。《說文》往也。《左傳·襄二十八年》君使子展迋勞于東門之外。又《集韻》欺也。《詩·鄭風》人實迋女。《左傳·定十年》是迋吾兄也。又恐懼也。《左傳·昭三十一年》子無我迋。《司馬相如·長門賦》魂迋迋若有亡。又《廣韻》《集韻》《正韻》俱往切《韻會》求往切，𠀤音俇。又《集韻》《韻會》𠀤古况切，音誑。又《集韻》曲王切《正韻》去王切，𠀤音匡。又《集韻》渠王切，音狂。義𠀤同。

𨑣：《玉篇》火決切《字彙》音血，走也。

𨑤：《廣韻》《集韻》𠀤去智切，音企。避也。又《集韻》遣尒切，音跂。義同。

𨑥：《廣韻》《集韻》𠀤文弗切，音物。《博雅》遠也。又《廣韻》《集韻》𠀤呼骨切，音忽。義同。

𨑦：《正字通》《石鼓文》𨑦，今作徐。

𨑧：《玉篇》古文退字。註詳六畫。

䢍：《玉篇》防罔切，音紡。急行也。

𨑨：《玉篇》陟栗切，音𦥏。近也。

𨑩：《唐韻》都歷切《集韻》丁歷切，𠀤音的。《說文》至也。又《廣韻》《集韻》𠀤多嘯切，音釣。義同。

迌：《玉篇》他沒切，音宊。詆䛢貌。

迍：《廣韻》陟綸切《集韻》《韻會》株倫切，𠀤音屯。《玉篇》迍，邅也。又《廣韻》徒渾切，音豚。義同。

迎：《唐韻》語京切《集韻》魚京切《韻會》疑京切，𠀤音𠆻。《說文》逢也。《增韻》逆也，迓也。《揚子·方言》自關而東曰逆，自關而西曰迎。《淮南子·覽㝠訓》不將不迎。《註》將，送也。迎，接也。不隨物而往，不先物而動也。又逆數也。《史記·五帝紀》迎日推策。《註》逆數之也。日月朔望，未來而推之，故曰迎日。又《廣韻》魚敬切《集韻》《韻會》《正韻》魚慶切，𠀤𠆻去聲。《正韻》凡物來而接之則平聲，物未來而往迓之則去聲。《詩·大雅》親迎于渭。又叶吾郞切，音昂。《史記·龜筴傳》理達于理，文相錯迎。使工占之，所言盡當。又叶元具切，音遇。《屈原·離騷》百神翳其備降兮，九嶷𦆯其𠀤迎。皇剡剡其揚靈兮，告余以吉故。考證：〔《史記·龜筴傳》理達于理，文相錯迎。使工召之，所言盡當。〕謹照原文召之改占之。

迏：《正字通》达字之譌。

运：《集韻》羽粉切，音抎。走貌。

𨑪：《廣韻》七恭切，音樅。遷也。

近：〔古文〕𣥍《廣韻》其謹切《集韻》《韻會》《正韻》巨謹切，𠀤音瘽。《玉篇》不遠也。《詩·小雅》會言近止。《易·繫辭》近取諸身。又《廣韻》幾也。言庶幾也。《論語·其庶乎註》庶言近道也。又《韻會》迫也。《易·繫辭》二多譽，四多懼，近也。《註》位偪于君也。又《廣韻》《集韻》《韻會》𠀤巨靳切，音覲。《說文》附也。《增韻》親也，近之也。《書·五子之歌》民可近，不可下。又《洪範》是訓是行，以近天子之光。《韻會》凡遠近之近，上聲。附近之近，去聲。又《集韻》居吏切，音記。已也。辭也。《詩·大雅》往近王舅。《註》辭也。

𨑫：《集韻》于求切，音尤。經過也。

𨑬：《正字通》迣字之譌。

迒：《唐韻》胡郞切《集韻》寒剛切，𠀤音航。《說文》獸迹也。《爾雅·釋獸》兔其迹迒。《註》兔跡名迒。《字林》迒，兔道也。《張衡·西京賦》結罝百里，迒杜蹊塞。《註》迒，道也，蹊徑也，皆以網杜塞之也。又《廣韻》古郞切《集韻》《韻會》居郞切，𠀤音岡。義同。又《集韻》胡江切，音降。車迹也。《正字通》凡獸迹、車迹皆曰迒。《集韻》或作𨁈。

迓：《廣韻》《韻會》《正韻》五駕切《集韻》魚駕切，𠀤音訝。《說文》相迎也。《書·盤庚》予迓續乃命于天。又《洛誥》旁作穆穆迓衡。《註》言迎治平也。又通作訝。《周禮·秋官·訝士註》訝，迎也，士官之掌迎四方賔客者。又通作御。《詩·召南》百兩御之。又《小雅》以御田祖。又通作衙。《周禮·夏官·田僕設驅逆之車註》驅禽使前趨獲，逆衙還之，使不出圍。衙本作御，五嫁反。考證：〔又通作衙。《周禮·夏官·田僕設驅逐之車註》驅禽使前趨獲，逆衙還之，使不得出圍。〕謹照原文驅逐改驅逆。不得出圍改不出圍。

𨑭：《集韻》想氏切，音徙。迻也。《正字通》一作𨔀。通用徙。

返：《廣韻》甫遠切《集韻》《韻會》府遠切，𠀤音反。《說文》還也。《玉篇》復也。《前漢·董仲舒傳》返之于天。《註》謂還歸之也。又《伍被傳》往者不返。《註》言不復來也。又叶補臠切，音扁。《秦嘉詩》遣車迎子還，空去復空返。憂來如循環，匪席不可卷。又叶孚絢切，翻去聲。《張衡·西京賦》重閨幽闥，轉相逾延。望䆗窱以徑庭，眇不知其所返。延讀去聲。《韻會》通作反。考證：〔《秦嘉傳》遣車迎子還，空去復空返。〕謹按此係秦嘉詩，傳改詩。

迕：《廣韻》《集韻》《韻會》《正韻》𠀤五故切，音誤。《玉篇》遇也。《後漢·𨻰蕃傳》王甫時出，與蕃相迕。《註》迕，猶遇也。又《說文》逆也。《前漢·食貨志》好惡𠂯迕。《註》迕，違也。又《王褒·洞簫賦》氣旁迕以飛射。《註》言氣競旁出，遞相逆迕也。又錯迕，交雜也。《宋玉·風賦》迴穴錯迕。又《集韻》阮古切《韻會》疑古切，𠀤音五。義同。又《正字通》遻𨕣逜𠀤通。古通午。

䢎：《字彙補》居以切，音己。《九經考異》《詩》往近王舅。楊愼作䢋。一作䢎。詳近字註。考證：〔《字彙補》居以切，音已。〕謹按已當作己，謹改己。

迖：《正字通》达字之譌。

𨒃：《集韻》薄半切，音畔。去也。

𨒄：《玉篇》以喘切，音兗。行也。

䢐：《廣韻》昨胡切《集韻》叢租切《韻會》全徒切，𠀤音徂。往也。《集韻》或作徂𨖆。

迠：《集韻》尺涉切，音謵。行也。

迡：《廣韻》奴計切《集韻》《正韻》乃計切，𠀤泥去聲。近也。又《玉篇》同遟。《揚雄·甘泉賦》徘徊招搖，靈迉𨒈兮。《註》迉𨒈，卽遟也。

𨒅：《集韻》苦席切，音𢢞。曲行也。

𨒆：《集韻》乳勇切，音宂。行也。

迢：《唐韻》徒聊切《集韻》《韻會》《正韻》田聊切，𠀤音條。《說文》迢遰也。《正字通》遠不相通也。又《集韻》迢迢，高貌。

𨒇：《廣韻》《集韻》𠀤古狎切，音甲。《廣韻》漢人名。

迣：《廣韻》古文迾字。《說文》迾，晉趙曰迣。《前漢·鮑宣傳》部落鼓鳴，男女遮迣。《註》言聞桴鼓之聲，以爲有盜賊，皆當遮列而追捕也。又《集韻》丑制切，音跇。《玉篇》超踰也。《前漢·郊祀歌》體容與，迣萬里。俗譌作𨒍、𨑬，𠀤非。考證：〔《前漢·鮑宣傳》部落鼓鳴，男女遮迣。《註》言聞桴鼓之聲，爲有盜賊，皆當遮迣而追捕也。〕謹照原註爲字上增以字。遮迣改遮列。

𨒈：《廣韻》同遟。

迤：《集韻》《韻會》演爾切《正韻》養里切，𠀤音以。與迆同。《爾雅》註：迤邐，旁行連延也。又《集韻》余支切《正韻》延知切，𠀤音移。委迤，自得貌。又《集韻》《正韻》𠀤唐何切，音駝。逶迤，行貌。本作迱。考證：〔《爾雅·釋訓》迤邐，旁行也。〕謹按此爾雅釋邱註非釋訓文，謹照原文釋訓改作註，於旁行下增連延二字。

迥：《廣韻》戸頃切《集韻》《韻會》戸茗切《正韻》戸頂切，𠀤音泂。《增韻》寥遠也。又《廣韻》光也，輝也。通作泂。俗作逈。

𨒉：《廣韻》古文遂字。註詳九畫。又《集韻》追萃切，音轛。足不前也。或作𨒘𨓫䢡。

𨒊：《集韻》徐由切，音囚，拘留也。

迦：《廣韻》《集韻》《韻會》《正韻》𠀤居牙切，音嘉。《增韻》身毒國瞿曇，號曰釋迦。《文中子·周公篇》齋戒修而梁國亡，非釋迦之罪也。又《廣韻》《韻會》𠀤居伽切。音義𠀤同。又與邂通。《揚子·太𤣥經》迎父迦逅。

迧：《正字通》《石鼓》：迧禽奉雉。又乗馬旣迧。𠀤與𨻰同。

迨：《廣韻》徒亥切《集韻》《韻會》《正韻》蕩亥切，𠀤音隶。《爾雅·釋訓》迨，及也。《詩·召南》迨其今兮。又與逮同。詳後逮字註。

𨒋：《唐韻》《集韻》𠀤王伐切，音越。《說文》踰也。《玉篇》走散也。

迩：同邇，俗省。

䢑：《說文》都禮切。怒不進也。又《廣韻》驚也，駭也。又《集韻》丁計切，音諦。義同。

迪：《唐韻》徒歷切《集韻》《韻會》亭歷切《正韻》杜歷切，𠀤音狄。《廣韻》進也，蹈也。《書·臯陶謨》允迪厥德。《註》言信蹈其德也。又《說文》道也。《書·大禹謨》惠迪吉。《註》言順道則吉也。又《增韻》啓迪，開導也。《書·太甲》啓迪後人。《註》謂開導子孫也。又《康誥》矧今民罔迪不適。《註》謂民無導之而不從者。又至也。《前漢·班固敘傳》漢迪于秦，有革有因。又由迪，相正也。《揚子·方言》東齊靑、徐閒，相正謂之由迪。又叶徒沃切，音獨。《詩·大雅》維此良人，弗求弗迪。叶下復毒。《陸雲·餞王太尉詩》惟帝思庸，大典光迪。思媚三靈，誕降天篤。又叶毒藥切，音鐸。《陸禨·贈馮文羆詩》奕奕馮生，哲問允迪。天保定爾，靡德不鑠。考證：〔《詩·大雅》維此良人，弗求弗迪。叶下弗毒。〕謹照原文弗毒改復毒。

𨒌：《玉篇》古文征字。註詳彳部四畫。

迫：《廣韻》博白切《集韻》《韻會》《正韻》博陌切，𠀤音百。《玉篇》逼迫也。《廣韻》急也。《楚辭·哀時命》衆比周以肩迫兮。《前漢·武帝紀》外迫公事。又《增韻》窘也。《楚辭·遠遊》悲時俗之迫阨兮。《後漢·朱暉傳》惶迫伏地，莫敢動。又《集韻》通作柏。《前漢·張耳傳》柏人迫于人也。《武帝·瓠子歌》魚沸鬰兮柏冬日。又叶璧亦切，音必。《馬融·長笛賦》危殆險巇之所迫也，衆哀集悲之所積也。又叶卜各切，音博。《崔瑗·草書勢》草書之法，蓋又𥳑略。應時諭指，用于卒迫。考證：〔《楚辭·哀時命》衆比周以相迫兮。〕謹照原文相迫改肩迫。

𨒍：《玉篇》尸制切，音世。《字彙》遊步也。《正字通》迣字之譌。

迬：《玉篇》之句切，又竹句切。義闕。又《字彙》古文往字。《正字通》本作𢔎。《說文》作𨓹。通作迬。

迭：《廣韻》《集韻》《韻會》徒結切《正韻》杜結切，𠀤音絰。《說文》更迭也。《易·繫辭》迭用柔剛。《詩·邶風》日居月諸，胡迭而微。《禮·禮運》五行之動，迭相竭也。又與軼通。《左傳·成十三年》迭我殽地。《註》迭，侵突。《史記·封禪書》軼興軼廢。又與逸通。《家語》馬將迭。又與佚通。《史記·十二諸侯年表》四國佚興。又叶徒帝切，音地。《王筠詩》緣巖蔓芳杜，迴崖掩綠蕙。嘉禾挺臯蘇，奇香發迷迭。《註》迷迭，香名。出大秦國。

迮：《廣韻》側柏切《集韻》《韻會》《正韻》側格切，𠀤音嘖。《說文》迮迮，起也。《玉篇》迫迮也。《後漢·竇融傳》囂埶排迮，不得進退。《註》排迮，迫蹙也。又《𨻰忠傳》鄰舍比里，共相壓迮。又《廣韻》則落切《集韻》卽各切，𠀤音作。義同。通作𢓓。考證：〔《後漢·竇融傳》囂執排迮，不得進退。《註》排迮，蹙也。〕謹照原文執改埶。蹙也上增迫字。

迯：俗逃字。

述：《廣韻》《集韻》《韻會》《正韻》𠀤食律切，音術。《說文》循也。《論語》述而不作。《中庸》父作之，子述之。又《廣韻》著述也。《正韻》修也，纘也，譔也。凡終人之事，纂人之言，皆曰述。《禮·樂記》識禮樂之文者能述。《又》述者之謂明。《儀禮·士喪禮》筮人許諾述命。《註》旣受命而申言之曰述。又𨻰也。《孟子》諸侯朝於天子曰述職。又冠名。《後漢·輿服志》通天冠前有山展筩，爲述。記曰：知天者冠述。又通作術。《禮·祭義》結諸心，形諸色，而術省之。《註》術，當爲述。又姓。《風俗通》魯大夫仲述之後。又叶樹僞切，音瑞。《曹植·酒賦》安沈湎而爲娛，非往聖之所述。闢酒誥之明戒，同元凶之三季。

迱：《廣韻》徒何切《集韻》唐何切，𠀤音駝。逶迱，行貌。或作迤。通作佗、他。又《字彙補》余支切，音移。與委蛇之蛇同。

𨒎：《字彙補》古文遄字。註詳九畫。

𨒏：《字彙補》古文迹字。註詳六畫。

𨒥：《廣韻》古文後字。註詳彳部六畫。

迴：《正韻》胡瑰切。與回同。又《廣韻》《集韻》《正韻》𠀤胡對切，音潰。《廣韻》曲也。《正字通》古無迴字。蓋回卽雷字。水囘爲囘，後人欲別之加辶。當作迴。迴字从囘作。

𨒦：《玉篇》於忍切，音䦫。走也。

䢒：《正字通》俗交字。

迵：《唐韻》《集韻》𠀤徒弄切，音洞。《廣韻》過也。《史記·倉公傳》診其脈迵風。《註》言風洞徹五臟也。又《玉篇》徒東切，音同。達也。《揚子·太𤣥經》中㝠獨達，迵迵不屈。《註》中心㝠㝠獨達，故通而不盡。考證：〔《揚子·太𤣥經》中㝠獨達，迵迵不屈。《註》中心㝠㝠迵達，故通而不盡。〕謹照原註迵達改獨達。

迶：《玉篇》于救切，音右。行貌。

䢓：《廣韻》羽俱切《集韻》雲俱切，𠀤音于。《廣韻》窻䢓，牀也。

𨒧：《集韻》時制切，音誓。超踰也。或作跩、跇。通作迣。

迷：《唐韻》莫兮切《集韻》《韻會》緜披切《正韻》綿兮切，𠀤音麛。《說文》惑也。《易·坤卦》先迷後得。《書·舜典》烈風雷雨弗迷。《詩·小雅》俾民不迷。

𨒨：《玉篇》戸愛切，音𥩲。走也。

迸：同逬。詳後逬字註。

迹：〔古文〕𨒏《唐韻》《集韻》《韻會》《正韻》𠀤資昔切，音積。《說文》步處也。《廣韻》足跡也。《左傳·宣十二年》遷大國之迹于鄭。《前漢·揚雄傳》擬足而投迹。《淮南子·說山訓》足蹍地而爲迹。又凡功業可見者曰迹。《書·武成》太王肇基王迹。《前漢·王褒傳》索人求士者，必樹霸迹。又凡前人所遺留者曰迹。《莊子·天運篇》《六經》先王之𨻰迹也。又凡有所遵循亦曰迹。《書·蔡仲之命》爾乃邁迹自身。《註》仲無所因，故曰邁迹。《前漢·平當傳》深迹其道，而務修其本。《註》謂求其踪迹。又凡有形可見者皆曰迹。《淮南子·說山訓》循迹者，非能生迹者也。《唐書·魏徵傳》豈有君臣同心事形迹者。又循實而考之亦曰迹。《前漢·功臣表》迹漢功臣。又《杜欽傳》將以求天心，迹得失也。又風迹，風化之迹也。《後漢·朱浮傳》頗欲厲風迹。又迹射，尋迹而射也。《前漢·王尊傳》將迹射士千人。又迹人，官名。《周禮·地官·迹人註》迹之言跡。知禽獸處也。又與跡同。《文中子·問易篇》心跡之判久矣。又與蹟通。《詩·小雅》念彼不蹟。《註》謂不循故道也。又叶卽略切，音爵。《陸機·演連珠》火壯則煙微，性充則情約。是以殷墟有感物之悲，周京無佇立之迹。《集韻》或作𨖊、𨒪。考證：〔《前漢·平當傳》深迹其道，而務修其本。《註》謂循其踪迹。〕謹照原註循改求。〔《後漢·西域傳》漢有迹射。〕謹按後漢西域傳無此語，查係王尊傳，今改前漢王尊傳將迹射士千人。

𨒩：《字彙》乳兗切，音輭。行遲也。

𨒪：籀文迹字。

𨒫：《玉篇》與章切，音羊。進退貌。

迺：《玉篇》與乃同。語辭也。《詩·大雅》迺立臯門，迺立應門。又汝也。《前漢·項籍傳》必欲烹迺翁。又《𨻰餘傳》豈少迺女乎。又始也。《前漢·贾誼傳》太子迺生。《註》言始生也。

𨒬：《廣韻》處脂切《集韻》稱脂切，𠀤音笞。走貌。

迻：〔古文〕拪《唐韻》《韻會》弋支切《集韻》余支切，𠀤同移。《說文》遷徙也。《楚辭·九歎》屢懲艾而不迻。又《惜誓》或推迻而苟容兮。《註》迻，一作移。《集韻》或作扡、𢼏。考證：〔《楚辭·九章》屢懲艾而不迻。〕謹照原書九章改九歎。

迼：《玉篇》居列切，音結。跳也。

䢔：《唐韻》侯閤切《集韻》曷閤切《正韻》胡閤切，𠀤音合。《說文》䢔遝。《玉篇》行相及也。

追：《唐韻》陟隹切《集韻》《韻會》中葵切，𠀤音䨨。《廣韻》隨也。《增韻》逮也。《玉篇》送也。《詩·周頌》薄言追之。《註》謂已發上道而追送之也。《前漢·韓信傳》公無所追。追，信詐也。又《說文》逐也。《周禮·秋官·士師》掌鄕合，以比追胥之事。《註》追，追𡨥也。《左傳·莊十八年》追戎于濟西。又《玉篇》及也，救也。《書·五子之歌》雖悔可追。《註》言雖欲攺悔，其可及乎。《論語》往者不可諫，來者猶可追。《左傳·襄九年》圍宋彭城，非宋地，追書也。《註》追書者，其地已非宋有，追使屬宋也。又凡上溯已往曰追。《詩·大雅》聿追來孝。《左傳·成十三年》追念前勳。又遂非曰追非。《前漢·五行志》歸獄不解，兹謂追非。《註》謂歸過于民，不罪己也。解，止也。追非，遂非也。又國名。《詩·大雅》其追其貊，奄受北國。又《集韻》《韻會》《正韻》𠀤都雷切，音堆。《玉篇》治玉名。《周禮·天官·追師註》追，治玉石之名。《詩·大雅》追琢其章。又毋追，冠名。《禮·郊特牲》毋追，夏后氏之道也。《釋文》上音牟下多雷反。又鐘紐。《孟子》以追蠡。又《字彙補》旬爲切。與隨通。《楚辭·离騷》背繩墨以追曲兮。《註》追，古與隨通。又叶馳僞切，音墜。《司馬相如·上林賦》車騎雷起，殷天動地。先後陸離，離散別追。考證：〔《周禮·秋官·士師》掌卿合，以比追胥之事。〕謹照原文卿改鄕。〔又母追，冠名。《禮·郊特牲》母追，夏后氏之冠也。《註》母追，讀爲牟堆。別作頧。〕謹照原文兩母字𠀤改毋。冠改道。註以下改釋文上音牟下多雷反。〔又與隨通。《楚辭·九歎》背繩墨以追曲兮。〕謹照原書九歎改离騷。

迾：〔古文〕迣《唐韻》《正韻》良薛切《韻會》力薛切《五音集韻》良傑切，𠀤音列。《廣韻》遮也，遏也。又《集韻》車駕淸道也。《後漢·輿服志》張𢎜帶鞬，遮迾出入。《張衡·西京賦》迾卒淸㑵。又通作列。《禮·玉藻》山澤列而不賦。《註》列言遮迾也。又《廣韻》《集韻》《韻會》𠀤力制切，音例。義同。又通作厲。《周禮·地官·山虞》物爲之厲。《註》厲，遮列守之也。互詳前迣字註。考證：〔《張衡·西京賦》迾卒淸侯。〕謹照原文侯改㑵。

迿：《廣韻》私閏切《集韻》《韻會》《正韻》須閏切，𠀤音峻。《玉篇》出表辭也。又《集韻》先也。《公羊傳·定四年》朋友相衞，而不相迿。《註》謂不當先相擊刺也。又《集韻》松倫切《正韻》詳倫切，𠀤音旬。又《五音集韻》許縣切，音絢。義𠀤同。

退：〔古文〕𨓆𨑧𢓴𢓇𨔫《集韻》《韻會》《正韻》𠀤吐內切，推去聲。《玉篇》郤也。《禮·表記》君子三揖而進，一辭而退，以遠亂也。《左傳·僖二十五年》退一舍而原降。又《玉篇》去也。《老子·道德經》功成名遂身退，天之道也。又遜讓也。《禮·曲禮》君子恭敬撙節退讓以明禮。《後漢·鍾皓傳》好學慕古，有退讓風。又進退人才，猶言用舍也。《禮·檀弓》君子進人以禮，退人以禮。又返也。《屈原·離騷》退將復修吾初服。《前漢·董仲舒傳》臨淵羨魚，不如退而結網。臨政願治，不如退而更化。又如柔貌。《禮·檀弓》其中退然如不勝衣。又《正字通》吐困切。與褪同。《王建詩》粉光深紫膩，肉色退紅嬌。《註》淺紅也。又𨓤。

䢕：《等韻》况出切，音𤇳。衆走貌。

送：〔古文〕𨕪𨕩《唐韻》《集韻》《韻會》《正韻》𠀤蘇弄切，音𨓵。《說文》遣也。《詩·邶風》遠送于野。《禮·曲禮》使者歸，則必拜送于門外。又《增韻》將也。《儀禮·聘禮》賔再拜稽首，送幣。《又》公拜送醴。又《正韻》贈行曰送。《詩·秦風》我送舅氏。又株送，罪人相牽引也。《前漢·食貨志》廼徵諸犯，令相引數千人，名株送。《註》先至者爲魁株，被牽引者爲其根株所送也。又目送，以目相送也。《左傳·桓元年》目逆而送之。《史記·留侯世家》四人趨出，上目送之。又縱送，善射之貌。《詩·鄭風》抑縱送忌。《註》舍拔曰縱，覆彇曰送。《玉篇》籀文作𨓵。考證：〔《前漢·食貨志》迺徵諸犯，令相引數千人，名株送。《註》先至者爲魁株，被牽引者謂其根株所送也。〕謹照原註謂改爲。

䢖：《廣韻》餘律切，音聿。《玉篇》分布也。又行貌。

适：《唐韻》《集韻》《韻會》《正韻》𠀤古活切，音括。《廣韻》疾也。又人名，《論語》南宮适魯大夫，周八士伯适。《說文》本作𨓈。今通用适。

逃：〔古文〕𨒯《唐韻》《集韻》《韻會》《正韻》𠀤徒刀切，音陶。《說文》亡也。《書·牧誓》乃惟四方，多罪逋逃。《註》謂有罪逃亡之人也。又《廣韻》避也，去也。《史記·吳世家》季札讓逃去。《註》謂讓位而逃也。《後漢·謝該傳》良才抱璞而逃，所謂往而不返者也。又通作跳。逸去也。《史記·高祖紀》項羽圍成臯，漢王跳。《註》跳，音逃。《前漢·燕王澤傳》跳驅至長安。又叶田黎切，音題。《劉歆·列女贊》衞君不聽，後果遁逃。許不能救，女作載馳。《集韻》逃，俗作迯，非是。𨒽，古文造。考證：〔《史記·高帝紀》項羽圍成臯，漢王跳。〕謹照原文高帝改高祖。〔《前漢·劉澤傳》跳驅至長安。《註》跳，音逃。〕謹照原文劉澤改燕王澤。註跳音逃語見史記不在漢書，今移於上文漢王跳之下。〔《說文》逃，一作𨓱。俗作迯。〕謹按說文無此語。今照集韻改爲集韻逃，俗作迯，非是。

逄：《廣韻》薄江切《集韻》《韻會》皮江切，𠀤音龎。《廣韻》姓也。《孟子》逄蒙學射於羿。《後漢·劉盆子傳》逄安。劉攽曰从夅。考證：〔《後漢·劉元傳》郡人逄安。《註》逄字从夅。〕謹照後漢書原文改劉盆子傳。註逄字从逄改劉攽曰从夅。

逅：《唐韻》胡遘切《集韻》下遘切《韻會》《正韻》胡茂切，𠀤音𠋫。《說文》邂逅，相遇也。《增韻》不期而會曰邂逅。《詩·鄭風》邂逅相遇。又《集韻》居𠋫切，音遘。義同。又《字彙補》很口切，音厚。《詩·唐風》綢繆束芻，三星在隅。今夕何夕，見此邂逅。隅音偶。又《集韻》下溝切，音侯。邂逅，解悅貌。《字彙補》亦作不固之貌。

逆：《唐韻》《正韻》宜戟切《集韻》《韻會》仡戟切，𠀤凝入聲。《增韻》迕也，拂也，不順也。《釋名》逆，遌也。不從其理，則逆遌不順也。《書·大禹謨》從逆凶。《註》言悖善從惡也。又《太甲》有言逆于汝心。《註》人以言拂逆也。又《廣韻》亂也。《禮·孔子燕居》勇而不中禮，謂之逆。《前漢·武帝紀》大逆不道。又《說文》迎也。《周禮·春官·中春》龡豳詩以逆暑。《書·呂𠛬》爾尚敬逆天命。《春秋·桓八年》祭公來，遂逆王后于紀。又《玉篇》度也，謂先事預度之也。《論語》不逆詐。《易·說卦》知來者逆，是故易逆數也。又奏事上書曰逆。《周禮·天官》宰夫掌敘羣吏之治，以待諸臣之復，萬民之逆。《夏官·太僕》掌諸侯之復逆。《註》復，謂奏事。逆，謂自下而上曰逆。又受也。《儀禮·聘禮》衆介皆逆命不辭。《註》逆猶受也。《周禮·天官·司書》以逆羣吏之徵令。《註》逆受而鉤考之。又河名。《書·禹貢》同爲逆河，入于海。《註》言九河合爲一，大河逆之而入海也。又曲逆，地名。《史記·𨻰平傳》封平爲曲逆侯。又叶宜脚切，音虐。《詩·魯頌》孔淑不逆，淮夷卒獲。獲叶音霍。

𨒭：《正字通》與恢同。《成湯·靈臺碑》𨒭踐帝丘。

𨒮：《集韻》與趑同。詳走部趑字註。

𨒯：《字彙補》古文逃字。註詳本畫。𨒯字从𡴂，古攀字。𨒽字古文造，从艸聲。

𨒰：《字彙補》古文遊字。註詳九畫。又人名。《宋史·世系表》宗室趙與𨒰。

𨓅：《玉篇》古文貌字。註詳豸部七畫。

䢙：〔古文〕𠟻《唐韻》《集韻》𠀤薄邁切，音敗。《說文》壞也。《玉篇》散走也。今通用敗。𠟻，古文則。考證：〔《玉篇》敗走也。今通用敗。〕謹照原文敗走改散走。

逋：《唐韻》博孤切《集韻》《韻會》《正韻》奔謨切，𠀤音哺。《說文》亡也。《書·大誥》于伐殷逋播臣。《註》逋亡播遷之臣也。《易·訟卦》歸而逋其邑人三百戸。象曰：不克訟，歸逋𥨥也。《左傳·文六年》趙宣子爲政，董逋逃。《註》督𥨥逃有罪之人也。又《廣韻》懸也。《正韻》欠也。凡欠負官物，亡匿不還，皆謂之逋。《前漢·昭帝紀》三年以前逋更賦未入者，皆勿收。《後漢·光武紀》爲舂陵侯家訟逋租。又《段熲傳》洗雪百年之逋負。

逌：《正韻》于求切，音由。《玉篇》氣行貌。又《正韻》逌爾，笑貌。《史記·趙世家》烈侯逌然。《註》寬緩也。《班固·答賔戲》主人逌爾而笑。《註》逌爾，寬舒顏色之貌。又《字彙補》古由字。《班固·幽通賦》栗取弔於逌吉兮。又與攸同。《前漢·五行志》彝倫逌敘。又《地理志》酆水逌同。

逍：《唐韻》相邀切《集韻》《韻會》《正韻》先彫切，𠀤音宵。《說文》逍遙猶翺翔也。《詩·鄭風》河上乎逍遙。又逍遙，與消搖通。《莊子·逍遙遊註》黃幾復云：逍者，消也。如陽動冰消，雖耗也，不竭其本。遙者，搖也。如舟行水搖，雖動也不傷其內。

逎：《集韻》遒古作逎。註詳九畫。又地名。《前漢·地理志》逎縣，屬涿郡。

𨓆：《玉篇》古文退字。註詳六畫。又𨓤。

透：《唐韻》《集韻》《韻會》《正韻》𠀤他𠋫切，偸去聲。《說文》跳也，過也。又《增韻》徹也，通也。又《廣韻》驚也。《揚子·方言》宋、衞、南楚凡相驚曰獡，或曰透。《註》皆驚貌。獡，音鑠。

逐：〔古文〕𢄘《唐韻》《正韻》直六切《集韻》《韻會》仲六切，𠀤音軸。《說文》追也。《左傳·隱九年》祝𣅧逐之。又《隱十一年》子都拔戟以逐之。又《廣韻》驅也。《正韻》斥也，放也。《史記·李斯傳》非秦者去，爲客者逐。又《管仲傳》三仕三見逐。又《玉篇》競也。《左傳·昭元年》自無令王諸侯逐進。《後漢·趙壹傳》捷懾逐物，日富月昌。又《正韻》逐逐，篤實也。又馳貌。《易·頤卦》其欲逐逐。又日逐，地名。《前漢·宣帝紀》迎日逐，破車師。又《集韻》《韻會》𠀤亭歷切，音迪。《易》其欲逐逐。《蘇林》音迪。又《字彙補》同門切。與豚同。《山海經》苦山有獸焉，名曰山膏，其狀如逐。又《集韻》直祐切，音胄。奔也。《山海經》夸父與日逐。考證：〔《左傳·昭元年》自無令諸侯逐進。〕謹照原文令下增王字。

逑：《唐韻》巨鳩切《集韻》《韻會》《正韻》渠尤切，𠀤音求。《說文》聚斂也。《詩·大雅》以爲民逑。又《玉篇》匹也，合也。《詩·周南》君子好逑。《前漢·揚雄傳》𢯱逑索耦。又《字彙補》與絿同。《爾雅·釋訓》維逑，鞠也。《疏》逑，急迫也。鞠，窮也。又祭神名。《史記·封禪書》諸布諸嚴諸逑之屬，百有餘祠。考證：〔《爾雅·釋訓》維逑，鞠也。《註》逑，急迫也。鞠，窮也。〕謹照原書註改疏。

䢚：《廣韻》古行切《集韻》居行切，𠀤音庚。兔徑也。《玉篇》同迒。《正字通》同綆。

递：《正字通》俗遞字。

逓：《正字通》俗遞字。

途：《唐韻》《集韻》《韻會》《正韻》𠀤同都切，音徒。《玉篇》路也。《廣韻》道也。又通作涂、塗。《周禮·冬官考工記·匠人》經涂九軌。《論語》遇諸塗。又叶徒故切，音度。《張衡·思𤣥賦》雲師𩅾以交集兮，凍雨沛其灑途。轙琱輿而樹葩兮，擾應龍以服輅。

逕：《廣韻》《集韻》𠀤古定切，音徑。《玉篇》路徑也。《集韻》步道也。又《玉篇》近也。《集韻》直也。又《正韻》至也，過也。又逕庭，言相去遠也。《莊子·逍遙遊》大有逕庭。

𨓇：《玉篇》許忍切，欣上聲。𨒦𨓇也。

𨓈：《說文》适本字。

逖：《唐韻》《集韻》《韻會》《正韻》𠀤他歷切，音踢。《說文》遠也。《書·牧誓》逖矣，西土之人。又《多士》移爾遐逖。又遠之也。《書·多方》離逖爾土。《左傳·僖二十八年》糾逖王慝。《註》有惡于王者，糾而遠之。又逖逖，欲利貌。《楚辭·九章》悼來者之逖逖。又《字彙》借作惕。《易·渙卦》血去逖出。《韻會》同逷。《集韻》亦作狄。

逗：《唐韻》田𠋫切《集韻》《韻會》《正韻》大透切，𠀤音豆。《說文》止也。《玉篇》住也。《後漢·張衡傳》逗華隂之湍渚。又《集韻》曲行也。《前漢·韓安國傳》逗撓當斬。《註》逗，曲行避敵也。撓，顧望也。《後漢·光武紀》追鹵料敵，不拘以逗遛法。又《廣韻》持遇切《集韻》㕑遇切，𠀤音住。義同。又姓也。又《集韻》去智切，音跂。又他𠋫切，音透。義𠀤同。又通作投。《正韻》物相投合也。《杜甫詩》遠逗錦江波。

逘：《玉篇》魚幾切，音矣。進也。又《集韻》牀史切，音竢。待也，與竢同。

這：《廣韻》魚變切《集韻》牛堰切，𠀤音彥。《玉篇》迎也。《正字通》周禮有掌訝，主迎。訝古作這。毛晃曰：凡稱此箇爲者箇，俗多攺用這字。這乃迎也。

𨓉：《正字通》俗𨘢字。邊。

𨓊：《廣韻》丁協切《集韻》的協切，𠀤音聑。《廣韻》𨓊䢡，走貌。又《玉篇》千后切，音趣。又七庾切，音取。義𠀤同。

通：〔古文〕𢓶《唐韻》《正韻》他紅切《集韻》《韻會》他東切，𠀤統平聲。《說文》達也。《正韻》徹也。《易·繫辭》始作八卦，以通神明之德。《禮·學記》知類通達。又亨也，順也。《禮·儒行》上通而不困。《註》謂仕則上達乎君，不困于道德之不足也。《易·節卦》不出戸庭，知通塞也。又暢也。《爾雅》四時和爲通正。《註》通，平暢也。又總也。《禮·王制》以三十年之通制國用。《註》通計三十年所入之數，使有十年之餘也。又開也。《前漢·何武傳》通三公官。《註》謂更開置之也。又𨻰也。《前漢·夏侯勝傳》先生通正言。《註》謂𨻰道之也。又凡人往來交好曰通。《前漢·季布傳》非長者勿與通。又《陸賈傳》剖符通使。又書名。《白虎通》班固著。《風俗通》應劭著。又書首末全曰通。《後漢·崔實傳》宜寫一通。又凡物色純者謂之通。《周禮·春官·司常》通帛爲旃。《註》通帛，無他物之飾也。又通鼓。《周禮·地官·鼓人》以金鐸通鼓。《疏》司馬振鐸，將軍以下卽擊鼓，故云通鼓。又井地名。《前漢·𠛬法志》方里爲井，井十爲通。又《廣韻》州名。又《韻會》馬矢曰通。《後漢·戴就傳》以馬通薰之。又《左傳·杜預註》旁淫曰通。又叶他郞切，音湯。《東方朔·七諫》身寢疾而日愁兮，情沈抑而不揚。衆人莫可與論道兮，悲精神之不通。考證：〔《爾雅·釋歲》四時通政。〕謹按原文作四時和爲通正和爲二字不可删，今改爾雅四時和爲通正。又爾雅無釋歲今省。〔《白虎通》班彪著。〕謹照原書班彪改班固。〔又書首末全曰通。《後漢·崔實傳》政論一通。〕謹照原書政論一通改宜寫一通。〔《前漢·地理志》方里爲井，井十爲通。〕謹按語出𠛬法志不出地理志，今改𠛬法志。〔又馬矢曰通。《後漢·戴就傳》傅以馬通。〕謹照原傳改以馬通薰之。

逛：《等韻》居往切，狂上聲。《玉篇》走貌。又《集韻》古况切。音誑。欺也。

逜：《廣韻》《集韻》《正韻》𠀤五故切，音誤。《集韻》寤也。謂相干寤也。又《集韻》阮古切，音五。過也。《正字通》與遻迕𨕣𠀤通。

逝：《唐韻》《集韻》《韻會》𠀤時制切，音誓。《說文》往也。《增韻》行也，去也。《詩·魏風》逝將去女。《楚辭·九歌》將騰駕兮偕逝。又《正韻》亡也。《前漢·司馬遷傳》長逝者魂魄。又發語辭。《詩·邶風》逝不古處。《集韻》或作遞。又《集韻》征例切，音制。義同。或作遰。又叶之列切，音折。《詩·大雅》言不可逝。叶上舌字。又叶食列切，音設。《江淹·傷友賦》魂綿昧其若絕，泣縈盈其如潔。嗟妙賞之不留，歎知音之已逝。

逞：《唐韻》《集韻》《韻會》《正韻》𠀤丑郢切，音騁。《說文》通也。《玉篇》快也。《左傳·隱十一年》鬼神實不逞于許君。又《玉篇》極也，盡也。《左傳·襄二十五年》不可億逞。又《玉篇》解也。《左傳·隱九年》乃可以逞。《註》謂可以解患也。又《廣韻》疾也。《揚子·方言》東齊海岱之閒，疾曰速，楚曰逞。又《增韻》矜而自逞也。又《正韻》不檢謂之不逞。又《集韻》怡成切。與盈同。人名。晉有欒盈，亦作逞。又叶癡眞切，音瞋。《張衡·思𤣥賦》遇九臯之介鳥兮，怨素意之不逞。遊塵外而暼天兮，據㝠翳而哀鳴。考證：〔《揚子·方言》東齊海岱之閒，疾行曰速，楚曰逞。〕謹照原文疾下省行字。

速：〔古文〕𧫣《廣韻》《集韻》《正韻》蘇谷切《韻會》蘇木切，𠀤音㑛。《說文》疾也。《孟子》王速出令。又《玉篇》召也。《易·需卦》有不速之客三人來。《詩·小雅》以速諸父。又速速，不相親附之貌。《楚辭·九歎》躬速速而不吾親。又與䔩通。速速，陋也。《後漢·蔡邕傳》速速方轂。《註》速速，言鄙陋之小人也。《詩》作䔩䔩。又《正韻》鹿之足跡曰速。《石鼓文》鹿鹿速速。籀作遫。速字从辵作。考證：〔《楚辭·九歌》躬速速而不吾親。〕謹照原書九歌改九歎。

造：〔古文〕艁《廣韻》昨早切《集韻》《韻會》《正韻》在早切，𠀤音皁。《增韻》建也，作也，爲也。《易·乾卦》大人造也。《書·大誥》予造天役。《註》造，爲也。言我之所爲，皆天所役使也。又《正韻》始也。《書·伊訓》造攻自鳴條。《周禮·天官·膳夫》卒食以樂徹于造。《註》謂造飮食處也。又上造，秦官爵名。《前漢·百官公卿表》二上造，十五少上造，十六大上造。又《廣韻》《韻會》《正韻》𠀤七到切，音慥。《說文》就也。《詩·大雅》小子有造。《禮·王制》升于學者不征于司徒，曰造士。又《正韻》詣也，進也。《書·盤庚》其有衆咸造，勿褻在王庭。《註》衆皆至王庭，無褻慢也。《周禮·地官·司門》凡四方之賔客造焉，則以告。又造次，急遽也。《論語》造次必於是。又祭名。《禮·王制》造乎禰。《周禮·春官·大祝》掌六祈，二曰造。《註》祈禱之祭名造。又納也。《禮·喪大記》大盤造冰。《註》造，猶內也。內與納同。先納冰盤中也。又造舟，比舟而渡也。《詩·大雅》造舟爲梁。《註》天子造舟。《疏》造舟者，比船于水，加板于上，卽今之浮橋。又《集韻》則到切，音竈。《史記·龜筴傳》卜，先以造灼鑽。《註》造謂灼龜燒荆之處。又《集韻》倉刀切，音操。進也。又叶此苟切，湊上聲。《揚子·太𤣥經》端往述來，遵天之造。無或攺作，遵天之醜。考證：〔《周禮·天官·膳夫》卒食以徹于造。〕謹照原文徹上增樂字。

逡：《唐韻》《集韻》《韻會》《正韻》𠀤七倫切，音踆。《說文》復也。《玉篇》退也，郤也。《集韻》逡巡，行不進也。《前漢·公孫弘傳》有功者上，無功者下，則羣臣逡。《註》言有次第也。《楚辭·九章》遷逡次而勿驅兮。又月運之名。《揚子·方言》日運爲躔，月運爲逡。又《小爾雅》體慚曰逡。又與㕙通，兔名。《戰國策》東郭逡者，海內之狡兔也。又《集韻》須閏切，音竣。逡遒，縣名。又與駿通。《禮·大傳》執籩豆，逡奔走。《書·武成》作駿。考證：〔《楚辭·九章》逡次而勿驅兮。〕謹照原文逡次上增遷字。〔《揚子·方言》日運爲纏，月運爲逡。〕謹照原文纏改躔。

𨓋：《集韻》棄古作𨓋。註詳木部八畫。

逢：《唐韻》《集韻》《韻會》𠀤符容切，音縫。《說文》遇也。从辵，峯省聲。《正韻》値也。《左傳·宣三年》不逢不若。《書·洪範》子孫其逢吉。又《正韻》迎也。《揚子·方言》逢、迎，逆也。自關而西。或曰迎，或曰逢。又逆也。《前漢·東方朔傳》逢占射覆。《註》逆占事，猶言逆刺也。又大也。《禮·儒行》衣逢掖之衣。《註》衣掖下寬大也。又閼逢，歲名。《爾雅·釋天》太歲在甲曰閼逢。《註》言萬物鋒芒欲出，壅遏未通也。又與縫通。《禮·玉藻》深衣縫齊倍要。《註》縫，或爲逢。又有逢，國名。《左傳·昭二十年》有逢伯陵因之。《註》逢伯陵，殷諸侯。又姓。齊逢丑父。又《廣韻》《韻會》蒲蒙切《集韻》《正韻》蒲紅切，𠀤音蓬。鼓聲也。《詩·大雅》鼉鼓逢逄。又《前漢·司馬相如傳封禪書》大漢之德，逢涌原泉。《註》逢讀若㷭，言如熢火之升，原泉之流。又叶符方切，音房。《韓愈詩》蕭條千萬里，會合安可逢。叶上江、下鄕。◎按从夅者，音龎。从夆者，音縫、音蓬。《顏氏家訓》逄、逢之別，豈可雷同。考證：〔符容切，音蓬。〕謹按逢在冬韻，蓬在東韻，逢字不音蓬，謹照廣韻逢字同音之字改爲縫。〔《爾雅·釋歲》太歲在甲曰閼逢。〕謹照原書釋歲改釋天。

連：《唐韻》力延切《集韻》《韻會》陵延切《正韻》靈年切，𠀤音漣。《說文》員連也。《玉篇》合也，及也。《廣韻》續也，還也。《集韻》屬也。《正韻》接也。《詩·大雅》執訊連連。《朱傳》屬續貌。《禮·王制》十國爲連，連有帥。《齊語》四里爲連，十連爲鄕。《後漢·韓康傳》連徵不至。又姻親爲連。《史記·尉佗傳》及蒼梧秦王有連。《註》有連者，連姻也。又黏鳥曰連。《淮南子·覽㝠訓》連鳥于百仞之上。又連尹、連敖，皆楚官名。《左傳·襄十五年》屈蕩爲連尹。《史記·淮隂侯傳連敖註》楚司馬官也。又連山，易名。《周禮·春官·大卜》掌三易之法，一曰連山。《註》其卦以純艮爲首，山上山下，是名連山。又鉛之未鍊者曰連。《史記·貨殖傳》長沙出連錫。又祈連，山名。《前漢·霍去病傳》出北地，至祈連山。《註》卽天山也。又《韻會》州名。漢屬桂陽郡，隋置連州。又姓。《左傳·莊八年》齊有連稱。又《集韻》《韻會》《正韻》𠀤力展切，音斂。難也。《易·蹇卦》往蹇來連。《註》連，亦難也。又遲久之意。又《集韻》連彥切，音摙。《禮·玉藻》連用湯。《註》連，猶釋也。以湯洗足垢，乾潔其體也。又《集韻》郞旰切，音爛。連石，山名。《淮南子·天文訓》日至于連石。又叶離珍切，音鄰。《陸雲·夏府君誄》祈祈縉紳，泣涕留連。故作斯誄，著之不泯。泯音民。考證：〔《史記·尉陀傳》及蒼梧秦王有連。《註》有連者，連姻也。〕謹照原文尉陀改尉佗。〔《前漢·霍光傳》去北地，遂入祈連山。〕謹照前漢書原文霍光改霍去病。去北地改出北地。遂入改至字。

𨓌：《字彙》將來切，音災。出《釋典》。《正字通》譌字。

逤：《字彙補》蘇箇切，唆去聲。邏逤，吐蕃地名。《高適詩》西看邏逤取封侯。

𨓍：《字彙補》徒丁切，音廷。草逕也。

䢛：《字彙補》滑熒切，音扃。遠也。俗迥字。

𨓎：《集韻》遊古作𨓎。註詳九畫。

𨓫：同䢡。詳後䢡字註。又同𨒉。詳前𨒉字註。

逨：《廣韻》落哀切《集韻》郞才切，𠀤音來。《玉篇》來也，至也，就也。又《廣韻》《集韻》𠀤洛代切，音賚。勞也。

逩：《字彙》逋悶切，奔去聲。奔走也。

逪：《唐韻》《集韻》𠀤倉各切，音錯。《說文》䢒逪也。《玉篇》亂也。《集韻》偝也。今爲錯。

逫：《玉篇》吉穴切，音決。遠也。又《廣韻》《集韻》𠀤竹律切，音㤕。《廣韻》走貌。《集韻》趨也。又逫律，氣出遲貌。《王褒·洞簫賦》馳散渙以逫律。

𨓬：《正字通》俗遝字。

𨓭：同𨓊。詳前𨓊字註。

逬：《廣韻》《集韻》《韻會》比諍切《正韻》比孟切，𠀤幷去聲。《說文》走散也。《正韻》逸走也，涌也。又與屛同。《禮·王制》屛諸遠方。《大學》逬諸四夷。《朱註》屛、逬古字通用。又《集韻》披耕切，音怦。與伻同。使也。又悲萌切，音綳。義同。俗省作迸。譌作𨔧。

逭：〔古文〕𨙕《唐韻》《集韻》《韻會》《正韻》𠀤胡玩切，音換。《說文》逃也。《書·太甲》自作孽，不可逭。又《集韻》古緩切，音舘。《玉篇》迭也，易也，轉也，步也，行也。

逮：〔古文〕逯《廣韻》《集韻》《韻會》徒戴切《正韻》度耐切，𠀤音代。《說文》及也。《易·繫辭》水火相逮。《註》水火不相入而相逮及。《書·周官》夙夜不逮。又《正韻》追也。《前漢·𠛬法志》逮繫。《註》辭之所及，則追捕之，故謂之逮。又《集韻》《韻會》《正韻》𠀤蕩亥切，音迨。與迨同。又《廣韻》特計切《集韻》《韻會》大計切，𠀤音第。逮逮，安和貌。《禮·孔子閒居》威儀逮逮。又叶吐內切，音退。《前漢·郊祀歌》靑陽開動，根荄以遂。膏潤幷愛，跂行畢逮。考證：〔《前漢·郊祀歌》靑陽開動，根荄以遂。膏潤幷受，跂行必逮。〕謹照原文受改愛。必改畢。

逯：《廣韻》力玉切《集韻》《韻會》龍玉切，𠀤音錄。《說文》行謹逯逯也。《博雅》逯逯，衆也。又《揚子·方言》逯，遡行也。《淮南子·精神訓》渾然而來，逯然而往。《註》逯，謂無所爲，忽然往來也。又姓。《風俗通》逯，秦邑。其大夫封于逯，因氏焉。《前漢》蒙鄕侯逯並。《後趙錄》金紫光祿大夫逯明。又《集韻》與逮同。詳後逮字註。考證：〔《風俗通》逯，秦邑，其大夫封于逯，因氏焉。前漢蒙鄕侯逯普。王莽大司馬逯並，後趙逯明。〕謹按逯並誤作逯普，蒙鄕侯與大司馬是一人不得分以爲二，照今漢書翟方進傳逯普改逯並。王莽大司馬逯並，後趙逯明，照廣韻逯字註改後趙錄金紫光祿大夫逯明。

逰：俗遊字。

𨓮：《集韻》夷針切，音淫。過也。

𨓯：《唐韻》烏𤣥切《集韻》縈𤣥切，𠀤音淵。《說文》行貌。

𨓰：《玉篇》疾捷切，音接。疾走也。

週：《玉篇》職由切。與周同。《字彙》迴也。

𨓱：同逃。詳前逃字註。

𨓲：《集韻》與愆同。又丘閑切，音慳。義同。

𨓳：《玉篇》伊堯切，音要。遠貌。《正字通》遼字之譌。

𨓴：《玉篇》五價切，音迓。迎也。

䢜：《正字通》同歸。《石鼓文》舫舟西䢜。《字彙補》《石鼓文》本作𨓼。

進：〔古文〕𨙟𨗃《唐韻》《集韻》《韻會》《正韻》𠀤卽刃切，音晉。《說文》登也。《玉篇》升也。《廣韻》前也。《禮·曲禮》遭先生于道，趨而進。《表記》君子三揖而進。《註》人之相見，三揖三讓，以升賔階。《書·盤庚》乃登進厥民。《疏》延之使前而告之也。又《正韻》薦也。《禮·儒行》推賢而進達之。又《正韻》效也。《禮·樂記》禮減而進，以進爲文。《註》自勉强也。《易·乾卦》君子進德修業，欲及時也。又近也。《禮·檀弓》兄弟之子猶子也。蓋引而進之也。又進士。《禮·王制》大樂正論造士之秀者，以告于王，而升諸司馬，曰進士。《註》進士，可進而受爵祿也。又特進。《後漢·和帝紀》賜諸侯王公將軍特進。《註》諸侯功德優盛，朝廷所敬異者賜位特進。又與餕同。《禮·祭統》百官進徹之。《註》進同餕。又《字彙補》與盡同。《列子·黃帝篇》竭聰明，進智力。又通作薦。《列子·湯問篇》穆王薦之，张註薦當作進。又《集韻》徐刃切《正韻》齊進切。𠀤與贐同。會禮也。《前漢·高帝紀》蕭何爲主吏主進。《註》主賦斂禮錢也。師古曰：進本作贐，聲轉爲進。又叶資辛切，音津。《揚子·太𤣥經》陽引而進，物出溱溱。考證：〔《唐韻》《集韻》《韻會》《正韻》𠀤郎刃切，音晉。〕謹照原文郎改卽。〔《列子·湯問篇》王薦而問之。《註》薦，猶進也。〕謹照原文改穆王薦之，张註薦當作進。〔《史記·高帝紀》蕭何爲主吏主進。《註》主賦斂禮錢也。師古曰，進，本作贐，聲轉爲進。〕謹按所引係前漢書註，則正文亦當引前漢書。史記改前漢。

𨓵：籀文送字。

䢝：《廣韻》衣嫁切《集韻》衣駕切，𠀤音亞。《玉篇》次也。《廣韻》次第行也。

逳：《廣韻》《集韻》𠀤余六切，音育。《玉篇》轉也，行也。《廣韻》步也。

逴：《唐韻》《集韻》《韻會》𠀤敕角切，音踔。《說文》遠也。《史記·霍去病傳》逴行殊遠。《註》逴與卓同。遠也。又超絕也。《班固·西都賦》逴躒諸夏。又《玉篇》蹇也。《揚子·方言》自關而西，秦晉之閒，凡蹇者謂之逴。《註》行略逴也。體偏長短，亦謂之逴。又逴龍，神名。《楚辭·大招》北有寒山，逴龍赩只。又《廣韻》丑略切《集韻》《韻會》敕略切，𠀤音綽。義同。

逵：《廣韻》渠追切《集韻》《韻會》渠龜切《正韻》渠爲切，𠀤音騤。《說文》九達道也。《爾雅·釋宮》九達謂之逵。《註》四道交出，復有旁道也。《左傳·隱十一年》及大逵。杜註：逵道方九軌也。又逵泉，魯地名。《左傳·莊三十二年》歸及逵泉。又叶岐尤切，音求。《詩·周南》施于中逵。叶下仇。《說文》本作馗。考證：〔《左傳·隱十一年》入及大逵。《註》涂方九軌曰逵。〕謹照原文省入字。註以下改杜註逵道方九軌也。

逶：《唐韻》於爲切《集韻》《韻會》邕危切《正韻》烏爲切，𠀤委平聲。《說文》逶迤，衺去貌。《漢·郊祀歌》票然逝，旗逶蛇。《正字通》逶迤，別作逶迱、𨖿迆、委移、倭侇，載在史傳詩賦者，各家文畫雖異，其音義則同也。

逷：《玉篇》逷，今作逖。《詩·大雅》用逷蠻方。《左傳·襄十四年》豈敢離逷。音義𠀤同。又與狄同。《前漢·人表》帝嚳妃𥳑逷。

逸：〔古文〕𤖍《廣韻》夷質切《集韻》《韻會》《正韻》弋質切，𠀤音佚。《廣韻》失也，過也。《書·盤庚》予亦拙謀作乃逸。《註》過失也。又《廣韻》奔也，縱也。《左傳·成二年》馬逸不能止。又《成十六年》乃逸楚囚。《註》縱之也。又《正韻》隱也，遁也。《論語》舉逸民。又逸逸，往來次第也。《詩·小雅》舉醻逸逸。又《韻會》通作佚。《孟子》遺佚而不怨。又與軼通。《史記·管晏傳》贊論其軼事。

𨓶：《字彙補》古文避字。註詳十三畫。

𨓷：《集韻》輕古作𨓷。註詳車部七畫。

𨓸：《集韻》遂古作𨓸。註詳九畫。

𨓹：《字彙補》古往字。註詳彳部四畫。

𨓺：俗過字。

𨓻：《字彙補》古文逮字。註詳本畫。

逼：《廣韻》彼側切《集韻》《韻會》筆力切，𠀤音偪。《說文》近也。《廣韻》迫也。《正韻》驅也。《集韻》或作偪。詳人部偪字註。

𨔝：《玉篇》古文動字。《晉書·李特傳》安臥不𨔝。餘詳力部九畫。

𨔞：《廣韻》同道。詳後道字註。

逽：《廣韻》《集韻》𠀤女略切，音蹃。《玉篇》走逽。《集韻》先也。

逾：〔古文〕㢏《唐韻》羊朱切《集韻》《韻會》容朱切《正韻》雲俱切，𠀤音俞。《玉篇》越也，遠也，進也。《書·禹貢》逾于洛。又《秦誓》日月逾邁。《正韻》或作踰、隃。

逿：《廣韻》《正韻》徒浪切《集韻》《韻會》大浪切，𠀤音宕。《廣韻》過也。又《集韻》失據而倒也。《前漢·王式傳》陽醉逿地。又盪也。《史記·倉公傳》脈盛者爲重陽，重陽者逿心主。《註》逿者，蕩也。謂病蕩心者，猶刺其心也。又《集韻》《韻會》𠀤徒郞切，音唐。突也。《張衡·思𤣥賦》爛漫麗靡，藐以迭逿。考證：〔《史記·倉公傳》脈盛者爲重陽，重陽者逿心主。《註》逿者，蕩也。謂病之蕩心者，猶刺其心也。〕謹照註省之字。〔《張衡·思元賦》爛熳麗靡，藐以迭逿。〕謹照原文熳改漫。

䢡：《廣韻》先頰切《集韻》悉協切，𠀤音燮。𨓊䢡，走貌。又《集韻》於業切，音浥。前頓也。又《集韻》追萃切，音轛。與遂同。詳前𨒉字註。

遀：《集韻》隨古作遀。《正字通》俗隋字。古文作䢫。隋煬帝惡前代屢遷，因去之作隋。獨集韻謂隨古作遀，臆說，不可從。

𨔟：逌、攸𠀤同。《石鼓文》君子𨔟樂。《前漢·韋賢傳》萬國𨔟平。《註》古文攸字。互詳攴部三畫。又《字彙補》《說文》先訓曰：𨔟本行水之器，今之濆壺、筧槽之屬。後又借爲語辭。

遁：〔古文〕𨔡𨘹𨙆《唐韻》《集韻》徒困切《正韻》杜困切，𠀤音鈍。《說文》遷也。《玉篇》逃也。《左傳·僖二十八年》曳柴而遁。又《廣韻》隱也，去也。《詩·小雅》勉爾遁思。《後漢·郅惲傳》南遁蒼梧。又迴避也。《後漢·杜林傳》上下相遁。《註》謂上下相匿以文避法也。又遁甲。《後漢·方術傳》推六甲之隂，而隱遁也。又《廣韻》徒損切《集韻》杜本切《正韻》徒本切，𠀤音囤。義同。又《集韻》七倫切《正韻》詳倫切。𠀤與巡同。《前漢·平當傳》逡遁有恥。又與逡通。《前漢·賈誼過秦論》遁巡不敢進。《說文》亦作遯。考證：〔《後漢·杜林傳》上下相遁。《註》謂上下相匿以文避去也。〕謹照原文避去改避法。

𨔡：《說文》古文遁字。《前漢·匈奴傳贊》𨔡逃𥨥伏。又《班固·敘傳》攜手𨔡秦。《註》𨔡，古遯字。又《字彙補》丑絹切，音猭。動也。

𨔢：《集韻》丑展切，音搌。《玉篇》行也。《集韻》安步也。

遂：〔古文〕𨒉𨔱𨓸𨔲《唐韻》《集韻》《韻會》《正韻》𠀤徐醉切，音穟。《廣韻》達也。《禮·月令》慶賜遂行，毋有不當。《註》言通達施行，使之周徧也。《前漢·王陵傳》上佐天子理隂陽，下遂萬物之宜。又進也。《易·大壯》不能退，不能遂。《書·仲虺之誥》顯忠遂良。《註》良則進之也。又成也，從志也。《禮·月令》百事乃遂。《註》遂，猶成也。《詩·衞風》言旣遂矣。又稱也。《詩·曹風》不遂其媾。又竟也。《前漢·𨻰平傳》吾聞先生事魏不遂。又盡也。《禮·曲禮》有後入者，闔而勿遂。《註》遂，闔之盡也。又《正韻》因也，兩事相因而及也。《詩·邶風》問我諸姑，遂及伯𡛷。《春秋·僖四年》侵蔡，蔡潰，遂伐楚。又擅成事也。《易·家人》無攸遂。《公羊傳·莊二十九年》大夫無遂事。又舒肆之貌。《詩·衞風》容兮遂兮。又物生出曰遂。《前漢·郊祀歌》靑陽開動，根荄以遂。又《前漢·胡母生傳》弟子遂之者。《師古註》遂，謂名位成達者。《史記·司馬相如傳》宦遊不遂，而來過我。又充備也。《禮·鄕飮酒義》節文終遂焉。又順也。《周語》以遂八風。又《正韻》因循也。《荀子·王制篇》小事殆乎遂。又鄕遂，郊外地。《周禮·地官·遂人》五縣爲遂，王國內有六鄕，外有六遂。又小溝也。《周禮·地官·遂人》夫閒有遂，遂上有徑。又遂人，官名。又國名。《春秋·莊十三年》齊人滅遂。《註》舜之後，國在濟北蛇丘東北。考證：〔《詩·衞風》問我諸姑，遂及伯𡛷。〕謹照原書衞風改邶風。〔又《前漢·孟卿傳》弟子遂之者。〕謹按所引見胡母生傳不在孟卿傳，孟卿改胡母生。〔《禮·鄕飮酒義》節文終遂也。〕謹照原文也改焉。〔《周禮·地官·大司徒》五縣爲遂，王國內有六鄕〕謹按所引出遂人大司徒改遂人。

遃：《廣韻》魚蹇切《集韻》語蹇切，𠀤音嵃。行貌。又《集韻》魚旰切，音岸。遨也。

𨔣：《唐韻》古牙切《集韻》居牙切，𠀤音加。《說文》𨔣互，令不得行也。《徐鍇曰》𨔣互，猶犬牙左右相制也。又《集韻》居迓切，音駕。𨔣枒，木如蒺藜，上下相距。

遄：〔古文〕𨒎《唐韻》市緣切《集韻》《韻會》淳沿切，𠀤音篅。《說文》往來數也。《玉篇》疾也，速也。《易·損卦》已事遄往。《詩·邶風》遄臻于衞。又臺名。《左傳·昭二十年》晏子侍于遄臺。考證：〔《詩·衞風》遄臻于衞。〕謹照原書衞風改邶風。

遅：同遲。

遆：《集韻》田黎切，音提。姓也。

遇：〔古文〕𠓱《唐韻》牛具切《集韻》《韻會》元具切《等韻》魚具切，𠀤音寓。《玉篇》見也，道路相逢也。《廣韻》不期而會也。《春秋·隱八年》宋公、衞侯遇于垂。《穀梁傳》不期而會曰遇。《禮·曲禮》諸侯未及期相見曰遇。《註》未及期，在期日之前也。《周禮·春官·大宗伯》諸侯冬見曰遇。《註》偶也，欲其若不期而偶至也。又待也，接也。《前漢·季布傳》遇人恭謹。又《蒯通傳》漢王遇我厚。又合也。《前漢·揚雄傳》七十說而不遇。又姓。《風俗通》漢有遇冲，爲河內太守。又《字彙補》五口切，與偶同。《史記·天官書》氣相遇者，使𤰞勝高。又《集韻》《韻會》𠀤魚容切，音顒。地名。《史記·高帝紀》戰曲遇東。《註》曲音齲，遇音顒。考證：〔《禮·曲禮》諸侯未及相見曰遇。〕謹照原文未及下增期字。〔《史記·天官書》氣相遇者，使𤰞勝高。〕謹照原文省使字。

遈：《廣韻》常職切《集韻》丞職切，𠀤音寔。《廣韻》流行貌。《集韻》行也。

遉：《廣韻》丑鄭切《集韻》《韻會》《正韻》丑正切，𠀤音偵。《玉篇》邏𠋫也。《增韻》廉視探伺也。通作偵。互詳人部偵字註。

遊：〔古文〕𨒰汓𨓎《唐韻》以周切《集韻》《韻會》夷周切《正韻》于求切，𠀤音猷。《玉篇》遨遊也。《書·大禹謨》罔遊于逸。《詩·邶風》以遨以遊。《禮·學記》息焉遊焉。《註》遊，謂無事閒暇總在于學也。又友也，交遊也。《禮·曲禮》交遊稱其信也。《戰國策》士未有爲君盡遊者。《註》遊，猶友也。言不盡于交遊之道。又叶延知切，音移。《班彪·閒居賦》望常山之峩峩，登北岳以高遊。嘉孝武之乾乾，親釋躬于伯姫。又叶羊諸切，音余。《黃庭經》五靈夜燭煥入區，子存內皇與我遊。

𨔤：《正字通》俗遫字。詳後遫字註。

𨔥：《廣韻》則前切《韻會》子僊切，𠀤音箋。《說文》自進極也。又《篇海》古文津字，別作𨕨。

𨔦：《玉篇》殊句切，音樹。走也。

運：〔古文〕𨔪《廣韻》《正韻》禹慍切《集韻》《韻會》王問切，𠀤音韻。《玉篇》轉也，動也。《正韻》行也，用也。《易·繫辭》日月運行。《書·大禹謨》帝德廣運。《註》行之不息也。《禮·少儀》君子欠伸運笏。《註》運，動也。又《說文》移徙也。《廣韻》轉輸也。《後漢·百官志》尉曹主卒徒轉運事。又《正韻》天造曰運。《渾天儀》天運如車轂。又《韻會》五運，五行氣化流轉之名。又運祚，曆數也。《史記·高帝贊》漢承堯運。又《集韻》地南北謂之運。《越語》廣運百里。註：遠行賦東西爲廣，南北爲運。又叶于分切，音云。《蔡邕·述行賦》彌信宿而後闋，思逶迤以東運。見陽光之顥顥，懷少弭而有欣。又叶于願切，音院。《阮瑀·琴歌》奕奕天門開，大魏應期運。靑蓋巡九州，在西東人怨。考證：〔《禮·曲禮》君子欠伸運笏。〕謹照原文曲禮改少儀。〔《越語》廣運百里。東西爲廣，南北爲運。〕謹照原文百里下增註字。〔《蔡邕·遠行賦》彌信宿而後闋，繇威遺以東運。陽光見之顥顥兮，怌少弭之有欣。〕謹照原文遠改述。繇威遺改思逶迤。陽光見改見陽光。省兮字。怌改懷。之有欣改而有欣。

遌：《唐韻》五閣切《集韻》逆各切，𠀤音噩。《廣韻》心不欲見而見曰遌。又《玉篇》同迕，遇也。《楚辭·九章》重華不可遌兮。《班固·幽通賦》乗高而遌神兮。《正字通》同遻。互詳後遻字註。

遍：《廣韻》與徧同。詳彳部徧字註。

過：《廣韻》《集韻》《韻會》《正韻》𠀤古臥切，戈去聲。《玉篇》度也，越也。《正韻》超也。《易·繫辭》範圍天地之化而不過。《禮·檀弓》過之者，俯而就之。《史記·贾生傳》自以爲過之，今不及也。又過失也。《書·大禹謨》宥過無大。《註》過者，不識而誤犯也。《前漢·文帝紀》俱去細過，偕歸大道。又罪愆也。《周禮·天官·大宰》八柄，八曰誅，以馭其過。又責也。《史記·項羽紀》聞大王有意督過之。又卦名。易大過，小過。又《廣韻》《集韻》《韻會》《正韻》𠀤古禾切，音戈。《廣韻》經也。《書·禹貢》東過洛汭，北過洚水。又過所也。《釋名》過所至關津以示也。或曰傳轉也，轉移所在，識以爲信。又國名。《左傳·襄四年》處澆于過。《註》過，國名。東萊掖縣有過鄕。又㵎名。《詩·大雅》溯其過㵎。又姓。《後漢·劉陶傳》過晏之徒。《註》過，姓，過國之後。《正韻》經過之過，平聲。超過、過失之過，去聲。考證：〔《史記·賈誼傳》自以爲過之，今殆不及也。〕謹照原書賈誼傳改贾生。又原文無殆字今省。〔《史記·高帝紀》聞將軍有意督過之。〕謹按所引出項羽紀不出高帝紀，謹照原書高帝紀改項羽紀。將軍改大王。〔《釋名》過所至關津以示也。或曰，傳過也。移所在識以爲信。〕謹按太平御覽引釋名原文傳轉也，轉移所在，識以爲信。今照改。

𨔧：俗逬字。詳前逬字註。

遏：《唐韻》烏割切《集韻》《韻會》《正韻》阿葛切，𠀤音閼。《爾雅·釋詁》遏，止也。《註》以逆相止曰遏。《廣韻》絕也。《易·大有》君子以遏惡揚善。《書·武成》以遏亂略。《註》遏，絕亂謀也。又《爾雅·釋詁》逮也。《揚子·方言》東齊曰遏，言相及也。又與按通。《詩·大雅》以按徂旅。《孟子》作遏。又叶許竭切，音歇。通作曷。《詩·商頌》則莫我敢曷。叶截烈。《註》曷、遏通。又叶于歇切，音謁。《後漢·崔駰反都賦》勒威赫斯，果秉其鉞。如川之流，動不可遏。

遐：《唐韻》胡加切《集韻》《韻會》《正韻》何加切，𠀤音霞。《說文》遠也。《書·太甲》若陟遐必自邇。《楚辭·遠遊》氾容與而遐舉兮。又與何通。《詩·小雅》遐不謂矣。又《大雅》遐不作人。又叶寒歌切，音何。《左思·魏都賦》閑居隘巷，室邇心遐。富仁寵義，職競弗羅。又叶洪孤切，音胡。《揚子·太𤣥經》缺船跋車，其害不遐。考證：〔《楚辭·九章》氾容與而遐舉兮。〕謹照原書九章改遠遊。

遑：《廣韻》《集韻》《韻會》《正韻》𠀤胡光切，音黃。《玉篇》暇也。《詩·召南》莫敢或遑。又《小雅》不遑啓處。又急也。《書·無逸》不遑暇食。《註》遑在心，暇在事。事宂曰不暇，心勤曰不遑。又與皇通。《書·無逸》無皇曰：今日耽樂。《左傳·昭七年》社稷之不皇。《註》皇，暇也。

𨔨：《字彙》測洽切，音插。行貌。《正字通》俗字。

遒：〔古文〕逎《唐韻》自秋切《集韻》字秋切《韻會》《正韻》慈秋切，𠀤音酋。《說文》迫也。《楚辭·招魂》分曹𠀤進，遒相迫些。《註》遒，亦迫也。又《玉篇》盡也，忽也。《楚辭·九辯》歲忽忽而遒盡兮。又《玉篇》固也。《詩·豳風》四國是遒。又《正字通》聚也。《詩·商頌》百祿是遒。《註》遒，聚也。又《正字通》終也。通作酋。《詩·大雅》似先公酋矣。《註》言善始而善終也。又《正韻》遒人，宣令之官。又《正韻》健也，勁也。《鮑照詩》獵獵晚風遒。《鄭愔詩》魏國文雅遒。又《集韻》逡遒，縣名，在淮南。又《廣韻》卽由切《集韻》將由切，𠀤音揫。《爾雅·釋木》枹遒木。《註》謂木叢生。又《集韻》雌由切，音秋。《說文》行貌。考證：〔《爾雅·釋木》抱遒木。《註》謂木叢。〕謹照原文抱改枹。木叢下增生字。

𨔩：《集韻》祖叢切，音聰。行也。《正字通》逡字之譌。

道：〔古文〕𨕥衟𡬹《唐韻》徒皓切《集韻》《韻會》《正韻》杜皓切，𠀤陶上聲。《說文》所行道也。《爾雅·釋宮》一達謂之道路。《詩·小雅》周道如砥。《前漢·董仲舒傳》道者所由適于治之路也。又《廣韻》理也，衆妙皆道也，合三才萬物共由者也。《易·繫辭》一隂一陽之謂道。《又》立天之道，曰隂與陽。立地之道，曰柔與剛。立人之道，曰仁與義。《書·大禹謨》道心惟微。又順也。《書·禹貢》九河旣道。《註》順其道也。又國名。《左傳·僖五年》江黃道柏。《註》道國，在汝南安陽縣南。又《韻會》州名。漢屬零陵郡，唐營州，攺道州。又當道，草名。《博雅》當道，馬舄也。又《集韻》《韻會》大到切《正韻》杜到切，𠀤陶去聲。《正韻》言也。《孝經》非先王之法言不敢道。《大學》如切如磋者，道學也。又由也。《禮·禮器》苟無忠信之人，則理不虛道。《中庸》尊德性而道問學。又治也。與導同。《論語》道千乗之國。《史記·文帝紀》道民之略，在于務本。又引也。《左傳·隱五年》請君釋憾于宋，敝邑爲道。又從也。《前漢·淮南王傳》諸使者道長安來。《山海經》風道北來。《註》道，從也。又《字彙補》動五切，音覩。《易林》冬藪枯腐，當風于道。蒙蔽塵埃，左氏勞苦。又叶徒厚切，頭上聲。《詩·衞風》牆有茨，不可道也。叶下醜。

達：《廣韻》唐割切《集韻》《韻會》陀葛切，𠀤音薘。《玉篇》通也。《書·堯典》達四聰。《禮·禮器》君子之人達。《左傳·昭七年》其後必有達人。《註》知能通達之人也。又通顯也。《孟子》達不離道。《又》達則兼善天下。又薦也，進也。《禮·儒行》推賢而進達之。《前漢·黃香傳》在位多所薦達。又生也，遂也。《詩·周頌》驛驛其達。《註》苗生出土也。又《商頌》莫遂莫達。又徧也。《書·召誥》則達觀于新邑營。《註》通達觀之，言周徧也。又宜也。《詩·商頌》受小國是達，受大國是達。《註》言無所不宜也。又皆也。《禮·禮器》君子達亹亹焉。《註》達，猶皆也。又專決行事曰專達。《周禮·天官·小宰》大事從其長，小事則專達。又以物相將曰達。《周禮·夏官·懷方氏》達之以旌節。《註》達民以旌節，達貢物以璽節。又從入曰達。《書·禹貢》達于河。又夾室也。《禮·內則》天子之閣，左達五，右達五。《註》達，夾室也。各有五閣，以庋食物也。又窻牖也。《禮·明堂位》刮楹達鄕。《註》每室八窻爲四達，天子之廟飾也。又小羊名達。《詩·大雅》先生如達。《註》羊子易生，無留難也。又州名。《字彙補》梁萬州攺通州，宋攺達州。又《廣韻》《集韻》《韻會》《正韻》𠀤他達切，音闥。《集韻》行不相遇也。《正韻》挑達，往來相見貌。《詩·鄭風》挑兮達兮。《註》挑，輕儇也。達，放恣也。《集韻》或作达。

違：《唐韻》羽非切《集韻》《韻會》于非切，𠀤音幃。《說文》離也。《廣韻》背也。《書·堯典》靜言庸違。《註》行事則違背之也。又《正韻》避也，去之也。《易·乾卦》憂則違之。《註》知難而避也。《禮·表記》事君三違，而不出境。《註》違猶去也。《論語》違之之一邦。又《韻會》奔放曰違。《左傳·宣十年》凡諸侯之大夫違。《疏》窘迫而奔，及以禮見放，通謂之違。又邪惡也，過失也。《左傳·桓二年》昭德塞違。《註》塞違，謂閉塞邪違也。《後漢·百官志》有違失，則劾奏。又蓄怨也。《書·無逸》否則厥心違怨。《註》違怨者，怨之蓄于中也。又《韻會》依違，不決也。一作猗違。《前漢·律歷志》依違以惟，未能修明。又《孔光傳》猗違者連歲。《註》猶依違也。依且違，言兩可也。

𨔪：《字彙補》古文運字。註詳本畫。

𨔫：《集韻》退古作𨔫。註詳六畫。

𨔬：《字彙補》同達。

𨔭：《字彙補》同迾。

𨔮：籀文送字。

𨔯：《字彙補》徒合切，音沓。行立也。

𨔰：《字彙補》古文遷字。註詳十二畫。

𨔱：《玉篇》古文遂字。註詳本畫。

𨔲：《字彙補》古文遂字。註詳本畫。

遘：《唐韻》古𠋫切《集韻》《韻會》《正韻》居𠋫切，𠀤音姤。《說文》遇也。《爾雅·釋詁》遘、逢、遇、遻，見也。《註》行而相値也。《書·洛誥》無有遘自疾。《註》言身其康强，無有遘遇自罹疾害者。《崔駰·慰志賦》嘉昔人之遘辰兮。又與覯通。《前漢·敘傳》遘閔旣多。《詩·邶風》作覯。考證：〔《爾雅·釋訓》遘逢遇遻，見也。〕謹照原書釋訓改釋詁。

𨕝：《玉篇》籀文逋字。

𨕞：遷字俗省。

䢢：《集韻》七浪切，音滄。過也。

遙：〔古文〕𨖈《廣韻》《集韻》《韻會》《正韻》𠀤餘招切，音謠。《說文》遠也。《禮·王制》千里而遙。《左傳·昭二十五年》遠哉遙遙。又逍遙，徜徉也。互詳逍字註。

遚：《廣韻》《集韻》𠀤初救切，音簉。《廣韻》不進也。

遛：《廣韻》《集韻》《韻會》《正韻》𠀤力求切，音留。《集韻》逗遛，不進也。互詳逗字註。

遜：《唐韻》《集韻》《韻會》《正韻》𠀤蘇困切，音巽。《正韻》順也，謙恭也。《書·舜典》五品不遜。又《太甲》有言遜于汝志。又《說命》惟學遜志。《註》謙抑也。遜其志，如有所不能也。又《說文》遁也。《書·微子》吾家耄遜于荒。《註》逃遁于荒野也。通作孫。《詩·豳風》公孫碩膚。《禮·學記》孫其業也。《春秋·莊元年》夫人孫于齊。《集韻》亦作愻。考證：〔《書·大甲》有言遜于汝心。〕謹照原文大改太。心改志。

𨕟：《玉篇》古文厠字。註詳厂部九畫。

𨕠：《正字通》俗迮字。

𨕡：《正字通》俗造字。

𨕢：《玉篇》丑六切，音畜。行貌。

𨕣：遌𨕬𠀤同。詳後𨕬字註。

遝：《唐韻》徒合切《集韻》《韻會》《正韻》達合切，𠀤音沓。《正韻》雜遝也。《前漢·劉向傳》雜遝衆賢，罔不肅和。《曹植·洛神賦》衆靈雜遝。又《玉篇》䢔遝，行相及也。《古詩》䢔遝高飛莫安宿。《王褒·洞簫賦》騖合遝以詭譎。《註》合遝，盛多貌。又馺遝。《陸機·文賦》紛葳蕤以馺遝。《註》文辭壯奮也。考證：〔《前漢·劉向傳》周文開基，西郊雜遝。〕謹按劉向傳雜遝二字屬下句不屬上句，今照原文句讀改爲雜遝衆賢，罔不肅和。〔《王褒·洞簫賦》鶩合遝以詭譎。〕謹照原文鶩改騖。

遞：《廣韻》徒禮切《集韻》《韻會》《正韻》待禮切，𠀤音悌。《說文》更易也。《廣韻》遞，代也。《正韻》更迭也。《爾雅·釋詁》遞，迭也。《註》更迭，閒厠相代之義也。《前漢·郊祀歌》四興遞代八風生。又《正韻》迢遞，遠也。又《增韻》傳遞，驛遞也。又遞鐘，琴名。《前漢·王褒傳》伯牙操遞鐘。又《廣韻》特計切《集韻》《韻會》《正韻》大計切，𠀤音第。義同。又當蓋切，音帶。繞也。《前漢·王莽傳》絳侯依諸將之遞，據相扶之勢。《註》言諸將同心，圍繞扶翼也。又叶徒結切，音迭。《王儉褚淵碑銘》德猷靡嗣，儀型長遞。怊悵餘𡽪，鏘洋遺烈。《註》長遞，猶言長往不返。亦迢遞之意。《集韻》或作递。俗作逓。考證：〔《前漢·王莽傳》絳侯依諸將之遞，據相扶之勢。《註》言諸將同心，圍繞附翼也。〕謹照原文附改扶。

遟：《說文》籀文遲字。

遠：〔古文〕𨖸𢕱《廣韻》雲阮切《集韻》《韻會》雨阮切，𠀤爰上聲。《說文》遼也。《廣韻》遙遠也。《正韻》指遠近定體也。又《廣韻》《集韻》《韻會》于願切《正韻》于怨切，𠀤爰去聲。《正韻》遠之也。遠近之遠上聲，如《詩》其人則遠之類。遠離之遠去聲，如《論語》敬鬼神而遠之之類是也。又叶于員切，音淵。《詩·小雅》爾之遠矣，民胥然矣。俗作逺。

遡：《廣韻》桑故切《集韻》《韻會》《正韻》蘇故切，𠀤音素。《說文》同泝。《詩·秦風》遡洄從之。《註》逆流而上也。《又》遡遊從之。《註》順流而下也。又《集韻》嚮也。《正韻》迎也。《詩·大雅》遡其過㵎。《註》響過㵎而居也。《又》如彼遡風。《註》如嚮風之人，唈而不能息也。又與愬通。訴告也。《戰國策》衞君跣行，告遡于魏。《註》遡、愬同。又《正字通》溯㴑泝𠀤同。

䢤：《玉篇》籀文述字。

遢：《廣韻》吐盍切《集韻》託盍切，𠀤音榻。《玉篇》穩行貌。《集韻》邋遢，行貌。又《廣韻》邋遢，不謹事也。

𨕤：《玉篇》古文及字。註詳又部二畫。

遣：《廣韻》《集韻》去演切《正韻》驅演切，𠀤音繾。《說文》縱也。《廣韻》送也。《儀禮·旣夕》書遣于策。《註》遣，猶送也。又《正韻》祛也，逐也，發也。《左傳·僖二十三年》姜氏與子犯謀，醉而遣之。《前漢·孔光傳》遣歸故郡。又《廣韻》去戰切《集韻》《韻會》《正韻》詰戰切，𠀤繾去聲。《廣韻》人臣賜車馬曰遣車。《正韻》將葬而祭曰遣奠。旣祭，乃包牲體，載之以車，隨柩而行，曰遣車。《禮·檀弓》遣車一乗。《註》人臣賜車馬者，乃得有遣車。

𨕥：《集韻》道古作𨕥。註詳九畫。

𨕦：《字彙補》七溜切，音䞭。《集韻》進也。

𨕧：《集韻》悲萌切，音綳。《博雅》幽也。

𨕨：《字彙補》音義𠀤同𨔥。

𨕩：《字彙補》古文送字。註詳六畫。

𨕪：《集韻》送古作𨕪。註詳六畫。

遦：《廣韻》《集韻》𠀤古翫切，音貫。《說文》習也。《廣韻》行也。◎按習貫，字本作貫。俗加心作慣，又加辶作遦，𠀤非。

䢦：《玉篇》古文帥字。註詳巾部六畫。

𨖆：《正字通》籀文䢐字。

𨖇：《正字通》俗遄字。

遧：《集韻》諸良切，音章。週遧，迃也。◎按《大戴禮·千乗篇》立𡚱設如太廟，然乃中治。中治不相陵，斯庶𡣕遧。庶𡣕遧，則事上靜。據此，當爲彰顯明辨之意，與章同義。《字彙》依《集韻》，訓作週遧。《正字通》力辨週遧之非，亦無援據，因詳載《戴禮》，以備考證云。考證：〔字彙依集韻，訓作週遧。正字通力辨週遧之非，亦無援據，因詳載戴禮，以備考証〕謹按証諫也非考證之證，謹改證。

遨：《廣韻》五勞切《集韻》《韻會》《正韻》牛刀切，𠀤音敖。《玉篇》遨遊也。《後漢·劉盆子傳》乗鮮車大馬，赤屛泥絳襜絡，而猶從牧兒遨。《梁鴻傳》聊逍遙兮遨嬉。又《廣韻》亦作敖。《詩·邶風》以敖以遊。

䢧：《集韻》力弔切，音廖。往也。《正字通》與遼通。有平、去二聲。

𨖈：《廣韻》古文遙字。《前漢·郊祀志》𨖈興遐舉。餘詳十畫。

適：《唐韻》《集韻》《韻會》《正韻》𠀤施隻切，音釋。《說文》之也。《廣韻》往也。《正韻》如也，至也。《詩·鄭風》適子之館兮。《禮·曲禮》將適舍，求毋固。又《廣韻》樂也。《正韻》安便也，自得也。《詩·鄭風》適我願兮。《莊子·大宗師》適人之適，不自適其適。又從也。《書·多士》惟我事不貳適。《註》言割殷之事無私心，一于從帝而無貳也。《左傳·昭十五年》民知所適。又《正韻》適然，猶偶然也。《書·康誥》乃惟眚災適爾。《註》適，偶也。又事之常然者。亦曰適然。《前漢·贾誼傳》以是爲適然耳。又《韻會》適來，猶爾來也。又甫爾之辭。《唐書·武元衡傳》適從何來。又《廣韻》善也。《韻會》貢得其人曰適。《前漢·武帝紀》貢士有一適，再適，三適。又《正字通》關西謂補滿曰適。《前漢·黄霸傳》馬不適士。《註》馬少士多，不相補滿。又《玉篇》女子出嫁也。又《廣韻》都歷切《集韻》《韻會》丁歷切，𠀤音的。與嫡同。《詩·大雅》天位殷適。《註》殷適，殷之嫡嗣也。《禮·檀弓》扶適子，南面而立。又適士，上士也。《禮·祭法》適士二廟。又適室，正寢也。《禮·檀弓》哭之適室。又《韻會》主也，專也。《論語》無適也。《詩·衞風》誰適爲容。又《小雅》誰適與謀。又《集韻》《韻會》亭歷切《正韻》杜歷切，𠀤音狄。與敵同。《禮·燕義》君獨升立席上，西面特立，莫敢適之義也。《史記·田單傳贊》始如處女，適人閉戸。後如脫兔，適不敢距。又《集韻》陟革切，音摘。與謫同。《詩·商頌》勿予禍適。又《孟子》人不足與適也。又《集韻》他歷切，音惕。適適然，驚貌。《莊子·秋水篇》適適然驚。又《集韻》之石切，音隻。往也。又叶式吏切，音世。《揚子·太𤣥經》銳首銳于時，得其適也。銳東亡西，不能迴避也。又叶式列切，音設。《韓愈·進學解》紆餘爲姸，卓犖爲傑。較短量長，惟器是適。又叶施灼切，音爍。《陸機·演連珠》煙出夫火，非火之和。情生于性，非性之適。故火壯則煙微，性充則情約。考證：〔《賈誼·治安策》以是爲適然耳。〕謹照原書改前漢贾誼傳。〔《前漢·王霸傳》軍馬不適亡。《註》馬少士多，不相補滿。〕謹按黄霸傳又發騎士詣北軍爲句，馬不適士爲句，軍馬二字不連讀。今照原文王霸改黄霸。馬上去軍字。亡字改士字。〔《禮·祭儀》適士二廟。〕謹照原書祭儀改爲祭法。〔《禮·燕儀》君獨升立席上，西面特立，莫敢適之義也〕謹照原書燕儀改燕義。〔又與謫同。《詩·衞風》室人交徧適我。又《商頌》勿予禍適。〕謹按衞詩作讁不作適，此係誤引今省去。於勿予禍適下增引：又孟子人不足與適也。

𨖉：同遴，俗省。詳後䢯字註。

遪：《廣韻》于合切。裏遪也。《字彙》行也。走也。

遫：《廣韻》恥力切《集韻》蓄力切，𠀤音敕。《玉篇》張也。《集韻》開也。通作慗。譌作愸。

遬：《唐韻》桑谷切《集韻》《正韻》蘇谷切《韻會》蘇木切，𠀤音肅。《韻會》蹙遬也。《禮·玉藻》見所尊者齊遬。《註》猶蹙蹙也。又剽遬，疾也。《史記·禮書》輕利剽遬，卒如熛風。《淮南子·兵略訓》欲疾以遬。又僕遬，凡短之貌。《前漢·息夫躬傳》僕遬不足數。又《字彙補》遬濮，國名。《前漢·霍去病傳》討遬濮。《玉篇》籀文速字。

𨖊：《正字通》同迹。詳前迹字註。

遭：《唐韻》作曹切《集韻》《韻會》臧曹切《正韻》則刀切，𠀤音糟。《說文》遇也。《禮·曲禮》遭先生于道。《前漢·禮樂志》幸遭遇其時。又《說文》邐行也。《徐曰》遭，猶匝也。行復相値也。《詩·齊風》遭我乎峱之閒兮。又《正韻》巡也。《劉禹錫詩》山圍故國周遭在。又叶將侯切，音諏。《易林》依霄夜遊，與君相遭。除解煩惑，使心不憂。《說文》本作𨙠。今通用遭。

𨖋：《正字通》子感切，音昝。遠也。又知意切，音致。行貌。

𨖌：《字彙》餘亮切，音漾。走也。考證：謹按此字从永不从水，故列十一畫，謹改𨖌。

𨖍：《正字通》我字。《石鼓文》𨖍車旣攻。亦作𢓲。

遮：《廣韻》正奢切《集韻》《韻會》《正韻》之奢切，𠀤音𠌮。《說文》遏也。《玉篇》冒也，斷也，要也，攔也。《史記·高帝紀》三老董公遮說漢王。《後漢·班超傳》伏兵遮擊。又《正韻》蔽也。《後漢·輿服志》張𢎜帶鞬，遮迾出入。又《正字通》周遮，語多貌。《白居易詩》周遮說話長。又《集韻》之夜切，音柘。義同。又叶之戈切，灼平聲。《司馬相如·上林賦》山林爲之震動，川谷爲之蕩波。《巴渝》宋蔡，淮南《于遮》。《註》《于遮》，曲名。考證：〔又叶之弋切，灼平聲。《司馬相如·上林賦》山林爲之震動，川谷爲之蕩波，巴渝宋蔡，淮南于遮。〕謹按韻會小補遮叶之戈切，故入歌韻，與波相叶，据改之戈切。

𨖎：《字彙》初里切，音齒。近也。《正字通》譌字。

䢨：《集韻》七恭切，音從。步緩也。《正字通》從、从𠀤通。

遯：《集韻》遁本字。《易·遯卦》天下有山遯，君子以遠小人，不惡而嚴。《書·微子》我不顧行遯。又《韻會》水名。夜郞縣有遯水。餘詳前遁字註。

遰：《唐韻》特計切《集韻》《韻會》《正韻》大計切，𠀤音第。《玉篇》迢遰也。又《說文》去也。《玉篇》往也。《廣韻》避也。《夏小正》九月遰鴻雁。《註》遰，往也。北來則曰向，南去則曰遰。又《集韻》征例切。與逝同。《史記·賈誼傳》鳳漂漂其高遰。又刀鞞也。《禮·內則》右佩管遰。又《集韻》當蓋切，音帶。連也。又叶他結切，音貼。《王筠詩》燒山多詭怪，蒼嶺復迢遰。神芝曜七明，山蒲含九節。

遱：《唐韻》洛侯切《集韻》郞侯切，𠀤音樓。《說文》連遱也。《集韻》不絕貌。

𨖏：《廣韻》《集韻》𠀤居右切，音救。《說文》恭謹行也。本作𨖏。俗作𨖏。𨖏字从𣪘从辶作。

遲：〔古文〕邌《唐韻》直尼切《集韻》《韻會》𨻰尼切《正韻》𨻰知切，𠀤音墀。《說文》徐行也。《廣韻》久也，緩也。《詩·衞風》行道遲遲。《禮·玉藻》君子之容舒遲。又《孔子閒居》無體之禮，威儀遲遲。《註》緩而不迫也。又委遲，迴遠貌。《詩·小雅》周道倭遲。又《韻會》棲遲，息也。《詩·𨻰風》可以棲遲。又姓。《書·盤庚》遲任有言。《註》古賢人。又尉遲，複姓。又《廣韻》《韻會》直利切《集韻》直吏切《正韻》直意切，𠀤音稚。《廣韻》待也。《後漢·章帝紀》朕思遲直士，側席異聞。又《趙壹傳》實望昭其懸遲。《註》懸心遲仰之。又遲明卽黎明。《前漢·高帝紀》遲明，圍宛城三匝。《註》遲，未也。天未明之頃也。《衞靑傳》遲明行二百餘里。《註》遲，待也。待天欲明也。又《正韻》欲速而以彼爲緩曰遲，使彼徐行以待亦曰遲。《荀子·修身篇》遲彼止而待我。又乃也。《史記·春申君傳》遲令韓、魏歸帝重于齊。《註》遲，猶値。値，猶乃也。《韻會》遅遟𨒈𠀤同。

𨖐：隷文鑿字。俗譌作𨗩。詳𨗩字註。

遳：《字彙補》七禾切。行貌。又遳脆，急躁貌。《左思·魏都賦》宵貌蕞陋，稟質遳脃。

䢩：《字彙補》同御。《石鼓文》卽䢩卽時。《風雅廣逸》與䢩小異。

遲：〔古文〕邌《唐韻》直尼切《集韻》《韻會》𨻰尼切《正韻》𨻰知切，𠀤音墀。《說文》徐行也。《廣韻》久也，緩也。《詩·衞風》行道遲遲。《禮·玉藻》君子之容舒遲。又《孔子閒居》無體之禮，威儀遲遲。《註》緩而不迫也。又委遲，迴遠貌。《詩·小雅》周道倭遲。又《韻會》棲遲，息也。《詩·𨻰風》可以棲遲。又姓。《書·盤庚》遲任有言。《註》古賢人。又尉遲，複姓。又《廣韻》《韻會》直利切《集韻》直吏切《正韻》直意切，𠀤音稚。《廣韻》待也。《後漢·章帝紀》朕思遲直士，側席異聞。又《趙壹傳》實望昭其懸遲。《註》懸心遲仰之。又遲明卽黎明。《前漢·高帝紀》遲明，圍宛城三匝。《註》遲，未也。天未明之頃也。《衞靑傳》遲明行二百餘里。《註》遲，待也。待天欲明也。又《正韻》欲速而以彼爲緩曰遲，使彼徐行以待亦曰遲。《荀子·修身篇》遲彼止而待我。又乃也。《史記·春申君傳》遲令韓、魏歸帝重于齊。《註》遲，猶値。値，猶乃也。《韻會》遅遟𨒈𠀤同。

𨖐：隷文鑿字。俗譌作𨗩。詳𨗩字註。

遳：《字彙補》七禾切。行貌。又遳脆，急躁貌。《左思·魏都賦》宵貌蕞陋，稟質遳脃。

䢩：《字彙補》同御。《石鼓文》卽䢩卽時。《風雅廣逸》與䢩小異。

遽：《廣韻》《集韻》《韻會》其據切《等韻》巨御切，𠀤音詎。《玉篇》急也，疾也，卒也。《禮·儒行》遞數之，不能終其物。《左傳·僖二十四年》公遽見之。《後漢·劉寬傳》雖在倉卒，未嘗疾言遽色。又《廣韻》戰慄也。《集韻》窘也，懼也。《左傳·襄三十一年》豈不遽止。《註》遽，畏懼也。《楚辭·九章》駭遽以離心兮。《註》言意中驚駭，逐離己心也。又《說文》傳也，驛車也。《禮·玉藻》士曰傳遽之臣。《註》士位𤰞，供車馬之役，故自稱傳遽。《左傳·僖三十三年》且使遽告于鄭。《註》傳車，卽驛遞也。又《集韻》求於切，音渠。麥也。又姓。又《正韻》魯遽，人名。又《集韻》權俱切，音劬。義同。

遾：《廣韻》《集韻》《韻會》𠀤時制切，音逝。《廣韻》逮也。《正韻》及也。《集韻》北燕曰遾。又《集韻》遠也。

避：〔古文〕𨓶𢕾《唐韻》《集韻》《韻會》《正韻》𠀤毗義切，音鼻。《玉篇》迴避也。《史記·藺相如傳》望見廉頗，引車避匿。《前漢·王吉傳》敘：避而入商雒深山。《後漢·郅惲傳》避地敎授。《註》隱遁也。又《正韻》通作辟。《論語》辟世、辟地、辟言、辟色，俱作辟。

𨗥：《玉篇》胡外切，音會。匝也。

𨗦：《集韻》七漸切，音憸。𨗦𨗦，欲近貌。

𨗧：《集韻》時豔切，音贍。行速貌。

䢭：《廣韻》似面切《集韻》延面切，𠀤音羨。《廣韻》行貌。又遮也，移也。又《廣韻》以然切《集韻》夷然切，𠀤音延。義同。䢭原字从羨。

邀：《廣韻》于宵切《集韻》《韻會》伊消切《正韻》伊堯切，𠀤音腰。《廣韻》遮也。《晉書·陶潛傳》王弘令潛故人齎酒于半道，邀之。又《正韻》招也。《李白詩》舉杯邀明月。又《集韻》求也。通作徼。《中庸》小人行險以徼倖。又《正韻》通作要。《孟子》使數人要於路。《又》修其天爵，以要人爵。考證：〔《晉書·陶潛傳》王弘令潛故人，賷酒于半道邀之。〕謹照原文賷改齎。

邁：《廣韻》莫話切《集韻》《韻會》莫敗切《正韻》莫懈切，𠀤音䜕。《說文》遠行也。《詩·王風》行邁靡靡。又《小雅》我日斯邁。又《正韻》往也。《詩·魯頌》從公于邁。又《小雅》後予邁焉。《註》過也。又老也。《書·秦誓》日月逾邁。《後漢·皇甫規傳》年齒之不邁。又天子以時巡行曰邁。《詩·周頌》時邁其邦。又邁邁，不顧也。《詩·小雅》視我邁邁。又與勵通，勇往力行之意。《書·大禹謨》臯陶邁種德。《註》言臯陶勇往力行，以布其德也。又《說命》予惟克邁乃訓。又叶力制切，音利。《詩·唐風》日月其邁。叶上逝。《說文》作𨙚。

𨗨：《玉篇》爲委切，音偉。姓也。

𨗩：《字彙》在各切，音鑿。與鑿同。《巵言》《漢司隷楊厥碑》𨗩通石門，𨗩，卽鑿也。省作凿。今作𨗩者，以辶代乚，如匹作䢋，匣作𨒇，陋作陋之類，謂之隷變，古有此例。《正字通》𨗩者，𨖐之譌，《春秋公羊傳》鑿行。《前漢·張騫傳》鑿空。皆从凿，古作凿。隷作𨖐。𨖐爲凿之變體，𨗩爲𨖐之譌文也。

𨗪：《等韻》徒郞切，音唐。過也。

邂：《唐韻》胡懈切《集韻》《韻會》下懈切《正韻》下戒切，𠀤音解。《玉篇》邂逅，不期而會也。詳前逅字註。又《集韻》下買切，音蟹。邂逅，悅貌。又戸佳切，音鞵。義同。

邃：《廣韻》《集韻》雖遂切《正韻》須遂切，𠀤音粹。《說文》深遠也。《禮·玉藻》十有二旒，前後邃延。《註》言十二旒在前後，垂而深邃，以延覆冕上。《後漢·輿服志》聖人處天子之位，服玉藻、邃延、日月所以副其德，彰其功也。又屋宇深遠亦曰邃。《屈原·離騷》閨中旣邃遠兮。考證：〔《後漢·百官志》聖人處天子之位，服玉藻邃延日月，所以副其德，彰其功也。〕謹照原書百官志改輿服志。

還：《唐韻》戸關切《集韻》《韻會》《正韻》胡關切，𠀤音環。《說文》復也。《玉篇》反也。《詩·小雅》爾還而入，我心易也。還而不入，否難知也。《註》反也。又《正韻》退也，歸也。《儀禮·鄕飮酒禮》主人答拜還，賔拜辱。《註》還，猶退也。《前漢·高帝紀》還守豐。又《灌嬰傳》還定三秦。又顧也。《左傳·昭二十年》無所還忌。《註》還，猶顧也。又償也。《老子·道德經》以道佐人主者，不以兵强天下，其事好還。又大還、小還，日至之名。《淮南子·天文訓》日至于鳥次，是謂小還。至于女紀，是謂大還。又與環同。《前漢·食貨志》還廬樹桑。又《廣韻》似宣切《集韻》《韻會》旬宣切，𠀤音旋。與旋同。《禮·禮運》五行、四時、十二月，還相爲本也。《註》迭相終而還相始，如環無端也。又《正韻》轉也。《禮·玉藻》周還中規，折還中矩。《註》周旋圓轉，折旋方轉也。又便捷貌。《詩·齊風》子之還兮。又速也，卽也。《前漢·董仲舒傳》此皆可使還至而立效者也。又《集韻》《韻會》《正韻》𠀤胡慣切，音患。遶也，圍也。《儀禮·旣夕》祖還車不易位。《司馬相如·子虛賦》旋還乎後宮。

邅：《廣韻》《集韻》《韻會》𠀤張連切，音旃。《集韻》迍邅，難行不進貌。《易·屯卦》屯如邅如。《楚辭·哀時命》蹇邅迴而不能行。又《廣韻》持碾切《集韻》《韻會》《正韻》直碾切，𠀤𧾍上聲。轉也，逐也。《屈原·離騷》邅吾道夫崑崙。《註》邅，轉也。楚人名轉曰邅。又《楚辭·九歎》邅彼南道兮以征夫宵行。《註》言已放逐而流轉江南也。又《廣韻》除善切《集韻》丈善切，𠀤𧾍去聲。移也。又循也。考證：〔《楚辭·九諫》蹇邅迴而不能行。〕謹照原書九諫改哀時命。

䢮：《廣韻》徒歷切《集韻》亭歷切，𠀤音荻。《廣韻》雨也。《集韻》䢮䢮，雨貌。又《玉篇》力罪切，音類。又《集韻》徒沃切，音毒。義𠀤同。

邆：《字彙補》徒登切，音騰。《唐書·南蠻傳》六詔，四曰邆賧詔。又唐亙切，音蹬。義同。

𨗫：《字彙補》古文憂字。註詳心部十一畫。

𨗬：《五音集韻》古文徙字。註詳彳部八畫。

𨗭：《集韻》遺古作𨗭。註詳十二畫。

𨗮：《集韻》遺古作𨗮。註詳十二畫。

𨗯：《字彙補》與遨同。

𨗰：《等韻》以周切，音由。《字彙補》貴玉也。

䢯：《正字通》遴本字。

邇：〔古文〕𨖹《廣韻》兒氏切《集韻》《韻會》忍氏切《正韻》忍止切，𠀤音爾。《說文》近也。《書·舜典》柔遠能邇。《詩·周南》父母孔邇。《左傳·文十七年》以𨻰、蔡之密邇於楚。又通作爾。《詩·大雅》莫遠具爾。《註》爾，近也。《儀禮·燕禮》君南鄕爾卿，卿西面北上爾大夫。《註》揖而移之近之也。《說文》別作𨖹，俗省作迩、𨒛。𨖹字从臸作。考證：〔《左傳·文十七年》以陳蔡之密邇。〕謹照原文邇下增於楚二字。

𨘇：《集韻》黃外切《等韻》胡外切，𠀤音會。《說文》無違也。又《廣韻》形電切《集韻》形甸切，𠀤音現。又《集韻》下蓋切，音害。義𠀤同。

𨘈：《廣韻》古文撻字。註詳手部十三畫。

䢰：《廣韻》《集韻》𠀤他歷切，音剔。躍也。與趯同。

𨘉：《字彙》色洽切，衫入聲。疾行也。《正字通》同𨓰。

邈：《唐韻》莫角切《集韻》《韻會》墨角切，𠀤音㦝。《說文》遠也。《正韻》渺也。《屈原·離騷》神高馳之邈邈。又《九章》邈而不可慕。又《爾雅·釋訓》邈邈，悶也。又《正韻》輕視貌。與藐同。《陸機·謝平原內史表》振景拔迹，顧邈同列。《註》邈，凌也。又叶莫卜切，音木。《陸雲·被命詩》聖敬遠躋，神道元邈。思媚三靈，誕膺天篤。《說文》本作𨘷。考證：〔《屈原·離騷》神高馳之邈邈。又《九章》邈不可慕也。〕謹照原文改邈而不可慕。

𨘊：《玉篇》古文遵字。註詳十二畫。

䢱：《唐韻》《集韻》𠀤徒谷切，音獨。《玉篇》遦也，易也，數也。《集韻》媟䢱也。與嬻同。

邊：〔古文〕𦍇《集韻》《韻會》《正韻》𠀤𤰞眠切，音編。《玉篇》畔也，邊境也。《禮·玉藻》其在邊邑。《註》邊邑，九州邊鄙之邑。《左傳·成十三年》蕩搖我邊疆。又《正韻》旁近也。《前漢·高帝紀》齊邊楚。又側也。《禮·檀弓》齊衰不以邊坐。《疏》喪服宜敬，起坐宜正，不可著齊衰而偏坐也。又邊璋，半文飾也。《周禮·冬官考工記》邊璋七寸。又姓。周大夫邊伯之後。南唐有邊鎬。《說文》作𨘢。考證：〔《左傳·成十三年》搖蕩我邊疆。〕謹照原文搖蕩改蕩搖。

邋：《唐韻》良涉切《集韻》力涉切，𠀤音獵。《說文》搚也。《廣韻》邁也。又《字彙補》旌旗動搖貌。《石鼓文》邋邋員斿。又《廣韻》盧盇切《集韻》力盇切，𠀤音臘。邋遢，行貌。

邌：《唐韻》郞奚切《集韻》《韻會》憐題切《正韻》鄰溪切，𠀤音黎。《說文》徐也。《廣韻》徐行貌。又《集韻》遲古作邌。註詳十一畫。

𨘡：《字彙補》古文原字。《石鼓文》𨘡隰隂陽。

𨘢：《說文》邊字。

𨘣：《字彙補》還本字。

邍：《唐韻》《集韻》愚袁切《等韻》宜袁切，𠀤音元。《說文》廣平之野，人所登也。《周禮·夏官》邍師掌四方之地名。《註》邍，地之廣平者。

𨘷：《說文》邈字。《後漢·馮衍傳》𨘷名賢之高風。《註》𨘷，凌也。

𨘸：《集韻》狼狄切，音歷。近也。

𨘹：《集韻》遁古作𨘹。註詳九畫。

𨙂：《廣韻》以周切《集韻》夷周切，𠀤音由。疾行也。又《廣韻》《集韻》𠀤餘招切，音遙。義同。或作𨙃、邎。

𨙃：同𨙂。

𨙄：《玉篇》以斫切，音藥。逴也。

𨙅：《正字通》邍本字。

𨙆：《五音集韻》古文遁字。註詳九畫。

邎：與𨙂同。又𨙂，同。

𨙒：《廣韻》與職切，音弋。疾趨也。

𨙓：《玉篇》而涉切，音聶。行貌。

𨙔：《唐韻》中句切《集韻》株遇切，𠀤音註。《說文》不行也。又《集韻》馬不行貌。又《玉篇》丑凶切《等韻》敕容切，𠀤音蹱。義同。

𨙕：《玉篇》古文逭字。註詳八畫。

𨙙：《廣韻》古文遷字。註詳十二畫。《集韻》作𨙞。

𨙚：《說文》邁字。

邏：《唐韻》《集韻》《韻會》《正韻》𠀤郞佐切，羅去聲。《說文》巡也。《玉篇》游兵也。《正韻》游偵也。《晉書·戴洋傳》宜遠偵邏。又《集韻》遮也。《正字通》山色環繞也。《杜甫詩》雲山紫邏深。又《集韻》《韻會》朗可切《等韻》力可切，𠀤羅上聲。又《集韻》良何切，音羅。義𠀤同。考證：〔《杜甫詩》春山紫邏長。〕謹照杜甫送贾閣老出汝州詩原句改雲山紫邏深。

邐：《唐韻》力紙切《集韻》《韻會》輦尒切《正韻》良以切，𠀤音里。《說文》行邐邐也。《集韻》邐迆，旁行連延也。

䢲：《集韻》《正韻》𠀤王縛切，音籰。《廣韻》行不住也。《集韻》䢲䢲，周旋也。

𨙟：《玉篇》古文進字。註詳八畫。

𨙠：《集韻》遭本字。

𨙦：《集韻》𨙔本字。

