*譏元載詩

上元官吏務剝削，江淮之人皆白著。

*嘲趙謙光

員外由來美，郎中望亦優。寧知粉署裏，翻作土山頭。

*答賀遂涉

錦帳隨情設，金爐任意熏。唯愁員外置，不應列星文。

*上浙東孟尚書

有個將軍不得名，唯教健卒喝書生。

尚書近日清如鏡，天子官街不許行。

*嘲柳州柳子厚

柳州柳刺史，種柳柳江邊。柳管依然在，千秋柳拂天。

*嘲黔南觀察南卓

終南南太守，南郡在雲南。閑向南亭醉，南風變俗談。

*戲簡朱壇詩

昔人有玉碗，擊之千里鳴。今日睹斯文，碗有當時聲。

*戲顏郎官騎獵詩

忽聞射獵出軍城，人著戎衣馬帶纓。

倒把角弓呈一箭，滿山狐兔當頭行。

*嘲張祜

白在東都元已薨，蘭台鳳閣少人登。

冬瓜堰下逢張祜，牛屎堆邊說我能。

*嘲妓

雖得蘇方木，猶貪玳瑁皮。懷胎十個月，生下昆侖兒。

布袍披襖火燒氈，紙補箜篌麻接弦。

更著一雙皮屐子，紇梯紇榻出門前。

*嘲李端端

黃昏不語不知行，鼻似煙窗耳似鐺。

獨把象牙梳插鬢，昆侖山上月初明。

覓得黃騮鞁繡鞍，善和坊裏取端端。

揚州近日渾成差，一朵能行白牡丹。

*詠崔雲娘

何事最堪悲，雲娘只首奇。瘦拳拋令急，長嘯出歌遲。

只見肩侵鬢，唯憂骨透皮。不須當戶立，頭上有鍾馗。

*嘲妓

盤古當時有遠孫，尚令今日逞家門。一車白土將泥項，十幅紅旗補破褌。瓦官寺裏逢行跡，華嶽山前見掌痕。

不須惆悵憂難嫁，待與將書問樂坤。

*嘲遊使君

白帝城頭二月時，忍教清醒看花枝。

莫言世上無袁許，客子由來是相師。

*嘲李瑒題名

渭水秦山照眼明，希仁何事寡詩情。

只因學得虞姬婿，書字才能記姓名。

*聞鹿鳴互謔

釜戴山中鹿又鳴，——中表

此際多應到表兄。——嚴震

表兄不是嚴家子，合是三兄與四兄。——中表

*及第後寄李紳

及第全勝十政官，金鞍鍍了出長安。

馬頭漸入揚州郭，為報時人洗眼看。

*答章孝標

假金只用真金鍍，若是真金不鍍金。

十載長安得一第，何須空腹用高心。

*戲柳棠

文章漫道能吞鳳，杯酒何曾解吃魚。

今日梓州張社會，應須遭這老尚書。

*答楊尚書

未向燕台逢厚禮，幸因社會接餘歡。

一魚吃了終無愧，鯤化為鵬也不難。

*又忤楊尚書詩

莫言名位未相儔，風月何曾阻獻酬。

前輩不須輕後輩，靖安今日在衡州。

*嘲郭凝素

三春桃李本無言，苦被殘陽鳥雀喧。

借問東鄰效西子，何如郭素擬王軒。

*紀中表試案

新糊案子，其白如銀。入試出試，千春萬春。

*醉題廣州使院

數年百姓受饑荒，太守貪殘似虎狼。

今日海隅魚米賤，大須慚愧石榴黃。

*擬權龍褒體贈鄠縣李令及寄朝右

鄠縣李長官，橫琴膝上弄。不聞有政聲，但見手子動。

*題滄浪峽榜

分峽東西路正長，行人名利火然湯。

路傍著板滄浪峽，真是將閑攪撩忙。

*戲妻族語不正

呼十卻為石，喚針將作真。忽然雲雨至，總道是天因。

*婢僕詩

春娘愛上酒家樓，不怕歸遲總不憂。

推道那家娘子臥，且留教住待梳頭。

不論秋菊與春花，個個能噇空腹茶。

無事莫教頻入庫，一名閑物要些些。

*嘲鄭傪妓

相公經文複經武，常侍好今兼好古。

昔人曾聞阿武婆，今日親見阿婆舞。

*嘲趙璘

巡關每傍摴蒲局，望月還登乞巧樓。

第一莫教嬌太過，緣人衣帶上人頭。

不知原在鞍轎裏，將謂空馱席帽歸。

火爐床上平身立，便與夫人作鏡臺。

*口號

素脊鳴秋杖，烏靴響暮廳。——薛能

刃飛三尺雪，白日落文星。——秦宗權

*嘲歸仁紹龜詩

硬骨殘形知幾秋，屍骸終是不風流。

頑皮死後鑽須遍，都為平生不出頭。

*詠螃蟹呈浙西從事

未游滄海早知名，有骨還從肉上生。

莫道無心畏雷電，海龍王處也橫行。

*題中書壁

側坡蛆蜫蜦，蟻子競來拖。一朝白雨中，無鈍無嘍羅。

*別廬州郡人

唯有兩行公廨淚，一時灑向渡頭風。

*戲答成汭

南海黃茅瘴，不死成和尚。

*醉中謔浙江廉使

山夫留意向丹梯，連帥邀來出藥畦。

常見浙東誇鏡水，鏡湖元在浙江西。

*戲題盱眙邵明府壁

豈肯閑尋竹徑行，卻嫌絲管好蛙聲。

自從煮鶴燒琴後，背卻青山臥月明。

*題大樑臨汴驛

近日侯門不重才，莫將文藝擬為媒。

相逢若要如膠漆，不是紅妝即撥灰。

*題仙娥驛

商山食店大悠悠，陳鶡z2鑼古ie頭。

更有台中牛肉炙，尚盤數臠紫光球。

*嘲染家

紫綠終朝染，因何不識非。莆田竹木貴，背負十柴歸。

*贈漳州崔使君鄉飲翻韻詩

慣向溪邊折柳楊，因循行客到州漳。

無端觸忤王衙押，不得今朝看飲鄉。

*示妓榜子

綠羅裙下標三棒，紅粉腮邊淚兩行。

叉手向前咨大使，這回不敢惱兒郎。

*又留別同院

憶昔當年富貴時，如今頭腦尚依稀。布袍破後思宮內，錦袴穿時憶禦衣。鶻子背鑽高力士，嬋娟翻畫太真妃。

如今憔悴離南海，恰似當時幸蜀時。

*桂州筵上贈胡予女

自道風流不可攀，卻堪蹙額更頹顏。眼睛深卻湘江水，鼻孔高於華嶽山。舞態固難居掌上，歌聲應不繞梁間。

孟陽死後欲千載，猶在佳人覓往還。

*戲答朝士

華緘千里到荊門，章草縱橫任意論。應笑鐘張虛用力，卻教羲獻枉勞魂。惟堪愛惜為珍寶，不敢傳留誤子孫。

深荷故人相厚處，天行時氣許教吞。

*嘲僧惟恭

靈巋作盡業，惟恭繼其跡。地獄千萬重，莫厭排頭入。

*題酒戶修孔廟狀

槐影參差覆杏壇，儒門子弟盡高官。

卻教酒戶重修廟，覓我慚惶也不難。

*孔廟口號

破落三間屋，蕭條一旅人。不知負何事，生死厄于陳。

*答妻

休說辦不辦，且看甕裏飛出雁。

*題僧院

走卻坐禪客，移將不動尊。世間顛倒事，八萬四千門。

*詠垂絲蜘蛛嘲雲辨僧

吃得肚嬰撐，尋思繞寺行。空中設羅網，只待殺眾生。

*自嘲絕句

取水郎中何日了，破柴員外幾時休。

早知蜀地區娵與，悔不長安大比丘。

*哭亡將詩

自是硇砂發，非幹駭石傷。牒高身上職，碗大背邊創。

*詠王給事

厥父元非道郡奴，允光何事太侏儒。

可中與個皮褌著，擎得天王左腳無。

*詠金剛

揚眉鬥目惡精神，捏合將來恰似真。

剛被時流借拳勢，不知身自是泥人。

*詠傴背子

出得門來背拄天，同行難可與差肩。

若教倚向閑窗下，恰似箜篌不著弦。

*詠安仁宰搗蒜

安仁縣令好誅求，百姓脂膏滿面流。半破磁缸成醋酒，死牛腸肚作饅頭。帳生歲取餐三頓，鄉老盤庚犯五甌。

半醉半醒齊出縣，共傷塗炭不勝愁。

*五門街望有題

我皇開國十餘年，一輩超升炙手歡。

閑向五門樓下望，衙官騎馬使衙官。

*謝郎中惠茶

三斤綠茗賜貽恭，一種頒沾事不同。

想料腸懷無答處，披毛戴角謝郎中。

*詠蝦蟆

坐臥兼行總一般，向人努眼太無端。

欲知自己形骸小，試就蹄涔照影看。

*住名山日陳情上府主高太保

名山主簿實堪愁，難咬他家大骨頭。

米納功南錢納府，只看江面水東流。

*詠刺蝟

行似針氈動，臥若栗球圓。莫欺如此大，誰敢便行拳。

*謁貴公子，不禮，書格子屏風

道格何曾格，言糊又不糊。渾身總是眼，還解識人無。

*詠月

當塗當塗見，蕪湖蕪湖見。八月十五夜，一似沒柄扇。

*詠狗蚤

與虱都來不較多，zh挑筋斗太嘍羅。

忽然管著一籃子，有甚心情那你何。

*詠罌粟子

倒排雙陸子，希插碧牙籌。既似犧牛乳，又如鈴馬兜。

鼓捶並瀑箭，直是有來由。

*詠蟹

蟬眼龜形腳似蛛，未曾正面向人趨。

如今飣在盤筵上，得似江湖亂走無。

*示女詩

深宮富貴事風流，莫忘生身老骨頭。

因與太師歡笑處，為吾方便覓彭州。

*寄女

有人教我向衡陽，一度思歸欲斷腸。

為報豔妻兼少女，與吾覓取朗州場。

*諷劉炎索賄詩

未到桃源時，長憶出家景。及到桃源了，還似鑒中影。

*被按自悔詩

早知太守如狼虎，獵取膏粱以啖之。

