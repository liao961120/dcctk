工：〔古文〕𢀚㣉𠜝《唐韻》古紅切《集韻》沽紅切，𠀤音公。《說文》巧飾也，象人有䂓榘也。《廣韻》巧也。《玉篇》善其事也。《詩·小雅》工祝致告。《傳》善其事曰工。《疏》工者巧於所能。又《玉篇》官也。《書·堯典》允釐百工。又共工，官名。《書·堯典》共工方鳩僝功。又《韻會》匠也。《禮·曲禮》天子之六工，曰土工，金工，石工，木工，獸工，草工。《周禮·冬官考工記》審曲面埶，以飭五材，以辨民器，謂之百工。又《正韻》事任也。《書·臯陶謨》無曠庶官，天工人其代之。《集傳》庶官所治，無非天事。又射工，蟲名。《博物志》射工蟲口中有弩形，氣射人影，隨所著處發瘡。又通作功。《魏志·管輅傳註》輅弟辰曰：與輅辨人物，析臧否，說近義，彈曲直，拙而不功也。考證：〔《周禮·冬官考工記》審曲面勢。〕謹照原文勢改埶。

𢀑：《玉篇》古文巨字。註詳二畫。

㠪：《篇海》同𢀑。

𢀒：《集韻》己古作𢀒。註詳部首。

左：《唐韻》《正韻》臧可切《集韻》《韻會》子我切，𠀤音𡯛。《增韻》左右定位。左，右之對，人道尚右，以右爲尊。《禮·王制》男子由右，婦人由左。《史記·文帝紀》左賢右戚。《註》韋昭曰：左猶高，右猶下也。又《增韻》手足便右，以左爲僻，故凡幽猥，皆曰僻左。《前漢·諸侯王表》作左官之律。《註》師古曰：左官猶言左道。僻左，不正也。漢時依古法，朝廷之列以右爲尊，故謂降秩爲左遷。佐諸侯爲左官也。《韻會》策畫不適事宜曰左計。又《正韻》左，戾也。又乗車尚左。《禮·曲禮》祥車曠左。《疏》曠，空也。車上貴左，僕在右，空左以擬神也。又吉尚左。《禮·檀弓》孔子與門人立拱而尚右，二三子亦皆尚右，孔子曰：我則有姊之喪故也，二三子皆尚左。《註》喪尚右，右，隂也。吉尚左，左，陽也。又不助也。《左傳·襄十年》天子所右，寡君亦右之，所左，亦左之。《疏》人有左右，右便而左不便。故以所助者爲右，不助者爲左。又證也。《前漢·楊惲傳》左驗明白。《註》左，證左也。言當時在其左右，見此事者也。又姓。《廣韻》齊之公族有左右公子，後因氏焉。又漢複姓二氏，左傳公子目夷爲左師，其後爲氏。秦有左師觸讋。晉先蔑爲左行，其後爲氏。漢有御史左行恢。又《唐韻》則箇切《集韻》《韻會》《正韻》子賀切，𠀤音佐《說文》手相左助也。《爾雅·釋詁》詔亮，左右相導也，詔相導，左右助勴也，左右亮也。《疏》皆謂佐助，反覆相訓，以盡其義。《易·泰卦》以左右民。《疏》左右，助也。《書·畢命》周公左右先王。又叶總古切，音祖。《王逸·九思》逢流星兮問路，顧我指兮從左。俓娵觜兮直馳，御者迷兮失軌。軌音矩。又叶祖戈切，挫平聲。《詩·小雅》左之左之，君子宜之。宜叶牛何反。考證：〔《禮·王制》男子由右，女子由左。〕謹照原文女子改婦人。〔《禮·檀弓》孔子與門人拱立而尚右。〕謹照原文拱改立。立改拱。

巧：〔古文〕丂𢩨《唐韻》《集韻》《韻會》《正韻》𠀤苦絞切，敲上聲。《說文》技也。《廣韻》能也，善也。《韻會》機巧也。《周禮·冬官考工記》天有時，地有氣，材有美，工有巧。合此四者，然後可以爲良。《山海經》義均始爲巧，倕始作下民百巧。又《增韻》拙之反。《韻會》黠慧也。《老子·道德經》大巧若拙。《淮南子·主術訓》是故有大略者，不可責以捷巧。又《廣韻》好也。《詩·衞風》巧笑倩兮。又《韻會》射者工于命中曰巧。《孟子》知譬則巧也。又《廣韻》僞也。《詩·小雅》巧言如簧，顏之厚矣。《傳》出言虛僞，而不知慚於人。《禮·月令》毋或作淫巧。《註》淫巧，謂僞飾不如法也。又《廣韻》苦敎切。《集韻》《韻會》《正韻》口敎切，𠀤敲去聲。義同。又叶去九切，音糗。《前漢·司馬遷傳》聖人不巧，時變是守。

巨：〔古文〕𢀑㠪𠫕《唐韻》其呂切《集韻》臼許切，𠀤渠上聲。《說文》䂓巨也。从工，象手持之。又《玉篇》大也。《孟子》爲巨室。又巨萬，數也。《史記·平準書》京師之錢累巨萬。《註》巨萬，今萬萬。又姓。《何氏姓苑》巨氏出南昌。《廣韻》漢有巨武，爲荆州刺史。又巨毋，複姓。《前漢·王莽傳》有奇士，長丈，大十圍，自謂巨毋霸。莽更其姓，曰巨母氏。謂因文母而霸王符也。《後漢·光武紀》作巨無霸。又《韻會》通作鉅。《前漢·食貨志》庶人之富者累鉅萬。《李賀·高軒過詩》文章鉅工。又與詎同。《前漢·高帝紀》公巨能入乎。《師古曰》巨讀曰詎，猶豈也。又《類篇》求於切，音蕖。未央也。《韻會》亦作渠。詩小雅庭燎註，夜未渠央。義與遽同，言未便至夜也。

巩：《廣韻》與𢀜同。

𢀚：《玉篇》古文工字。註詳部首。

𢀜：《唐韻》居悚切《集韻》古勇切，𠀤音拱。《說文》𢹬也，袌也。一作㧬。互見手部。

巫：〔古文〕𢍮𢀣《唐韻》武夫切《集韻》《正韻》微夫切《韻會》馮無切，𠀤音無。《說文》祝也。女能事無形，以舞降神者也。象人兩褎舞形。《世本》巫咸始作巫。《楚語》古者民之精爽不攜二者，而又能齊肅中正，其知能上下比義，其聖能光遠宣朗，其明能光照之，其聰能聽徹之，如是則神明降之。在男曰覡，在女曰巫。《周禮·春官·神仕疏》男子陽有兩稱，曰巫，曰覡。女子隂不變，直名巫，無覡稱。又縣名。《前漢·地理志》南郡有巫縣。又山名。《山海經》黑水之南有巫山。《左傳·襄十八年》齊侯登巫山，以望晉師。《註》在盧縣東北。《前漢·地理志註》巫山在巫縣西南。又官名。《周禮·春官》司巫，掌羣巫之政令。又《夏官》巫馬掌養疾馬而乗，治之。又巫咸，國名。《山海經》巫咸國，右手操靑蛇，左手操赤蛇，在登葆山，羣巫所從上下也。亦山名。《郭璞·巫咸山序》巫咸者，實以鴻術爲帝堯醫，生爲上公，死爲明神。豈封斯山而因以名之乎。又人名。《山海經》開明東有巫彭，巫抵，巫陽，巫履，巫凡，巫相。《註》皆神醫也。又神名。《前漢·郊祀志》晉巫祀巫社巫祠，秦巫祀巫保，荆巫祀巫先。《註》皆古巫之神也。巫先，巫之最先者。又姓。《風俗通》氏于事者，巫卜陶匠是也。《書·君奭》在祖乙時則有若巫賢。《廣韻》漢有冀州刺史巫捷。又巫馬，複姓。《論語》巫馬期。

𢀝：《字彙補》古文新字。註詳斤部九畫。

差：〔古文〕𢀩《唐韻》《集韻》《韻會》初牙切《正韻》初加切，𠀤音杈。《說文》貳也，不相値也。《徐鍇曰》左于事，是不當値也。《廣韻》舛也。《韻會》差錯之義。《書·呂𠛬》察辭于差。《前漢·東方朔傳》失之毫釐，差以千里。又《爾雅·釋詁》擇也。《釋文》差音㐅。《詩·小雅》旣差我馬。又《廣韻》楚宜切《集韻》《韻會》叉宜切《正韻》叉茲切，𠀤音縒。《廣韻》次也，不齊等也。《后漢荀爽傳》天子娶十二，諸侯以下各有等差。又《玉篇》參差，不齊也。《韻會》參差，亂絲貌。參相參爲參，兩相參爲差。《詩·周南》參差荇菜。《風俗通》舜作簫韶九成，鳳凰來儀，其形參差，象鳳翼。又《韻會》參差，洞簫也。《楚辭·九歌》吹參差兮誰思。又《韻會》差池，燕飛也。《詩·邶風》燕燕于飛，差池其羽。又《唐韻》楚佳切。《集韻》《韻會》《正韻》初佳切，𠀤音釵。《韻會》差使也。《唐宣宗詔》凡役事委令輪差。又擇也。《廣韻》𥳑也。《詩·𨻰風》穀旦于差。《釋文》差，鄭初佳反。王音嗟。徐七何反。又《廣韻》差殊，亦不齊。《禮·王制》庶人在官者，其祿以是爲差。《釋文》差，初佳反。徐，初宜反。又僭差。《周禮·春官·大宗伯》以軍禮同邦國。《註》同謂威其不協僭差者。《釋文》差，初佳反。又《韻會》夫差，吳王名。又差分，算法。《周禮·地官·九數註》有差分，今有重差。又《集韻》《韻會》《正韻》𠀤倉何切，音磋。《集韻》淅也。《禮·喪大記》御者差沐于堂上。《註》差，淅也。淅飯米取其潘爲沐也。又《韻補》差，過也。《屈原·離騷》湯禹儼而祗敬兮，周論道而莫差。又《韻會》景差，楚人名。又《廣韻》《集韻》《韻會》《正韻》𠀤楚懈切，釵去聲。《廣韻》病除也。《集韻》瘉也。《魏志·張遼傳》疾小差。又《韻會》差，較也。《左傳·宣十二年註》拔旗投衡使不帆，風差輕。《釋文》差，初賣反。又《集韻》楚嫁切，杈去聲。差異也。《韓愈·瀧吏詩》颶風有時作，掀簸眞差事。又與磋通。《韻會》磋或作差。又《集韻》古與嗟通。註詳口部十畫。考證：〔《禮·喪大記》御者差沐于堂上。《註》差，淅也。淅飯米取其瀋爲沐也。〕謹照原文瀋改潘。〔《屈原·離騷》湯禹儼而祗敬兮，同論道而莫差。〕謹照原文同改周。

𢀣：《集韻》巫古作𢀣。註詳四畫。

㠭：《玉篇》古文展字。《六書正譌》四工有㞡布義，會意。隷作㞡，中从㠭，俗作展。

𢀩：《集韻》差古作𢀩。註詳七畫。

㠮：《字彙》普蒙切，撲平聲。虛脹也。〇按諸書無此字。𡌨蒼，胮肛，脹也。當是肛字之譌。

𢀯：《五音集韻》同初。

