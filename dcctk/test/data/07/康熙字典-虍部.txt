虍：〔古文〕𧇁《唐韻》荒烏切，音呼。《字林》虎文也。《六書正譌》象其文章屈曲也。又《通志·六書略》象虎而刳其肉其皮之形。《類篇》凡虍之類皆从虍。○按《說文》《玉篇》《類篇》等書，虍虎虤分作三部，今从《字彙》《正字通》倂入。

虎：〔古文〕𧇂虝𪊖《唐韻》火古切《集韻》《韻會》火五切，𠀤音滸。《玉篇》惡獸也。《說文》山獸之君，从虍从儿，虎足象人也。《徐鉉註》象形。《易·乾卦》風從虎。《詩·小雅》匪兕匪虎，率彼曠野。《大戴禮》三九二十七主星，星主虎，故虎七月而生。《述異記》虎千年，則牙蛻而角生。又姓。《廣韻》漢有合浦太守虎旗，其先八元伯虎之後。又州名，唐有虎州，後避太祖諱攺武州。又灘名。《水經注》夷水又東逕虎灘。又山名。《吳越春秋》吳王葬閶門外，金玉精上浮爲白虎，名虎丘。又便器名。《西京雜記》漢朝以玉爲虎子，以爲便器。又與琥通。《吳志·裴松之註》虞翻曰：僕聞虎魄不取腐芥。《六書正譌》象虎踞而回顧之形。《篇海》儿rén，古人字，虎足象人，故从人。从几，誤。《干祿字書》通作𧆞。

䖈：《篇海》同虐。

𧆜：《集韻》匈于切，音吁。《類篇》虎吼也。

虐：〔古文〕𧆱𣑅《唐韻》魚約切《集韻》《韻會》逆約切，𠀤音瘧。《增韻》苛也。《書·湯誥》以敷虐于爾萬方百姓。又災也。《書·盤庚》殷降大虐。《傳》我殷家于天降大災。又《說文》殘也。《左傳·襄十八年》陵虐神主。《註》數伐魯，殘民人。又《韻補》宜照切，叶去聲。《毛詩》匪用爲敎，覆用爲虐。借曰未知，亦聿旣髦。又宜戟切，音逆。《史記·敘傳》子羽暴虐，漢行功德。《類篇》本作𧆩，亦作䖈、𧆝。

𧆝：《字彙補》同虐。《漢·魯君碑》外撮强𧆝。

虑：《玉篇》房七切。愁貌。

虒：《唐韻》息移切《集韻》相支切，𠀤音斯。《說文》委虒，虎之有角者。又地名。《前漢·地理志》蜀郡緜虒。又上虒，亭名。《水經注》斷梁城卽上虒亭也。又下虒，臺名。《劉歆·遂初賦》過下虒而歎息兮，悲平公之作臺。又虒祁，宮名。《左傳·昭八年》晉平公築虒祁之宮。又《類篇》田黎切，音題。虒奚，縣名。又丈尔切，音豸。《司馬相如·上林賦》偨池茈虒。《註》茈虒，不齊也。《直音》作虒虒。虒字中的虎从人作，虒字从从𧆞作。

䖊：《唐韻》魚肺切《集韻》魚刈切，𠀤音乂。《玉篇》虎貌。又《類篇》牛例切，音㓷。義同。

虓：《唐韻》許交切《集韻》《韻會》《正韻》虛交切，𠀤音哮。《說文》虎鳴也。《詩·大雅》進厥虎臣，闞如虓虎。《傳》虎之自怒虓然。《晉書·王戎傳》戎年六七歲，宣武場觀戲，猛獸大檻中虓怒震地。又《類篇》一曰師子也。又《韻會》亦作唬。《韓愈·征蜀聮句》下書遏雄唬。或作猇。

虔：《唐韻》《集韻》《韻會》𠀤渠焉切，音乾。《說文》虎行貌。又《爾雅·釋詁》虔，固也。《書·呂𠛬》奪攘矯虔。《疏》若固有之。言取得人物，若已自有也。又敬也。《魯語》少采夕月，與太史司載糾虔天𠛬。又椹也。《詩·商頌》方斲是虔。又《博雅》惠也，少也。又殺也。《左傳·成十三年》虔劉我邊陲。又《玉篇》强取也。又端正貌也。又姓。《通志·氏族略》《風俗通》云：𨻰留虔氏，黃帝之後。又州名。《韻會》漢豫章郡雩都贑縣，唐置虔州。又叶眞韻，音勤。《高彪詩》文武將墜，乃俾俊臣。整我皇綱，董此不虔。

䖋：《直音》與虐同。詳虐字註。

䖌：《字彙補》魚戟切，音逆。虎貌。又聲也。

𧆣：《篇海》力胡切，音蘆。飯器。《說文》缻也。《六書正譌》从凷虍聲。又《字彙補》虎文也。《唐韻》作𧆨。

䖎：《玉篇》音狎。虎也。

𧆤：《篇海》魚旣切，音毅。虎息也。《正字通》䖊字之譌。

𧆥：《唐韻》胡甲切，音狎。虎習搏也。《玉篇》今作狎。又《字彙補》與柙同，見《金石韻府》。亦作𣘭。

𧆦：《唐韻》魚迄切《集韻》魚乙切，𠀤音疙。《說文》虎貌。又《集韻》魚旣切，音毅。義同。

處：《唐韻》昌與切《集韻》《正韻》敞呂切，𠀤音杵。《玉篇》居也。《詩·王風》莫或遑處。又止也。《詩·召南》其後也處。《廣韻》留也，息也，定也。又居室也。《詩·大雅》于時處處。又歸也。《左傳·襄四年》民有寢廟，獸有茂草，各有攸處。又分別也。《晉書·杜預傳》處分旣定，乃啓請伐吳之期。又制也。《晉書·食貨志》人閒巧僞滋多，雖處以嚴𠛬，而不能禁也。又姓。《前漢·藝文志》《處子》九篇。《師古註》《史記》云：趙有處子。《廣韻》《風俗通》云：漢有北海太守處興。又州名。《一統志》晉屬永嘉郡，隋置處州。又《廣韻》讀去聲，昌據切。所也。《詩·邶風》爰居爰處，爰喪其馬。《魯語》五𠛬三次。《註》次，處也。三處，野、朝、市也。又《集韻》居御切。通據。人名，齊有梁丘處。又通杵。《公羊傳·僖十二年》𨻰侯處臼卒。《註》《左傳》作杵臼。《說文》作処。《廣韻》俗作䖏。

虖：《唐韻》荒烏切《韻會》荒胡切，𠀤音呼。《玉篇》哮虖也。又歎辭也。《前漢·武帝紀》嗚虖，何施而臻此歟。《師古註》虖讀曰呼。又水名。《山海經》木馬之水，東北流注于虖沱。又《類篇》後五切，音戸。人名。《莊子·山木篇》孔子問子桑虖。又《廣韻》况于切，音吁。虎吼也。又《集韻》乎，古作虖。《前漢·𠛬法志》引《論語》攝乎大國之閒作虖。《汲黯傳》寧令從諛承意陷主于不義虖。《宣帝紀》《書》不云虖：鳳皇來儀，庶尹允諧。又《集韻》䤈經切，音馨。《周禮·夏官·職方氏》其川虖池嘔夷。《註》虖，香𠛬切。池，徒多切。《說文》作𧆪。

虗：與虛同。

虘：《集韻》才何切，音醝。《玉篇》同䖕。

虙：《唐韻》《集韻》《韻會》𠀤房六切，音服。《說文》虎貌。又《廣韻》古與伏通。《正韻》虙犧氏，以能馴虙犧牲也。又與宓通。《顏氏家訓》孔子弟子虙子賤爲單父宰，卽虙犧之後。俗字亦爲宓，今兗州永昌郡，舊單父地是也。東門有子賤碑，漢世所立，乃云濟南伏生卽子賤之後，乃知虙與伏古來通，字誤以爲宓。《前漢·司馬相如傳》靑琴虙𡚱之徒。《師古註》虙與伏字同，字本作虙也。

𧆧：《說文》虐本字。

𧆨：《唐韻》同𧆣。

𧆩：《集韻》同虐。《說文》虎足反爪人也。

𧆪：《說文》虖本字。

𧆫：《集韻》𧆦亦書作𧆫。詳𧆦字註。

𧆬：《字彙補》與虓同。人名。《十六國春秋》梓童太守周𧆬。《晉書》作虓。

虛：〔古文〕𣦄《唐韻》朽居切《集韻》《正韻》休居切，𠀤音嘘。空虛也。又《易·繫辭傳》周流六虛。《註》六虛，六位也。《疏》位本無體，因爻始見，故稱虛也。又《大戴禮》虛土之人大。《註》虛，縱也。又孤虛。《史記·龜筴傳》日辰不全，故有孤虛。又星名。《書·堯典》宵中星虛。又姓。《通志·氏族略》虛氏。見《姓苑》。又虛無，山名。《顏氏家訓》柏人城東有一孤山，或呼爲虛無山。又《廣韻》去魚切，音祛。《說文》大丘也。《集韻》古者九夫爲井，四井爲邑，四邑爲丘，丘謂之虛。又地名。《春秋·桓十二年》會宋公于虛。《註》宋地。又水名。《前漢·地理志》琅邪郡虛水。又次也。《晉語》實沉之虛，晉人是居。又《韻補》喜語切，音許。《毛詩》升彼虛矣，以望楚矣。又叶虛王切。《道藏歌》提攜高上賔，反吾素靈房。道場靈沫內，高歌登大虛。《干祿字書》通作虚。

虜：《唐韻》郞古切《集韻》《韻會》籠五切，𠀤音魯。虜掠也。《漢書·晉灼註》生得曰虜，斬首曰獲。又地名。《水經注》淄水又東逕臨淄縣故城，其外郭卽晉獻公所徙臨淄城也，世謂之虜城。《六書正譌》生得者，則以索貫而拘之，故字从毌从力。俗从男，非。

䖐：《唐韻》語斤切，音垠。《說文》虎聲也。

䖑：《唐韻》《集韻》𠀤莫狄切，音覓。《說文》白虎也。《類篇》或作𧇅。《玉篇》俗作𧇻。又𧆽。

𧆱：《類篇》古文虐字。《玉篇》作𣑅。註見三畫。

虝：《集韻》虎古作虝。註見部首。

䖒：《唐韻》許羈切《集韻》虛宜切，𠀤音羲。《說文》古陶器也。《六書正譌》於戲之戲从此。《正字通》戲字或从丘，非。

𧆺：《唐韻》《集韻》𠀤郞丁切，音靈。似虎而小，出南海。《舉要》訓虎文，非。

䖓：《玉篇》女滑切。虎行貌。

䖔：《唐韻》口敢切，音𠪚。䖑屬。《集韻》戸感切，音頷。虎聲。又呼濫切，音㺖。虎怒也。

𧆻：《玉篇》古胡切，音孤。息也。

䖕：《唐韻》昨何切，音嵯。《說文》虎不柔不信也。《玉篇》昨古切。生虎也。《集韻》作虘。

虞：〔古文〕𠈌吳《唐韻》遇俱切《集韻》《韻會》元俱切，𠀤音愚。《說文》騶虞也。白虎黑文，尾長于身，仁獸，食自死之肉。《詩·周南》吁嗟乎騶虞。又度也。《書·大禹謨》儆戒無虞。《左傳·桓十七年》疆埸之事，愼守其一，而備其不虞。又安也。《儀禮·士虞禮註》士旣葬其父母，迎精而返，日中而祭之于𣩵宮以安之。又誤也。《詩·魯頌》無貳無虞，上帝臨女。《疏》言天下歸周，無有貳心，無有疑誤。又備也。《晉語》衞文公有郉翟之虞。又樂也。《孟子》霸者之民，驩虞如也。《趙岐註》霸者行善䘏民，恩澤暴見易知，故民驩虞樂之也。又《博雅》助也，望也，擇也。又《玉篇》有也，專也。又《正韻》慮也，測也。又官名。《易·屯卦》卽鹿無虞。《註》謂虞官。《周禮·天官·大宰》虞衡，作山澤之材。《疏》掌山（澤者謂之虞）又國名。《詩·大雅》虞芮質厥成。《左傳註》虞國，在河東大陽縣。又縣名。《晉書·地理志》虞縣屬梁國。又姓。《潛夫論》帝舜姓虞。《左傳·昭三年》箕伯，直柄，虞遂，伯戲。《註》四人皆舜後。《通志·氏族略》禹封商均之子于虞城爲諸侯，後以國爲氏。又虞淵，地名。《淮南子·天文訓》日至于虞淵，是爲高舂。又《韻會》元具切，音遇。《揚雄·長楊賦》奉太尊之烈，遵文武之度，復三王之田，反五帝之虞。又與㕦同。《史記·孝武帝紀》不虞不驁。索隱讀話。又通吾。吾丘壽王。《水經注》作虞丘壽王。《王應麟·詩攷》鄒虞，或作騶吾。見《劉芳·詩義疏》。《直音》俗作虞。考證：〔《揚雄·長楊賦》復三王之日。〕謹照原文日改田。

𧆼：《集韻》《類篇》𠀤之戎切，音終。虎文赤黑。亦作𧈆。

䖖：《篇海》胡夾切。虎習貌。《直音》音狎。

號：《唐韻》《正韻》胡刀切《集韻》乎刀切，𠀤音豪。大呼也。《詩·大雅》式號式呼。《小雅》載號載呶。《傳》號呶，號呼讙呶也。又哭也。《易·同人》先號咷而後笑。《周語》夫婦哀其夜號也。而取之以逃于褒。又雞鳴也。《晉書·律歷志》雞始三號。又《廣韻》胡到切，音号。名號也。《公羊疏》春秋貴賤不嫌同號。《註》通同號稱也。《白虎通》春秋傳曰：王者受命于王，必擇天下之美號，以爲號也。《周禮·春官·大祝》掌辨六號。《註》號謂尊其名，更爲美稱。又《夏官·大司馬》家以號名。《註》鄕遂之屬謂之名，家之屬謂之號。又《冢人》詔其號。《註》謂諡號。又號令也。《易·渙卦》渙汗其大號。又號召也。《齊語》使周游四方，以號召天下之賢土。又叶胡溝切。《皮日休·悼賈文》臨汨羅之漾漾兮，想懷沙之幽憂。森樛羅以蓊鬰兮，時逬狖以相號。《集韻》本作号，又作唬。毛氏曰：从口从丂，丂音考，俗从号，非。又作號，𠀤俗字。號字从𧆞作。

𧆽：《篇海類編》莫狄切。與䖑同。詳䖑字註。

𧆾：《六書正譌》籀文𧇽字。《玉篇》作虡。詳𧇽字註。

𧆿：《篇海》音未詳。《博雅》𧆿，和也。○按膚俗作𧆿，疑卽𧆿字之譌。

𧇁：《篇海》荒胡切，音呼。未見貌。《集韻》《類篇》𠀤古虍字。註見部首。

虠：《玉篇》音姣。虎聲。

𧇂：《玉篇》古文虎字。註見部首。

𧇃：《類篇》虨字省文。註詳虨字。

虡：〔古文〕𧇆《唐韻》其呂切《韻會》臼許切，𠀤音巨。《廣韻》同𧇽，飛𧇽，天上神獸，鹿頭龍身。《說文》云鐘鼓之柎也。《玉篇》鐘磐之𥞂，以猛獸爲飾也。《詩·大雅》虡業維樅。《傳》植者曰虡，橫者曰栒。《前漢·司馬相如傳》立萬石之虡。《師古註》立一百二十萬斤之虡，以懸鐘也。或作簴。《爾雅·釋器》木謂之簴，所以挂鐘磬。又作𣝛。《後漢·輿服志》𣝛文畫輈。《說文》本作𧇽。《玉篇》作𧆾。《集韻》亦作鐻、𨯼。

𧇄：〔古文〕𤴅《集韻》龍都切，音盧。與罏、𤮧同，𦉈也。《唐韻》作𧇏。

𧇅：《集韻》莫狄切，音覓。與䖑同。

𧇆：《玉篇》古文虡字。註見本畫。

𧇇：《直音》同𨛸。

𧇈：《字彙補》徂古切，音麆。《集韻》大也。又才布切，音祚。且往也。○按《集韻》兩音俱作𧇿，从豕。《字彙補》誤。

𧇏：《唐韻》落胡切，音蘆。與𧆣同。

虢：《唐韻》《正韻》古伯切《集韻》郭獲切，𠀤音𧭣。《說文》虎所攫畫明文也。又國名。《廣韻》周封虢仲于西虢，秦屬三川郡，唐武德中爲虢州。《左傳·隱元年》虢叔。《註》虢國，今滎陽縣。應劭曰：今虢亭是也。又《昭七年》齊侯次于虢。《註》虢，燕境。又姓。《左傳》晉大夫虢射。《高誘·戰國策註》虢卽古郭氏。《六書正譌》俗作𧇧，非。

虣：《唐韻》《集韻》𠀤薄報切，音暴。《六書正譌》强侵也，虐也，猛也。《周禮·地官·胥師》司虣。《疏》司虣主在市虣亂。《地官·司市》以𠛬罰禁虣而去盜。《前漢·五行志》作威虣害。《鮑昭·蕪城賦》伏虣藏虎。《集韻》通作暴。

𧇐：《集韻》式竹切，音叔。虪字省文。

𧇑：《類篇》與虣同。

䖗：《集韻》魚咸切，音嵒。《類篇》雄虎絕有力者。《唐韻》作䖗。

𧇒：《說文》虣字。

𧇓：《直音》音悅。虎睡。

𧇔：《字彙補》同凱。

虤：《唐韻》五閑切《集韻》牛閑切，𠀤音訮。《說文》虎怒也。又《集韻》胡犬切，音泫。義同。

𧇜：《集韻》詰計切，音契。《類篇》獸很不動貌。

䖘：《唐韻》《集韻》𠀤同都切，音徒。《玉篇》烏䖘，卽虎也。《揚子·方言》虎或謂烏䖘。《廣韻》《左傳》作於菟。《正字通》《漢書》譌爲於檡。《直音》又作𧈒。

𧇝：《玉篇》所祿切，音叔。虎行入林也。

𧇞：《玉篇》去良切《直音》音羌。虎類。

𧇟：《玉篇》織牛切，音周。虎習貌。

虥：《唐韻》《集韻》士限切《韻會》士版切，𠀤音棧。《玉篇》貓也，字亦作虦。《爾雅·釋獸》虎竊毛謂之虦貓。《韓愈詩》下言人吏稀，唯足彪與虥。又《廣韻》昨閑切，音孱。士諫切，音輚。義𠀤同。

𧇠：《唐韻》《集韻》𠀤牛召切，音驁。𧇠𠿕，不安也。《韓愈詩》我亦平行踏𧇠𠿕。

𧇡：《五音集韻》古胡切，音孤。𧇡息。《禮記》作姑。

𧇢：《字彙補》與䖘同。《廣雅》於𧇢、李耳，虎也。

𧇣：《字彙補》昨誤切，音祚。往也。

𧇤：《字彙補》昌據切，同處。亦作〈處匀〉。

𧇥：《字彙補》布攀切，音班。虎文也。《類篇》或作𧇨。

𧇦：《字彙補》苦感切，音坎。䖑屬。○疑卽䖔字之譌。

𧇧：《字彙補》直利切，音緻。出用也。又《劉向·請雨華山賦》有此字，音義未詳。○按《篇韻》虢，古麥切，國名。則𧇧卽虢字之譌。

虦：《篇海類編》與虥同。

𧇱：《唐韻》五咸切，音嵒。雄虎絕有力也。《集韻》省作䖗。《篇海》亦作麙。

虧：《唐韻》去爲切《集韻》《韻會》驅爲切，𠀤音𡓰。《說文》氣損也。《徐曰》气闕，則其出舒遲，故字从亐。《廣韻》缺也。《史記·蔡澤傳》月滿則虧。《晉書·律歷志》月在外道，先交後會者，虧蝕西南角起。又與羲通。《六書正譌》伏羲，古作虙虧。

虨：《唐韻》方閑切，音斒。虎文也。俗作𧈇。又人名。《晉書·江統傳》統子虨官尚書僕射。又普巾切，音砏。府巾切，音豳。義𠀤同。《類篇》或作𧇥。

䖙：《唐韻》杜兮切，音啼。臥也。又《篇海》天黎切，音梯。義同。亦作𠥸。

𧇲：《字彙補》火紅切。與烘同。火也。

䖚：《玉篇》音烏。楚人呼虎爲烏菟。俗从虎。

𧇻：《玉篇》音覓。俗䖑字。

𧇼：《集韻》後到切，音号。《說文》土鍪也。

䖛：《篇海》昔各切。《玉篇》音索。虎貌。

𧇽：《廣韻》同虡。《說文》从虍，異象其下足。詳虡字註。又《類篇》逸職切，音弋。人名，魏有荀𧇽。

𧇾：《集韻》同虧。

𧇿：《集韻》坐五切，音蔖。同粗，讀上聲。《說文》疎也。又才布切，音祚。且往也。《字彙補》作𧇣，又譌作𧇈。

虩：《唐韻》山責切，音摵。虎驚貌。又《集韻》迄逆切，音謋。恐懼也。《說文》《易》履虎尾虩，虩，恐懼。又《玉篇》蠅虎蟲。

𧈀：《字彙補》同靈。見漢碑。

𧈁：《直音》音銜。虎聲。

𧈅：《正字通》虩字之譌。

𧈆：《集韻》同𧆼。

䖜：《唐韻》語巾切《集韻》魚巾切，𠀤音銀。兩虎爭聲。又《說文》口氣出也。又《玉篇》雉栗切。義同。

𧈇：《唐韻》與虨同。

𧈈：《字彙補》所責切，音栜。虎驚貌。又顯結切，音𦙝。虎聲也。

𧈉：《字彙補》與霸同。出《漢魯峻碑》。

𧈋：《集韻》與菟同。

𧈌：《篇海類編》古伯切。虎聲。𧈖、𧈑。

𧈍：《字彙補》乞逆切，音隙。《篇韻》恐也。

𧈎：《直音》音格。與𧈑同。

𧈑：《唐韻》古核切，音隔。《說文》虎聲也。又《六書統》虎搏物怒貌。《集韻》作𧈖。《類篇》或作𧈌。

𧈒：《直音》與䖘同。

𧈓：《字彙補》古核切，音革。虎聲也。

𧈘：《集韻》兩舉切，音呂。《類篇》細切肉也。

𧈚：《集韻》丈呂切，音宁。《說文》器也。

虪：《唐韻》《集韻》𠀤式竹切，音叔。《爾雅·釋獸》虪，黑虎。《左思·吳都賦》暴䖑虪。《張協·七命》拉䖑虪，挫解豸。又《廣韻》余六切，音育。義同。《類篇》或省作𧇐。

𧈜：《唐韻》《集韻》𠀤徒登切，音騰。《說文》黑虎也。又《集韻》徒冬切，音彤。義同。《類篇》一作𩦶。

