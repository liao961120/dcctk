彐：《唐韻》《集韻》𠀤居例切，音罽。《廣韻》彙頭也。

彑：《說文》彐本作彑。豕之頭，象其銳而上見也。

𢑏：《唐韻》於棘切，音弋。《說文》按也。从反印。俗从手。《玉篇》亦作抑。

𢑓：《類篇》何加切，音遐。豕也。从彑，下象其足。

㣇：〔古文〕𡱃《唐韻》《集韻》𠀤羊至切，音肄。《說文》脩豪獸也。一曰河內名豕也。从彑，下象毛足。《玉篇》狸子也。又豬也。又《廣韻》特計切，音第。又《集韻》田黎切，第平聲。義𠀤同。《說文長箋》籀文作𧱈。

𢑔：《字彙補》古文疇字。見穆天子傳。註詳田部十四畫。

𢑕：《字彙補》與戮同。◎按《集韻》本作𠝧。

彖：《唐韻》通貫切《集韻》《韻會》土玩切《正韻》吐玩切，𠀤湍去聲。《說文》豕走也。又《廣韻》易有彖象。《史記·孔子世家》孔子晚而喜易，序彖繫象說卦文言。《易·繫辭》彖者，言乎象者也。《註》彖總一卦之義也。《又》彖者，材也。《註》材，才德也。彖言成卦之材，以統卦義也。《周易正義》彖，斷也。斷定一卦之義，所以名爲彖也。又《類篇》賞氏切，音矢。豕屬。又敞尒切，音侈。義同。

𢑗：《唐韻》《集韻》𠀤盧谷切，音錄。《說文》刻木𢑗𢑗也。又《廣韻》本也。◎按《正字通》作𢑛。今依《說文》改正。

𢑘：《玉篇》古文魅字。註詳鬼部五畫。

𢑙：《海篇》同魅。

彗：《唐韻》祥歲切，音篲。《說文》掃竹也。从又持甡。《廣韻》帚也。《禮·曲禮》國中以策彗卹勿驅，塵不出軌。又草名。《爾雅·釋草》葥，王彗。《註》王帚也。似藜，其樹可以爲掃篲。又《廣韻》妖星。《爾雅·釋天》彗星爲攙搶。《註》亦謂之孛。言其形孛孛如掃彗。《前漢·文帝紀有長星出于東方註》文穎曰：孛彗長三星，其形象小異，孛星光芒短，其光四出，蓬蓬孛孛也。彗星光芒長，參參如埽篲。長星光芒有一直指，或竟天，或十丈，或三丈二丈，無常也。又《廣韻》《集韻》《正韻》𠀤徐醉切，音遂。又《集韻》雖遂切，音祟。義𠀤同。又《類篇》須銳切，音歲。日中暴明也。《太公·兵法》日中不彗，是謂失時。又《廣韻》于劌切，音衞。義同。又與慧通。《史記·淮南王安傳》淮南王有女陵，彗有口辨。

彘：《唐韻》《集韻》《韻會》𠀤直例切，音滯。《說文》豕也。後蹄廢謂之彘。从彑，矢聲。从二匕，彘足與鹿足同。《玉篇》豬也。《禮·月令》孟夏之月，天子乃以彘嘗麥。《註》彘，水畜。《史記·貨殖傳》澤中千足彘，其人與千戸侯等。又草名。《本草》茢薽，一名彘顱。又司彘，國名。《山海經》流沙之東，黑水之西，有司彘之國。又地名。《前漢·地理志》河東郡彘縣，順帝改曰永安。又姓。《廣韻》左傳有彘恭子。又與璏通。《集韻》璏省作彘。

𢑢：《唐韻》呼骨切，音忽。《說文》豕屬。《類篇》或作𣊸䝆。

𢑣：《海篇》同彘。

𢑦：《廣韻》市昭切，音韶。擊也。

彙：《唐韻》《集韻》《韻會》𠀤于貴切，音胃。《說文》本作𢑷，蟲似豪豬也。《廣韻》蟲也。似豪豬而小。《爾雅·釋獸》彙毛刺。《註》與蝟同。今蝟狀如鼠。《疏》彙，卽蝟也。其毛如針。又《玉篇》類也。《易·泰卦》拔毛茹，以其彙征吉。又與𢍚同。《說文》𢍚，草木𢍚孛之貌。《類篇》今文書作彙。《玉篇》一作𢑷。《集韻》一作𢑷。

𢑨：《字彙補》古文肆字。註詳聿部七畫。

𢑭：《字彙》與𢑷同。

㣈：〔古文〕𠮇《唐韻》《集韻》𠀤息利切，音四。《說文》㣇屬。从二㣇。又《玉篇》豕聲也。又《廣韻》鼠名。《廣韻》俗作𨽼。

彝：〔古文〕𦇚𢇏𧤋《唐韻》以脂切《集韻》《韻會》《正韻》延知切，𠀤音姨。《說文》宗廟常器也。从糸。糸，綦也。升，持米器，中實也。彑聲。《左傳·襄十九年》取其所得，以作彝器。《註》謂鍾鼎爲宗廟之常器。又《廣韻》酒尊也。《爾雅·釋器》彝卣罍，器也。《註》皆盛酒尊，彝其總名。《周禮·春官·小宗伯之職》辨六彝之名物，以待祼將。《註》六彝，雞彝，鳥彝，黃彝，虎彝，蜼彝，斝彝。又《廣韻》法也。《周禮·春官》司尊彝。《註》彝，灋也。言爲尊之灋也。又《爾雅·釋詁》常也。《書·洪範》彝倫攸敘。《詩·大雅》民之秉彝。《玉篇》一作𢍵。考證：〔《爾雅·釋器》彝卣壘，器也。〕謹照原文壘改罍。

𢑷：《玉篇》彙本字。

𢑸：《海篇》同豪。

𢑾：《字彙》弼角切，音雹，槊杖名。◎按《類篇》唐衞杖名䂍槊。从矛，不从彔。《字彙》已載矛部，又作𢑾，重出，誤。

彠：《廣韻》憂縛切《韻會》鬱縛切，𠀤音嬳。《說文》本作蒦。蒦，度也。或从尋，尋亦度也。《馬融·長笛賦》挑截本末，規摹彠矩。又《廣韻》《集韻》𠀤胡麥切，音獲。又《廣韻》烏虢切，音擭。義𠀤同。

𢑿：《字彙補》古文囊字。註詳口部十九畫。

