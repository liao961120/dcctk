酉：〔古文〕丣《廣韻》與九切《集韻》《韻會》以九切《正韻》云九切，𠀤音牖。《說文》就也。八月黍成，可爲酎酒。《徐曰》就，成熟也。丣爲春門，萬物已出。酉爲秋門，萬物已入。一，閉門象也。《廣韻》飽也，老也。《爾雅·釋天》太歲在酉曰作噩。《史記·律書》八月也。律中南呂，其於十二子爲酉。酉者，萬物之老也。《淮南子·天文訓》指酉。酉者，飽也。律受南呂。又《時則訓》仲秋之月，招搖指酉。《釋名》酉，秀也。秀者，物皆成也。於《易》爲兌。又大酉、小酉，山名。在辰州沅陵。相傳石穴中有書千卷。又水名。《後漢·郡國志》武陵郡酉陽縣，酉水所出，東入湘。又《字彙補》五酉，怪名，孔子在𨻰所見也。見《衝波集》。又姓。《正字通》魏有酉牧。

酊：《唐韻》《集韻》《韻會》都挺切《正韻》都領切，𠀤音頂。《說文》酩酊，醉也。《集韻》酩酊，醉甚。《襄陽兒童歌》日夕倒載歸，酩酊無所知。又《韻會》通作艼。《晉書·山𥳑傳》作茗艼。

酋：《韻會》《正韻》𠀤慈秋切，音遒。《說文》繹酒也。从酉，水半見於上，酒久則水上見而糟少也。《周禮·天官·酒正二曰昔酒註》昔酒，今之酋久白酒。《疏》酋，亦遠久之義。又《博雅》酋，熟也。《揚子·方言》自河以北，趙魏之閒，火熟曰爛，氣熟曰糦，久熟曰酋，穀熟曰酷，熟，其通語也。又酒官之長。《禮·月令》仲冬之月，乃命大酋。《註》酒熟曰酋。大酋者，酒官之長。酋者，久遠之稱。久熟者善，故名酒官爲大酋。又《揚子·太𤣥經》酋，西方也，夏也，物皆成象而就也。《註》酋，聚也。物已成就，可蓄聚也。又《爾雅·釋詁》酋，終也。《詩·大雅》似先公酋矣。《傳》酋，終也。嗣先君之功而終成之。又雄也。《前漢·敘傳》《說難》旣酋，其身廼囚。《註》酋，雄也。又矛名。《周禮·冬官考工記》酋矛常有四尺。《疏》酋，矛二丈也。又酋長，魁帥之名。《左思·吳都賦》儋耳黑齒之酋，金鄰象郡之渠。《註》酋，渠，皆豪帥也。又《韻會》酋者，語發聲也。又《五音集韻》似由切，音囚。義同。《集韻》或作醔。考證：〔《前漢·敘傳》說難旣酋其身。〕謹按原文其身逎囚四字爲句，逎囚二字不可省。謹照原文其身下增逎囚二字。

䣥：《類篇》補履切，音比。酒名。與𨟵同。

酌：《唐韻》之若切《集韻》《韻會》《正韻》職略切，𠀤音灼。《說文》盛酒行觴也。《詩·周南》我姑酌彼金罍。《禮·郊特牲》縮酌用茅。《註》酌，猶斟也。酒已泲，則斟之，以實尊彝。《前漢·蓋寬饒傳》無多酌我，我乃酒狂。《班固·西都賦》騰酒車以斟酌。又《博雅》酌，漱也。《又》益也。又《禮·曲禮》酒曰淸酌。《博雅》淸酌，酒也。又取善而行曰酌。《左傳·成六年》子爲大政，將酌於民者也。《註》酌取民心，以爲政。《禮·坊記》上酌民言，則下天上施。《註》酌，猶取也。又參酌也。《周語》而後王斟酌焉。《前漢·敘傳》斟酌六經，放易象論。又地名。《史記·建元以來王子侯者年表》平酌侯葘川懿王子。《註》志屬北海。又《正字通》武王樂歌，周頌於鑠王師之篇名。酌，亦省作勺。《禮·內則》十三舞勺。《註》勺與酌同。又《集韻》實若切，音杓。挹也。《左傳·成十四年》不內酌飮。《釋文》酌，市略反，亦讀章略反。考證：〔《禮·曲禮》酒曰酒酌。〕謹照原文酒酌改淸酌。〔《禮·孔子閒居》上酌民言，則下天上施。〕謹按所引出坊記，今照改禮坊記。〔《周語》後王斟酌焉。〕謹照原文後字上增而字。〔《史記·建元以來王子侯者年表》平酌侯葘川懿王子。《註》屬北海。〕謹照原文屬字上增志字。

䣧：《唐韻》與職切《集韻》逸織切，𠀤音弋。《說文》酒色也。又《集韻》待戴切，音代。與𤮼同。甘也。《類篇》亦作𨠍。

配：《唐韻》《集韻》滂佩切《韻會》滂沛切，𠀤音嶏。《說文》酒色也。又《玉篇》匹也，媲也，對也，當也，合也。《易·繫辭》廣大配天地，變通配四時。《書·君牙》對揚文武之光命追配于前人。又夫婦曰配偶。《易·蒙卦·納婦吉傳》婦者，配己而成德者也。《詩·大雅》天立厥配，受命旣固。又《增韻》侑也。《易·豫卦》先王以作樂崇德殷薦之上帝，以配祖考。《禮·雜記》男子祔于王父則配。又《禮·禮器》齊人將有事于泰山，必先有事于配林。《註》配林，林名。又《韻會》流𠛬隸也。《王溥·五代會要》晉天福三年，左街從人韓延嗣徒二年半，刺面，配華州，發運務。或曰唐雖有配流嶺南之文，然配法刺面，當始於此。又《五音集韻》補妹切，音朏。匹也，合也。又《韻會》叶鋪枚切，音坯。《張衡·東京賦》然後宗上帝於明堂，推光武以作配。辨方位而正則，五精帥而來摧。

酎：《唐韻》除柳切《集韻》直祐切《韻會》直久切《正韻》直又切，𠀤音胄。《說文》三重醇酒也。《玉篇》醇也，釀也。《左傳·襄二十二年》見於嘗酎，與執燔焉。《註》酒之新熟，重者爲酎。《禮·月令》孟夏之月，天子飮酎。《註》酎之言醇也。謂重釀之酒也。春酒至此始成。《史記·孝文紀》高廟酎，奏武德、文始、五行之舞。《註》張晏曰：正月旦作酒，八月成，名曰酎。酎之言純也。又《史記·平準書》列侯坐酎金，失侯者百餘人。《註》漢儀注，王子爲侯，侯歲以戸口酎黃金於漢廟，皇帝臨，受獻金以助祭。大祀日飮酎，飮酎受金，金少不如斤兩，色惡，王削縣，侯免國。

酏：《廣韻》弋支切《集韻》《韻會》余支切《正韻》延知切，𠀤音移。《玉篇》米酒也，甜也，淸酒也。《韻會》飮也。《禮·內則》黍酏。《註》以黍爲粥也。《又》饘酏。《註》饘，厚粥。酏，薄粥。賈逵曰：酏爲粥淸。淸者，粥而去米也。《又》羞糗餌粉酏。《註》酏，當讀如餈。餈，稻餠也。炊米擣之，以豆爲粉，糝餈上也。《周禮·天官·酒正》辨四飮之物，四曰酏。《註》酏，今之粥。《內則》有黍酏。酏，飮粥稀者之淸也。又《醢人》羞豆之實，酏食糝食。《註》鄭司農云：酏食，以酒酏爲餠。康成謂：酏，𩜾也。內則曰：取稻米舉糔溲之，小切狼臅膏，以與稻米爲𩜾。《正字通》酏是粥，非豆實也。或曰酏有二，周禮四飮、六飮之酏，卽內則所謂飮酏，酏之正義也。羞豆之酏食，卽內則所謂粉酏，以豆薦者也。又《唐韻》移爾切《集韻》《韻會》演爾切《正韻》養里切，𠀤音匜。義同。《說文》黍酒也。一曰甜也。◎按說文訓黍酒，玉篇訓米酒，俱卽今之粥也。詳考內則、周禮，無獨訓爲酒者。又《正韻》諸延切，音饘。引《禮記》稻米爲酏。〇按《禮記》酏訓爲饘，非音饘也。正韻誤。《集韻》或作𨠑、𨡪。

酐：《廣韻》呼朗切《集韻》許朗切，𠀤音汻。苦酒也。

酑：《五音集韻》羽俱切，音于。飮也。

酒：《唐韻》子酉切，愀上聲。《說文》就也，所以就人性之善惡。一曰造也。吉凶所造也。《釋名》酒，酉也，釀之米麴，酉澤久而味美也。亦言踧也，能否皆彊相踧持飮之也。又入口咽之，皆踧其面也。《周禮·天官·酒正》辨三酒之物，一曰事酒，二曰昔酒，三曰淸酒。《註》事酒，有事而飮也。昔酒，無事而飮也。淸酒，祭祀之酒。《前漢·食貨志》酒，百藥之長。《東方朔傳》銷憂者莫若酒。《江純·酒誥》酒之所興，肇自上皇，成之帝女，一曰杜康。又𤣥酒，明水也。《禮·明堂位》夏后氏尚明水，殷尚醴，周尚酒。又天酒，甘露也。《瑞應圖》王者施德惠，則甘露降，一名天酒。又官名。《周禮·天官》酒正。《註》酒官之長。《又》女酒。《註》女奴曉酒者。又祭酒，尊稱之號。《前漢·伍被傳》號爲劉氏祭酒。《註》祭時惟尊長酹酒也。又酒旗，星名。《曹植·酒賦》仰漢旗之景曜，協嘉號於天辰。又地名。《左傳·莊二十二年》王與虢公酒泉之邑。《註》邑在河南。又《前漢·武帝紀》以其地爲武威酒泉郡。《註》酒泉，今肅州。又姓。明有酒好德。又人名。《史記·晉世家》靜公俱酒。又《韻補》叶子小切，音剿。《詩·鄭風》叔于狩，巷無飮酒。豈無飮酒，不如叔也，洵美且好。《易林》白茅醴酒，靈巫拜禱。神嘻飮食，使人壽老。又叶子與切，音苴。《張超·誚靑衣賦》東向長跪，接狎歡酒。悉請諸靈，邪僻無主。考證：〔《周禮·天官·酒正》女酒。《註》女奴燒酒者。〕謹照原文燒酒者改曉酒者。

䣨：《字彙補》同䣩。《博雅》䣨，美也。

𨟴：《唐韻》余刃切《集韻》羊進切，𠀤音鈏。《說文》少少㱃也。

𨟵：《五音集韻》𤰞履切，音匕。酒名。或省作䣥。

𨟶：《集韻》古禾切，音戈。酒色。

𨟷：《集韻》同醅。

䣩：《廣韻》直倫切《集韻》重倫切，𠀤音㡒。《玉篇》美也。《廣韻》純美酒也。《集韻》純酒。又《集韻》船倫切，音脣。義同。又《廣韻》常倫切《集韻》殊倫切，𠀤音純。與醇同。

𨟸：《集韻》文運切，音問。酒器名。

酓：《廣韻》《集韻》𠀤於琰切，音黶。與檿同。《史記·夏本紀》其篚酓絲。《註》孔安國曰：酓，桑蠶絲，中爲琴瑟絃。又《廣韻》酒味苦也。又《集韻》徒南切，音覃。又呼含切，音㟏。又於念切，音𨡎。義𠀤同。又《集韻》於豔切，音厭。酒盈量也。又於錦切。同飮。

𨟹：《玉篇》於琰切，音檿。酒也。又於林切，音隂。義同。

酔：《字彙》俗醉字。

𨟺：《集韻》同湎。

𨟻：《集韻》醬，古作𨟻。註詳酉部十一畫。《集韻》醬古作𨟻。註詳十畫。

酕：《廣韻》莫袍切，音毛。酕醄，醉也。《類篇》極醉貌。

𨟼：《廣韻》同䴚。

酖：《唐韻》丁含切《集韻》他含切《韻會》都含切，𠀤音貪。《說文》樂酒也。《徐曰》酖酖然安且樂也。《廣韻》嗜酒。又《韻會》或作沈。《前漢·五行志》荒沈於酒。又《韻會》《正韻》𠀤直禁切。與鴆通。《韻會》酒有鴆毒。《左傳·莊三十二年》使鍼季酖之。《註》酖，鳥名。其羽有毒，畫酒飮之則死。又《閔元年》宴安酖毒，不可懷也。

酗：《廣韻》香句切《集韻》吁句切，𠀤音煦。《玉篇》同䣱。《廣韻》醉怒也。《書·微子》我用沈酗于酒。《釋文》酗，况具反。以酒爲凶曰酗。

𨟽：《玉篇》似由切，音囚。酒色也。

䣪：《唐韻》普活切，音鏺。酒色也。《廣韻》酒氣。

酘：《廣韻》田侯切《集韻》徒侯切，𠀤音頭。《廣韻》酘酒。《集韻》酒再釀。《抱朴子·金丹卷》猶一酘之酒，不可以方九醞之醇耳。又《集韻》《韻會》《正韻》𠀤大透切，音豆。義同。

䣫：《五音集韻》呂支切，音離。乳腐。

𨟾：《五音集韻》章移切，音支。乳腐名。

𨟿：《集韻》同𨠦。

𨠀：《集韻》同醐。

𨠁：《字彙補》同酖。《抱朴子·知止卷》李業煎蹙以吞𨠁。

𨠂：《韻會》同醐。

䣮：《廣韻》蒲撥切，音跋。酒氣。

𨠋：《集韻》攻乎切，音孤。酒爵也。本作觚。

𨠌：《集韻》徒冬切，音彤。酒醋壞。

䣯：《正字通》叢無切，音雛。䣯𨢢，羹漿之屬。《王褒·僮約》沃不酪住䣯𨢢。

𨠍：《集韻》待戴切，音代。與䣧同。

酟：《韻會》他兼切，音添。和也。《張協·七命》燀以秋橙，酟以春梅。《註》謂和羹也。

䣰：《集韻》求於切，音渠。與醵同。合錢飮酒。又《集韻》臼許切，音巨。又其據切，音遽。又極虐切，音噱。義𠀤同。

酠：《五音集韻》苦下切，音跒。苦酒也。

𨠎：《集韻》同醽。

𨠏：《集韻》與醍同。

䣱：《唐韻》香遇切《集韻》吁句切《正韻》許御切，𠀤音煦。《說文》醉醟也。《玉篇》凶酒曰䣱醟。《前漢·趙充國傳》數醉䣱羌人。《註》䣱，卽酗字。醉怒曰酗。

𨠐：《五音集韻》此移切，音雌。糟也。

酡：《廣韻》徒何切《集韻》《韻會》《正韻》唐何切，𠀤音酡。《玉篇》飮酒朱顏貌。《集韻》飮而赭色著面也。《增韻》酒容也。《楚辭·招魂》美人旣醉，朱顏酡些。《謝惠連·雪賦》朱顏酡兮思自親。《集韻》或作𨠑。又《集韻》待可切，音拕。將醉謂之酡。

𨠑：《集韻》同酡。又《集韻》余支切，音移。與酏同。飮粥稀之淸也。又商之切，音施。義同。

酢：《唐韻》《集韻》《正韻》𠀤倉故切，音措。《說文》醶也。《徐曰》今人以此爲酬酢字，反以醋爲酢字，時俗相承之變也。《玉篇》酸也。《急就篇》酸醎酢淡辨濁淸。《馬第伯·封禪記》酢棃酸棗。《隋書·酷吏傳》長安語曰：寧飮三升酢，不見崔弘度。又《廣韻》在各切《集韻》《韻會》《正韻》疾各切，𠀤音昨。客酌主人也。《廣韻》酬酢。《倉頡篇》主答客曰酬，客報主人曰酢。《易·繫辭》是故可與酬酢，可與祐神矣。《詩·小雅》君子有酒，酌言酢之。《傳》酢，報也。又器名。《揚子·方言》甑自關而東謂之甗，或謂之酢鎦。

酣：《唐韻》《集韻》《韻會》《正韻》𠀤胡甘切，音邯。《說文》酒樂也。《徐曰》飮洽也。《玉篇》樂酒也，不醉也。《書·伊訓》酣歌于室。《傳》樂酒曰酣。《戰國策》平原君乃置酒，酒酣起前，以千金爲魯連壽。《韻會》俗作呼甘切者，非。又《集韻》呼紺切，音顑。飮酒未旣也。

䣲：《正字通》同𨠒。

𨠒：《唐韻》芳萬切《集韻》孚萬切，𠀤音娩。《說文》酒疾熟也。《廣韻》一宿酒也。《集韻》一曰不擇米而釀。或書作䣲。又《集韻》翻阮切，音䫶。《類篇》方願切，音販。義𠀤同。

酤：《唐韻》古乎切《集韻》《韻會》《正韻》攻乎切，𠀤音孤。《說文》一宿酒也。《徐曰》謂造之一夜而熟，若今雞鳴酒也。又《玉篇》賣酒也。《淮南子·氾論訓》出於屠酤之肆。《史記·吳王濞傳》周丘者，下邳人，亡命吳，酤酒無行。《前漢·武帝紀》初榷酤。《註》以木渡水曰榷，謂禁民酤釀，獨官開置，如道路設木爲榷，獨取利也。又《集韻》一曰買酒。《詩·小雅》無酒酤我。《傳》酤，一宿酒也。《箋》酤，買也。《史記·高祖紀》高祖每酤留飮酒讐數倍。又通作沽。《論語》沽酒市脯不食。又《廣韻》《正韻》侯古切《集韻》《韻會》後五切，𠀤音戸。《廣韻》一宿酒。《詩·商頌》旣載淸酤。《傳》酤，酒也。《釋文》音戸。又《集韻》《韻會》果五切《正韻》公土切，𠀤音古。《集韻》一宿酒。《韻會》又賣酒也。又《廣韻》《集韻》《韻會》《正韻》𠀤古慕切，音顧。《廣韻》賣也。《集韻》略也。

𨠓：《正字通》䣪字之譌。

𨠔：《廣韻》毗必切，音邲。飮酒俱盡。

𨠕：《集韻》與醟同。

𨠖：《集韻》皮敎切，音皰。酒之色。《楚辭·招魂》美人旣醉，朱顏酡些。《註》美人醉𨠖，則面著赤色而鮮好也。又《玉篇》面上瘡。

𨠗：《集韻》與醠同。《淮南子·說林訓》淸𨠗之美，始于耒耜。

酥：《集韻》《韻會》《正韻》𠀤孫租切，音蘇。《玉篇》酪也。《韻會》酪屬，牛羊乳爲之，牛酥差勝。《臞仙神隱書》造法，以乳入釜，煎二三沸，傾入盆內，冷定，待面結皮，取皮再煎，油出去滓，入鍋內卽成酥油。北方名馬思哥。又《正韻》酴酥，酒名。亦藥名。《集韻》或作𦣑𨣺𨢭。

䣳：《字彙補》音未詳。醅也，見《酉陽雜俎》。

𨠘：《字彙補》與粕同。《理學彙編》時所資以進身者，皆古人之糟粕。

䣴：《正字通》俗酗字。

䣵：《廣韻》《集韻》𠀤仍吏切，音餌。《廣韻》重釀。《集韻》酘酒也。一曰次釀。又《廣韻》《集韻》𠀤女利切，音膩。義同。

酧：《正字通》俗酬字。

酨：《唐韻》徒柰切《集韻》徒戴切，𠀤音代。《說文》酢醬也。《玉篇》釋米汁也。《博雅》酨，漿也。《前漢·食貨志》魯匡言酒酤法，一斛之平，除米麴本價，計其利而什分之，以其七入官，其三及醩酨灰炭給工器薪樵之費。《註》師古曰：酨，漿也。又《集韻》作代切，音再。義同。《周禮·天官·酒正·三曰漿註》酨漿，酨之言載也。米汁相載也。又《廣韻》《集韻》《韻會》𠀤昨代切，音在。又《集韻》將遂切，音醉。義𠀤同。

𨠤：《集韻》思融切，音嵩。酒名。

䣶：《集韻》戸栝切，音活。未泲酒。《抱朴子·百家卷》偏嗜酸䣶甜者，莫能賞其味也。又《字學指南》與甜同。甘也。

䣷：《字彙》專於切，音諸。酌也。又醅也。

酩：《唐韻》莫迥切《集韻》《韻會》母迥切，𠀤音茗。《說文》酩酊，醉也。詳前酊字註。又《鄴中註》寒食爲醴酩，又煑粳米及麥爲酩。《前漢·鼂錯傳》食肉而飮酩。《集韻》或作佲、𠋶。通作茗。

酪：《唐韻》盧各切《集韻》《韻會》《正韻》歷各切，𠀤音洛。《說文》乳漿也。《玉篇》漿也，乳汁作。《釋名》酪，澤也。乳作汁，所以使人肥澤也。《禮·禮運》以爲醴酪。《註》烝釀之也，酪，酢酨。《前漢·食貨志》又分遣大夫謁者，敎民煑木爲酪。《註》如淳曰：作杏酪之屬也。《李陵·答蘇武書》羶肉酪漿，以充𩚑渴。《潘岳·閒居賦》牧羊酤酪，以俟伏𦡳之費。又《六書故》酒類也。北方以馬乳爲酪，故因謂湩酪，而酥與醍醐皆因之。《禮·雜記》功衰，飮水漿。無鹽酪不能食，食鹽酪可也。《註》酢酨也。與乳漿異。𨻰澔集說，訓乳漿，非。又《正字通》酪有乾濕二種。《元·飮膳正要》造法，用乳半杓，鍋內炒過，入餘乳熬數十沸，頻以杓縱橫攪之，傾出，罐盛待冷，略取浮皮爲酥，入舊酪少許，紙封貯卽成酪。又乾酪法，以酪就日，曝使結，掠去浮皮，再曝，至皮盡却入釜，炒少時，器盛，再曝作塊，收用。又《集韻》魯故切，音路。醴屬。《集韻》或作𠄇，亦作嗠。

䣸：《唐韻》而琰切《集韻》時染切，𠀤音冉。《玉篇》䤔䣸。《廣韻》䤔䣸，味薄。又《集韻》奴紺切，音妠。䬼也。又《類篇》乃感切，南上聲。醬也。

酫：《字彙》昌悅切，川入聲。鹹葅也。

酬：《廣韻》市流切《集韻》時流切，𠀤音讐。同醻。《儀禮·鄕飮酒禮》主人實觶酬賔。《註》酬，勸酒也。酬之言周，忠信爲周。又《士冠禮》主人酬賔，束帛儷皮。《註》飮賔客而從之以財貨曰酬。又《集韻》𨻰留切《正韻》除留切，𠀤音儔。《易·繫辭》是故可與酬酢，可與祐神矣。《註》酬酢，猶應對也。徐邈讀。

酭：《集韻》尤救切《正韻》爰救切，𠀤音宥。《玉篇》報也。《集韻》醻酒也。《韓愈·南山詩》惟用贊報酭。或作侑。

酮：《廣韻》《正韻》徒摠切《集韻》《韻會》杜孔切，𠀤音動。《廣韻》酒壞。《集韻》酒酢壞。《博雅》酮，酢也。又《集韻》傳容切，音重。義同。又《集韻》《韻會》徒東切《正韻》徒紅切，𠀤音同。馬酪也。一曰酢也。

𨠥：《集韻》五回切，音鮠。醉貌。

𨠦：《廣韻》胡茅切，音肴。沽也。《集韻》或作𨟿。

𨠧：《字彙補》女利切，音膩。重酒也。與䣵同。

䣹：《廣韻》《集韻》𠀤房越切，音伐。《廣韻》酒一䣹也。《類篇》俗謂釀酒一成曰䣹。

𨠷：《集韻》籀文糟字。亦作醩。

䣺：《唐韻》古懸切《集韻》圭懸切，𠀤音涓。《說文》𨢌酒也。《玉篇》以孔下酒也。又《廣韻》古縣切《集韻》扃縣切，𠀤音睊。義同。

𨠸：《玉篇》五鼎切，音䀴。醒也。

酲：《唐韻》直貞切《集韻》《韻會》馳貞切《正韻》時貞切，𠀤音呈。《說文》病酒也。一曰醉而覺也。《玉篇》醉未覺也。《詩·小雅》憂心如酲。《傳》病酒曰酲。《前漢·禮樂志》泰尊柘漿析朝酲。《註》應劭曰：酲，病也。析，解也。言柘漿可以解朝酲也。《張衡·南都賦》其甘不爽，醉而不酲。又《博雅》酲，長也。又《集韻》癡貞切，音檉。病也。考證：〔《前漢·禮樂志》柘漿析朝酲。〕謹照原文柘漿上增泰尊二字。

酳：《廣韻》羊晉切《集韻》羊進切，𠀤引去聲。《廣韻》酒漱口也。《禮·樂記》執爵而酳。《疏》謂食訖，天子親執爵而酳口也。又《昏禮》合卺而酳。《疏》酳，演也。謂食畢飮酒演安。《儀禮·士昏禮》贊洗爵酌酳主人。《註》酳，漱也。酳之言演也，安也。《嵆含·伉儷詩》挹用合卺酳，受以連理盤。又《儀禮·特牲饋食禮》主人洗角，升酌酳尸。《註》酳，猶衍也，是獻尸也。又《士虞禮》主人洗廢爵酌酒酳尸。《註》酳，安食也。又《集韻》士靳切，又士刃切。義𠀤同。《玉篇》與𨟴同。

酴：《唐韻》《集韻》𠀤同都切，音徒。《說文》酒母也。又《玉篇》麥酒不去滓飮也。又《廣韻》酒名。《正字通》重酘，酒名，酴釄。《揚雄·蜀都賦》藒漿酴淸。《註》酴淸，酴釄酒。《輦下歲時記》寒食賜宰臣以下酴釄酒。《白帖》賜李絳酴釄，卽重釀酒也。

酵：《廣韻》古孝切《集韻》居效切，𠀤音敎。《廣韻》酒酵。《集韻》酒滓。《正字通》以酒母起麪曰發酵，蕭子顯《齊書》：永明九年正月詔太廟四時祭薦宣皇帝起麪餠。註：發酵也。韋巨源食單，有婆羅門輕高麪，今俗籠蒸饅頭發酵浮起者是也。金天曆元年有額外課，其十八曰酵。泰和四年定糟酵錢。遼元志有酵課。

酶：《集韻》謨杯切《韻會》謀桮切《正韻》謀杯切，𠀤音枚。《集韻》酒本曰䊈。或作酶。《五音集韻》酒母也。又《韻會》通作媒。《前漢·李陵傳》媒蘖其短。《註》孟康曰：媒，酒敎。糵，麴也。謂釀成其罪。師古曰：齊人名麴餠曰媒。

酷：《唐韻》《集韻》《韻會》《正韻》𠀤苦沃切，音焅。《說文》酒厚味也。又《玉篇》熟也。《揚子·方言》自河以北趙、魏之閒，穀熟曰酷。又《廣韻》虐也。《增韻》慘也。《白虎通》極也，敎令窮極也。《史記·曹相國世家》百姓離秦之酷後參與休息無爲。《前漢·𠛬法志》窮民犯法，酷吏擊斷。又《集韻》甚也。《晉書·何無忌傳》酷似其舅。《韓愈·文集序》酷排釋氏。又《韻會》香氣醲冽。《史記·司馬相如傳》芬香漚鬰，酷烈淑郁。《後漢·張衡傳》美襞積以酷裂兮。《註》酷裂，香氣盛也。又《正字通》痛恨也。《顏氏家訓》吾家世文章甚爲典正，未及編次，遭火蕩盡。銜酷茹恨，徹于心髓。又《集韻》黑各切，音𦞦。虐也。

酸：〔古文〕𨢽《唐韻》素官切《集韻》《韻會》《正韻》蘇官切，𠀤音𩆑。《說文》酢也。關東謂酢曰酸。《廣韻》醋也。《書·洪範》曲直作酸。《禮·月令》孟春之月，其味酸。《周禮·天官·瘍醫》凡藥，以酸養骨。《註》酸，木味。木根立地中似骨。《前漢·百官公卿表》廣安侯任越人爲太常，坐廟酒酸論。又《釋名》酸，遜也。遜，遯在後也。言脚疼力少，行遁在後，以遜遁者也。《嵆康詩》自致力所難，臨文情辛酸。又《正字通》悲痛曰酸。《後漢·公孫述傳》放兵縱火，聞之可爲酸鼻。又《韻會》寒酸也。今作寒畯。《范成大詩》洗盡書生氣味酸。又地名。《史記·秦始皇紀》將軍鷔攻魏，定酸棗。《前漢·地理志》𨻰留有酸棗縣。又水名。《山海經》少陽之山，酸水出焉。《註》其味微酸，流入文谷水。又木名。《爾雅·釋木》樲，酸棗。又草名。《博雅》酸木，狐桃也。又《山海經》鼓鍾之山，有草焉，方莖而黃花，員葉而三成，其名曰焉酸。又鳥名。《山海經》景山有鳥焉，其狀如蛇而四首、六目、三足，名曰酸與。《註》𤣥覽云：三足之鳥，有酸𪇬焉。又《正字通》酸角，果名，生雲南臨安諸處，狀如豬牙，皁莢浸木和羹，酸美如醋。又《字彙補》酸雞，蟲名。又《韻補》叶荀緣切，音宣。《韓愈·秋懷詩》作者非今士，相去時已千。其言有感觸，使我復悽酸。

酹：《唐韻》郞外切《集韻》魯外切，𠀤音頪。《說文》綴祭也。《玉篇》以酒祭地也。《廣韻》以酒沃地也。《後漢·橋𤣥傳》不以斗酒隻雞過相沃酹。又《張奐傳》召主簿於諸羌前，以酒酹地。又《集韻》盧活切，音捋。又《廣韻》《集韻》盧對切《正韻》力遂切，𠀤音纇。義𠀤同。

䣻：《集韻》呼含切，音㟏。《玉篇》酒色也。《集韻》面赭色。

酺：《唐韻》薄乎切《集韻》《韻會》蓬逋切《正韻》薄胡切，𠀤音蒲。《說文》王德布，大㱃酒也。《廣韻》大酺，飮酒作樂。《史記·秦始皇紀》天下大酺。《註》天下歡樂，大飮酒也。《前漢·文帝紀》酺五日。《註》漢律，三人以上無故羣飮酒，罰金四兩。今詔橫賜得令會聚飮酒五日也。師古曰：酺之爲言布也。王德布於天下，而合聚飮食爲酺。唐無酺禁，亦賜酺者，蓋聚作伎樂，高年賜酒麪。《集韻》或作𤗃。又《周禮·地官·族師》春秋祭酺亦如之。《註》酺者，爲人物烖害之神也。又《集韻》《韻會》蒲故切《正韻》薄故切，𠀤音步。義同。考證：〔《說文》王德廣布，大㱃酒也。〕謹照原文德下省廣字。

酻：《字彙補》將類切，音醉。酒過昏也。◎按卽醉字之譌。

𨠹：《字彙補》女盞切，音赧。面上酒𨠖也。◎按卽𩈶字之譌。

䣼：《唐韻》力釀切《集韻》力讓切，𠀤音諒。《說文》雜味也。《集韻》一曰淸漿曰䣼。《博雅》䣼，漿也。《周禮·天官·膳夫·飮用六淸註》六淸：水漿醴䣼𨢒酏。又《集韻》《韻會》𠀤呂張切，音良。義同。又《集韻》通作涼。《周禮·天官·漿人註》涼，以水和酒。康成謂：今寒粥，若糗飯雜水。《禮·內則》漿水醷濫。《註》濫，涼也。水則臨時取用，涼則至用乃和。考證：〔《禮·內則》有濫無涼。〕謹照原文改漿水醷濫。

醀：《玉篇》位錐切，音帷。肉酒。又《集韻》之瑞切，音惴。病也。

醁：《廣韻》力玉切《集韻》《韻會》龍玉切，𠀤音錄。《廣韻》美酒。《集韻》𨤍醁，酒名。《抱朴子·嘉遁卷》寒泉旨於𨤍醁。《正字通》《通雅》曰：酃淥，因作醽醁、醽綠。《廣韻》訓醽爲淥酒，則以醁爲淸酒矣。衡陽縣有酃湖，今之酃縣也，土人取其水以釀。晉武平吳薦醽酒於大廟。《荆州記》：淥水出豫章康樂縣，其閒烏程鄉有井，官取水爲酒，與湘東酃酒年常獻之。或曰酃湖水綠，故名酃綠，加酉爲酃醁。又《集韻》《正韻》𠀤盧谷切，音祿。義同。考證：〔荆州記，淥水出豫章康樂縣，其閒烏程縣有井，官取水爲酒〕謹照原文烏程縣改烏程鄉。

𨡌：《集韻》奴回切，內平聲。《字林》一𨡌飯。

𨡍：《集韻》與醓同。

𨡎：《集韻》於念切，音厭。苦味也。

醂：《廣韻》《集韻》𠀤盧感切，音壈。《廣韻》桃葅。又《集韻》藏𣐈也。

𨡏：《字彙》他典切，音腆。酒厚也。

𨡐：《廣韻》征例切，音制。魚子醬。

𨡑：《五音集韻》丑鳩切，音抽。酒名。

醃：《廣韻》《集韻》《韻會》𠀤於嚴切，音腌。《玉篇》葅也。《廣韻》鹽漬魚也。《集韻》漬藏物也。《博雅》醃，菹也。又《廣韻》央炎切《集韻》依廉切，𠀤音淹。又《集韻》烏紺切，音暗。義𠀤同。

䣽：《廣韻》陟離切《集韻》珍離切，𠀤音知。與𨢮同。又《五音集韻》他禮切，音體。與醍同。

𨡒：《集韻》徒刀切，音匋。酕𨡒，醉貌。

醅：《廣韻》匹回切《集韻》《韻會》鋪枚切《正韻》鋪杯切，𠀤音胚。《說文》醉飽也。又《廣韻》酒未漉也。《杜甫詩》尊酒家貧只舊醅。《李白詩》恰似葡萄初醱醅。又《廣韻》匹尤切，音䬌。醉飽也。又《集韻》普后切，音剖，義同。《集韻》或作𨟷。

醆：《唐韻》《集韻》《韻會》𠀤阻限切，音琖。《說文》爵也。《詩·大雅·洗爵奠斝傳》夏曰醆。《釋文》醆，則𥳑反，或作琖。又《說文》酒濁而微淸也。《集韻》盎齊也。《禮·禮運》醴醆在戸。又《效特牲》醆酒涗于淸。《註》醆酒，盎齊也。涗，泲也。淸酒冬釀，接夏而成。盎齊差淸，先和以淸酒，而後泲之。以其差淸，故不用茅也。又《廣韻》《集韻》𠀤旨善切，音𦗢。義同。

醇：〔古文〕𨣳《唐韻》常倫切《集韻》《韻會》《正韻》殊倫切，𠀤音純。《說文》不澆酒也。《前漢·曹參傳》來者皆欲有言，至者參輒飮以醇酒。《註》醇酒不澆，謂厚酒也。《後漢·劉盆子傳》乃益釀醇酒。又《玉篇》專也。又粹淸也。《嵆康·養生論》神氣以醇白獨著。又厚也。《前漢·景帝紀》至于移風易俗，黎民醇厚。《老子·道德經》其政悶悶，其民醇醇。《註》其政敎寬大，而民醇醇富厚，自相親睦。又精也。《易·繫辭》天地絪縕，萬物化醇。《疏》萬物變化而精醇也。《朱子·本義》醇謂厚而凝也。又謹重也。《史記·萬石君傳》事不關決于丞相，丞相醇謹而已。《前漢·衞綰傳》醇謹無他。又《博雅》醇鉤，劒也。又同純。《書·說命》惟厥攸居，政事惟醇。《註》居者，止而安也。安於義理之所止，故政事不雜也。又《前漢·禮樂志》河龍供鯉醇犧牲。《註》師古曰：醇謂色不雜也。又《食貨志》天子不能具醇駟。《梅福傳》一色成體謂之醇。《集韻》或作䣩。

𨡓：《唐韻》《集韻》𠀤卽亮切，音將。《說文》鹽也。从肉从酉，酒以和𨡓也。爿聲。《玉篇》同醬。

醈：《集韻》徒甘切，音談。酒醋薄也。又杜覽切，音啖。醨也。

𨡔：《正字通》俗嘗字。

䣾：《字彙》眉力切，音覓。酪滓。又於金切，音音。酒聲。又於南切，音庵。義同。

醉：《唐韻》《集韻》《韻會》《正韻》𠀤將遂切，音檇。《正韻》爲酒所酣曰醉。《書·酒誥》德將無醉。《詩·大雅》旣醉以酒。又心醉。《莊子·應帝王》列子見之而心醉。《文中子·事君篇》心醉六經。又骨醉。《唐書·武后紀》高宗王后蕭良姊爲武昭儀所誣，囚之，武氏置二人釀甕中，曰令二姬骨醉。又心和神全曰醉。《淮南子·覽冥訓》通于大和者，惛若純醉而甘臥以遊其中，不知其所由也。又《字彙補》醉李，地名。與檇李同。《公羊傳·定十四年》於越敗吳于醉李。又《字彙補》精崔切，音嶉。《李世澤·韻圖》醉字有平去二音。《說文》醉，卒也。卒其度量，不至於亂也。一曰潰也。《正字通》醉必伐德喪儀，酒誥、賓筵言之甚詳，未有醉能卒其度量不至亂者。因卒立義，說文誤。

醊：《唐韻》陟劣切《集韻》株劣切《正韻》朱劣切，𠀤音叕。《玉篇》今作餟。祭酹也。亦作𥟒。《廣韻》醊，連祭也。《集韻》酹謂之醊。《史記·封禪書》其下四方地爲祿食。《註》索隱曰：餟，謂聮續而祭之。正義曰：謂繞壇設諸神祭座相聮綴也。《古詩·祠洛水歌》洛濱醊禱，色連三光。又《廣韻》陟衞切《集韻》株衞切《正韻》之瑞切，𠀤音綴。義同。

𨡕：《集韻》同𨢡。

䣿：《廣韻》憶俱切《集韻》邕俱切，𠀤音紆。《玉篇》能飮者飮，不能飮者止。又《集韻》宴也。又《廣韻》羽俱切《集韻》雲俱切，𠀤音于。又《集韻》匈于切，音訏。義𠀤同。又日始旦也。《集韻》亦書作𨡖。

醋：《廣韻》在各切《集韻》疾各切，𠀤音昨。《說文》客酌主人也。《徐曰》今俗作倉故切，溷酢，非是。《玉篇》報也。進酒於客曰獻，客答主人曰醋。今音措。《儀禮·特牲饋食禮》祝酌受尸，尸醋主人。《註》今文醋曰酢。又《廣韻》《集韻》《韻會》《正韻》𠀤倉故切，音措。《廣韻》醬醋。◎按醬醋之醋，古人作酢。互詳酢字註。又醋溝，地名。《岑參詩》龍堆接醋溝。《郭緣生·述征記》醬魁城至醋溝十里。

𨡖：《集韻》䣿，亦書作𨡖。

𨡗：《字彙補》醡字之譌。

𨡘：《五音集韻》與𨡐同。

䤁：《唐韻》余箴切《集韻》夷針切，𠀤音淫。《說文》𦏧𥵱也。又《集韻》時任切，音諶。又持林切，音沈。又《廣韻》昨淫切《集韻》才淫切，𠀤音鬵。義𠀤同。又《博雅》䤁，幽也。《釋文》才心反。

𨡩：《字彙》與醱同。

䤂：《廣韻》莫杯切《集韻》謨杯切，𠀤音枚。《廣韻》醋之別名。

䤃：《廣韻》《集韻》𠀤於金切，音音。醉聲。又《集韻》烏含切，音諳。醉謂之䤃。又於禁切，音䕃。釀氣。《正字通》按《炎徼紀聞》：南蠻以蕎灰和秫粥，釀爲臭瀋，魚肉雜物投之，曰䤃蛆蚋，叢嘬以爲珍具。富羨者則曰蓄䤃桶幾世矣。㨿此說，䤃與醃音別義通。凡物漬藏揜覆不泄氣者謂之䤃。

𨡪：《集韻》與酏同。

醍：《唐韻》《正韻》他禮切《集韻》《韻會》土禮切，𠀤音體。《說文》淸酒也。《玉篇》酒紅色。《禮·禮運》粢醍在堂。《註》酒成而紅赤色也。又《韻會》通作緹。《周禮·天官·酒正》四曰緹齊。《註》緹者成而紅赤，如今下酒。《疏》下酒，謂糟牀下酒，其色紅赤。又《廣韻》杜奚切《集韻》田黎切，𠀤音題。醍醐。《本草綱目》𡨥宗奭曰：酪上一重凝者爲酥，酥上如油者爲醍醐，甚甘美。𨻰藏器曰：性滑，物盛皆透，獨雞卵殻及壷蘆盛之乃不出。梵書以醍醐喩佛性。從乳出酪，從酪出酥，從生酥出熟酥，從熟酥出醍醐也。

𨡫：《廣韻》胡本切《集韻》戸袞切，𠀤音混。《廣韻》醨酒相沃。又《集韻》王問切，音運。義同。

醎：《廣韻》俗鹹字。《戰國策》晝游乎茂樹，夕調乎酸醎。

醏：《廣韻》當孤切《集韻》東徒切，𠀤音都。《玉篇》𨣱醏也。《廣韻》𨣱醏，醬也。

𨡬：《集韻》許亥切，音海。酒器。

䤄：《集韻》彌兗切，音緬。與湎同。沈於酒也。《淮南子·修務訓》沈䤄酖荒，不可敎以道，不可喩以德。

醐：《唐韻》戸吳切《集韻》《韻會》《正韻》洪孤切，𠀤音胡。《說文》醍醐，酪之精者。《廣韻》酥屬也。《集韻》酥之精液。互詳醍字註。《類篇》或作𨠂。

𨡭：《唐韻》《集韻》𠀤莫𠋫切，音茂。《說文》𨡭䤅，楡𤖕也。又《廣韻》莫胡切《集韻》蒙晡切，𠀤音模。又《集韻》迷浮切，音謀。義𠀤同。

䤅：《唐韻》田𠋫切《集韻》大透切，𠀤音豆。《說文》𨡭，䤅也。《玉篇》𨡭䤅，楡醬也。《釋名》䤅，投也。味相投成也。《齊民要術》二月楡莢收乾，可作𨡭䤅。又《梵書》美味曰麼䤅。又天酒名䤅䤅。又《廣韻》度侯切《集韻》徒侯切，𠀤音頭。又《廣韻》《集韻》𠀤同都切，音徒。又《集韻》通都切，音瑹。義𠀤同。

𨡮：《集韻》麤叢切，音怱。醪謂之𨡮𨣘。或作𨣭。

醑：《廣韻》《正韻》私呂切《集韻》《韻會》寫與切。𠀤與湑同。《集韻》釃酒也。《增韻》酒之泲者。又《玉篇》美酒也。《正字通》俗呼醨爲尾酒，醑爲頭酒。《庾信·燈賦》中山醑淸。

醒：《唐韻》《集韻》《韻會》桑經切《正韻》先靑切，𠀤音星。《說文》醉解也。《左傳·僖二十三年》醒，以戈逐子犯。《前漢·蓋寬饒傳》次公醒而狂，何必酒也。《楚辭·漁父》衆人皆醉我獨醒。又《增韻》夢覺也。又《廣韻》蘇挺切《集韻》《韻會》銑挺切《正韻》息井切，𠀤星上聲。義同。又《廣韻》蘇佞切《集韻》《韻會》新佞切《正韻》息正切，𠀤星去聲。《韓愈·東都遇春詩》朝曦入牖來，鳥喚昏不醒。又《字彙補》子淸切，音精。星名。《孫氏瑞應圖》大醒，景星也。

𨡯：《集韻》乃感切，音湳。《玉篇》煑也。《集韻》𦞦也。《五音集韻》煑肉。《玉篇》亦作腩。

䤆：《玉篇》居誄切，音癸。醥也。

𨡰：《玉篇》籀文醬字。

𨡱：《集韻》荒故切。與𧃗同。韭鬱也。一曰菹也。

醓：《集韻》《韻會》《正韻》𠀤他感切，貪上聲。《說文》血醢也。本作𥁺，今文作醓。《博雅》醓，醬也。《詩·大雅》醓醢以薦。《疏》用肉爲醢，特有多汁，故以醓爲名。◎按朱註：醓作平聲，音貪。又《周禮·天官·醢人》深蒲醓醢。《註》醓醢，肉醬也。又《玉篇》酷也，酸也。《集韻》或作𥁭、𨡍。

醔：《集韻》將由切，音湫。酒官。本作酋，亦作𨡲。又慈秋切，音酋。義同。

䤇：〔古文〕𨤇《廣韻》所鳩切《集韻》《韻會》《正韻》疏鳩切，𠀤音𢯱。《廣韻》白酒。《集韻》一曰黍酒。《儀禮·聘禮》醙黍淸皆兩壺。《註》醙，白酒也。又《集韻》《正韻》𠀤所九切，音溲。又《集韻》息有切，音滫。義𠀤同。

䤈：《正韻》虛宜切，音僖。《玉篇》同醯。《博雅》䤈，酢也。《王延壽·王孫賦》豁盱〈門内鬼〉以瑣䤈。《註》䤈，呼啼反。若吸酸，攢鎖眉目也。《唐書·來俊臣傳》以䤈灌鼻。又人名。《史記·扁鵲傳》秦太醫令李䤈，自知伎不如扁鵲也。

𨡲：《集韻》同篘。又《五音集韻》所鳩切。義同。又《類篇》與醔同。

𨡳：《說文》古文飮字。註詳食部四畫。

醕：《字彙補》與醇同。

𨡴：《五音集韻》與九切，音酉。酒名。

𨡵：《集韻》同𨣘。

𨡶：《廣韻》諸盈切，音征。同𦙫。

𨡷：《說文長箋》與醐同。

𨡸：《集韻》朱劣切，音拙。鹹葅。

𨢅：《字彙》將遂切，音最。人名。晉有邯鄲𨢅。

醘：《集韻》克盍切，音榼。酒器。

𨢆：《五音集韻》息郞切，音桑。《玉篇》乳酒也。

䤉：《唐韻》迷必切《集韻》《韻會》覓畢切，𠀤音蜜。《說文》㱃酒俱盡也。又《玉篇》𨡭，䤅也。或作𨢡。《博雅》䤉，醬也。又《集韻》莫筆切，音密。又簿必切，音邲。又壁吉切，音必。義𠀤同。

醙：《正字通》俗䤇字。

醚：《玉篇》莫夷切，音彌。醉也。

𨢇：《集韻》力救切，音溜。酒名。

𨢈：《字彙》侯旰切，音翰。淸酒也。

䤊：《唐韻》而容切《集韻》如容切，𠀤音茸。《說文》酒也。又《集韻》一曰酒重釀者。又《集韻》女利切，音膩。《字林》重釀也。或作䣵。

𨢉：《集韻》五對切，音磑。醉貌。

醛：《集韻》測劣切，音𣀔。酒味變也。

𨢊：《唐韻》莫紅切《集韻》謨蓬切，𠀤音蒙。《說文》𥶶生衣也。《集韻》或作䤓，通作䴿。又䵆。

𨢋：《廣韻》《集韻》𠀤胡谷切，音縠。濁酒。又《正字通》楊愼曰：官有憒憒於臨事，士有藐藐於臨文，世目爲𨢋濁蟲。

𨢌：《唐韻》郞擊切《集韻》狼狄切，𠀤音歷。《說文》䣺也。《玉篇》下酒。《廣韻》漉酒。《集韻》或作𨣷。

醜：〔古文〕媿𥆞《唐韻》《集韻》《韻會》《正韻》𠀤齒九切，犨上聲。《說文》可惡也。《詩·小雅》日有食之，亦孔之醜。《傳》醜，惡也。《左傳·文十八年》醜類惡物。《註》醜，亦惡也。《前漢·項羽紀》項王爲天下宰不平，今盡王故王於醜地。又《釋名》臭也，如臭穢也。又惡之也。《左傳·昭二十八年》惡直醜正，實蕃有徒。《史記·殷本紀》伊尹去湯適夏，旣醜有夏，復歸於亳。又相惡也。《戰國策》又身自醜於秦。《註》自醜於秦，與秦惡也。又羞也。《史記·魏世家》以羞先君宗廟社稷，寡人甚醜之。又《韓非傳》在知飾所說之所敬，而滅其所醜。《註》索隱曰：謂人主有所避諱而醜之，游說者當滅其事端而不言也。又貌惡也。《前漢·五行志》或形貌醜惡，亦是也。《淮南子·說山訓》不求美，又不求醜，則無美無醜矣。又類也。《易·漸卦》夫征不復，離羣醜也。《疏》醜，類也。《孟子》地醜德齊。又衆也。《詩·小雅》執訊獲醜。《箋》醜，衆也。《左傳·定四年》將其醜類。《註》醜，衆也。又比也。《禮·學記》古之學者比物醜類。《註》醜，猶比也。又《揚子·方言》醜，同也。東齊曰醜。又山名。《山海經》崑崙之丘，洋水出焉而西南流，注于醜塗之水。《註》醜塗，亦山名也。又《禮·内則》鼈去醜。《註》醜，謂鼈竅也。又姓。《後漢·袁術傳》有醜長。又複姓。《西秦錄》有下將軍醜門于第。又《諡法》怙威肆行曰醜。《晉書·何曾傳》曾驕奢過度，宜諡繆醜。又《韻補》叶敞呂切，音杵。《易林》東家中女，嫫母敢醜。三十無家，媒自勞苦。《集韻》或作魗。

𨢍：《廣韻》同嗜。

醝：《集韻》《韻會》《正韻》𠀤才何切，音𪉵。《玉篇》白酒也。《周禮·天官·酒正·酇白釋文》卽今之白醝酒也。《張華·輕薄篇》蒼梧竹葉淸，宜城九醞醝。《集韻》通作酇。又《集韻》此我切，音瑳。山醝，栗名。

𨢎：《集韻》莫狄切，音覛。乾酪也。或作𨣯。

醞：《唐韻》《正韻》於問切《集韻》《韻會》紆問切，𠀤音慍。《說文》釀也。《玉篇》釀酒也。《張衡·南都賦》酒則九醞甘醴，十旬兼淸。《註》九醞、十旬，皆以釀法名酒也。《王僧達·答顏延年詩》春醞時獻斟。又《正韻》醞藉含蓄。《前漢·薛廣德傳》廣德爲人溫雅有醞藉。《註》師古曰：醞，言如醞釀也。《北史·崔瞻傳》自太保以後重吏事，謂容止醞藉者爲潦倒，瞻終不攺。又《集韻》通作溫。《詩·小雅》飮酒溫克。《箋》猶能醞藉自持以勝。《陸德明·音義》溫去聲。《禮·禮器》溫之至也。《註》爲溫藉，溫與醞通。又《廣韻》於粉切《集韻》委隕切《韻會》《正韻》委粉切，𠀤音惲。義同。

𨢏：《集韻》同𦙫。

醟：《廣韻》《集韻》《韻會》《正韻》𠀤爲命切，音詠。《說文》䣱也。《徐曰》酒失也。《玉篇》酗也。《韻會》小人飮酒，一醉日富。以飮酒爲榮也，故从。《抱朴子·論僊卷》酗醟者，不可非杜儀之爲酒。《梁武帝檄》淫酗醟肆，酣歌壚邸。又《字彙補》貝名。《相貝經》有醟貝。又《廣韻》休正切《集韻》虛政切，𠀤音夐。義同。又《韻會》《正韻》𠀤于營切，音榮。《前漢·景十三王敘傳贊》魯恭館室，江都訬輕。趙敬險詖，中山淫醟。《註》師古讀合韻，音榮。

𨢐：《廣韻》博旁切，音幫。加杯上酒。

醠：《唐韻》烏浪切《集韻》《韻會》《正韻》於浪切，𠀤音盎。《說文》濁酒也。又《廣韻》烏朗切《集韻》《韻會》倚朗切《正韻》於黨切，𠀤音坱。義同。《類篇》或作𨠗。

醡：《廣韻》側架切《集韻》《正韻》側駕切《韻會》側嫁切，𠀤音詐。《廣韻》壓酒具也。《集韻》酒𥂖也。又《證俗文》打油具。又《集韻》側賣切，音債。義同。《集韻》或作𨣮。𨣮字原誤从乍，不从窄作。

醢：《唐韻》《正韻》呼攺切《集韻》許亥切，𠀤音海。《說文》肉𤖕也。《詩·大雅》醓醢以薦。《疏》醢，肉汁也。《禮·曲禮》毋歠醢。《疏》醢，肉醬也。醬宜鹹，客若歠之，則是醬淡也。《周禮·天官》醢人掌四豆之實，醓醢、蠃醢、蠯醢、蜃蚳醢、兔醢、魚醢、鴈醢。《註》凡作醢者，必先膊乾其肉，乃後莝之，雜以粱麴及鹽，漬以美酒，塗置甁中，百日則成。鄭司農曰：無骨曰醢。又烹也。《史記·魯仲連傳》吾將使秦王烹醢梁王。《前漢·班固敘傳》然卒潤鑊伏質，亨醢分裂。又《韻補》叶虎李切，音喜。《楚辭·九章》忠不必用兮，賢不必以。伍子逢殃兮，比干葅醢。

𨢑：《字彙補》音未詳。𨢑磧，地名。《新五代史》自仲雲界西始涉𨢑磧，無水，掘地得濕沙，置之胷以止渴。◎按卽鹻字之譌。

䤋：《集韻》乙六切，音彧。面黃色。

𨢒：《字彙補》音醫。酒也。《周禮·天官·膳夫·飮用六淸註》六淸：水漿醴䣼𨢒酏。

𨢡：《唐韻》《集韻》𠀤蒲計切，音薜。《說文》擣楡𤖕也。《集韻》或作𨡕。

𨢢：《字彙》莫胡切，音模。䣯𨢢，美漿。

𨢣：《正字通》呼孔切，烘上聲。《王延壽·王孫賦》𨢣陋䣱以迷醉。《註》著酒顚頓狀。

𨢤：《正字通》𨢋字之譌。

䤍：《廣韻》莫兮切《集韻》緜批切，𠀤音迷。《廣韻》醭䤍，醬上白也。《集韻》白生醬酢上。又《集韻》謨官切，音瞞。義同。《集韻》亦作𨢥。

𨢥：《集韻》同䤍。

𨢦：《廣韻》《集韻》𠀤所賣切，音曬。簀酒。又《集韻》側駕切，音詐。酒𥂖也。與醡同。又《集韻》側賣切，音債。義同。

𨢧：《正字通》醡字之譌。

醥：《廣韻》敷沼切《集韻》匹沼切《正韻》普沼切，𠀤音縹。《集韻》酒淸謂之醥。《左思·蜀都賦》觴以淸醥，鮮以紫鱗。

𨢨：《字彙》𨡮本字。

醦：《廣韻》《集韻》𠀤所斬切，音摻。醋味。《博雅》醦，酢也。又《廣韻》初朕切《集韻》楚錦切，𠀤音墋。義同。又《廣韻》醉甚。又《集韻》初斂切，音䤘。酢貌。

醧：《唐韻》《集韻》𠀤依據切，音𩜈。《說文》私燕飮也。《玉篇》私也。《左思·魏都賦》愔愔醧讌，酣湑無譁。《註》韓詩云：賔爾籩豆，飮酒之醧。能者飮，不能者已謂之醧。又《廣韻》《集韻》𠀤烏侯切，音謳。義同。又《集韻》於侯切，音漚。酒味和。

𨢩：《集韻》同觴。《禮·投壺》行觴。《釋文》觴或作𨢩。

醨：《唐韻》呂支切《集韻》《韻會》鄰知切《正韻》鄰溪切，𠀤音離。《說文》簿酒也。《楚辭·漁父》衆人皆醉，何不餔其糟而歠其醨。《抱朴子·名實卷》醨酪專灌於圓丘。又《韻會》通作漓。今俗用爲醇漓字。

𨢪：《玉篇》士孝切，巢去聲。醉𨢪也。

醩：《玉篇》籀文糟字。《前漢·食貨志》魯匡言酒酤法：一斛之平除米麴本價，計其利而什分之，以其七入官，其三及醩酨灰炭給工器薪樵之費。

醪：《唐韻》魯刀切《集韻》《韻會》郞刀切，𠀤音勞。《說文》汁滓酒也。《廣韻》濁酒。《史記·袁盎傳》乃悉以其裝齎，置二石醇醪。《張華·輕薄篇》浮醪隨觴轉，素蟻自跳波。又地名。《寰宇記》會稽縣西三里有投醪河。

𨢫：《說文》醻本字。

醫：《唐韻》《韻會》於其切《正韻》於宜切，𠀤音翳。《說文》治病工也。《禮·曲禮》醫不三世，不服其藥。《史記·扁鵲傳》爲醫或在齊，或在趙。又官名。《周禮·天官》醫師掌醫之政令，聚毒藥以供醫事。註醫師，衆醫之長也。《後漢·百官志》太醫令一人六百石。《註》掌諸醫。又蟲名。《崔豹·古今注》蝘蜓，一名蛇醫。又《集韻》或作毉。《後漢·郭玉傳》毉之爲言意也。又《集韻》《正韻》𠀤隱綺切，音倚。《韻會》飮也。《五音集韻》梅漿也。《周禮·天官·酒正》辨四飮之物，二曰醫。《註》醴濁釀酏爲之則少淸矣。又《集韻》或作醷，亦作臆。《周禮·天官·酒正註》鄭司農說，《內則》漿水臆，醫與臆音亦相似，文字不同，記之者各異耳。此皆一物。《釋文》醷，本又作臆。又《集韻》壹計切，音医。《周禮·六飮》一曰醫。徐仙民讀。考證：〔《周禮·天官》醫師。《註》醫師，衆醫之長。《疏》掌醫之政令，聚毒藥以供醫事。〕謹照原文改醫師掌醫之政令，聚毒藥以供醫事。註醫師，衆醫之長也。

𨢬：《正字通》同酴。

𨢭：《集韻》與酥同。

𨢮：《唐韻》陟離切《集韻》珍離切，𠀤音知。《說文》酒也。或作䣽。

醬：〔古文〕𨟻《廣韻》《正韻》子亮切《韻會》卽亮切，𠀤音將。《說文》醢也。《韻會》醢，肉醬也。又豉醬。又菜茹亦謂之醬。《正字通》麥麪米豆皆可罨黃，加鹽曝之成醬。《禮·曲禮》醯醬處內。《周禮·天官·膳夫》醬用百有二十罋。《註》醬，謂醯醢也。《史記·西南夷傳》南越食蒙蜀枸醬。《註》劉德云：枸樹如桑，其椹長二三寸，味酢，取其實以爲醬。《枚乗·七發》熊蹯之臑，芍藥之醬。《說文》本作𤖕。

𨢯：《集韻》乃玷切，音淰。消也。又奴店切，音念。義同。

𨢰：《說文長箋》與𨢮同。

𨢽：《玉篇》古文酸字。註詳七畫。

𨢾：《正字通》俗醹字。

䤎：《唐韻》居律切《集韻》訣律切，𠀤音橘。《說文》醬也。又《集韻》其律切，音繘。又其述切，音屈。義𠀤同。又《集韻》古穴切，音玦。蚌醬。

䤏：《廣韻》符鄙切《集韻》部鄙切，𠀤音否。覆也。又《玉篇》酒色。

醭：《廣韻》《集韻》普木切《正韻》普卜切，𠀤音攴。《廣韻》醋生白醭。《集韻》酒上白。又《五音集韻》博木切，音卜。義同。

䤐：《唐韻》《集韻》𠀤子朕切，音浸。《說文》歃酒也。又《廣韻》小甜。《博雅》䤐，美也。又《廣韻》《集韻》𠀤七稔切，侵去聲。義同。

䤑：《廣韻》烏浪切《集韻》烏曠切，𠀤音㳹。醱䤑，酒。

𨢿：《字彙》都艱切，音單。𨢿𨣃，濁酒也。

𨣀：《五音集韻》盧鳥切，音了。酒淸。

𨣁：《五音集韻》旨善切，音𥊳。苦酒也。

䤒：《廣韻》《集韻》𠀤其旣切，幾去聲。《廣韻》秫酒名。又《集韻》沐酒也。謂旣沐飮酒。又《集韻》舉豈切，音穖。酒浮也。

𨣂：《集韻》古勇切，音拱。鹹菹。

醮：《唐韻》《集韻》𠀤子肖切，音釂。《博雅》醮，祭也。《前漢·郊祀志》或言益州有金馬碧雞之神，可醮祭而致。又《說文》冠娶禮祭。《禮·冠義》醮於客位。《疏》酌而無酬酢曰醮。又《昏義》父親醮子而命之迎，男先於女也。《註》父醮酌子命往迎婦，以男當倡導其女也。又盡也。《爾雅·釋水》水醮曰厬。《疏》醮，盡也。《荀子·禮論篇》利爵之不醮也。《註》謂祭祀告利成，其爵不卒奠於筵前也。又《正字通》凡僧道設壇祈禱曰醮。《張端義·貴耳集》徽考寶籙宮設醮，一日親臨之，道士伏章久乃起。上問故，對曰：適至上帝所，値奎宿奏事，畢，章始達。上問奎宿何神。曰：本朝蘇軾。是後謗議者言皆不入，雖道流之說出于戃怳，然不爲無補也。又《五音集韻》昨焦切，音樵。與憔同。《莊子·盜跖篇》滿心戚醮。《註》醮，卒也。

𨣃：《字彙》郞刀切，音勞。濁酒也。

𨣄：《字彙》呼瓜切，音華。醇𨣄，酒。

𨣅：《集韻》楚快切，音嘬。醬也。

醯：《廣韻》呼雞切《集韻》馨奚切《韻會》《正韻》馨夷切，𠀤音橀。《說文》酸也。《玉篇》酸味也。《廣韻》酢味也。《禮·曲禮》醯醬處內。《史記·貨殖傳》醯醬千𤬪。又《釋名》醢多汁者曰醯。醯，瀋也。宋、魯人皆謂汁爲瀋。又《揚子·方言》徯醯，危也。東齊槣物而危謂之徯醯。又蟲名。《列子·天瑞篇》醯雞生乎酒。《字彙補》蠛蠓，蟲。一名醯雞。

𨣆：《廣韻》與九切，音酉。酒也。

𨣇：《廣韻》古莧切《集韻》居莧切，𠀤音襇。醎也。又《五音集韻》古限切，音𥳑。義同。

醰：《唐韻》《集韻》𠀤徒紺切，音瞫。《說文》酒味苦也。又《玉篇》酒味不長也。又《集韻》《韻會》徒南切《正韻》徒含切，𠀤音覃。《集韻》厚味也。《韻會》甜也。《王褒·洞簫賦》良醰醰而有味。《釋文》醰，徒南切。《註》醰、甜同。長味也。又《正韻》醇也。《左思·魏都賦》宅心醰粹。《釋文》醰，徒南切。《註》美也。又《廣韻》《集韻》《韻會》《正韻》𠀤徒感切，音禫。義同。

醱：《韻會》北末切，音撥。酘謂之醱。《李白詩》恰似蒲萄初醱醅。《類篇》亦作𨡩。

𨣈：《字彙補》音未詳。《劉邵·人物志》鹹而不𨢑，淡而不𨣈。

𨣖：《正字通》俗醽字。

𨣗：《字彙》胡谷切，音斛。濁酒。

𨣘：《廣韻》莫紅切《集韻》謨蓬切，𠀤音蒙。濁酒也。或作𨡵。

醲：《唐韻》女容切《集韻》《韻會》尼容切，𠀤音濃。《說文》厚酒也。《廣韻》醇酒。《淮南子·主術訓》肥醲甘脃，非不美也。《張衡·七辯》蒲陶醲〈酉盧〉。又與濃同。《後漢·馬援傳》明主醲于用賞，約于用𠛬。《杜篤·祓禊賦》浮棗絳水，酹酒醲川。又《集韻》濃江切，音䁸。義同。

醳：《廣韻》羊益切《集韻》《韻會》《正韻》夷益切，𠀤音睪。《廣韻》苦酒。《集韻》一曰醇酒也。《周禮·天官·酒正·一曰事酒註》事酒，今之醳酒也。《疏》事酒，冬釀春成，以漢之醳酒况之。《左思·魏都賦》有醳順時。又《史記·淮隂侯傳》百里之內，牛酒日至，以饗士大夫、醳兵。《註》謂以酒食養兵士。又或作澤。《禮·郊特牲·舊澤之酒也註》澤，讀爲醳。舊醳之酒，謂昔酒也。又《集韻》思積切，音昔。義同。又《集韻》施隻切，音釋。淸也。又古文釋字。《戰國策》王欲醳臣專任所善，則臣請歸醳事。《史記·張儀傳》共執張儀，掠笞數百，不服，醳之。《註》索隱曰：醳，古釋字。

醴：《唐韻》盧啓切《集韻》《韻會》里弟切《正韻》良以切，𠀤音禮。《說文》酒一宿𦏧也。《玉篇》甜酒也。《釋名》醴，禮也。釀之一宿而成，醴有酒味而已也。《詩·小雅》且以酌醴。《傳》饗醴，天子之飮酒也。《詩詁》酒之甘濁而不泲者。《周禮·天官·酒正》辨五齊之名，二曰醴齊。《註》醴，猶體也。成而滓汁相將，如今恬酒。《前漢·楚元王傳》元王每置酒，常爲穆生設醴。《註》師古曰：醴，甘酒也。少𩍔多米，一宿而熟。又《廣韻》醴泉，美泉也。狀如醴酒，可養老。《爾雅·釋天》甘雨時降，萬物以嘉，謂之醴泉。《禮·禮運》故天降膏露，地出醴泉。又《正字通》木醴。《建康實錄》𨻰末，覆舟山、蔣山松栢林冬日常出木醴，後主以爲甘露。又縣名。《史記·惠景閒侯者年表》醴陵侯越。《註》縣名，屬長沙。《廣韻》醴泉縣，屬京兆府，本漢谷口縣也，屬馮翊。至後魏置寧夷縣，隋攺醴泉，因周醴泉宮得名。《韻會》唐置乾州，宋攺醴州，因醴泉縣名。又灃水，亦作醴。《楚辭·九歌》沅有芷兮醴有蘭。《史記·夏本紀》又東至于醴。《註》索隱曰：騷人所歌，濯余佩于醴浦，醴卽灃水也。又《字彙補》與禮通。《禮·內則》世子生，宰醴負子，賜之束帛。《註》醴當爲禮。考證：〔《爾雅·釋四時》甘雨時降，萬物以嘉，謂之醴泉。〕謹照原書釋四時改釋天。

𨣙：《字彙》疋貌切，音砲。面生氣也。

醵：《唐韻》其虐切《集韻》《韻會》《正韻》極虐切，𠀤音噱。《說文》會飮酒也。《廣韻》會錢飮酒也。《禮·禮器》曾子曰：周禮，其猶醵與。《註》合錢飮酒爲醵。《史記·貨殖傳》歲時無以祭祀，進醵飮食。《註》徐廣曰：會聚食。又《廣韻》《集韻》《韻會》其據切《正韻》居御切，𠀤音遽。又《廣韻》强魚切《集韻》《韻會》《正韻》求於切，𠀤音渠。義𠀤同。

𨣚：《集韻》旨善切，音𥊳。酒苦謂之𨣚。

醶：《唐韻》《集韻》𠀤魚窆切，音驗。《說文》酢漿也。《博雅》醶，酢也。又《廣韻》初檻切《集韻》楚檻切，𠀤音䑎。又《廣韻》力減切，音臉。《集韻》盧咸切，音壈。義𠀤同。又《集韻》虛咸切，音㰹。鹵味。

醷：《廣韻》於力切《集韻》《韻會》乙力切《正韻》伊昔切，𠀤音億。《廣韻》濁漿也。《集韻》釀醴𨠑爲漿也。《禮·內則》或以酏爲醴，黍酏、漿水、醷濫。《註》醷，梅漿也。《釋文》本又作臆。又《廣韻》於擬切《集韻》隱已切《正韻》隱綺切，𠀤音譩。義同。又《正韻》烏懈切，音隘。《莊子·知北遊》生者喑醷物也。《註》醷，於界反。喑醷，聚氣貌。又《正韻》他感切，音醓。義同。

𨣛：《五音集韻》市羊切，音常。甞味。

𨣜：《六書統》與醡同。

𨣝：《集韻》古禫切，音感。𪊄味。或作𨣝。

𨣦：《廣韻》徐呂切《集韻》象呂切，𠀤音敘。《玉篇》美貌。《廣韻》酒之美也。《集韻》本作藇。又《集韻》演女切，音與。義同。

䤓：《集韻》謨蓬切，音蒙。《說文》𥶶生衣也。又《玉篇》細屑也。

𨣧：《集韻》《韻會》《正韻》𠀤才詣切，音嚌。《玉篇》酒五𨣧之名。又《博雅》𨣧，醬也。《正韻》鹹也。通作齊。

䤔：《唐韻》慈冉切《集韻》疾染切，𠀤音漸。《玉篇》䤔䣸，味薄也。又《集韻》一曰醬也。又《集韻》子敢切，音䭕。義同。

醹：《唐韻》而主切《集韻》《韻會》繠主切《正韻》忍與切，𠀤音乳。《說文》厚酒也。《詩·大雅》酒醴維醹。《傳》醹，厚也。又《廣韻》人朱切《集韻》《韻會》汝朱切《正韻》人余切，𠀤音儒。又《集韻》尼主切，音檽。義𠀤同。

醺：《廣韻》《集韻》《韻會》《正韻》𠀤許云切，音薰。《說文》醉也。《徐曰》飮有酒氣熏熏然。《玉篇》醉也。醺醺，和悅貌。又《韻會》通作熏。《詩·大雅》公尸來止熏熏。

𨣨：《唐韻》《集韻》𠀤盧𦗪切，音濫。《說文》泛齊行酒也。《廣韻》𨣨𨢩。又《集韻》魯敢切，音覽。義同。

醻：《廣韻》市流切《集韻》《韻會》時流切，𠀤音讎。《說文》主人進客也。本作𨢫，今文作醻。《玉篇》同酬。《詩·小雅》鐘鼓旣設，一朝醻之。《傳》醻，報也。《箋》醻，猶厚也，勸也。《詩詁》主人進酒於客曰獻，客答主人曰酢，主復酌賔曰醻。又《小雅》君子有酒，酌言醻之。《傳》醻，道飮也。《箋》主人旣卒酢爵，又酌自飮，卒爵，復酌進賔，猶今俗之勸酒。《疏》欲以醻賔，而先自飮以導之，此舉醻之初，其實飮訖進酒於賔，乃謂之醻。又《廣韻》周也。又《集韻》承呪切，音授。報也。又大到切，音導。美酒名。又《韻補》叶常如切，音殊。《柳宗元·饒娥𥓓辭》懿兹德女，家世不儒。奇行特出，神道莫醻。

𨣩：《字彙補》才何切，坐平聲。《博雅》𨣩，鹹也。

𨣪：《五音集韻》籀文酸字。

䤕：《集韻》黑各切，音𦞦。醋也。又黑角切，音㕰。義同。又《字彙補》苦酒也。見醫書。

𨣮：《集韻》與醡同。

䤖：《集韻》《韻會》薄報切《正韻》蒲報切，𠀤音暴。《玉篇》酒名。《集韻》一宿酒也。

𨣯：《集韻》莫狄切，音覛。𨣯𨣰，乾酪。或作𨢎。

𨣰：《集韻》與䤙同。

𨣱：《廣韻》莫撥切《集韻》莫葛切，𠀤音末。《字林》醬也。又《集韻》莫結切，音蔑。又莫八切，音㑻。義𠀤同。

𨣲：《正字通》俗䤘字。

𨣳：《集韻》醇古作𨣳。註詳九畫。

𨣶：《說文》醇本字。

醼：《廣韻》同宴。

𨣷：《集韻》狼狄切，音歷。《五音集韻》下酒也。

𨣸：《五音集韻》盧敢切，音覽。醋味也。

𨣹：《五音集韻》籀文糟字。

𨣺：《集韻》與酥同。

𨣻：《廣韻》一鹽切，音懕。含怒。

𨣼：《廣韻》倉紅切《集韻》麤叢切，𠀤音悤。𨣼䤓，濁酒。與𨡮同。

醽：《廣韻》《集韻》《韻會》郞丁切《正韻》離呈切，𠀤音靈。《玉篇》淥酒也。《集韻》湘東美酒。《抱朴子·嘉遁卷》寒泉旨於醽醁。《潘尼·應令詩》羽觴飛醽醁，芳饌備奇珍。《集韻》或作𨤍。亦作𨣖、𨠎。通作酃。

䤗：《唐韻》古禫切，音感。《說文》酒味淫也。又《五音集韻》徒紺切，音醰。義同。

醾：《集韻》《韻會》《正韻》𠀤忙皮切，音糜。《集韻》酴醾，酒名。一曰麥酒不去滓而飮。《增韻》重釀酒。或作𨣿、醾。又花名。《歲時記》本酒名，以花色似，故名。《六書故》或謂取其芬以漬酒。亦作荼𧃲。

醿：《集韻》同醾。

釀：《唐韻》《集韻》女亮切《韻會》汝亮切《正韻》魚向切，𠀤音𥽬。《說文》醞也。作酒曰釀。《廣韻》醞酒也。《史記·孟嘗君傳》乃多釀酒買肥牛。《貨殖傳》通邑大都酤一歲千釀。《前漢·食貨志》一釀用麤米二斛，麴一斛，得成酒六斛六斗。又《增韻》後人因謂酒爲釀。《世說新語》劉惔曰：見何次道飮，令人欲傾家釀。又《禮·內則》鶉羹、雞羹、鴽，釀之蓼。《註》釀謂切雜之也。

𨣾：《集韻》緜批切，音迷。麴蘖謂之𨣾。

䤘：《唐韻》初減切《集韻》楚減切，𠀤音䑎。《說文》酢也。《廣韻》酢味。又《廣韻》《集韻》𠀤七漸切，音塹。又《集韻》初斂切，音䑎。義𠀤同。或作醦。

𨣿：《集韻》同醾。

釁：《唐韻》虛振切《集韻》許愼切《韻會》許刃切，𠀤興去聲。《說文》血祭也。象祭竈也。《廣韻》牲血塗器祭也。《禮·月令》孟冬之月，命大史釁龜筴。《疏》謂殺牲以血塗釁其龜及筴。又《雜記》成廟則釁之。《疏》謂宗廟初成，則殺牲取血以釁之，尊而神之也。《史記·高祖紀》祭蚩尤於沛庭而釁鼓。《註》釁，祭也。殺牲以血塗鼓曰釁。又罪也。《左傳·宣十二年》觀釁而動。《註》釁，罪也。又瑕也。《左傳·桓八年》讐有釁，不可失也。《註》釁，瑕隙也。《史記·李斯傳》成大功者，在因瑕釁而遂忍之。《註》索隱曰：言因諸侯有瑕釁，則忍心而剪除也。又兆也。《魯語》若鮑氏有釁，吾不圖矣。《註》釁，兆也。《陸機·答賈長淵詩》天厭霸德，黃祚告釁。又塗也。一曰熏也。《齊語》比至，三釁三浴之。《註》以香塗身曰釁。《周禮·春官·肆師》共其釁鬯。《註》以鬯塗尸，使之香美也。《周禮·春官》女巫掌歲時祓除釁浴。《註》釁浴，謂以香薰草藥沐浴。《前漢·賈誼傳》釁面吞炭。《註》漆面以易貌。一曰熏也，以毒熏入之。又動也。《左傳·襄二十六年》夫小人之性釁於勇。《註》釁，動也。又《爾雅·釋獸》獸曰釁。《疏》獸之自奮迅動作名釁。又姓。《正字通》周有釁夏。又《正字通》通作舋。《韓非子》旣蓄王資而承敵國之舋。《前漢·高帝紀》乗舋而運。又或作衅。《禮·樂記》車甲衅而藏之府庫。《註》衅，釁字也。包干戈以虎皮，明能以武服兵也。又或作興。《禮·禮器》旣興器用幣。《註》興，當爲釁字之誤。考證：〔《禮·樂記》車甲衅而藏之武庫。〕謹照原文武庫改府庫。

釂：《唐韻》《正韻》𠀤子肖切，音醮。《說文》㱃酒盡也。《博雅》釂，盡也。《禮·曲禮》長者舉未釂，少者不敢飮。《註》盡爵曰釂。《前漢·游俠傳》郭解𡛷子負解之勢，與人飮，使之釂，非其任，强灌之。《註》盡爵曰釂。其人不飮而使盡爵，乃强灌之。《張協·七命》酒駕芳軒，千鍾電釂。又《韻補》叶卽略切，音爵。《班固·西都賦》陳輕騎以行炰，騰酒車以斟酌。割鮮野食，舉烽命釂。考證：〔《班固·西都賦》陣輕騎以爲炰，騰酒車以斟酌。割鮮飮食，舉烽命釂。〕謹照原文陣改陳。爲改行。飲改野。

釃：《唐韻》《集韻》《韻會》所綺切《正韻》想里切，𠀤音躧。《說文》下酒也。《徐曰》釃，猶籭取之也。《詩·小雅》釃酒有藇。《傳》以筐曰釃，以藪曰湑。《釋文》謂以篚𥂖酒。《前漢·馬援傳》擊牛釃酒。又《廣韻》分也。《前漢·溝洫志》乃釃二渠以引其河。《註》孟康曰：釃，分也。分其流，泄其怒也。《劉向·說苑》禹釃五湖而定東海。又或作厮。《唐書·高士廉傳》附故渠，厮引旁出。又《廣韻》所宜切《集韻》《韻會》山宜切，𠀤音欐。又《廣韻》所葅切《集韻》《韻會》山於切，𠀤音疏。又《集韻》所寄切，徙去聲。義𠀤同。又《五音集韻》呂支切，音離。以水䍤醩。

釄：《集韻》同醾。

𨤅：《正字通》同醯。《六書統》酸味液也。

釅：《廣韻》《正韻》魚欠切《集韻》魚窆切《韻會》疑窆切，𠀤音驗。《說文》本作醶。酢漿也。《廣韻》酒醋味厚。《增韻》醲也。

𨤇：《集韻》䤇古作𨤇。註詳九畫。

䤙：《廣韻》郞擊切《集韻》狼狄切，𠀤音歷。《廣韻》䤙𨢎，酪滓。又《集韻》憐題切，音黎。又里弟切，音禮。義𠀤同。

𨤊：《說文長箋》同釂。

𨤍：《正字通》俗醽字。

