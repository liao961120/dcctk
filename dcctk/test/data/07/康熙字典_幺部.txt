幺：《唐韻》《集韻》於堯切。《韻會》《正韻》伊堯切，𠀤音邀。《說文》幺，小也。象子初生之形。《徐鉉曰》象纔有形質。《前漢·食貨志》徑七分重三銖曰幺錢。《註》師古曰：幺，小也。《陸機·文賦》猶弦幺而𡽪急。《註》幺，小也。又《通俗文》不長曰幺。細小曰麽。《班彪·王命論》幺麽尚不及數子。又《爾雅·釋獸》幺幼。《註》豕最後生者，俗呼爲幺豚。又幺鳳，小鳥名。《蘇軾·梅花詞》倒掛綠毛幺鳳。又六幺，曲名。《琵琶錄》綠腰，卽錄要也。本自樂工進曲，上令錄出要者，乃以爲名。後轉呼綠腰。又訛爲六幺也。《樂譜》琵琶曲有六幺。唐僧善本彈六幺曲，下撥一聲如雷發，妙絕入神。《白居易·琵琶引》先爲霓裳後六幺。又姓。《萬姓統譜》弘治中有幺謙，湯隂人，爲通州訓導。俗作么。

幻：〔古文〕㕕《集韻》胡慣切，音患。《說文》从反予，相詐惑也。《書·無逸》民無或胥，譸張爲幻。又《廣韻》化也。《金剛經》一切有爲法，如夢幻泡影。又《增韻》幻，妖術也。或作眩。《前漢·張騫傳》犛靬眩人。《註》眩，讀與幻同。卽今吞刀吐火，植瓜種樹，屠人截馬之類皆是也。又《唐韻》《集韻》𠀤胡辨切，音莧。義同。又叶熒絹切，音院。《陸機·刻漏賦》來像神造，去猶鬼幻。因勢相引，來靈自薦。

𢆯：《玉篇》𢆯，今文𤣥。註詳部首。又《說文》古文糸字。註詳部首。

幼：〔古文〕𠣎《唐韻》《集韻》《韻會》《正韻》𠀤伊謬切，憂去聲。《爾雅·釋言》幼，穉也。《釋名》幼，少也。言生日少也。《禮·曲禮》人生十年曰幼學。《疏》幼者，自始生至十九時。故檀弓云：幼名者，三月爲名稱幼。冠禮云：棄爾幼志，是十九以前爲幼。喪服傳云：子幼。鄭康成云：十五以下。今云：十年曰幼學，是十歲而就業也。又慈幼也。《孟子》幼吾幼，以及人之幼。《註》幼，猶愛也。又王莽錢名。《前漢·食貨志》徑八分，重五銖曰幼錢，直二十。又《集韻》乙六切，音郁。義同。又《集韻》一笑切，音要。幼𦕈，精微也。《前漢·元帝紀贊》窮極幼𦕈。《註》幼，讀曰要。《司馬相如·長門賦》聲幼妙而復揚。又與拗通。《集韻》袎或作幼。

𢆲：《字彙補》與幼同。《皇甫君𥓓》𢆲挺雕龍之采。

𢆶：《唐韻》《集韻》𠀤於虯切，音幽。《說文》𢆶微也。《廣韻》微小也。《元包經》俶幺𢆶，卒飄飍。《傳》俶幺𢆶，始於細微也。卒飄飍，終能强盛也。又《集韻》兹古作𢆶。註詳𤣥部五畫。

𢆷：《玉篇》乙肖切《集韻》一笑切，𠀤邀去聲。《玉篇》𢆷尫，小貌也。又《類篇》於喬切，音邀。義同。又與妙通。《集韻》妙或作𢆷。○按《字彙》𢆷音腰，急戾也。據《說文》當作𢆽，从弦省。𢆷小意，从幺。自是二字，《類篇》𢆽載弦部，紗載幺部是也。今載𢆷字於此，另附𢆽字於後。

𢆸：《集韻》悲萌切，音繃。繩以直物。通作絣。

𢆻：《集韻》幾古作𢆻。註詳九畫。

𢆼：《集韻》幾古作𢆼。註詳九畫。

𢆽：《唐韻》於霄切《集韻》《韻會》《正韻》伊堯切，𠀤音邀。《說文》急戾也。又《集韻》一笑切，邀去聲。義同。又《集韻》一兆切，音窈。𢆽𢇋，理絲未成絇急綟也。

𢆿：《集韻》緦古作𢆿。註詳糸部九畫。○按《說文》本作𢇆。从絲省。《字彙》沿《集韻》而誤也。

幽：《唐韻》《集韻》於虯切《韻會》幺虯切《正韻》於尤切，𠀤音呦。《說文》幽隱也。《易·履卦》幽人貞吉。《疏》幽隱之人，守道貞吉。《禮·儒行》幽居而不淫。《疏》君子雖復隱處，常自修整不傾邪也。《後漢·章帝章和元年詔》光照六幽。《註》謂六合幽隱之處也。又《爾雅·釋詁》幽，微也。《疏》幽者，深微也。《史記·樂書》極幽而不隱。又《玉篇》幽，深遠也。《易·繫辭》无有遠近幽深。《疏》言易之告人，无問遠之與近，及幽邃深遠之處，皆告之也。《詩·小雅》幽幽南山。《註》幽幽，深遠也。又《玉篇》幽，不明。《正韻》幽，闇也。《書·舜典》黜陟幽明。《註》黜退其幽者，升進其明者。《禮·檀弓》望反諸幽，求諸鬼神之道也。《註》鬼神處幽闇。又《正韻》幽，囚也。《史記·太史公自序》幽於縲紲。《楊惲報孫會宗書》身幽北闕。又州名。《書·舜典》肇十有二州。《傳》禹治水之後，舜分冀州爲幽州幷州。《爾雅·釋地》燕曰幽州。《疏》燕其氣深要，厥性剽疾，故曰幽。幽，要也。又地名。《左傳·莊十六年》同盟于幽。《註》幽，宋地。又國名。《山海經》大荒之中，有思幽之國，思士不妻，思女不夫。《註》言其人直思感而氣通，無配合而生子。又姓。《廣韻》出《姓苑》。又與黝通。《集韻》黝或作幽。《禮·玉藻》一命縕紱幽衡，再命赤紱幽衡。《註》幽，讀爲黝黑之黝。又叶於交切，音窔。《道藏歌》迴舞太空嶺，六氣運重幽。我際豈能窮，使爾終不彫。又《詩·小雅》隰桑有阿，其葉有幽。旣見君子，德音孔膠。《傳》幽，黑色。考證：〔《禮·檀弓》望及諸幽，求諸鬼神之道也。〕謹照原文及改反。

𢇇：《唐韻》古還切《集韻》姑還切，𠀤音關。《說文》𢇇，織緝以糸貫杼也。又《集韻》古患切，音慣。義同。

幾：〔古文〕𢆻𢆼《唐韻》居衣切《集韻》《韻會》居希切，𠀤音機。《說文》微也。《易·繫辭》幾者，動之微吉之先見者也。《書·臯陶謨》兢兢業業，一日二日萬幾。《傳》言當戒懼萬事之微。又《說文》殆也，从𢆶，从戍。戍，兵守也。𢆶而兵守者危也。《爾雅·釋詁》幾，危也。《註》幾，猶殆也。《詩·大雅》天之降罔，維其幾矣。又《玉篇》期也。《詩·小雅》卜爾百福，如幾如式。《疏》所以與汝百種之福，其來早晚，如有期節矣，其福多少，如有法度矣。又《爾雅·釋詁》庶幾，尚也。《疏》尚，謂心所希望。《孟子》王庶幾改之。又察也。《禮·玉藻》御瞽幾聲之上下。《周禮·地官·司門》幾出入不物者。《註》不物，與衆不同。又《司關》無關門之征猶幾。《註》無租稅，猶苛察不得令姦人出入。又《韻會》將及也。《爾雅·釋詁》近也。《易·中孚》月幾望。《禮·樂記》知樂則幾於禮矣。《史記·留侯世家》幾敗乃公事。○按《爾雅》《釋文》音機，《史記索隱》音祈，《禮記》《釋文》音譏。又巨依反。《韻會》云：𠀤機祈二音，是也。又《廣韻》《集韻》《韻會》𠀤渠希切，音祈。《集韻》器之沂鄂也。《禮·郊特牲》丹漆雕幾之美。《註》幾，謂漆餙沂鄂也。《疏》雕，謂刻鏤。幾，謂沂鄂。言以丹漆雕餙之，以爲沂鄂。《釋文》幾，巨依反。又《廣韻》居狶切《集韻》《韻會》舉豈切，𠀤機上聲。《玉篇》幾幾，多也。《廣韻》幾，何也。《韻會》幾，數問多少之辭。《左傳·僖二十七年》靖諸內而敗諸外，所獲幾何。《史記·萬石君傳》少子慶爲太僕御，出，上問車中幾馬。又《韻會》未多時曰無幾。又物無多，亦曰無幾。又《廣韻》《集韻》《韻會》𠀤其旣切，祈去聲。《廣韻》幾，未已也。又《集韻》與覬通。《左傳·哀十六年》國人望君，如望歲焉，日日以幾。《註》冀君來。《史記·晉世家》無幾爲君。《註》幾，謂望也。

㡫：《唐韻》於罽切，音瘞。《說文》不成，遂急戾也。〇按《說文》本作䋵，从弦省。《字彙》沿《玉篇》而小誤也。《五音集韻》作䋵。尤誤。《說文》本作𤣨，从弦省。

𢇏：《說文》彝古作𢇏。註詳彐部十五畫。◎按《說文》載糸部，《海篇》以糸省文，同幺，附載幺部。字彙，《正字通》因之。

𢇌：《廣韻》斯氏切《集韻》想氏切，𠀤音徙。《玉篇》小也。又《玉篇》七紫切《廣韻》千禮切《集韻》淺氏切，𠀤音此。義同。《玉篇》亦作𠈈。《集韻》亦作佌。

㡭：《說文》繼，从糸，从㡭。一曰反𢇍爲繼。《莊子·至樂篇》得水則爲㡭。《音義》萬物得水土氣，乃相繼而生也。

𢇍：《說文》古文絕字。象不連體，絕二絲也。《路溫舒尚德緩𠛬書》𢇍者不可復屬。餘詳糸部六畫。

㡮：《廣韻》具迄切，音及。《玉篇》㡮，𧰙也。又《玉篇》㡮，危也。《類篇》㡮，相切近也。〇按《玉篇》一作𢇓，載𢆶部。一作㡮，載气部。而《廣韻》《類篇》但有𢇓字。蓋《玉篇》本以氣爲乞，而㡮有二義，因重出耳。《廣韻》專訓𧰙也。《類篇》專訓切近，亦非。

