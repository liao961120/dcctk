鼠：《唐韻》書呂切《集韻》《韻會》《正韻》賞呂切，𠀤音暑。《說文》穴蟲之總名也。《廣韻》鼠，小獸，善爲盜。《春秋·運斗樞》玉樞星散而爲鼠。《易·繫辭》艮爲鼠。又十二生肖之首。又水鼠。《雲僊雜志》穴水旁岸隙,似鼠而小，食菱芡魚蝦。又冰鼠。東方朔云：生北荒積冰下，皮毛柔，可爲席。又火鼠。《神異經》出西域及南海火洲山有野火鼠，人取其毛績之，號火浣布。又隂鼠。《郭璞·山海經序》隂鼠生於炎山。又耳鼠。《山海經》丹熏山有獸，狀如鼠，以其尾飛。又香鼠。《字彙》河南禹州密縣雪霽山香鼠，長寸餘，齒鬚畢具香，類麝，踰大路則死。又辟毒鼠。《西域舊圖》大秦有辟毒鼠。又天鼠。《王羲之·十七帖》天鼠膏可治耳聾。又兀兒鼠。《甘肅地志》涼州地有兀兒鼠者，似鼠，有鳥名木周兒者，似雀，常與兀兒鼠同穴而處。○按此卽《尙書》同穴之鳥鼠也。又鳥名。䖪鼠。《山海經》栒狀之山有鳥，狀如雞而鼠毛，名曰䖪鼠。又昌鼠，鯧鯸魚別名。又鼠婦，蟲名。《爾雅·釋蟲》蟠，鼠負。《註》瓮器底蟲。《疏》負作𧌈。陶註本草云：多在鼠坎中，鼠背負之。《詩·豳風》伊威在室。《毛傳》委黍也。郭璞曰：鼠𧌈之別名。𧌈，亦作婦。又馬直肉下曰輸鼠。《齊民要術》相馬法輸鼠欲方。又木名。《爾雅·釋木》楰鼠梓。《郭註》楸屬。又《本草》有鼠李。又草名。《爾雅·釋草》葝，鼠尾。《註》可以染皁。《又》𦸣鼠莞。《註》纖細似龍鬚，可爲席。又《正字通》山名。鳥鼠同穴山，在隴西首陽縣。又土色。《釋名》土赤曰鼠肝，似鼠肝色也。又憂也。《詩·小雅》鼠思泣血。亦書作癙。《小雅》癙憂以痒。又持兩端曰首鼠。《史記·灌夫傳》武安君召韓御史曰：何爲首鼠兩端。《註》首鼠，言一前一卻也。上象齒，下象腹爪尾。俗省作䑕。楰字原刻臾作㬰。考證：〔《釋名》大赤曰鼠肝，似鼠肝石也。〕謹照原文大赤改土赤。石也改色也。

𪔸：《正字通》俗鼦字。

𪔺：《字彙》而振切，音刃。鼠也。

䶂：《唐韻》之若切《集韻》職略切，𠀤音酌。《說文》胡地風鼠。又《廣韻》比敎切《集韻》《韻會》巴校切，𠀤音豹。《廣韻》鼠屬。能飛，食虎豹之物。又《廣韻》卽略切《集韻》卽約切，𠀤音爵。《廣韻》似鼠而小也。又《廣韻》都歷切《集韻》丁歷切，𠀤音的。《廣韻》鼠名。又《集韻》疾雀切，音皭。義同。

𪔻：《說文長箋》同鼨。

𪔼：《字彙補》子峻切，音駿。石鼠也。出蜀中。毛可爲筆。○按卽𪕞字之譌。

𪔽：《集韻》《類篇》𠀤淫沁切，淫去聲。《集韻》鼠名。考證：〔𠀤淫沁切，欣平聲。〕謹按欣與淫不同母，且去聲非平聲。謹照集韻改淫去聲

䶃：《唐韻》胡男切《集韻》胡南切，𠀤音含。《說文》鼠屬。又《廣韻》古南切《集韻》姑南切，𠀤音弇。《廣韻》鼠名。又《玉篇》䶃，蜥蜴也。亦作𪕛。

𪔾：《篇海》步丁切，音瓶。鼠也。

鼢：《唐韻》《正韻》房吻切《集韻》《韻會》父吻切，𠀤音憤。《說文》地行鼠，伯勞所化也。一曰鼴鼠。《爾雅·釋獸》鼢鼠。《註》地中行者。《疏》所謂犁鼠者，卽此也。又《廣韻》《集韻》𠀤符分切，音汾。《廣韻》田中鼠。又《集韻》《類篇》𠀤符問切，音𢅯。義同。一作蚡。

𪔿：《廣韻》《集韻》𠀤普木切，音撲。《玉篇》鼠也。《集韻》𪖈𪔿，鼠屬。○按字从鼠从攴。攴音撲。《字彙》从支，誤。

𪕀：《集韻》《類篇》𠀤愚袁切，音元。《集韻》鼠名。

𪕁：《篇海》直林切，音沉。水鼠名。

鼣：《廣韻》符廢切，音吠。《爾雅·釋獸》鼣鼠。《註》山海經說獸云：形如鼣鼠。《廣韻》鼠名，聲如犬吠也。

𪕂：《字彙》普木切，音撲。𪖈𪕂，鼠名。○按此亦𪔿字之譌。

𪕃：《集韻》《類篇》𠀤分房切，音方。《集韻》地鼠也。

鼤：《廣韻》《集韻》𠀤無分切，音文。《玉篇》斑尾鼠。《爾雅·釋獸》鼤鼠，鼨鼠。《註》未詳。又《廣韻》亡運切《集韻》文運切，𠀤音問。《廣韻》鼠文。

𪕄：《正字通》同鼨。

䶄：《唐韻》薄經切《集韻》旁經切，𠀤音瓶。《說文》䶄令鼠。又《廣韻》鼠子。又斑鼠也。

鼥：《集韻》《類篇》𠀤蒲撥切，音跋。《集韻》鼠肥者。《本草》李時珍曰：皮可爲裘，甚煖，濕不能透。《正字通》鼧鼥鼠，生西番山澤中，穴土爲窠，形似獺。𡗝人掘食之，蒙古人名答刺不花。唐書有鼧鼥鼠，鼧鼥言其肥也。《唐韻》𪖈鼥。音僕。扑俗譌爲土撥。本草從之，非。又《集韻》房廢切，音吠，同鼣，鼠名，其鳴如犬吠。

𪕉：《字彙》同𪕮。

𪕊：《唐韻》卽移切《集韻》將支切，𠀤音貲。《說文》鼠似雞，鼠尾。《玉篇》似雞而鼠毛，見卽大旱。又《集韻》津私切，音咨。義同。

鼦：《玉篇》古文貂字。《本草》此鼠好食栗及松皮，人呼爲栗鼠。其毛拂面如焰，朔風苦寒，人以其皮溫額，後代效之，因以金璫飾首前插貂尾，至漢因焉。《史記·貨殖傳》狐鼦裘千皮。《揚子·太𤣥經》狐鼦之毛躬之賊。○按《玉篇》从鼠从召。《字彙》亦从召，《正字通》誤从占，而訓與鼦同，不知从𪕐者乃𪕐𪕠也。傳寫之誤，今依《玉篇》攺正。

𪕋：《唐韻》力求切，音留。《說文》竹鼠也。《玉篇》似鼠而大。《埤雅》一名竹䶉。《食物本草》鼠食竹根，居土穴中，大如兔，人多食之，味如鴨。又《廣韻》力九切，音柳。義同。本作𪕚。亦作𪕢。俗作𪕋䶉，𠀤非。

鼧：《廣韻》徒何切《集韻》唐何切，𠀤音駝。《玉篇》鼠也。又《廣韻》託何切《集韻》湯何切，𠀤音佗。義同。

𪕌：《唐韻》《集韻》𠀤郞丁切，音靈。《廣雅》𪕍𪕌，鼠屬。《廣韻》𪕍𪕌，斑鼠。考證：〔《廣雅》𪕙𪕌，鼠屬。《廣韻》𪕙𪕌，班鼠。〕謹照原文两𪕙字𠀤改𪕍。

𪕍：《廣韻》古螢切《集韻》涓熒切，𠀤音扃。《玉篇》斑鼠也。

鼨：《唐韻》職戎切《集韻》《韻會》之戎切，𠀤音終。《爾雅·釋獸》鼨鼠。《註》未詳。《說文》豹文鼠也。又《集韻》徒冬切，音彤。義同。○按《爾雅》本文，鼨鼠，豹文鼮鼠。郭璞鼨註未詳，鼮註鼠文彩如豹者。許愼鼨註豹文鼠。豹文二字，或上屬，或下屬，未知孰是。

鼩：《唐韻》其俱切《集韻》《韻會》權俱切，𠀤音劬。《說文》精鼩鼠也。《爾雅·釋獸》鼩鼠。《註》小鼱鼩也。亦名𪖁鼩。

鼪：《廣韻》所庚切《集韻》《韻會》《正韻》師庚切，𠀤音生。《正韻》飛生鼠。《爾雅·釋獸》《註》江東呼鼬鼠爲鼪，能啖鼠。俗呼鼠狼。《埤雅》今栗鼠似之，蒼黑而小，取其毫與尾，可以製筆。世所謂鼠鬚栗尾者也。《莊子·徐無鬼》逃空虚者，藜藋柱乎鼪鼬之逕。又《集韻》息正切，音性。鼠屬。

鼫：《唐韻》《集韻》《正韻》𠀤常隻切，音石。《說文》五技鼠也。能飛不能過屋，能緣不能窮木，能游不能渡谷，能穴不能掩身，能走不能先人。《爾雅·釋獸》鼫鼠。《註》形大如鼠，頭似兔，尾有毛，靑黃色，好在田中食粟豆。關西呼爲鼩鼠。《唐韻》𪕞鼠。《埤雅》鼫鼠，兔首，似鼠而大，能人立，交前兩足而舞，害稼者，一名雀鼠。本草一名碩鼠。《易·晉卦》晉如鼫鼠。又《本草》螻蛄，一名鼫鼠。

𪕎：《唐韻》而隴切《集韻》乳勇切，𠀤音宂。《說文》鼠屬。

鼬：《唐韻》《集韻》《韻會》余救切《正韻》爰救切，𠀤音褎。《說文》如鼠，赤黃而大，食鼠者。《正韻》野鼠，善登木。《爾雅·釋獸註》鼬似鼦，赤黃色，大尾，啖鼠，江東呼爲鼪。《本草》鼬，一名黃鼠狼。又名鼪鼠。又名𪕸鼠。又名地猴。《韓愈·南山詩》倏閃雜鼯鼬。又地名。《左傳·定四年》公及諸侯盟於臯鼬。又古姓。《山海經》有鼬姓之國。又羽毛飛揚貌也。《馬融·廣成頌》羽毛紛其髟鼬。《集韻》或从穴。

𪕏：《集韻》同鼬。

𪕐：《字彙補》音未詳。𪕐𪕠，鼠名。詳𪕠字註。

𪕒：《玉篇》步靈切，音瓶。鼠也。

䶅：《唐韻》下各切《集韻》曷各切，𠀤音涸。《說文》䶅鼠。出邊地。皮可爲裘。又《玉篇》盧各切《集韻》歷各切，𠀤音洛。義同。

𪕓：《篇海》古黃切，音光。鼠也。

鼭：《唐韻》《集韻》𠀤市之切，音時。《玉篇》鼠名也。《爾雅·釋獸》鼭鼠。

𪕔：《廣韻》而止切《集韻》忍止切，𠀤音耳。鼠名。《集韻》𪕔鼲，鼠屬。一說鼠形似獸。《山海經》作耳鼠。郭璞贊，蹠實以足，排虛以羽。翹尾翻飛，奇哉耳鼠。厥皮惟良，百毒是禦。

鼮：《廣韻》特丁切《集韻》《韻會》《正韻》唐丁切，𠀤音庭。《玉篇》鼠名。《爾雅·釋獸》豹文鼮鼠。《註》鼠文彩如豹者。又《正字通》後漢竇攸家傳，光武得豹文鼠，羣臣莫知，攸對曰：鼮鼠也。見爾雅。驗之果然。摯虞三輔決錄，載攸此事。郭璞註及藝文類聚皆誤云武帝時得此鼠，孝廉郞終軍知之。野客叢書謂前漢諸書不聞終軍有此語，自當以摯說爲是。又《集韻》徒徑切，音定。義同。

𪕚：《正字通》𪕋本字。

𪕛：《玉篇》與䶃同。

鼯：《廣韻》五乎切《集韻》《韻會》《正韻》訛瑚切，𠀤音吾。《玉篇》鼯鼠，飛生。《正韻》一曰五技鼠。《爾雅·釋鳥》鼯鼠，夷由。《註》狀如小狐，似蝙蝠，肉翅翅尾，項脅毛紫赤色，背上蒼艾色，腹下黃，喙頷雜白，脚短爪長，尾三尺許，飛且乳，亦謂之飛生。聲如人呼，食火烟，能從高赴下，不能從下上高。疏一名夷由。《馬融·長笛賦》猨蜼晝吟，鼯鼠夜叫。考證：〔《爾雅·釋鳥》鼯鼠，夷由。《註》狀如小狐，似蝙蝙，肉翅，項脅毛紫赤色，背上蒼艾色，腹下黃，喙頷雜白，脚短爪長，尾二尺許，飛且乳，亦謂之曰飛生鼠。聲如人呼，食火烟，能從高赴下，不能從下上高。一名夷由。〕謹照原文下蝙字改蝠。肉翅下增翅尾二字。二尺改三尺。飛生上省曰字。聲如上省鼠字。一名上增疏字。

𪕜：《集韻》同鼯。

𪕝：《集韻》趨玉切，音促。𪕝鼩，小鼠。

𪕞：《集韻》祖峻切，音俊。《廣雅》𪕞，石鼠，出蜀中。毛可爲筆。又《廣韻》私閏切《集韻》須閏切，𠀤音峻。鼠名。

𪕟：《字彙補》與鼣同。見本草綱目。

𪕠：《字彙補》音未詳。《禹貢合註》鳥鼠同穴，山鼠名𪕐𪕠。

鼰：《字彙補》南見切，音睍。《爾雅·釋獸》鼰鼠。《註》今江東山中有鼰鼠，狀如鼠而大，蒼色，在樹木上。

𪕨：《字彙》如支切，音兒。《玉篇》鼠也。

䶆：《玉篇》之惟切《集韻》朱惟切，𠀤音錐。《廣雅》鼠屬。《方言》新野人謂鼠爲䶆。○按《揚子·方言》作𪕪。

𪕩：《篇海》他歷切，音惕。鼠也。

鼱：《廣韻》子盈切《集韻》咨盈切，𠀤音精。《廣韻》鼱鼩，小鼠。《李巡爾雅註》鼱鼩，一名奚鼠。《前漢·東方朔傳》譬猶鼱鼩之襲狗。

𪕪：《字彙補》與䶆同。《揚子·方言》宛野謂鼠爲𪕪。《註》宛新野，今在南陽。𪕪音錐。

𪕫：《篇海》移章切，音陽。鼠也。

䶇：《玉篇》除久切，音紂。鼠也。

𪕬：《集韻》《類篇》𠀤田黎切，音題。同鼶。《集韻》鼶鼬，鼠名。又《字彙》杜兮切，音蹄。義同。

鼲：《唐韻》乎昆切《集韻》胡昆切，𠀤音魂。《說文》鼠出丁零胡，皮可爲裘。《本草》鼲鼠，卽黃鼠，時煖則出坐穴口，見人則交前兩足於頸，拱立如揖，乃竄入穴。淮南子謂聖人師拱鼠制禮，是也。一名禮鼠。一名拱鼠。一名𤠞狸。《魏志·陳思王傳》鼲鼬讙譁於林木。又《集韻》公渾切，音昆。《廣雅》鼠屬。

鼳：《廣韻》《正韻》古闃切《集韻》《韻會》扃闃切，𠀤音郹。《廣韻》鼠名。《爾雅·釋獸》鼳，鼠身，長須而賊，秦人謂之小驢。《註》似鼠而馬蹄，一歲千斤，爲物殘賊。

𪕭：《廣韻》《集韻》𠀤於蓋切，音藹。《玉篇》𪖂𪕭，小鼠，相銜尾而行。又《集韻》於例切，音瘞。義同。

𪕮：《唐韻》戸吳切《集韻》洪孤切，𠀤音胡。《說文》斬𪕮，黑身白腰若帶，手有長白毛，若握版之狀，類蝯蜼之屬。或作𪕉。

𪕯：《廣韻》戸狄切《集韻》𠛬狄切，𠀤音檄。《廣韻》鼠名。《玉篇》似鼠而白也。《集韻》狀如鼠，在樹木上。又《廣韻》胡結切《集韻》奚結切，𠀤音纈。義同。

鼴：《廣韻》《韻會》《正韻》於幰切《集韻》隱幰切，𠀤音偃。《玉篇》大鼠也。《廣韻》似鼠形，大如牛，好偃河而飮水。又《正韻》鼠名。一曰鼢。《正字通》鼴，似鼠而小，無尾，黑色長鼻，一名鼢。以其常偃伏名鼴，以其隂穿地中而行名隱鼠，以其起地若耕名犂鼠，鼴則通稱也。又《集韻》於蹇切，音嫣。義同。亦作偃。《莊子·逍遙遊》作偃。

鼵：《廣韻》陀骨切《集韻》陁沒切，𠀤音突。《爾雅·釋鳥》鳥鼠同穴，其鳥爲鵌，其鼠爲鼵。《註》鼵如人家鼠而短尾，鵌似鵽而小，黃黑色，穴入地三四尺，鼠在內，鳥在外。今在隴西首陽縣鳥鼠同穴山中。孔氏尙書傳云：共爲雄雌。張氏地理志云：不爲牝牡。鵽字原刻从鳥从叕作。

𪕰：《字彙補》音未詳。南方有人，名曰𪕰，所之國大旱。

𪕱：《五音集韻》同𪕮。

𪕵：《集韻》同鼭。

𪕶：《唐韻》於革切，音戹。《說文》鼠屬。又《廣韻》《集韻》𠀤伊昔切，音益。鼠名。

𪕷：《唐韻》《集韻》𠀤古祿切，音穀。《玉篇》鼬鼠也。《廣韻》〈鼠僕〉𪕷，鼠名。

𪕸：《正字通》同𪕷。

𪕹：《廣韻》《集韻》𠀤徒郞切，音唐。《玉篇》䶈𪕹，鼠屬。《集韻》一名曰易腸鼠。一月三易腸。

䶈：《廣韻》補各切《集韻》伯各切，𠀤音博。卽䶈𪕹也。詳上註。又《集韻》《類篇》𠀤白各切，音泊。義同。

鼶：《唐韻》息移切《集韻》相支切，𠀤音斯。《說文》鼠也。《爾雅·釋獸》鼶鼠。《註》夏小正曰：鼶鼬則穴。○按鼶，卽鼠狼也。今曰狼貓，江北曰黃鼠狼。又《集韻》先齊切，音西。又《廣韻》杜兮切《集韻》田黎切，𠀤音題。義𠀤同。

䶉：《集韻》同𪕚。

鼷：《唐韻》胡雞切《集韻》《韻會》《正韻》弦雞切，𠀤音奚。《說文》小鼠也。《玉篇》螫毒，食人及鳥獸，皆不痛。今之甘口鼠也。《爾雅·釋獸》鼷鼠。《註》有螫毒者。《博物志》鼷鼠之最小者，或謂之耳鼠。《春秋·成七年》春，鼷鼠食郊牛角，攺卜牛，鼷鼠又食其角。《本草註》李巡曰：卽鼱鼩，或謂之甘鼠。陳藏器曰：鼷鼠極細，卒不可見，食人及牛馬等皮膚，成瘡至死不覺。

鼸：《唐韻》《集韻》𠀤丘檢切，欠上聲。《說文》䶃也。又《廣韻》胡忝切《集韻》《韻會》下忝切，𠀤音㺌。《玉篇》田鼠也。《爾雅·釋獸》鼸鼠。《註》以頰裹藏食。又《釋名》頷，或曰鼸車，鼸鼠之食積於頰，人食似之，故取名也。考證：〔《爾雅·釋獸》鼸鼠。《註》以頰裏藏食。〕謹照原文頰裏改頰裹。

𪕺：《正字通》同䶂。

鼹：《正字通》同鼴。《本草》一名田鼠。一名鼢鼠。一名隱鼠。《李時珍曰》田鼠偃行地中，能壅土成坌，故得諸名。詳鼴字註。

𪖀：《字彙》卽約切，音雀。《玉篇》鼠也。《爾雅翼》河東有大鼠，能人立，交兩脚於頭上。或謂之雀鼠。《本草》雀鼠，卽拱鼠。

𪖁：《集韻》將容切，音從。𪖁鼩，鼠名。

𪖂：《廣韻》呂支切《集韻》鄰知切，𠀤音離。《集韻》𪕭𪖂，小鼠，相銜而行。

𪖃：《廣雅》與𪕷同。

𪖅：《正字通》同鼢。

𪖆：《玉篇》同鼣。又《集韻》蒲撥切，音跋。鼠肥者。

𪖇：《唐韻》附袁切《集韻》符袁切，𠀤音煩。《說文》鼠也。或曰鼠婦。《玉篇》白鼠。一曰瓮底蟲。

𪖈：《玉篇》補木切《集韻》博木切，𠀤音卜。《玉篇》鼠名。《廣雅》𪖈𪔿，鼠屬。

𪖋：《集韻》昨結切，音擮。猿類。長毛，善走。

鼺：《集韻》倫爲切，音羸。鼯鼠別名。《爾雅翼》鼯鼠，一名𡗝由。一名鸓。又名飛蠝。又名鼺鼠。《晉書·索靖傳》草書狀曰：騰猨飛鼺相奔越。

𪖌：《集韻》龍都切，音廬。鼠名。

𪖍：《集韻》狼狄切，音歷。鼠名。

𪖎：《廣韻》士緘切《集韻》鋤咸切，𠀤音讒。《廣雅》鼠名。腰黑。又《埤雅》鼠貌。又《集韻》初銜切，音攙。黑耳白腰者。

𪖏：《玉篇》同鼩。

