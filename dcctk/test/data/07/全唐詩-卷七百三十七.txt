*天道

窮達皆由命，何勞發歎聲。但知行好事，莫要問前程。

冬去冰須泮，春來草自生。請君觀此理，天道甚分明。

*偶作

莫為危時便愴神，前程往往有期因。須知海嶽歸明主，未必乾坤陷吉人。道德幾時曾去世，舟車何處不通津。

但教方寸無諸惡，狼虎叢中也立身。

*北使還京作

去年今日奉皇華，只為朝廷不為家。殿上一杯天子泣，門前雙節國人嗟。龍荒冬往時時雪，兔苑春歸處處花。

上下一行如骨肉，幾人身死掩風沙。

*贈竇十

燕山竇十郎，教子有義方。靈椿一株老，丹桂五枝芳。

*放魚書所鑰戶

高卻垣牆鑰卻門，監丞從此罷垂綸。

池中魚鱉應相賀，從此方知有主人。

*句

朝披四襖專藏手，夜覆三衾怕露頭。（虜中大寒，賜道錦襖、貂襖、羊狐貂衾各一。每入謁，悉服四襖衣，宿館中，並覆三衾，故雲）

牛頭偏得賜，象笏更容持。（虜以道有重名，欲留之，命與其國相同列，所賜皆等。虜賜臣下以牙笏，及臘月賜

牛頭，皆殊禮也，道皆得之，以詩謝。以上見《叢苑》）

已落地花方遣掃，未經霜草莫教鋤。（《吟治圃》，見《事文類聚》）

視草北來唐學士，擁旄西去漢將軍。（《同光中承旨盧

質節制河中贈》，見《續翰林志》）

*後唐宗廟樂舞辭

仁君禦宇，寰海謐清。運符武德，道協文明。

九成式敘，百度惟成。金門積慶，玉葉傳榮。

*後唐宗廟樂舞辭

艱難王業，返正皇唐。先天再造，卻日重光。

漢紹世祖，夏資少康。功成德茂，率祀無疆。

*春社從李昉乞酒

社公今日沒心情，為乞治聾酒一瓶。

惱亂玉堂將欲遍，依稀巡到第三廳。

*句

溪聲長在耳，山色不離門。

掃地樹留影，拂床琴有聲。

一言寤主寧複聽，三諫不從歸去來。（《諫晉主不從作》，見《吟窗雜錄》）

*靈溪老松歌

靈溪古觀壇西角，千尺鱗皴棟樑樸。橫出一枝戛樓閣，直上一枝掃寥廓。白石蒼苔擁根腳，月明風撼寒光落。

有時風雨晦暝，擺撼若黑龍之騰躍。合生於象外峰巒，枉滯乎人間山嶽。安得巨靈受請托，拔向青桂白榆邊安著。

*遊靈溪觀

雲藏寶殿風塵外，粉壁松軒入看初。話久仙童顏色老，病來玄鶴羽毛疏。樵翁接引尋紅術，道士留連說紫書。

不為壯心降未得，便堪從此玩清虛。

*寄天臺道友

相思遙指玉霄峰，悵望江山阻萬重。會隔曉窗聞法鼓，幾同寒榻聽疏鐘。別來知子長餐柏，吟處將誰對倚松。

且住人間行聖教，莫思天路便登龍。

*花落

迎風嘯未已，和雨落谷穀。千枝與萬枝，不如一竿竹。

*鐘陵鐵柱

千年埋沒竟何為，變化宜將萬物齊。

安得風胡借方便，鑄成神劍斬鯨鯢。

*僧房聽雨

古寺松軒雨聲別，寒窗聽久詩魔發。

記得年前在赤城，石樓夢覺三更雪。

*題牡丹

萬葉紅綃剪盡春，丹青任寫不如真。

風光九十無多日，難惜尊前折贈人。

*祖龍詞

平吞六國更何求，童女童男問十洲。

滄海不回應悵望，始知徐福解風流。

*謫居海上

家臨涇水隔秦川，來往關河路八千。

堪恨此身何處老，始皇橋畔又經年。

*冬日原居酬光上人見訪

吾道喪已久，吾師何此來。門無塵事閉，卷有國風開。

野迥霜先白，庭荒葉自堆。寒暄吟罷後，猶喜話天臺。

*早梅

江南近臘時，已亞雪中枝。一夜欲開盡，百花猶未知。

人情皆共惜，天意欲教遲。莫訝無濃豔，芳筵正好吹。

*懷三茅道友

塵事何年解客嘲，十年容易到三茅。長思碧洞雲窗下，曾借黃庭雪夜抄。丹桂有心憑至論，五峰無信問深交。

杏壇仙侶應相笑，只為浮名未肯拋。

*贈胥尊師

綠發童顏羽服輕，天臺王屋幾經行。雲程去速因風起，酒債還遲待藥成。房閉十洲煙浪闊，籙開三洞鬼神驚。

他年華表重歸日，卻恐桑田已變更。

*句

山前猶見月，陌上未逢人。

果熟秋先落，禽寒夜未棲。

深逢野草皆為藥，靜見樵人恐是仙。

厭聽啼鳥夢醒後，慵掃落花春盡時。

廢土有人耕不畏，古廳無訟醉何妨。

*塞上

黃沙風卷半空拋，雲動陰山雪滿郊。探水人回移帳就，射雕箭落著弓抄。鳥逢霜果饑還啄，馬渡冰河渴自跑。

占得高原肥草地，夜深生火折林梢。

*棋

野客圍棋坐，支頤向暮秋。不言如守默，設計似平讎。

決勝雖關勇，防危亦合憂。看他終一局，白卻少年頭。

*句

飄飄送下遙天雪，颯颯吹幹旅舍煙。（《冬風》，見《吟窗雜錄》）

*與李專美

昭裔登庸汝未登，鳳池雞樹冷如冰。

何如且作宣徽使，免被人呼粥飯僧。

*題龍窩洞

折花攜酒看龍窩，鏤玉長旌俊彥過。

他日各為雲外客，碧紗籠卻又如何。

*留題座主和凝舊閣

座主登庸歸鳳闕，門生批詔立鼇頭。

玉堂舊閣多珍玩，可作西齋潤筆不。

*題家園

池蓮憔悴無顏色，園竹低垂減翠陰。

園竹池蓮莫惆悵，相看恰似主人心。

*書從事廳屏上

金殿試回新折桂，將軍留辟向江城。

思量一醉猶難得，辜負揚州管記名。

*題施璘畫竹圖

枯籜危根繳石頭，千竿交映近清流。

堪珍仲寶窮幽筆，留得荊湘一片秋。

