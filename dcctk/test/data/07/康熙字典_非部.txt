非：《唐韻》甫微切《集韻》《韻會》匪微切，𠀤音飛。《說文》違也。从飛下翄，取其相背。《玉篇》不是也。《書·說命》無恥過作非。《易·繫辭》辨是與非。又《玉篇》下也。又《玉篇》隱也。又《增韻》訾也。《孝經·五𠛬章》非聖人者無法，非孝者無親。又《玉篇》責也。《前漢·魏相傳》使當世責人非我。又山名。《山海經》非山之首，其上多金玉。又姓。《風俗通》非子，伯益之後。又《集韻》《韻會》《正韻》𠀤𡚱尾切，音斐。《集韻》本作誹。謗也。《前漢·食貨志》不入言而腹非。《史記·平準書》作腹誹。又《鼂錯傳》非謗不治。《註》非，讀曰誹。又《韻會》方未切，音沸。本作誹。義同。

𩇧：《集韻》同𩇨。古文卯，卵本字。

𩇨：《玉篇》古文卯字。註詳卩部三畫。

𩇩：《玉篇》蒲罪切，音琲。大也。

䨽：《唐韻》非尾切《集韻》府尾切，𠀤音匪。《說文》別也。从非已聲。又《廣韻》敷尾切《集韻》妃尾切，𠀤音斐。鳥名。山梟也。又《類篇》別也。又《廣韻》平祕切，音備。鳥如梟。《集韻》書作𩇯。又《集韻》攀悲切，音丕。義同。

𩇪：《廣韻》扶沸切《集韻》父沸切，𠀤音翡。《玉篇》隱也。亦作䨾。《集韻》本作厞。同陫。◎按𩇪䨾厞陫，四字𠀤同。詳下䨾字註。

啡：《集韻》鋪枚切，音胚。《玉篇》睡聲。又《集韻》蒲皆切，音排。吹也。又《廣韻》匹愷切《集韻》普亥切，𠀤音俖。《廣韻》出唾聲。又《集韻》普罪切，音琣。義同。又滂佩切，音配。臥息。又一曰吐聲。

䨾：《廣韻》符沸切，音翡。《玉篇》隱也。《廣韻》陋也。〇按說文本作厞，音義𠀤與䨾同。玉篇分見，實無二義。又玉篇𩇪字註云：亦作䨾。集韻𩇪字本作厞，同陫。則𩇪䨾厞陫，四字皆一字而重文也。

𩇫：《字彙》芳輝切，音非。輕也。

𩇭：《集韻》父沸切，音翡。本作𡌦。塵也。

𩇮：《集韻》方未切，音沸。覆手也。

靟：《集韻》匪微切，音非。細毛爲靟。又《玉篇》紛也。◎按靟字音義𠀤與䩁同。當卽䩁字之省。

𩇯：《廣韻》《集韻》𠀤符非切，音肥。《廣韻》蠹𩇯，鳥名。《山海經》羭次之山有鳥焉，其狀如梟，人面而一足，曰橐𩇯。又《集韻》平祕切，音備。義同。又匹寐切，音屁。義同。又別也。◎按說文、玉篇，有䨽無𩇯。廣韻、集韻、類篇，䨽𩇯分見。音義略同，應卽一字，譌分爲二。今姑依各書中所載分註。

䨿：《集韻》疾盍切，音𢶍。《玉篇》惡也。《廣韻》作䪞。又《集韻》亦姓。又《正字通》楊愼曰：䨿，在𦡳切。俗云𦡳䨿。又《集韻》悉盍切，音靸。本作㒎，惡也。亦作𠎷。

𩇰：《字彙補》古文瑟字。註詳玉部九畫。

𩇱：《字彙補》古文師字。《遁甲開山圖》雨師作宋𩇱。

𩇵：《字彙補》與苦同。《山海經》大𩇵之山，多三足鱉。

𩇶：《字彙補》與我同。曜仙作。

靠：《唐韻》苦到切《集韻》口到切，𠀤音犒。《說文》相違也。从非告聲。《集韻》或作搞。又《正字通》今俗依附曰倚靠。又《集韻》《類篇》𠀤枯沃切，音酷。義同。又《集韻》姑沃切，音牿。相連也。或書作𩇸。

𩇸：《集韻》同靠。

𩇹：《字彙補》音未詳。《管子·輕重甲篇》彼十鈞之弩，不得𩇹擏，不能自正。

䩀：《五音集韻》平祕切，音祕。壯䩀也。

靡：〔古文〕𪎓《唐韻》文彼切《廣韻》文被切《集韻》母被切《韻會》母彼切，𠀤音骳。《說文》披靡也。《廣韻》偃也。《左傳·莊十年》望其旗靡。《史記·項羽紀》項王大呼馳下，漢軍皆披靡。《註》正義曰：靡，言精體低垂。又《玉篇》侈靡，奢侈也。《周禮·地官·司市》以政令禁物靡而均市。《註》靡，謂侈靡也。《禮·檀弓》若是其靡也。《戰國策》專淫逸侈靡。又《揚子·方言》私小也。秦晉曰靡。《註》靡，細好也。《司馬相如·上林賦》靡曼美色於後。《註》張揖曰：靡，細也。又《爾雅·釋言》靡，無也。《書·咸有一德》命靡常。《詩·邶風》靡日不思。《揚雄·解嘲》胥靡爲宰。《註》張晏曰：靡，無也。言相師以無爲作宰者也。又《玉篇》罪累也。《詩·周頌》無封靡于爾邦。《傳》封，大也。靡，累也。《疏》奢侈淫靡，是罪累也。又《書·畢命》商俗靡靡。《疏》韓宣子稱紂使師延作靡靡之樂。靡靡者，相隨順之意。《史記·淮隂侯傳》燕從風而靡。又《儒林傳》靡然鄕風。又《史記·殷本紀》說爲胥靡。《註》靡，隨也。古者相隨坐，輕𠛬之名。又《詩·王風》行邁靡靡。《傳》靡靡，猶遲遲也。又《史記·司馬相如傳》敞望靡徙。《註》靡徙，失正也。又《司馬相如·上林賦》登降施靡。《註》施靡，猶連延。又《司馬相如·上林賦》明月珠子，玓瓅江靡。《註》靡，崖也。又胥靡，周地。見《左傳·定六年》。又《禮·月令》孟夏之月，靡草死。《註》靡草，薺葶藶之屬。又《集韻》《韻會》《正韻》𠀤忙皮切，音麋。分也。《易·中孚》我有好爵，吾與爾靡之。《註》靡，散也。分散而共之。《集韻》通作縻。又《揚子·方言》靡，滅也。《孟子》靡爛其民而戰之。《前漢·景十三王傳》日夜靡𧗊。又《越語》靡王躬身。《註》靡，損也。《戰國策》寡人屈於內，而四國靡於外。《荀子·君道篇》無靡費之用。又與𢌁通。《揚雄·反離騷》精瓊靡與秋菊。◎按離騷本作𢌁。又《集韻》眉波切，音摩。散也。又《左傳·成二年》師至於靡筓之下。《註》山名。《釋文》靡，如字，又音摩。又《莊子·齊物論》與物相刃相靡。《荀子·性惡篇》身日進於仁義，而不自知也者，靡使然也。《註》磨，切也。《史記·淮南王衡山王傳贊》亦其俗薄臣下漸靡使然也。又《集韻》莫加切，音麻。收麻，縣名，在益州，外靡藥草所出。《前漢·地理志》益州郡收麻縣。《註》李奇曰：靡音麻，卽升麻，殺毒藥所出也。又《集韻》《韻會》𠀤縻詖切，音媚。《集韻》偃也，曳也，散也。《前漢·郊祀歌》衆嫭𠀤綽奇麗，顏如荼兆逐靡。又《揚雄·甘泉賦》今朝廷純仁，遵道顯義。幷包書林，聖風雲靡。《註》師古曰：靡，𠀤武義反。考證：〔《前漢·景十三王傳》日夜靡蓋。〕謹照原文靡蓋改靡𧗊。

𩇾：《正字通》䪤字之譌。註詳韭部。

䩁：《廣韻》芳非切《集韻》芳微切，𠀤音霏。《說文》毛紛紛也。从毳非聲。《廣韻》細毛。又《玉篇》紛也。又《唐韻》甫微切《集韻》匪微切，𠀤音非。義同。

𩇿：《字彙》與共同。見亢倉子。

