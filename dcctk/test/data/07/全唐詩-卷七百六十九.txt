*觀兄弟同夜成婚

棠棣開雙萼，夭桃照兩花。分庭含佩響，隔扇偶妝華。

迎風俱似雪，映綺共如霞。今宵二神女，並在一仙家。

*夏彈琴

碧山本岑寂，素琴何清幽。彈為風入松，崖谷颯已秋。

庭鶴舞白雪，泉魚躍洪流。予欲娛世人，明月難暗投。

感歎未終曲，淚下不可收。嗚呼鐘子期，零落歸荒丘。

死而若有知，魂兮從我遊。

*過函谷關

地險崤函北，途經分陝東。逶迤眾山盡，荒涼古塞空。

河光流曉日，樹影散朝風。聖德今無外，何處是關中。

*傷死奴

丹籍生涯淺，黃泉歸路深。不及江陵樹，千秋長作林。

*侍宴賦得起坐彈鳴琴二首

北林鵲夜飛，南軒月初進。調弦發清征，蕩心祛褊吝。

變作離鴻聲，還入思歸引。長歎未終極，秋風飄素鬢。

絲傳園客意，曲奏楚妃情。罕有知音者，空勞流水聲。

*詠琴

久擅龍門質，孤竦嶧陽名。齊娥初發弄，趙女正調聲。

嘉客勿遽反，繁弦曲未成。

*詠笙

短長插鳳翼，洪細摹鸞音。能令楚妃歎，複使荊王吟。

切切孤竹管，來應雲和琴。

*詠舞

二八如同雪，三春類早花。分行向燭轉，一種逐風斜。

*詠妓

妖姬飾靚妝，窈窕出蘭房。日照當軒影，風吹滿路香。

早時歌扇薄，今日舞衫長。不應令曲誤，持此試周郎。

*益州城西張超亭觀妓

落日明歌席，行雲逐舞人。江前飛暮雨，梁上下輕塵。

冶服看疑畫，妝台望似春。高車勿遽返，長袖欲相親。

*辛司法宅觀妓

南國佳人至，北堂羅薦開。長裙隨鳳管，促柱送鸞杯。

雲光身後落，雪態掌中回。到愁金穀晚，不怪玉山頹。

*秋池一枝蓮

秋至皆零落，淩波獨吐紅。托根方得所，未肯即隨風。

*婕妤怨

賤妾裁紈扇，初搖明月姿。君王看舞席，坐起秋風時。

玉樹清禦路，金陳翳垂絲。昭陽無分理，愁寂任前期。

*長門怨

長門落景盡，洞房秋月明。玉階草露積，金屋網塵生。

妾妒今應改，君恩昔未平。寄語臨邛客，何時作賦成。

*王昭君

圖畫失天真，容華坐誤人。君恩不可再，妾命在和親。

淚點關山月，衣銷邊塞塵。一聞陽鳥至，思絕漢宮春。

*芳樹

芳樹宜三月，曈曈豔綺年。香交珠箔氣，陰占綠庭煙。

小葉風吹長，繁花露濯鮮。遂令穠李兒，折取簪花鈿。

*觀妓

向晚小乘遊，朝來新上頭。從來許長袖，未有客難留。

*邯鄲俠少年

夜渡濁河津，衣中劍滿身。兵符劫晉鄙，匕首刺秦人。

執事非無膽，高堂念有親。昨緣秦苦趙，來往大樑頻。

*玉階怨

昔日同飛燕，今朝似伯勞。情深爭擲果，寵罷怨殘桃。

別殿春心斷，長門夜樹高。雖能不自悔，誰見舊衣褒。

*婕妤怨

南國承歡日，東方候曉時。那能妒褒姒，只愛笑唐兒。

寶葉隨雲髻，珠絲鍛履綦。不知飛燕意，何事苦相疑。

*入塞曲

留滯邊庭久，歸思歲月賒。黃雲同入塞，白首獨還家。

宛馬隨秦草，胡人問漢花。還傷李都尉，獨自沒黃沙。

*賞殘花

零落多依草，芳香散著人。低簷一枝在，猶占滿堂春。

*古仙詞

珠幡絳節曉霞中，漢武清齋待少翁。

不向人間戀春色，桃花自滿紫陽宮。

*感春詞

未得鳴珂謁漢宮，江頭寂寞向春風。

悲歌一曲心應醉，萬葉千花淚眼中。

*灞上

鳴鞭晚日禁城東，渭水晴煙灞岸風。

都傍柳陰回首望，春天樓閣五雲中。

*淩雲寺

古寺臨江間碧波，石梯深入白雲窠。

僧禪寂寂無人跡，滿地落花春又過。

*鳳棲怨

佳人名莫愁，珠箔上花鉤。清鏡鴛鴦匣，新妝翡翠樓。

擣衣明月夜，吹管白雲秋。惟恨金吾子，年年向隴頭。

*春女怨

獨坐紗窗刺繡遲，紫荊花下囀黃鸝。

欲知無限傷春意，盡在停針不語時。

*失題

雙燕今朝至，何時發海濱。窺簷向人語，如道故鄉春。

*催妝

傳聞燭下調紅粉，明鏡台前別作春。

不須面上渾妝卻，留著雙眉待畫人。

*隔壁聞奏伎

徒聞管弦切，不見舞腰回。賴有歌梁合，塵飛一半來。

*詠剪花

花寒未聚蝶，色豔已驚人。懸知陌上柳，應妒手中春。

*歎美人照鏡

插花枝共動，含笑靨俱生。衫分兩處色，釧響一邊聲。

就中還妒影，恐奪可憐名。

*開緘怨

夫婿邊庭久，幽閨恨幾重。玉琴知別日，金鏡識愁容。

懶寄雲中服，慵開海上封。年年得衣慣，且試莫裁縫。

*雜言

天不與人言，禍福能自至。水火雖活人，暫不得即死。

蹈之焚斯須，憑之溺容易。水火與禍福，豈有先言耳。

*書事

果決生涯向路中，西投知己話從容。雲遮劍閣三千里，水隔瞿塘十二峰。闊步文翁坊裏月，閑尋杜老宅邊松。

到頭須卜林泉隱，自愧無能繼臥龍。

*雁塔

崢嶸徹倒景，刻峭俯無地。勇進攀有緣，即嶮恐迷墜。

窅然喪五蘊，蠢爾懷萬類。實際罔他尋，波羅必可致。

南山繚上苑，祇樹連岩翠。北斗臨帝城，扶宮切太清。

餐和裨日用，味道懿天明。綠野冷風浹，紫微佳氣晶。

馴禽演法要，忍草藉經行。本願從茲適，方知物世輕。

