*登祝融峰

猿鳥共不到，我來身欲浮。四邊空碧落，絕頂正清秋。

宇宙知何極，華夷見細流。壇西獨立久，白日轉神州。

*寄貫休

子美曾吟處，吾師複去吟。是何多勝地，銷得二公心。

錦水流春闊，峨嵋疊雪深。時逢蜀僧說，或道近遊黔。

*送唐稟正字歸萍川

霜須芸閣吏，久掩白雲扉。來謁元戎後，還騎病馬歸。

煙村蔬飲淡，江驛雪泥肥。知到中林日，春風長澗薇。

*寄懷江西棲公

龍沙為別日，廬阜得書年。不見來香社，相思繞白蓮。

江僧歸海寺，楚路接吳煙。老病何堪說，扶羸寄此篇。

*山中喜得友生書

柴門關樹石，未省夢塵埃。落日啼猿裏，同人有信來。

自成為拙隱，難以謝多才。見說相思處，前峰對古台。

*謝人惠扇子及茶

槍旗封蜀茗，圓潔制鮫綃。好客分烹煮，青蠅避動搖。

陸生誇妙法，班女恨涼飆。多謝崔居士，相思寄寂寥。

*寄監利司空學士

詩家為政別，清苦日聞新。亂後無荒地，歸來盡遠人。

寬容民賦稅，憔悴吏精神。何必河陽縣，空傳桃李春。

*答陳秀才

萬事皆可了，有詩門最深。古人難得志，吾子苦留心。

野疊涼雲朵，苔重怪木陰。他年立名字，笑我老雙林。

*遊橘洲

春日上芳洲，經春蘭杜幽。此時尋橘岸，昨日在城樓。

鷺立青楓杪，沙沈白浪頭。漁家好生計，簷底系扁舟。

*寄武陵道友

阮肇迷仙處，禪門接紫霞。不知尋鶴路，幾裏入桃花。

晚樹陰搖蘚，春潭影弄砂。何當見招我，乞與片生涯。

*謝人惠藥

五金元造化，九煉更精新。敢謂長生客，將遺必死人。

久餐應換骨，一服已通神。終逐淮王去，永拋浮世塵。

*還族弟卷

豈要私相許，君詩自入神。風騷何句出，瀑布一聯新。

□若長如此，名須遠逐身。閑齋舒複卷，留滯忽經旬。

*送周秀游峽

又向夔城去，知難動旅魂。自非亡國客，何慮斷腸猿。

灩澦分高仞，瞿塘露淺痕。明年期此約，平穩到荊門。

*荊門夏日寄洞山節公

湖光搖翠木，靈洞疊雲深。五月經行處，千秋檜柏陰。

山形臨北渚，僧格繼東林。莫惜相招信，餘心是此心。

*再經蔣山與諸長老夜話

遠跡都如雁，南行又北回。老僧猶記得，往歲已曾來。

話遍名山境，燒殘黑櫟灰。無因伴師往，歸思在天臺。

*寄當陽張明府

玉泉神運寺，寒磬徹琴堂。有境靈如此，為官興亦長。

吏愁清白甚，民樂賦輸忘。聞說巴山縣，今來尚憶張。

*遊三覺山

白石路重重，縈紆勢忽窮。孤峰擎像閣，萬木蔽星空。

世論隨時變，禪懷曆劫同。良宵正冥目，海日上窗紅。

*庭際晚菊上主人

九月將欲盡，幽叢始綻芳。都緣含正氣，不是背重陽。

采去蜂聲遠，尋來蝶路長。王孫歸未晚，猶得泛金觴。

*送趙長史歸閩川

荊門與閩越，關戍隔三千。風雪揚帆去，台隍指海邊。

客情消旅火，王化似堯年。莫失春回約，江城穀雨前。

*擬嵇康絕交寄湘中貫微

何處同嵇懶，吾徒道異諸。本無文字學，何有往來書。

岳寺逍遙夢，侯門勉強居。相知在玄契，莫訝八行疏。

*寄許州清古

北來儒士說，許下有吟僧。白日身長倚，清秋塔上層。

言雖依景得，理要入無征。敢望多相示，孱微老不勝。

*謝丁秀才見示賦卷

五首新裁翦，搜羅盡指歸。誰曾師古律，君自負天機。

聖後求賢久，明公得雋稀。乘秋好攜去，直望九霄飛。

*驚秋

褰簾聽秋信，晚傍竹聲歸。多故堪傷骨，孤峰好拂衣。

梧桐凋綠盡，菡萏墮紅稀。卻恐吾形影，嫌心與口違。

*夏日雨中寄幕中知己

北風吹夏雨，和竹亞南軒。豆枕欹涼冷，蓮峰入夢魂。

窗多斜迸濕，庭遍瀑流痕。清興知無限，晴來示一言。

*夜次湘陰

風濤出洞庭，帆影入澄清。何處驚鴻起，孤舟趁月行。

時難多戰地，野闊絕春耕。骨肉知存否，林園近郡城。

*寄唐稟正字

疏野還如舊，何曾稱在城。水邊無伴立，天際有山橫。

落日雲霞赤，高窗筆硯明。鮑昭多所得，時憶寄湯生。

*宿舒湖希上人房

入寺先來此，經窗半在湖。秋風新菡萏，暮雨老菰蒲。

任聽浮生速，能消默坐無。語來燈焰短，嘒唳發高梧。

*戊辰歲江南感懷

忽忽動中私，人間何所之。老過離亂世，生在太平時。

桃李春無主，杉松寺有期。曾吟子山賦，何啻舊淩遲。

*送林上人歸永嘉舊居

東越常懸思，山門在永嘉。秋光浮楚水，帆影背長沙。

城黑天台雨，村明海嶠霞。時尋謝公跡，春草有瑤花。

*答友生山居寄示

嘉遁有新吟，因僧寄竹林。靜思來鳥外，閑味繞松陰。

兵寇憑淩甚，溪山幾許深。休為反招隱，攜取一相尋。

*新秋霽後晚眺懷先公

雨霽湘楚晚，水涼天亦澄。山中應解夏，渡口有行僧。

鳥列滄洲隊，雲排碧落層。孤峰磬聲絕，一點石龕燈。

*池上感興

所向似無端，風前吟憑欄。旁人應悶見，片水自閑看。

碧底紅鱗鬣，澄邊白羽翰。南山眾木葉，飄著竹聲幹。

*和曇域上人寄贈之什

百病煎衰朽，棲遲戰國中。思量青壁寺，行坐赤松風。

道寄虛無合，書傳往復空。可憐禪月子，香火國門東。

*吊雙泉大師真塔

塔聳層峰後，碑鐫巨石新。不知將一句，分付與何人。

靜坐雲生衲，空山月照真。後徒遊禮者，猶認指迷津。

*暮冬送璘上人歸華容

故園雖不遠，那免愴行思。莽蒼平湖路，霏微過雪時。

全無山阻隔，或有客相隨。得見交親後，春風動柳絲。

*秋夜聽業上人彈琴

萬物都寂寂，堪聞彈正聲。人心盡如此，天下自和平。

湘水瀉秋碧，古風吹太清。往年廬嶽奏，今夕更分明。

*謝人惠丹藥

別後聞餐餌，相逢訝道情。肌膚紅色透，髭發黑光生。

仙洞誰傳與，松房自煉成。常蒙遠分惠，亦覺骨毛輕。

*荊門病中寄懷貫微上人

我衰君亦老，相憶更何言。除泥安禪力，難醫必死根。

梅寒爭雪彩，日冷讓冰痕。早晚東歸去，同尋入石門。

*答孔秀才

早向文章裏，能降少壯心。不愁人不愛，閑處自閑吟。

水國雲雷闊，僧園竹樹深。無嫌我衰颯，時此一相尋。

*秋江

兩岸山青映，中流一棹聲。遠無風浪動，正向夕陽橫。

島嶼蟬分宿，沙洲客獨行。浩然心自合，何必濯吾纓。

*船窗

孤舸憑幽窗，清波逼面涼。舉頭還有礙，低眼即無妨。

瞥過沙禽翠，斜分夕照光。何時到山寺，上閣看江鄉。

*永夜

永日還欹枕，良宵亦曲肱。神閑無萬慮，壁冷有殘燈。

香影浮龕象，瓶聲著井冰。尋思到何處，海上斷崖僧。

*中春愴懷寄二三知己

眼暗心還白，逢春強憑欄。因聞積雨夜，卻憶舊山寒。

竹撼煙叢滑，花燒露朵幹。故人相會處，應話此衰殘。

*自遣

了然知是夢，既覺更何求。死入孤峰去，灰飛一燼休。

雲無空碧在，天靜月華流。免有諸徒弟，時來吊石頭。

*送陳霸歸閩

涼風動行興，含笑話臨途。已得身名了，全忘客道孤。

鄉程過百越，帆影繞重湖。家在飛鴻外，音書可寄無。

*寄孫辟呈鄭谷郎中

衡嶽去都忘，清吟戀省郎。淹留才半月，酬唱頗盈箱。

雪長松檉格，茶添語話香。因論樂安子，年少老篇章。

*荊門送人自峨嵋游南嶽

峨嵋來已遠，衡嶽去猶賒。南浦懸帆影，西風亂荻花。

天涯遙夢澤，山眾近長沙。有興多新作，攜將大府誇。

*謝主人石筍

西園罷宴遊，東閣念林丘。特減花邊峭，來添竹裏幽。

憶過陽朔見，曾記大湖求。從此頻吟繞，歸山意亦休。

*經安公寺

大聖威靈地，安公宴坐蹤。未知長寂默，不見久從容。

塔影高群木，江聲壓暮鐘。此遊幽勝後，來夢亦應重。

*秋夕寄諸侄

每到秋殘夜，燈前憶故鄉。園林紅橘柚，窗戶碧瀟湘。

離別身垂老，艱難路去長。弟兄應健在，兵火裏耕桑。

*謝炭

正擁寒灰次，何當惠寂寥。且留連夜向，未敢滿爐燒。

必恐吞難盡，唯愁撥易消。豪家捏為獸，紅迸錦茵焦。

*夏滿日偶作寄孫支使

一百二十日，煎熬幾不勝。憶歸滄海寺，冷倚翠崖棱。

舊扇猶操執，新秋更鬱蒸。何當見涼月，擁衲訪詩朋。

*寄清溪道友

山門搖落空，霜霰滿杉松。明月行禪處，青苔繞石重。

泉聲喧萬壑，鐘韻遍千峰。終去焚香老，同師大士蹤。

*謝重緣舊山水障子

敢望重緣飾，微茫洞壑春。坐看終未是，歸臥始應真。

已覺心中朽，猶憐四面新。不因公子鑒，零落幾成塵。

*寺居

鄰井雙梧上，一蟬鳴隔牆。依稀舊林日，撩亂繞山堂。

難嘿吟風口，終清飲露腸。老僧加護物，應任噪殘陽。

*剃發

金刀閃冷光，一剃一清涼。未免隨朝夕，依前長雪霜。

夏林欹石膩，春澗水泉香。向老凋疏盡，寒天不出房。

*謝高輦先輩寄新唱和集

敢謂神仙手，多懷老比丘。編聯來鹿野，酬唱在龍樓。

洛浦精靈懾，邙山鬼魅愁。二南風雅道，從此化東周。

*送徐秀才游吳國

西江東注急，孤棹若流星。風浪相隨白，雲中獨過青。

他時誰共說，此路我曾經。好向吳朝看，衣冠盡漢庭。

*憶在匡廬日

憶在匡廬日，秋風八月時。松聲虎溪寺，塔影雁門師。

步碧葳蕤徑，吟香菡萏池。何當舊泉石，歸去洗心脾。

*寄三覺山從益上人

山下人來說，多時不下山。是應終未是，閑得且須閑。

海面雲歸竇，猿邊月上關。尋思亂峰頂，空送衲僧還。

*殘秋感愴

日日加衰病，心心趣寂寥。殘陽起閑望，萬木聳寒條。

楚寺新為客，吳江舊看潮。此懷何以寄，風雨暮蕭蕭。

*寄南徐劉員外二首

竟陵兵革際，歸復舊園林。早歲為官苦，常聞說此心。

海邊山夜上，城外寺秋尋。應訝嵩峰約，蹉跎直到今。

晝公評眾制，姚監選諸文。風雅誰收我，編聯獨有君。

餘生終此道，萬事盡浮雲。爭得重攜手，探幽楚水濆。

*貽王秀才

功到難搜處，知難始是詩。自能探虎子，何慮屈男兒。

此道真清氣，前賢早白髭。須教至公手，不惜付舟枝。

*贈孫生

見君詩自別，君是繼詩人。道出千途外，功爭一字新。

寂寥中影跡，霜雪裏精神。待折東堂桂，歸來更苦辛。

*酬元員外

清洛碧嵩根，寒流白照門。園林經難別，桃李幾株存。

衰老江南日，淒涼海上村。閑來曬朱紱，淚滴舊朝恩。

*與楊秀才話別

庾信哀何極，仲宣悲苦多。因思學文賦，不勝弄干戈。

自古有如此，於今終若何。到頭重策蹇，歸去舊煙蘿。

*寄何崇丘員外

門底桃源水，涵空複映山。高吟煙雨霽，殘日郡樓間。

變俗真無事，分題是不閑。尋思章岸見，全未有年顏。

*贈劉五經

往年長白山，發憤忍饑寒。掃葉雪霜濕，讀書唇齒幹。

群經通講解，八十尚輕安。今日江南寺，相逢話世難。

*送遊山道者

我亦遊山者，常經舊所經。雪消天外碧，春曉海中青。

可見亂離世，況臨衰病形。憐君此行興，獨入白雲屏。

*舟中江上望玉梁山懷李尊師

殘照玉梁巔，峨峨遠棹前。古來傳勝異，人去學神仙。

白鹿老碧壑，黃猿啼紫煙。誰心共無事，局上度流年。

*角

聞說征人說，嗚嗚何處邊。孤城沙塞地，殘月雪霜天。

會轉胡風急，吹長磧雁連。應傷漢車騎，名未勒燕然。

*言詩

畢竟將何狀，根元在正思。達人皆一貫，迷者自多岐。

觸類風騷遠，懷賢肺腑衰。河橋送別者，二子好相知。

*酬王秀才

離亂幾時休，儒生厄遠遊。亡家非漢代，何處覓荊州。

旅夢寒燈屋，鄉懷晝雨樓。相逢話相殺，誰複念風流。

*春居寄友生

莎徑荒蕪甚，君應共此情。江村雷雨發，竹屋夢魂驚。

社過多來燕，花繁漸老鶯。相思意何切，新作未曾評。

*寄答武陵幕中何支使二首

十萬雄軍幕，三千上客才。何當談笑外，遠慰寂寥來。

騷雅鏘金擲，風流醉玉頹。爭知江雪寺，老病向寒灰。

南州無百戰，北地有長征。閑殺何從事，傷哉蘇子卿。

江樓聯雪句，野寺看春耕。門外滄浪水，風波雜雨聲。

*浙江晚渡

去年曾到此，久立滯前程。岐路時難處，風濤晚未平。

汀蟬含老韻，岸荻簇枯聲。莫泥關河險，多游自遠行。

*送人下第東歸，再謁舊主人

一戰偶不捷，東歸計未空。還攜故書劍，去謁舊英雄。

楚雪連吳樹，西江正北風。男兒藝若是，會合值明公。

*寄謝高先輩見寄二首

穿鑿堪傷骨，風騷久痛心。永言無絕唱，忽此惠希音。

楊柳江湖晚，芙蓉島嶼深。何因會仙手，臨水一披襟。

詩在混茫前，難搜到極玄。有時還積思，度歲未終篇。

片月雙松際，高樓闊水邊。前賢多此得，風味若為傳。

