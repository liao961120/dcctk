爿：〔古文〕𤕪《篇海》疾羊切。見龍龕。義闕。《說文》牀从木爿聲。《註》徐鍇曰：爿則牀之省。象人衺身有所倚著。至於牆𡉟戕狀之屬，𠀤當从牀省聲。李陽冰言木右爲片，左爲爿。《說文》無爿字，故知其妄。《鄭樵·六書略》爿，殳也。亦判木也。音牆。隷作爿。《周伯琦正譌》爿，疾羊切，判木也。从半木。左半爲爿，右半爲片。《正字通》唐本說文有爿部。張參五經文字亦有之。周鄭二家皆以李說爲然。與徐說相反。然鄭謂殳卽爿，誤也。判木之說近是。◎按徐鍇素稱博洽。果唐本《說文》有爿部，鍇卽唐宋閒人，不應云無。且玉篇亦無爿部，類篇爿字偏旁歸幷片部，篇海止有牀部，亦俱無爿部。司馬光曰：傳寫之譌，片或作爿。此皆祖述說文。若據周鄭二家，而廢徐氏之說，亦未爲當，存以俟考。又字彙，蒲閑切，音瓣。爿片未知所據，然爿片二字，今俗音有之。

𤕪：《六書略》爿，古作𤕪。註詳上。

𤕭：《字彙》同將。

𤕮：《集韻》與椸同。

𤕯：《玉篇》古文漿字。註詳水部十一畫。又與𣶍同。

牀：《唐韻》《集韻》仕莊切《正韻》助莊切，𠀤狀平聲。《說文》安身之坐者。《廣韻》簀也。《釋名》人所坐臥曰牀。牀，裝也。所以自裝載也。《廣雅》棲謂之牀。《通俗文》八尺曰牀。《易·剝卦》剝牀以足。《註》牀者，人所以安也。又井榦曰牀。《樂府·淮南王篇》後園鑿井銀作牀。又《爾雅·釋草》盱虺牀。《註》蛇牀也。一名馬牀。《廣韻》俗作床。

𤕰：《字彙補》古文卯字。註詳卩部三畫。

𤕱：《字彙補》古文㼱字。◎按卽𠬫字之譌。

㸛：《廣韻》市昭切《集韻》時饒切，𠀤音韶。《廣韻》牀別名。《集韻》通作柖。《廣雅》浴牀謂之柖。《玉篇》《類篇》作牊。

牁：《廣韻》古俄切《集韻》《正韻》居何切，𠀤音歌。《廣韻》所以繫舟。又牂牁，郡名。亦江名。《前漢·南越傳》下牂牁江。《集韻》本作戨。同𢦪。通作柯。◎按廣韻云：同戕。疑戕爲𢦪字之譌。戕本應作𢍿，从弋，不从戈。在十一唐韻中，與牂牁之牂通用，不應再與牁同也。類篇書作〈片可〉。

𤕲：《集韻》壯所切，音阻。本作俎。亦同柤。詳人部俎字註。

𤕳：《字彙》胈字之譌。◎按六書皆無𤕳字。

𤕴：《類篇》椸本字。榻前几也。詳木部椸字註。

𤕵：《集韻》郞丁切，音靈。本作𤖦。同𤖜。詳𤖦字註。

𤕶：《字彙補》古文莊字。註詳艸部七畫。

𤕷：《廣韻》《集韻》𠀤徒了切，音窕。《廣韻》𤕷牀子。《集韻》牀版。《廣雅》簀笫樹𤕷杠也。又《集韻》《類篇》𠀤直紹切，音兆。《博雅》版也。《集韻》或作桃㸠。又《集韻》以紹切，音溔，牀板。

牂：《唐韻》則郞切《集韻》《韻會》《正韻》兹郞切，𠀤音臧。《說文》牡芋也。从羊爿聲。《爾雅·釋畜》牡羒牝牂。《詩·小雅》牂羊墳首。又盛也。《詩·陳風》東門之楊，其葉牂牂。《傳》牂牂然盛貌。又干支名。《爾雅·釋天》太歲在午曰敦牂。又雲也。《前漢·天文志》牂雲如狗，赤色長尾，三枚，夾漢而行。又牂牁，詳上牁字註。又人名。《左傳·僖二十八年》長牂守門。《註》長牂，衞大夫也。《宣三年》見叔牂。《註》叔牂，羊斟也。又《左傳·定十四年》楚滅頓，以頓子牂歸。《釋文》牂，子歸反。公羊作牄。◎按歸字疑誤。《集韻》或作將𦎆。〇按廣韻云：䍧牝羊，从牜旁牂。附見戕字註云：戕牁，亦書作牂。考詩爾雅，本俱作牂羊，从爿爲正。廣韻牂字見註中，不另列出，亦非。且戕應从弋。今作戕。尤非。

𤕻：牾字之譌。◎按集韻，牾係五乎切。獸名。五音集韻因譌作𤕻字，以筆畫相似而誤也。

𤕼：《說文》古文疾字。註詳疒部五畫。本从疒。𤕫爲疒之篆文。形雖似爿，實與爿異。廣韻書作𤕺，註云籀文。玉篇、集韻、類篇書作𥏂，註云古文。皆遵說文之舊，說文，玉篇，類篇俱在疒部。字彙仍篇海之失作𤕼，改入爿部，非。

𤕽：《集韻》慈良切，音牆。本作檣。或作艢。詳木部檣字註。

𤕾：《集韻》渠尤切，音求。《廣雅》𤖘𤕾，柎也。◎按廣雅本作橨梂。𤕾當與梂通。又《集韻》樂實也。一曰鑿首。又《字彙》棐古切，音府。節樂也。《類篇》作𤗂。

㸜：《廣韻》《集韻》𠀤苦貢切，音控。《廣韻》穿垣，出文字集略。《篇海》又作𤗇。收片部。

𤖄：《玉篇》古文莊字。註詳艸部七畫。

𤖅：《唐韻》卽良切《集韻》資良切，𠀤音將。《說文》酢𤖅也。从水，將省聲。俗作漿。古省作𤕯。

𤖆：《集韻》仕限切，音棧。豢羊屋也。或作𦎗。

𤖇：《集韻》苦果切，音顆。本作棵，俎名。

𤖈：《字彙補》古文莊字。註詳艸部七畫。

𤖉：《字彙補》同病。詳疒部病字註。

𤖌：《集韻》以䜴切，移去聲。本作椸，榻前几也。

牃：《廣韻》徒協切《集韻》達協切，𠀤音疉。《廣韻》牀版。《集韻》牀簀也。或作楪。◎按楊子方言作牒。

𤖍：《集韻》逸，古作𤖍。註詳辵部八畫。

牄：《唐韻》七羊切《集韻》《韻會》《正韻》千羊切，𠀤音鏘。《說文》鳥獸來食聲也。从倉爿聲。虞書曰：鳥獸牄牄。◎按今書益稷作蹌。又《公羊傳·定十四年》楚滅頓以頓，子牄歸。左傳作牂，詳牂字註。《集韻》或作𩿄。

𤖏：《字彙補》古文疾字。註詳疒部五畫。

𤖐：《集韻》敗，古作𤖐。註詳攴部七畫。

𤖓：《集韻》側革切，音責。本作簀。牀棧也。詳竹部簀字註。《玉篇》書作𤗮。

牅：《集韻》餘封切，音容。本作墉。城垣也。或作䧡𩫱。詳土部墉字註。

𤖖：《集韻》姑黃切，音光。牀下橫木。

𤖗：《集韻》色入切，音澀。殳立貌。

𤖘：《集韻》符分切，音汾。𤖘牀柎也。又《集韻》《類篇》𠀤父吻切，音憤。牀版。◎按玉篇書作𤗸。𤖘當與橨同。廣雅：橨，梂柎也。本从木旁。集韻橨𤖘各見不類列，非是。

𤖜：《集韻》郞丁切，音靈。本作𤖦。同𤕵。詳𤖦字註。

𤖝：《集韻》余廉切，音鹽。本作檐。與簷同。詳木部檐字註。

𤖞：《集韻》側立切，音戢。殳立貌。

牆：〔古文〕𤖧《唐韻》才良切《廣韻》在良切《集韻》《韻會》《正韻》慈良切，𠀤音嬙。《說文》本作牆。垣蔽也。从𠾂爿聲。《爾雅·釋宮》牆謂之墉。《書·五子之歌》峻宇雕牆。《詩·鄘風》牆有茨。《傳》牆，所以防非常。又《禮·檀弓》周人牆置翣。《註》柳衣也。《儀禮·旣夕》巾奠乃牆。《註》牆，設柩也。又《論語》蕭牆之內。《註》鄭曰：蕭肅也。牆屛也。君臣相見之禮，至屛而加肅敬焉，是以謂之蕭牆。又《前漢·司馬遷傳》幽于圜牆之中。《師古註》圜牆，獄也。又複姓。《左傳·襄二十六年》寺人惠牆伊戾。《註》惠牆，氏。伊戾名。《釋文》牆或作嗇，音檣。又《廣韻》同廧。《穀梁傳·成三年》晉却克，衞孫良夫伐牆咎如。又《左傳》作廧。又通作嬙。《前漢·匈奴傳》元帝，以後宮良家子王牆，字昭君，賜單于。《說文》籀文作𤖣。《廣韻》俗作墻。考證：〔《前漢·司馬遷傳》幽于圜牆之中。《師古註》園牆，獄也。〕謹照原文園改圜。

𤖠：《說文》牆本字。

𤖢：《集韻》狼狄切，音歷。牀簀。

𤖣：《說文》籀文牆字。

𤖦：《集韻》郞丁切，音靈。牀笫。或作𤖜𤕵。

𤖧：《玉篇》古文牆字。註詳十三畫。

