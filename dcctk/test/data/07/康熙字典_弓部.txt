弓：《唐韻》居戎切《集韻》《韻會》居雄切《正韻》居中切，𠀤音宮。《說文》弓，以近窮遠。象形。《釋名》弓，穹也。張之穹穹然也。《山海經》少皡生般，是始爲弓。《荀子·解蔽篇》倕作弓，浮游作矢，而羿精於射。《周禮·冬官考工記》弓人爲弓，取六材，必以其時。六材旣聚，巧者和之。幹也者以爲遠也，角也者以爲疾也，筋也者以爲深也，膠也者以爲和也，絲也者以爲固也，漆也者以爲受霜露也。又車蓋橑。《周禮·冬官考工記·輪人》弓鑿廣四枚。《註》弓，蓋橑也。《疏》漢世名弓蓋爲橑子也。又射侯之數。《儀禮·鄕射禮》侯道五十弓。《疏》六尺爲步，弓之古制六尺，與步相應，而云弓者，侯之所取數，宜於射器也。《周禮·天官·司裘註》凡侯道，虎九十弓，熊七十弓，豹麋五十弓。又量地之數。《度地論》二尺爲一肘，四肘爲一弓，三百弓爲一里。三百六十步爲一里，卽三百弓也。《西域記》鼓小者聞五百弓。《註》五百弓，二里半也。又縣名。《前漢·地理志》河閒國有弓高縣。《史記·韓王信傳》漢封頹當爲弓高侯。又水名。《史記·霍去病傳》濟弓閭。又姓。《廣韻》魯大夫叔弓之後。《韻會》漢有光祿勳弓祉。又與肱通。《公羊傳·昭三十一年》黑弓以濫來奔。《註》黑弓，二傳作黑肱。又與穹通。《史記·天官書》穹閭。《註》索隱曰：一作弓閭。弓音穹，蓋謂以氊爲閭，崇穹然。

𢎗：《正字通》說文乃本作𠄎。集韻作𢎗，蓋沿篆文而譌。字彙旣云與弓不同，形又與弓無異，又以不同弓者誤入弓部，𠀤非。

𢎘：《唐韻》乎感切《集韻》戸感切，𠀤含上聲。《說文》弓嘾也。草木之華未發函然。象形。又《廣韻》《集韻》𠀤胡南切，音含。義同。

𢎙：《唐韻》胡先切《集韻》胡千切，𠀤音賢。《說文》謂草木𢎙盛也。

𢎚：《正字通》音義𠀤與彈同。見戴侗六書故。

𢎛：《說文》篆文卪字。詳見部首註。

弔：《唐韻》《集韻》《韻會》《正韻》𠀤多嘯切，音釣。《說文》問終也。《禮·曲禮》知生者弔，知死者傷。《玉篇》弔生曰唁，弔死曰弔。《急就篇》喪弔悲哀面目腫。《註》於人持弓爲弔。上古葬者，衣之以薪，無有棺槨，常苦禽獸爲害，故弔問持弓會之，以助彈射也。又傷也，愍也。《詩·檜風》中心弔兮。《傳》弔，傷也。又《小雅》不弔昊天。《傳》弔，愍也。又龍種曰弔。《裵淵·廣州記》弔，生嶺南，蛇頭龜身，水宿木棲。其膏至輕利，銅及瓦器盛之皆浸出，置雞卵殼中則不漏。《蘇頌·本草圖經》吉弔脂，龍所生也。又《廣韻》都歷切《集韻》《韻會》丁歷切，𠀤音的。《爾雅·釋詁》弔，至也。《書·盤庚》非廢厥謀，弔由靈。《詩·小雅》神之弔矣。裴淵《廣州記》

引：〔古文〕㧈《唐韻》余忍切《集韻》《韻會》《正韻》以忍切，𠀤音蚓。《說文》開弓也。《徐鉉曰》象引弓之形。《周禮·冬官考工記》維體防之，引之中參。又《廣雅》演也。《易·繫辭》引而伸之。又《爾雅·釋詁》長也。《釋訓》子子孫孫引無極也。《書·梓材》引養引恬。又相牽曰引。《禮·檀弓》喪服，兄弟之子，猶子也。蓋引而進之也。《註》牽引進之，同于己子。《史記·秦始皇紀》諸生轉相告引。又《集韻》導也。《史記·韓長孺傳》奉引墮車，蹇。《註》爲天子導引而墮車，跛。又卻也。《禮·玉藻》侍坐，則必退席。不退，則必引而去君之黨。《註》引，卻也。又相薦達曰引。《史記·魏其侯傳》兩人相爲引重。《註》相薦達爲聲勢。《後漢·張皓王龔傳論》顯登者以貴塗易引。又服氣法曰道引。《莊子·刻意篇》道引之士，養形之人。《史記·留侯世家》道引不食穀。又治疾法有撟引。《史記·扁鵲傳》鑱石撟引。《註》謂爲按摩之法，夭撟引身，如熊顧鳥伸也。又十丈爲引。《前漢·律歷志》其法用竹爲引，高一分，廣六分，長十丈。引者，信也。《註》信讀曰伸，言其長。又《廣韻》《正韻》羊晉切《集韻》《韻會》羊進切，𠀤蚓去聲。《集韻》牽牛綍也。《禮·檀弓》弔於葬者，必執引。《疏》引，柩車索也。又《集韻》一曰曲引。《蔡邕·琴操》有思歸引。又引古作𢪉。

𢎜：《玉篇》古文及字。註詳又部二畫。

𢎝：《說文長箋》古彈字。註詳十二畫。

㢧：《眞誥》同卷。

𢎢：《廣韻》與引同。

𢎣：《說文》弔本字。

𢎤：《正字通》射本字。◎按射本作䠶。《石鼓文》作𢎤，非本字。

弗：《唐韻》《集韻》《韻會》𠀤分勿切，音紱。《說文》撟也。《玉篇》不正也。《韻會》違也。又不也。《書·堯典》績用弗成。《春秋·僖二十六年》公追齊師至巂，弗及。《公羊傳註》弗者，不之深者也。又《韻會》不可也，不然也。《史記·孔子世家》弗乎弗乎。又去也。《詩·大雅》以弗無子。《傳》弗，去也。去無子，求有子。《箋》弗之爲言祓也。又滭弗，盛貌。《司馬相如·子虛賦》滭弗宓汨。考證：〔《司馬相如·子虛賦》滭弗宓泊。〕謹照原文泊改汨。

弘：《廣韻》《集韻》《韻會》𠀤胡肱切，或平聲。《說文》弓聲也。又《爾雅·釋詁》大也。《疏》弘者，含容之大也。《易·坤彖》含弘光大。又《正韻》大之也。《論語》人能弘道。又叶胡公切，音洪。《陸機·贈弟雲詩》懷襲瑰瑋，璠植淸風。非德莫動，非道莫弘。又叶胡光切，音皇。《陸雲·陸常侍誄》於穆皇源，時惟誕弘。權輿有嬀，爰帝曁王。

𢎥：《楊愼·轉注古音》音樛。卽說文糾字。道經借爲卷帙之卷。◎按《說文》糾當作𢎥，相糾繚也。道經卷當作㢧。東觀餘論云：小宋太乙宮詩：瑞木干尋竦，仙圖幾弔開。註云：眞誥謂一卷爲一弔，不知眞誥所謂㢧卽卷字。蓋从省文，非弔字也。碧虛子𨻰景元據眞誥，以此字卽篇字，亦誤。

𢎦：《廣韻》同殳。出道經。

𢎧：《說文長箋》古文乃字。註詳丿部一畫。

弙：《唐韻》哀都切《集韻》汪胡切，𠀤音烏。《說文》滿弓有所向也。《廣雅》張也。又《玉篇》持也，指麾也，引也。又《集韻》空胡切，音枯。義同。《廣韻》作𢎰。

㢨：《廣韻》《集韻》𠀤侯旰切，音翰。《廣韻》拒也。《集韻》弓拒也。一作𢏥。又㢨關，地名。《廣韻》關名。在巫縣。《集韻》一曰縣名。

𢎫：《五音集韻》徒案切，音憚。《說文》彈，或从弓持丸。《玉篇》亦作〈丸下弓〉。

𢎬：《正字通》彈本字。◎按《說文》彈或从弓，持丸。《正字通》以𢎬爲彈本字，而以𢎫爲𢎬字之譌，不知何據。

㢩：《廣韻》都狄切《集韻》《韻會》丁歷切，𠀤音的。《廣韻》射也。《類篇》射質也。《集韻》通作的。

弚：《集韻》徒回切，音頹。弚靡，不窮貌。一曰遜伏。《莊子·應帝王》因以爲弚靡，因以爲波流。考證：〔《集韻》徒回切，音頹。弚靡，困窮貌。〕謹照原文困改不。

弛：《廣韻》施是切《集韻》《韻會》賞是切《正韻》詩止切，𠀤音豕。《說文》弓解也。《禮·曲禮》弛弓尚角。《儀禮·鄕射禮》不勝者執弛弓。又放也。《爾雅·釋詁註》弛，放也。《疏》以弓釋弦曰弛，故云弛放。《前漢·武帝紀》跅弛之士。《註》跅者，跅落無撿局也。弛者，放廢不遵法度也。又《賈山傳》臣恐朝廷之解弛。《註》弛，放也。又《爾雅·釋詁》易也。《註》相延易。又《廣韻》置也，舍也，緩也。《周禮·地官·司徒》以荒政十有二聚萬民：四曰弛力。《註》息繇役也。又《廣韻》釋也。《周禮·春官》凡國之大憂令弛縣。《註》弛，釋下之。又《廣韻》去離也。《左傳·莊二十二年》弛于負擔。又壞也。《史記·河渠書》延道弛兮離常流。《註》河道皆弛壞。又《集韻》余支切，音移。改易也。又《集韻》丑豸切，音褫。落也。又通作施。《周禮·天官·小宰》斂弛之聮事。《註》弛，讀爲施。

弜：《唐韻》其兩切，强上聲。《說文》彊也，弓有力也。《集韻》弓彊貌。《華陽國志》秦昭襄王時白虎爲害，於是夷作白竹弩，射殺白虎，世號白虎復夷。一曰板楯蠻。今所謂弜頭虎子者也。又《廣韻》《集韻》𠀤渠良切，音强。又《集韻》翹移切，音祁。義𠀤同。

𢎭：《集韻》居銀切，音巾。弰也。

𢎰：《廣韻》弙作𢎰。

𢎮：《字彙補》古文氐字。星名也。註詳氏部一畫。

𢎷：《玉篇》同𢐊。

㢬：《類篇》同彋。

𢎸：《字彙》同弤。

弝：《廣韻》《韻會》《正韻》𠀤必駕切，音霸。《玉篇》弓弛也。《韻會》弛弣中手執處也。

𢎹：《集韻》古穴切，音決。所以闓弦者。通作決。

弞：《唐韻》式忍切《集韻》矢忍切，𠀤音矧。《說文》笑不壞顏曰弞。从欠，引省聲。《宋書·王弘傳》孫叔未進，優孟見弞。展季在下，臧文貽譏。一作哂。又木名。《山海經》丙山，其木多弞杻。又《廣韻》余忍切《集韻》以忍切，𠀤音引。義同。

弟：〔古文〕𠂖𢦢《廣韻》徒禮切《集韻》《韻會》《正韻》待禮切，𠀤第上聲。《說文》朿韋之次第也。《釋名》弟，第也，相次第而上也。《廣韻》今爲兄弟字。《爾雅·釋親》男子先生爲兄，後生爲弟。《書·君𨻰》惟孝友于兄弟。又與悌通。《廣雅》弟，順也，言順於兄。《禮·曲禮》僚友稱其弟也。又易也。《廣韻》愷悌，一作豈弟。《詩·齊風》齊子豈弟。《傳》豈，樂也。弟，易也。又《廣韻》特計切《集韻》《韻會》《正韻》大計切，𠀤音第。義同。◎按《集韻》以兄弟、豈弟之弟爲上聲，孝弟之弟爲去聲，據《廣韻》薺、霽二韻，弟俱訓兄弟，霽韻悌訓孝悌，又上聲。宋禮部韻，悌訓愷悌，上去二聲通押。則兄弟、豈弟、孝弟，俱可通用上去二聲也。

𢎺：《說文》弦本字。

𢎻：《集韻》以諸切，音余。弓也。

弡：《玉篇》巨勿切，音掘。疆勇。又《字彙補》古文張字。註詳八畫。

𢏆：《字彙》空胡切，音枯。小弓。

㢮：《集韻》與弛同。

弢：《唐韻》土刀切《集韻》《韻會》《正韻》他刀切，𠀤音叨。《說文》弓衣也。从弓，从𠬢。𠬢垂飾，與𡔷同意。《左傳·成十六年》鄢陵之戰，楚共王召養由基，使射呂錡，中項伏弢。《註》弢，弓衣也。又旌囊也。《左傳·成十六年》內旌於弢中。《疏》弢是盛旌之囊也。又六弢，書名。與韜通。《莊子·徐無鬼》從說之，則以金版六弢。《釋文》司馬崔云：金版六弢，皆周書篇名。或云祕識也。又作六韜。考證：〔《莊子·徐無鬼》從說之，則以金版六弢。《註》司馬雀云，金版六弢，皆周書篇名。或云，祕截也。〕謹照原文註改釋文。雀改崔。截改識。

弣：《廣韻》芳武切《集韻》《韻會》斐父切，𠀤音撫。《釋名》弓中央曰弣。弣，撫也。人所持撫也。《廣韻》弣，弓弝中也。《禮·曲禮》左手承弣。

𢏇：《集韻》弼古作𢏇。註詳九畫。

弤：《廣韻》都禮切《集韻》《韻會》《正韻》典禮切，𠀤音邸。《玉篇》舜弓名。《孟子》琴朕弤朕。《註》弤，彫弓也。《疏》彫弓，漆赤弓也。亦曰彤弓。又與弴通。《玉篇》同弴。畫弓也。

㢯：《廣韻》《集韻》𠀤都昆切，音敦。同弴。又《類篇》彌鄰切，音民。《玉篇》旗也。《類篇》旗弧也。

弥：《玉篇》同彌。

弦：《廣韻》《正韻》戸田切《集韻》《韻會》戸千切，𠀤音賢。《說文》弓弦也。从弓，象絲軫之形也。《儀禮·鄕射禮》有司左執弣，右執弦而授弓。又半月曰弦。《釋名》弦，半月之名也。其形一旁曲，一旁直，若張弓施弦也。《前漢·律歷志》淳于陵渠復覆太初歷，晦朔弦望皆最密。又國名。《春秋·僖五年》楚人滅弦，弦子奔黃。《註》弦國在弋陽軑縣東南。又姓。《廣韻》風俗通云：弦子後。《左傳·僖二十三年》鄭商人弦高。《哀四年》齊𨻰乞弦施救范氏。《哀十一年》使問弦多以琴。又脈數曰弦。《史記·倉公傳》脈長而弦。又弦蒲，弦中，皆地名。《前漢·地理志》正西曰雍州，藪曰弦蒲。《註》在汧縣，又雍州山北有蒲谷鄕弦中谷。又與絃通。《禮·文王世子》春誦夏弦。《樂記》舜作五弦之琴，以歌南風。

𢏈：《字彙》之引切，音軫。弓强。◎按卽弫字之譌。

㢰：《廣韻》《集韻》𠀤平義切，音髲。《玉篇》㢰㢻，所以張弩也。《集韻》㢰㢻，張弓貌。又《廣韻》㢰弓。《集韻》絲皮飾弓也。一曰曲弓也。

弧：《唐韻》戸吳切《集韻》《韻會》《正韻》洪孤切，𠀤音狐。《說文》木弓也。从弓，瓜聲。一曰往體寡來體多曰弧。《吳錄》揮觀弧星始制弧。《易·繫辭》弦木爲弧。又張旗弓也。《禮·明堂位》乗大輅，載弧韣旂。《註》弧，旌旗所以張幅也。《疏》弧以竹爲之，其形爲弓。《周禮·冬官考工記》弧旌枉矢。《註》弧，以張縿之幅。《疏》弧旌者，弧弓也。旌旗有弓，所以張縿幅，故曰弧旌也。又星名。《禮·月令》季春之月，日在奎，昏弧中。《史記·天官書》狼下四星曰弧。《註》弧九星在狼東南，天之弓也，以伐叛懷遠。又主備盜賊之知姦邪者。又《後漢·東夷傳》辰韓國，名弓爲弧。又蝥弧，旗名。《左傳·隱十一年》潁考叔取鄭伯之旗蝥弧以先登。又短弧，蟲名。《前漢·五行志》蜮在水旁，能射人，南方謂之短弧。《註》卽射工也，亦呼水弩。又《類篇》汪胡切，音汙。曲也。《周禮·冬官考工記》凡揉輈，欲其遜而無弧深。《註》弧讀爲汙。考證：〔《史記·天官書》狼下四星曰弧。《註》弧九星在狼東北，天之弓也。〕謹照史記註原文東北改東南。〔《後漢·東夷傳》辰韓國，名馬爲弧。〕謹照原文馬改弓。

弨：《唐韻》尺招切《集韻》《正韻》蚩招切，𠀤音怊。《說文》弓反也。《揚子·方言》翻起曰弨。《玉篇》弓弛貌。《詩·小雅》彤弓弨兮。《傳》弨，弛貌。《疏》弨，弓反，謂弛之而體反也。又《正韻》弓名。《韓愈·寄崔二十六詩》大弨掛壁何由彎。又《韻會》之遙切，音招。又《廣韻》尺沼切《集韻》齒紹切，𠀤怊上聲。義𠀤同。《集韻》一作𢐕。

𢏉：《集韻》同𢑇。

弩：《唐韻》《正韻》奴古切《集韻》《韻會》暖五切，𠀤怒上聲。《說文》弓有臂者。《釋名》弩，怒也，有勢怒也。其柄曰臂，似人臂也。鉤弦曰牙，似齒牙也。牙外曰郭，爲牙之規郭也。下曰懸刀，其形然也。合名之曰機，言如機之巧也，亦言如門戸樞機，開合有節也。《古史考》黃帝作弩。《太公·六韜》强弩長兵者，所以踰水戰也。《史記·孫吳傳》萬弩夾道而發。又弩師，軍名。《後漢·順帝紀》調五營弩師，令敎習戰射。又弩父，卒名。《揚子·方言》東海之門卒謂之弩父。《註》主擔幔弩導幨，因名。又水弩，蟲名。《前漢·五行志註》射工亦呼水弩。

弫：《集韻》止忍切，音軫。《玉篇》弓强。

弬：《五音集韻》弋技切，音移。弓名。

𢏔：《字彙》同㝁。

弭：〔古文〕𢏱《唐韻》綿婢切《集韻》《韻會》母婢切《正韻》莫禮切，𠀤音敉。《說文》弓無緣，可以解轡紛者。《爾雅·釋器》有緣者謂之弓，無緣者謂之弭。《註》今之角弓也。《疏》李巡曰：骨飾兩頭曰弓，不以骨飾兩頭曰弭。孫炎曰：緣謂繳束而漆之，弭謂不以繳束骨飾兩頭者也。《釋名》弓末謂之弭，以骨爲之，滑弭弭也。《詩·小雅》象弭，魚服。《傳》象弭，弓反末也。《疏》弭者，弓弰之名，以象骨爲之，是弓之末弭，弛之則反曲，故云象弭爲弓反末也。又《廣韻》息也。《玉篇》止也。《左傳·襄二十五年》自今以往兵，其少弭矣。又《玉篇》忘也。《詩·小雅》心之憂矣，不可弭忘。《箋》我念之憂，不能忘也。又《玉篇》安也。《史記·田完世家》夫治國家，而弭人民者，無若乎五音。又《玉篇》滅也。《後漢·趙壹傳》下則抗論當世，消弭時災。又按也，低也。《屈原·離騷》吾令羲和弭節兮。《註》弭，按也。《司馬相如·子虛賦》弭節裴回。《註》司馬彪云：弭，猶低也。又地名。《左傳·莊二十一年》春胥命于弭。《註》弭，鄭地。又《釋名》納弭也。弭弭，兩致之言也。考證：〔《釋文》弓又謂之弭。〕謹照原文又改末。

弮：《廣韻》丘圓切《集韻》《韻會》《正韻》驅圓切，𠀤音棬。《集韻》連弩也。《前漢·司馬遷傳》李陵一呼勞軍，士無不起躬流涕，張空弮，冒白刃。《註》李奇曰：弮，弩弓也。師古曰：弮，讀者以爲拳掔之拳，大謬。拳則屈指，不當言張，陵時矢盡，故張弩之空弓，非是手拳也。又《廣韻》縣名，在滎陽。又《集韻》古倦切，音眷。義同。又與卷通。《廣韻》書弮也。今作卷。又與絭通。《集韻》弮通作絭。攘臂繩也。又與𢍏通。《集韻》𢍏，摶飯也。或作弮。

𢏕：《廣韻》徒紅切《集韻》徒東切，𠀤音同。《玉篇》弓飾。《集韻》象弭謂之𢏕。

𢏖：《海篇》同羿。

𢏗：《說文》羿作𢏗。

𢏘：《集韻》羿作𢏘。

㢲：《廣韻》巽作㢲。〇按《說文》巽从𠨎。𠨎，二卩也。《廣韻》因篆文从二弓，遂書作㢲。《字彙》又誤入弓部，非。

㢳：《字彙》同玈。〇按諸字書玈無此文。

㢴：《集韻》西古作㢴。註詳部首。《說文》鳥在巢上。象形。日在西方而鳥棲，故以爲東西之西。

㢵：《集韻》《韻會》𠀤迄葉切，音脅。《集韻》弓强。又《廣韻》虛業切《集韻》虛涉切，𠀤音偞。《玉篇》弓弽也。《集韻》射決也。一作弽。

𢏙：《集韻》《類篇》𠀤余章切，音陽。《玉篇》弓曲也。

𢏚：《五音集韻》市流切，音讎。耕治之田也。本作𤲮。

𢏤：《廣韻》私閏切《集韻》須閏切，𠀤音濬。《玉篇》彇也。《廣韻》弓彇。

㢸：《玉篇》古文弼字。《廣雅》擊也。餘詳九畫註。

弰：《廣韻》《正韻》所交切《集韻》《韻會》師交切，𠀤音稍。《玉篇》弓使箭。又弓末也。《廣韻》弓弰。《集韻》弓末。

𢏥：《集韻》與㢨同。

弱：《唐韻》而勺切《集韻》《韻會》日灼切，𠀤音若。《玉篇》尫劣也。《釋名》委也。《增韻》懦也。《書·洪範》六極，六曰弱。《傳》尫劣。《疏》尫劣𠀤是弱事，爲筋力弱，亦爲志氣弱。鄭康成云：愚懦不毅曰弱，言其志氣弱也。《禮·曲禮》二十曰弱冠。《疏》體猶未壯，故曰弱也。《釋名》二十曰弱，言柔弱也。又孅弱，體柔貌。《司馬相如·子虛賦》嫵媚孅弱。又弱行。《左傳·昭七年》孟縶之足，不良弱行。《註》跛也。又水名。《書·禹貢》導弱水至于合黎。《山海經》海內崑崙之墟，弱水出西南隅。《史記·大宛傳》安息長老傳聞條枝有弱水西王母而未嘗見。《註》索隱曰：魏略云弱水在大秦西。𤣥中記云：天下之弱者，有崑崙之弱水，鴻毛不能載也。又衰也。《左傳·昭三年》姜族弱矣。而嬀將始昌。又敗也。《釋名》衂也。《左傳·襄二十六年》頡遇王子弱焉。《註》弱，敗也。言爲王子所得。又喪也。《左傳·昭三年》又弱一个焉。又繁弱，弓名。亦作蕃弱。《左傳·定四年》封父之繁弱。《註》繁弱，大弓名。《孔叢子·公孫龍篇》楚王張繁弱之弓。《司馬相如·子虛賦》彎蕃弱。《註》文穎曰：蕃弱，夏后氏之良弓名。《說文》本作𢐅。

弲：《唐韻》許緣切《集韻》隳緣切，𠀤音翾。《說文》角弓也。洛陽名弩曰弲。又《廣韻》烏懸切《集韻》縈懸切，𠀤音淵。《廣韻》弓勢。又《集韻》火懸切，音鋗。《廣韻》彃弲，弦也。

𢏦：《集韻》矢忍切，音哂。長也。

𢏧：《海篇》音喧。弓曲貌。

𢏨：《玉篇》與彆。同。

𢏩：《字彙補》古文乃字。註詳丿部一畫。

𢏪：《字彙補》扶劒切，音近飯。《廣雅》𢏪𢏪，浮也。

𢏮：《唐韻》烏宣切《集韻》縈懸切《韻會》幺懸切《正韻》縈圓切，𠀤音淵。《玉篇》弓上下曲中。《類篇》弓隈也。通作淵。《釋名》弓末曰簫，中央曰弣，簫弣之閒曰𢏮。𢏮，宛也，言曲宛也。

㢺：《海篇》音弦。弓也。又姓。

𢏯：《海篇》音胡。弓也。

𢏰：《篇海》側逬切，音諍。弓開也。

𢏱：《集韻》弭古作𢏱。註詳六畫。

𢏲：《海篇》同弽。

㢻：《廣韻》女恚切，音諉。《玉篇》㢰㢻也。《廣韻》㢻㢰，弓貌。《集韻》弓曲謂之㢻。一曰張弩。《類篇》張弓貌。又《集韻》而睡切，音䄲。又《類篇》于僞切，音餧。義𠀤同。

𢏳：《集韻》披耕切，音怦。張絃也。又悲萌切，音繃。彈也。《玉篇》一作絣。

弴：《廣韻》《集韻》《韻會》𠀤都昆切，音敦。《說文》畫弓也。《韻會》雕弓。《廣韻》天子弴弓。又《廣韻》都聊切《正韻》丁聊切，𠀤音貂。義同。

𢏴：《類篇》與㢻同。

𢏵：《玉篇》同㣅。詳㣅字註。《類篇》作𢐛。

𢏶：《字彙》與𢏯同。

張：〔古文〕弡《唐韻》陟良切《集韻》《韻會》中良切，𠀤帳平聲。《說文》施弓弦也。《禮·曲禮》張弓尚筋。《儀禮·鄕射禮》勝者執張弓。又《廣雅》大也。《詩·大雅》孔修且張。《書·康王之誥》張皇六師。又《廣雅》施也。《史記·武帝紀》張羽旗，設供具，以祀神君。又《廣韻》開也。《老子·道德經》將欲翕之，必故張之。又《韻會》設也。《史記·曹相國世家》取酒張坐飮。又施絃曰張。《前漢·董仲舒傳》琴瑟不調甚者，必解而更張之。又羅取鳥獸曰張。《周禮·秋官·冥氏》掌設弧張。《註》弧張，罿罦之屬。《後漢·王喬傳》自縣詣臺朝，輒有雙鳧飛來，舉羅張之，但得一隻舄焉。又計物之數曰張。《左傳·昭十三年》子產以幄幕九張行。《後漢·明帝八王傳》寵有彊弩數千張。又星名。《史記·律書》西至于張。張者，言萬物皆張也。《天官書》張素爲廚，主觴客。《正義》張六星，六爲嗉，主天廚飮食，賞賚觴客。又譸張，誑也。《書·無逸》民無或胥，譸張爲幻。又蹶張，以足張弩也。《前漢·申屠嘉傳》以材官蹶張。《註》如淳曰：能脚踏强弩張之，故曰蹶張。師古曰：今之弩，以手張者曰擘張，以足張者曰蹶張。又乖張，相戾也。《司馬貞·補史記序》其中遠近乖張。又姓。《廣韻》本自軒轅第五子揮，始造弦，實張網羅，世掌其職，後因氏焉。風俗通云：張王李趙，黃帝賜姓也。出淸河，南陽，吳郡，安定，燉煌，武威，范陽，犍爲，沛國，梁國，中山，汲郡，河內，高平十四望。《詩·小雅》張仲孝友。又《廣韻》《集韻》《韻會》《正韻》𠀤知亮切，音帳。《廣韻》張施。《集韻》𨻰設也。《周禮·天官·掌次》掌凡邦之張事。《前漢·王尊傳》供張如法而辦。又《韻會》自侈大也。《左傳·桓六年》隨張必棄小國。《釋文》張，豬亮反。又張絃之張，亦音帳。《嵆康·琴賦》伶倫比律，田連操張，進御君子，新聲㺒亮。又與脹通。《左傳·成十年》晉侯將食張如厠。《註》張，脹滿也。又與帳通。《史記·高帝紀》復留止張飮三日。《註》張，幃帳也。又《左傳·僖十五年》隂血周作，張脈僨興。《疏》血旣動作，脈必張起，故言張脈也。《釋文》張，中亮反。又雄張。《後漢·班超傳》于寘王雄張南道。《註》雄張，猶熾盛也。張，丁亮反。

弶：《廣韻》《集韻》《韻會》《正韻》𠀤其亮切，强去聲。《玉篇》施罟於道也。《廣韻》張取獸也。《集韻》以弓𥄲鳥獸。

𢏷：《海篇》音局。勇貌。

強：《唐韻》巨良切《集韻》《韻會》《正韻》渠良切，𠀤音彊。《玉篇》米中蠹。《爾雅·釋蟲》蛄䗐，強䖹。《註》今米榖中小黑蟲是也。建平人呼爲䖹子。《揚子·方言》蛄䗐謂之強䖹。江東人謂之𧉪。又《爾雅·釋蟲》強蚚。《疏》強，蟲名也。一名蚚，好自摩捋者，蓋蠅類。《又》強醜捋。《註》以脚自摩捋。又與彊通。《廣韻》剛強也，健也。《禮·曲禮》四十曰強而仕。《疏》強有二義，一則四十不惑，是智慮強。二則氣力強也。《中庸》雖愚必明，雖柔必強。又《集韻》勝也。《禮·中庸註》南方以舒緩爲強，北方以剛猛爲強。又《廣韻》暴也。《史記·田延年傳》誅鉏豪強。又算家以有餘爲強。《古木蘭詩》策勳十二轉，賞賜百千強。又歲名。《爾雅·釋天》太歲在丁曰強圉。又姓。《左傳·莊十六年》刖強鉏。《廣韻》後漢有強華奉赤伏符。又《廣韻》《集韻》《正韻》𠀤其兩切，彊上聲。《集韻》勉也。《爾雅·釋詁》勤也。《禮·中庸》或勉強而行之。又《韻會》矯強。《左傳·莊十九年》鬻拳強諫楚子。《荀子·臣道篇》率羣臣百吏，而相與強君曰橋君。《註》橋音矯。又勸也。《周禮·地官》正其行，而強之道藝。《註》強，猶勸也。《禮·樂記》強而弗抑則易。《疏》師但勸強其神識，而不抑之令曉，則受者和易。又姓。《廣韻》《前秦錄》有將軍強求。◎按《後漢》強華，《前秦》強求同姓，《廣韻》分二音，不知何據。又《集韻》《韻會》《正韻》𠀤其亮切，彊去聲。《韻會》木強，不和柔貌。《前漢·周昌傳贊》周昌，木強人也。《註》言其強質如木石然。又《正韻》自是也，㑃也。《前漢·陸賈傳》乃欲以新造未集之越，屈強於此。《註》屈強，不柔服也。《史記》作屈彊。又與襁通。《類篇》強，負兒衣。《史記·魯周公世家》成王少在強葆之中。《註》索隱曰：強葆卽襁褓。正義曰：強闊八寸，長八尺，用約小兒於背而負行。考證：〔《周禮·地官》止其行，而強之道藝。〕謹照原文止改正。

㢼：《集韻》同彆。

弸：《廣韻》父耕切《集韻》《韻會》蒲萌切，𠀤音輣。《說文》弓强貌。《庾信·馬射賦》弓如明月對弸。又《廣雅》滿也。《揚子·法言》或問：言成文，動成德，何以也。曰：以其弸中而彪外也。又《集韻》《韻會》𠀤悲陵切，音崩。義同。又《廣韻》普耕切，音怦。弸彋也。又《類篇》披朋切，音漰義同。

𢏸：《字彙補》同弦。見漢景君𥓓。

强：《說文徐註》同强。秦刻石文从口。同強。

𢐀：《說文》弼本字。

弻：《類篇》同弼。

𢐁：《字彙》同弦。

弼：〔古文〕𠡂㢸𠨒𢘍𢏇𢼥《唐韻》房密切《集韻》《韻會》《正韻》薄密切，𠀤頻入聲。《說文》本作𢐀。㐁，舌也。舌柔而弓剛，以柔从剛，輔弼之意。《韻會》所以輔正弓弩者。《正韻》正弓器也。又《爾雅·釋詁》俌也。《註》俌猶輔也。《書·大禹謨》明于五𠛬，以弼五敎。又《說命》夢帝賚予良弼。《越語》憎輔遠弼。《註》相道爲輔，矯過爲弼。又戾也。《前漢·五行志》君臣故弼，兹謂悖。《註》弼，猶相戾也。悖，惑也。又《爾雅·釋詁》重也。《註》弼輔，所以爲重疉也。又《揚子·方言》弼，高也。又通作拂。《孟子》入則無法家拂士。又叶平祕切，音備。《李嵩·述志賦》赳赳干城，翼翼上弼。志馘奔鯨，截彼醜類。《集韻》或作𢐡。考證：〔《前漢·𠛬法志》君臣故弼，兹謂悖。〕謹按所引係五行志文，非𠛬法志文。據改五行志。

𢐂：《廣韻》陟吏切《集韻》竹吏切，𠀤音置。《玉篇》靑州謂彈曰𢐂。

㢽：《集韻》同餌。

𢐃：《集韻》紕延切，音篇。弓反張也。

𢐄：《廣韻》以絹切《集韻》餘絹切，𠀤緣去聲。《廣韻》弓緣。

㢾：《集韻》規掾切，音絹。弓𩪧。又《廣韻》古縣切，音䣺。又《集韻》諸延切，音饘。又《廣韻》嵆延切，音甄。義𠀤同。

弽：《廣韻》書涉切《集韻》失涉切，𠀤音攝。《廣韻》射決張弓。又童子佩之。又《廣韻》呼牒切《集韻》悉協切，𠀤音揲。義同。又《玉篇》或作韘。《詩·衞風》童子佩韘。《集韻》或作㢵。

𢐅：《說文》弱本字。

𢐆：《海篇》音堅。𢐦也。

𢐊：《集韻》蒲光切，音旁。《玉篇》弦急。

弿：《集韻》紀偃切，音繭。弓强也。又九件切，音蹇。《揚子·方言》弿，展也。齊晉曰弿，山之東西，凡難貌曰展。荆吳之人，相難謂之展。若齊魯之言相彈矣。《註》弿音蹇。

𢐋：《玉篇》同弛。

㣀：《類篇》陟刃切，眞去聲。彈也。

㣁：《廣韻》《集韻》𠀤平祕切，音備。《廣韻》以筋貼弓。《類篇》以絲飾弓也。

㣂：《廣韻》五革切《集韻》逆革切，𠀤音鶂。《玉篇》束弓弩。《集韻》束弓弩衣也。又《集韻》下革切，音覈。義同。

彀：《唐韻》古𠋫切《集韻》居𠋫切，𠀤音遘。《廣雅》張也。《玉篇》張弓弩。《孟子》羿之敎人射，必志於彀。《史記·李牧傳》彀者十萬人。《周亞夫傳》彀弓弩持滿。又通作句。《詩·大雅》敦弓旣句。

𢐌：《海篇》同餗。

彃：《唐韻》畢吉切《集韻》《韻會》《正韻》壁吉切，𠀤音畢。《說文》射也。《楚辭·天問》羿焉彃日。又《類篇》一曰弦也。

𢐒：《海篇》音崩。弓也。

𢐓：《海篇》古文鏘字。註詳金部十一畫。

𢐔：《集韻》麤叢切，音聰。《山海經》大荒之南有𢐔淵。

㣃：《集韻》同鬻。

彄：《唐韻》恪侯切《集韻》《韻會》墟侯切，𠀤口平聲。《說文》弓弩端，弦所居也。又環屬。《西京雜記》戚夫人以百鍊金爲彄環，照見指骨。又《荆楚歲時記》歲前爲藏彄之戲。按周處風土記曰：竭恭敬於明祀，乃有藏彄。臘日之後，叟嫗各隨其儕，爲藏彄，分二曹，以較勝負。辛氏三秦記，以爲鉤弋夫人所起。又姓。《韻會》魯公子彄之後。《集韻》或作彀。

𢐕：《集韻》同弨。

𢐖：《海篇》同㣁。

彆：《廣韻》方結切《集韻》必結切，𠀤音𩋇。《廣韻》弓彆。《集韻》弓戾也。《詩·小雅·象弭魚服箋》弭，弓反末。彆者，以象骨爲之，以助御者解轡也。又《集韻》必袂切，音蔽。義同。《廣韻》或作𢏨。亦作㢼。

㣄：《玉篇》巨魚切，音渠。《五音集韻》弓弰也。

彇：《廣韻》蘇刁切《集韻》《韻會》《正韻》先彫切，𠀤音蕭。《廣韻》弓弭。又《集韻》通作簫。《禮·曲禮》右手執簫。《註》簫弭頭也，謂之簫。簫，邪也。《疏》簫弓頭，頭稍剡差邪，似簫，故謂之簫。

𢐞：《集韻》鋤耕切，音錚。弓弦聲。

㣅：《廣韻》《集韻》𠀤殂感切，蠶上聲。《玉篇》弓强。《廣韻》弓弦。《類篇》弓張弦也。又《集韻》祖含切，音簪。義同。

𢐟：《廣韻》去堯切《集韻》牽幺切，𠀤音蹺。《玉篇》引也。《集韻》引弓也。

彈：〔古文〕𢎝《唐韻》《集韻》《韻會》徒案切《正韻》杜晏切，𠀤音憚。《玉篇》行丸也。《吳越春秋》彈生於古之孝子。孝子不忍見父母爲禽獸所食，故作彈以守之。《李尤·彈銘》昔之造彈，起意弦木。以彈爲矢，合竹爲樸。又彈丸，喻小也。《史記·虞卿傳》此彈丸之地。又鬼彈。《水經注》永昌郡北山水傍，瘴氣特惡，氣中有物，不見其形，其作有聲，中木則折，中人則害，名曰鬼彈。又《廣韻》徒干切《集韻》《韻會》唐干切《正韻》唐闌切，𠀤音檀。《廣韻》射也。《集韻》彈丸射也。《左傳·宣二年》晉靈公從臺上彈人，而觀其避丸也。又擊也。《史記·孟嘗君傳》馮驩彈其劒而歌。又《韻會》鼓爪曰彈。《屈原·漁父》新沐者必彈冠。《史記·五帝紀》舜彈五絃之琴。又《廣韻》糾也。《增韻》劾也。《周禮·地官·里宰註》街彈之室。《疏》漢時在街置室，檢彈一里之民。《後漢·史弼傳》州司不敢彈糾。又掉也。《周禮·冬官考工記》句兵欲無彈。《註》句兵，戈戟屬。彈謂掉也。又彈棊。《西京雜記》成帝好蹴踘，羣臣以爲勞。帝曰：可擇似而不勞者奏之。家君作彈棊以獻。又叶徒沿切，音田。《陸機·文賦》抱景者咸叩，懷響者必彈。或因枝以振葉，或沿波以討源。又𢎚字。

𢐠：《集韻》同𢐲。

彉：《廣韻》虛郭切《集韻》《正韻》忽郭切，𠀤音霍。《說文》弩滿也。《釋名》張也。《孫子·兵勢》勢如彉弩。又《唐韻》苦郭切《正韻》苦穫切，𠀤音廓。又《廣韻》《正韻》𠀤博古切，音郭。義𠀤同。《類篇》或作彍。

𢐡：《說文》𢐀字重文。

𢐥：《集韻》與𢑈同。

𢐦：《集韻》蒲計切，音𥴬。弶也。

彊：《唐韻》巨良切《集韻》《韻會》《正韻》渠良切，𠀤音强。《說文》弓有力也。《史記·絳侯世家》材官引彊。《註》能引彊弓官，如今挽彊司馬也。又《玉篇》堅也。《書·臯陶謨》彊而義。《傳》彊無所屈撓也。又《廣韻》健也。《易·乾卦》君子以自彊不息。又《集韻》勝也。《爾雅·釋詁》當也。《註》彊者，好與相當。《史記·商君傳》自勝之謂彊。又《增韻》壯盛也。《書·洪範》身其康彊。又力有餘也。《詩·周頌》侯彊侯以。《註》彊，彊力也。《箋》彊力有餘者。又勢盛也。《左傳·昭五年》羊舌四族皆彊家也。《孟子》天下固畏齊之彊也。又《爾雅·釋言》暴也。《註》彊梁凌暴。《書·洪範》彊弗友剛克。《傳》彊禦不順，以剛能治之。《詩·大雅》曾是彊禦。《傳》彊梁禦善也。《疏》彊梁者，任威使氣之貌。又禺彊，彊良，神名。《山海經》北方禺彊。《註》水神也。《又》北極天櫃有神，名曰彊良。又《廣韻》其兩切《集韻》《正韻》巨兩切，𠀤强上聲。《類篇》勉也。《孟子》彊爲善而已矣。《前漢·董仲舒傳》彊勉學問則聞見，博而知益明。彊勉行道，則德日起，而大有功。又抑之使然曰彊。《孟子》彊而後可。又《正韻》牽彊，假合也。又《類篇》其亮切，音弶。《史記·絳侯世家》勃爲人木彊敦厚。又屈強。《史記·陸賈傳》廼欲以新集未造之越，屈彊於此。《前漢書》作屈強。◎按彊與強，平上去三聲經史𠀤通用。互見強字註。又《廣韻》《集韻》《韻會》𠀤居亮切，音殭。《廣韻》彊屍勁硬。又《類篇》居良切，音薑。《詩·鄘風》鵲之彊彊。《箋》居有常匹，飛則相隨之貌。又與疆通。《集韻》疆或作彊。《賈誼·審微篇》昔衞侯朝於天子，周行人問其名，曰辟彊。行人還之曰啓彊。辟彊，天子之號也，諸侯弗敢用。衞侯更名燬。

𢐧：《集韻》渠京切，音擎。《海篇》正弓也。◎按《說文》作檠。

彋：《廣韻》戸萌切，音宏。《玉篇》弸彋，帷帳起貌。《揚雄·甘泉賦》惟弸彋其拂汨兮。《註》弸彋，風吹帷帳之聲也。又《集韻》弸彋，弓聲。又《廣韻》戸盲切《集韻》《韻會》《正韻》胡盲切，𠀤音橫。又《類篇》洪孤切，音胡。義𠀤同。

𢐨：《字彙》古文炒字。◎按《說文》作𩱦。《字彙》已載鬲部。又譌作𢐨，入弓部，非。

𢐩：《海篇》音强。筋頭也。◎按卽膙字之譌。

彌：〔古文〕𢑀《廣韻》武移切《集韻》《韻會》民𤰞切，𠀤音迷。《說文》弛弓也。又《玉篇》徧也。《周禮·春官·大祝》彌祀社稷禱。《註》彌猶徧也。又《類篇》終也。《詩·大雅》誕彌厥月。《傳》彌，終也。又《廣韻》益也。《論語》仰之彌高，鑽之彌堅。又《廣韻》長也，久也。又遠也。《左傳·哀二十三年》以肥之得備彌甥也。《註》彌遠也。又祲也。《周禮·春官·𦕑祲》掌十煇之法，七曰彌。《註》彌者，白虹彌天也。又彌縫，補闕也。《易·繫辭》彌綸天地之道。《疏》彌，謂彌逢補合。《左傳·僖二十六年》彌縫其闕。又彌彌，猶稍稍也。《前漢·韋賢傳》彌彌其失。又彌龍，車飾。《史記·禮書》彌龍所以養威也。《註》索隱曰：謂金飾衡軛爲龍。又扞彌，國名。《前漢·西域傳》扞彌國，今名寧彌。又姓。《廣韻》三輔決錄有新豐彌升。又羌複姓，後秦將軍彌姐婆觸。又《類篇》綿批切，音迷。嫛彌，嬰兒也。《禮·雜記》中路嬰兒失其母焉。《註》嬰，猶嫛彌也。又《韻會》母婢切，彌上聲。《類篇》止也。《韻會》息也。《周禮·春官·小祝》彌災兵。《前漢·李廣傳》彌節白檀。《註》彌節，少安之意。《韻會》通作弭。

𢐬：《字彙》同𢐥。

𢐭：《玉篇》古文喜作𢐭。註詳口部九畫。

彍：《玉篇》同彉。又彍騎，唐宿衞兵也。《唐書·兵志》開元十一年，取京兆蒲同岐華府兵及白丁，而益以潞州長從兵，共十二萬，號曰長從宿衞。明年，更號曰彍騎。又凡迅捷者曰彍。《韓愈·送窮文》駕塵彍風，與電爭光。

𢐲：《廣韻》附袁切《集韻》符袁切，𠀤音藩。《玉篇》養生也。又《玉篇》弋粥切《集韻》余六切，𠀤音育。義同。又《集韻》之六切，音祝。𢐲𢐲，𤰞謙之貌。

𢐳：《啓顏錄》𨻰人聘隋，問馬價貴賤。答云：𢐳尾燥蹄，絕無伎倆，一錢不直。《註》𢐳，卜結反。

𢐸：《廣韻》俗玈字。

𢐹：《集韻》同饘。

𢐼：《字彙補》音義同煮。註詳火部九畫。

𢐿：《集韻》汝兩切，音壤。《玉篇》弓曲。

𢑀：《集韻》彌古作𢑀。註詳十四畫。

𢑁：《集韻》同彇。

𢑆：《廣韻》巨圓切《集韻》逵員切，𠀤音權。《說文》弓曲也。又《集韻》驅圓切，音棬。又苦遠切，音䅚。又《類篇》俱願切，音絭。又求患切，權去聲。義𠀤同。

㣆：《說文》與彌通。《類篇》作𢑃。

𢑇：《類篇》巨救切，音舊。弓强也。或作𢏉。

𢑈：《玉篇》弋招切《集韻》餘招切，𠀤音遙。《說文》弓便利也。《集韻》或作𢐥。

彎：《唐韻》《集韻》《韻會》烏關切《正韻》烏還切，𠀤音灣。《說文》持弓關矢也。《玉篇》引也。《王褒·聖主得賢臣頌》逢門子彎烏號。又《集韻》通作關。《孟子》越人關弓而射之。又《韻會》通作貫。《史記·秦始皇本紀贊》士不敢貫弓而報怨。

𢑊：《海篇》同㣅。

彏：《唐韻》許縛切《集韻》《韻會》怳縛切，𠀤音䂄。《說文》弓急張也。《集韻》急弦謂之彏。《尸子》鴻鵠在上，扞弓彏弩待之。《揚雄·河東賦》彏天狼之威弧。又《廣韻》居縛切《集韻》厥縛切，𠀤音攫。義同。

𢑌：《集韻》同羹。

