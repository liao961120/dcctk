爪：〔古文〕㕚《唐韻》《集韻》𠀤側絞切，音抓。《說文》覆手曰爪。《詩·小雅》祈父子王之爪牙。《周禮·冬官考工記·梓人》凡攫閷援簭之類，必深其爪，出其目，作其鱗之而。《廣韻》手足甲也。《集韻》本作㕚。或作蚤搔。◎按韻會云：說文爪本爲抓爪之爪，非手足甲也。亦太迂泥，不可从。又《集韻》《類篇》𠀤阻敎切，音笊。《集韻》覆手取物。一曰扟也。

𤓯：《唐韻》諸兩切《集韻》止兩切，𠀤音掌。《說文》亦𠃨也。从反爪。《正字通》古掌字。

𤓲：《字彙》魯管切，音卵。無乳卵生也。見釋典。◎按𤓲字諸書皆不載。字彙音義同卵，當卽卵字之譌。

𤓳：《玉篇》古文釆字。註詳部首。

𤓶：《字彙》音拏。爬𤓶以收除也。《正字通》俗字。

爬：《廣韻》《集韻》《韻會》《正韻》𠀤蒲巴切，音琶。《廣韻》搔也。《韓愈·進學解》𤓶羅剔抉。又《月蝕詩》𤓶沙脚手鈍。又姓。《廣韻》本杞東樓公之後，避難攺焉，西魏襄州刺史爬秀。《廣韻》或作把。《韻會》或作杷。

爭：〔古文〕𠫩𠄙《唐韻》側莖切《集韻》甾耕切，𠀤音箏。《說文》引也。从𠬪。《徐鉉曰》音曳。𠬪二手而曳之，爭之道也。《廣韻》競也。《書·大禹謨》汝惟不矜，天下莫與汝爭能。汝惟不伐，天下莫與汝爭功。又《玉篇》諫也。又訟也。《增韻》理也，辨也。《禮·曲禮》分爭辨訟，非禮不決。又姓。《正字通》印藪有爭不識，爭同。又《集韻》側逬切，箏去聲。義同。又《廣韻》本作諍，諫諍也，止也。《孝經·諫諍章》天子有爭臣七人。《韻會》俗作争，非。考證：〔《禮·曲禮》非理不決。〕謹照原文非理改非禮。

㸒：《唐韻》《集韻》𠀤余箴切，音淫。《說文》近求也。从爪壬。壬，徼幸也。又《集韻》如林切，音壬。義同。

𤓷：《廣韻》女加切，音拏。爬𤓷以收除也。◎按𤓷，字彙書作𤓶，誤。集韻類篇別作𤔀字。

𤓸：《字彙補》古文爲字。註詳八畫。

𤓽：《說文》古文孚字。註詳子部四畫。

𤓾：《廣韻》都導切，音到。姓也。出河內。《字彙》下从丈，與又字不同。◎按集韻，類篇，𤓾字去聲，有後到，刀號，大到三切，皆曰姓也。下亦从又，不从丈。與上聲受字同。非。字彙依廣韻作𤓾，下从丈，最是。說文，玉篇，類篇受字俱載𠬪部。字彙倂𠬪爪爲一部。將受字分出，另入又部。

𤓿：《唐韻》力輟切《集韻》龍輟切，𠀤音劣。《說文》撮也。从𠬪从已。《註》已者，物也。又爪，掫取之。指事。

爮：《字彙》蒲交切，音庖。爮刮。◎按爮字諸書皆不載，疑爲爮字之譌。然廣韻六豪搔註云：爮刮也。繹爮刮之義，當从爪，必因其爲俗用之字，故不載耳。

爯：〔古文〕𤔹《唐韻》處陵切《集韻》蚩承切，𠀤音稱。《說文》幷舉也。从爪，冓省。又《集韻》昌孕切，音偁。大也，舉也。

爰：《唐韻》羽元切《集韻》《韻會》于元切，𠀤音袁。《說文》引也。从𠬪从于。《集韻》謂引詞也。《爾雅·釋詁》粵于爰日也。爰粵于也。《註》轉相訓。《書·咸有一德》爰革夏正。《傳》爰，於也。《詩·小雅》爰及矜人。《箋》爰，日也。又《爾雅·釋訓》爰爰，緩也。《詩·王風》有兔爰爰。《傳》爰爰，緩意。又《揚子·方言》爰，恚也。楚曰爰。又《廣韻》哀也。又《左傳·僖十五年》晉於是乎作爰田。《註》分公田之稅舊入公者，爰之於所賞之衆。《疏》爰，易也。謂舊入公者，乃攺易於所賞之衆。又《史記·張湯傳》劾䑕掠治，傳爰書。《註》爰，換也。古者重𠛬嫌有愛惡，故換獄書，使他官考實之。又《爾雅·釋鳥》爰居，雜縣。《疏》爰居，大如馬駒。一名雜縣。《魯語》海鳥曰爰居裔。又《說文》籀文爲車轅字。又姓。《廣韻》袁或作爰。出濮陽舜裔胡公之後。

𤔀：《集韻》女加切，音拏。爬𤔀，搔也。又斂也。◎按廣韻音義與𤓷同。

𤔁：《字彙補》古文平字。註詳干部二畫。

𤔌：《玉篇》古文隱字。註詳阜部十四畫。

𤔍：《集韻》保，古作𤔍。註詳人部七畫。

𤔐：《說文》古文𤔔字。註詳八畫。

𤔑：《字彙補》古文禮字。註詳示部十三畫。

𤔒：《玉篇》同𤔐。

爲：〔古文〕𦥮𤓸《唐韻》薳支切《集韻》于嬀切，𠀤音潙。《說文》母猴也。其爲禽好爪。爪母猴象也。下腹爲母猴形。王育曰：爪象形也。又《爾雅·釋言》作，造，爲也。《書·益稷》予欲宣力四方汝爲。《洪範》有猷有爲有守。又治也。《晉語》疾不可爲也。《註》爲，治也。又使也。《魯語》其爲後世昭前之令聞也。《註》爲，猶使也。又語詞。《前漢·武帝紀》何但亡匿幕北寒苦之地爲。又姓。《廣韻》風俗通云：漢有南郡太守爲昆。《韻會》魯昭公子公爲之後。又《廣韻》《集韻》《韻會》𠀤于僞切，音䧦。《廣韻》助也。《增韻》所以也，緣也，被也，護也，與也。《書·咸有一德》臣爲上爲德，爲下爲民。《釋文》爲上爲下之爲，于僞反。徐云：四爲字皆于僞反。又《多士》惟我下民秉爲。《詩·大雅》福祿來爲。《箋》爲，猶助也。《釋文》于僞反，協句如字。又叶吾何切，音莪。《詩·王風》有兔爰爰，雉離于羅。我生之初，尙無爲。我生之後，逢此百罹，尙寐無吪。

𤔔：〔古文〕𤔒𤔐《唐韻》郞段切《集韻》盧玩切，𠀤音亂。《說文》治也。幺子相亂，𠬪治之也。讀若亂同。一曰𤔔，理也。

𤔕：《集韻》經，古作𤔕。註詳糸部七畫。

𤔢：《字彙》同搔。《正字通》俗字。

𤔣：《廣韻》薄報切，音暴。姓也。出《姓苑》。

𤔤：《字彙補》古文愛字。註詳心部九畫。

𤔧：《集韻》辭，古作𤔧。註詳辛部十二畫。

𤔨：《集韻》狼狄切，音歷。以爪擇物也。

𤔩：《篇海》同攫。詳手部攫字註。

𤔪：《字彙補》古文䜌字。註詳言部十二畫。

𤔮：《玉篇》古文殺字。註詳殳部六畫。

𤔲：《說文》籀文辭字。又《字彙補》古文司字。註詳口部二畫。

爵：〔古文〕𥥼𩰧𣡫𠙘《唐韻》卽略切《集韻》《韻會》《正韻》卽約切，𠀤音雀。《說文》禮器也。象爵之形。中有鬯酒。又持之也。所以飮器。象爵者取其鳴「節節」、「足足」也。《字彙》取其能飛而不溺於酒，以示儆焉。《埤雅》一升曰爵。亦取其鳴節，以戒荒淫。《詩·小雅》發彼有的，以祈爾爵，又酌彼康爵。鄭箋康虚也。又《禮記·投壷》正爵旣行，請立馬。又《儀禮·鄕飮酒禮》揖讓如初，升乃羞無算爵。又《玉篇》竹器，所以酌酒也。又《集韻》爵位也。《廣韻》封也。殷爵三等。周爵五等。三等法三光也。五等法五行也。《周禮·天官·大宰》以八柄馭羣臣，一曰爵。《註》爵謂公侯伯子男卿大夫士也。《疏》以德詔爵以賢乃受爵也。又《埤雅》大夫以上與燕賞。然後賜爵，以章有德，故謂命秩爲爵祿爵位。《書·武成》列爵惟五。《傳》公侯伯子男也。又《廣韻》爵，量也。量其職，盡其才也。又官名。《前漢·汲黯傳》爲主爵都尉。又鳥名。《孟子》爲叢敺爵者鸇也。《疏》鸇能食鳥雀。又叶資昔切，音卽。《陸機·贈顧驃騎詩》淸塵旣彰，朝虛好爵，敬子侯度，愼徽百辟。又叶子結切，音節。《蘇軾·補龍山文》宰夫揚觶，兕觥舉罰，請歌相䑕，以侑此爵。《註》罰，房穴反。《玉篇》本作𩰥。考證：〔《詩·小雅》酌彼康爵。《箋》康，虛也。又《禮·投壷》正爵旣行，請立馬。又《射義》發彼爾的以祈爾爵。〕謹按發彼有的亦係引小雅賓筵，詩應在酌彼康爵之上，射義亦屬引詩，應以詩爲主。謹改爲詩小雅發彼有的，以祈爾爵，又酌彼康爵。鄭箋康虚也。又禮記投壷正爵旣行，請立馬。〔《蘇軾·補龍山文》宰夫揚觶，兕觥舉罰，請歌相鼠，以侑此爵。《註》罰，房六反。〕謹照原文房六反改房穴反。

𤔹：《集韻》爯，古作𤔹。註詳五畫。

