夂：《集韻》陟移切，音㨖。《說文》从後至也。象人兩脛後有推致之者。○按與夊字不同，夊右畫長出于外，夂右畫短縮于中。又《集韻》古文終字。註詳糸部五畫。

𡕒：《廣韻》苦化切《集韻》枯化切，𠀤音胯。《說文》跨步也。兩股閒曰𡕒。跨胯骻通。从反夂，𩰫字从此。

夃：《廣韻》古呼切《集韻》《韻會》《正韻》攻乎切，𠀤音沽。《說文》秦人市買多得爲夃。《周伯溫曰》今用沽，非。沽乃水名。从𠄎从夂。《徐曰》盈字从此。又《廣韻》公戸切《集韻》《韻會》果五切，𠀤音古。義同。夃，古文沽。

夅：《玉篇》《集韻》𠀤古文降字。註詳阜部六畫。

𡕕：《篇海》同學。

夆：《廣韻》《集韻》《韻會》𠀤符容切，音逢。《說文》啎也。《徐曰》相逆啎也。又牽挽。《爾雅·釋訓》甹夆掣曳也。一曰又與逢通，遇也。又江韻，音厖，厚也。亦姓。从丰，三畫皆平。考證：〔《說文》牾也。《徐曰》相逆牾也。〕謹照原文兩牾字𠀤改啎。

𡕗：《廣韻》胡蓋切《集韻》下蓋切，𠀤音害。相遮要害也。又亭名，南陽新野有𡕗亭。一曰古拜切，讀若界。又《集韻》吉列切，音孑。義同。从丯，三畫皆敧。

㚅：《廣韻》力中切，音隆。多㚅禮天。

𡕚：《字彙補》同覺。

𡕛：《集韻》黃古作𡕛。註詳部首。

𡕜：《集韻》屈古作𡕜。註詳尸部五畫。

𡕝：《集韻》徙古作𡕝。註詳彳部八畫。

