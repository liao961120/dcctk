*春閨辭二首

捲簾遲日暖，睡起思沉沉。遼海音塵遠，春風旅館深。

疏篁留鳥語，曲砌轉花陰。寄語長征客，流年不易禁。

不得遼陽信，春心何以安。鳥啼窗樹曉，夢斷碧煙殘。

綠鑒開還懶，紅顏駐且難。相思誰可訴，時取舊書看。

*臘中作

冬至雖雲遠，渾疑朔漠中。勁風吹大野，密雪翳高空。

泉凍如頑石，人藏類蟄蟲。豪家應不覺，獸炭滿爐紅。

*海城秋日書懷寄朐山孫明府

槐柳蟬聲起渡頭，海城孤客思悠悠。青雲展志知何日，皓月牽吟又入秋。鑒裏漸生潘嶽鬢，風前猶著卜商裘。

鳴琴良宰揮毫士，應笑蹉跎身未酬。

*題柴司徒亭假山

疊石峨峨象翠微，遠山魂夢便應稀。從教蘚長添峰色，好引泉來作瀑飛。螢影夜攢疑燒起，茶煙朝出認雲歸。

知君創得茲幽致，公退吟看到落暉。

*都下寒食夜作

香塵未歇暝煙收，城滿笙歌事勝遊。

自是離人睡長早，千家簾卷月當樓。

*客中春思

又聽黃鳥綿蠻，目斷家鄉未還。

春水引將客夢，悠悠繞遍關山。

*所思

門掩殘花寂寂，簾垂斜月悠悠。

縱有一庭萱草，何曾與我忘憂。

*江館秋思因成自勉

江邊候館幽，汀鳥暝煙收。客思雖悲月，詩魔又愛秋。

聲名都是幻，窮達未能憂。散逸憐漁父，波中漾小舟。

*贈朐山楊宰

訟閑征賦畢，吏散捲簾時。聽雨入秋竹，留僧覆舊棋。

得詩書落葉，煮茗汲寒池。化俗功成後，煙霄會有期。

*廬山

控壓潯陽景，崔嵬古及今。勢雄超地表，翠盛接天心。

湓浦春煙列，星灣晚景沈。圖經宜細覽，題詠卒難任。

靖節門遙對，庾公樓俯臨。參差含積雪，隱映見歸禽。

峭拔推雙劍，清虛數二林。白蓮池宛在，翠輦事難尋。

天近星河冷，龍歸洞穴深。谷春攢錦繡，石潤疊瓊琳。

玄鶴傳仙拜，青猿伴客吟。泉通九江遠，雲出幾州陰。

冬有靈湯溢，夏無炎暑侵。他年如遂隱，五老是知音。

*送孫霽書記赴壽陽辟命

辟命羨君赴，其如愴別情。酒闌汀樹晚，帆展野風生。

淮靜寒煙斂，村遙夜火明。醉沈朐嶺夢，吟達壽春城。

舊友搖鞭接，元戎掃榻迎。雪晴蓮幕啟，雲散桂山橫。

王粲從軍畫，陳琳草檄名。知君提健筆，重振此嘉聲。

*聽蟬寄朐山孫明府

忽聽新蟬發，客情其奈何。西風起槐柳，故國阻煙波。

壟笛悲猶少，巴猿恨未多。不知陶靖節，還動此心麼。

*秋江夜泊寄劉鈞正字

閑憶詩人思倍勞，維舟清夜泥風騷。魚龍不動澄江遠，雲霧皆收皎月高。潮滿釣舟迷浦嶼，霜繁野樹叫猿猱。

此時吟苦君知否，雙鬢從他有二毛。

*贈朐山孫明府

縣庭無事似山齋，滿砌青青旋長苔。閑撫素琴曹吏散，自烹新茗海僧來。買將病鶴勞心養，移得閒花用意栽。

幾度訪君留我醉，甕香皆值酒新開。

*贈海上書記張濟員外

鵬霄休歎志難伸，貧病雖縈道且存。阮瑀不能專筆硯，嵇康唯要樂琴尊。春風滿院空欹枕，芳草侵階獨閉門。

劍有塵埃書有蠹，昔年心事共誰論。

*對竹

懶穿幽徑沖鳴鳥，忍踏清陰損翠苔。

不似閉門欹枕聽，秋聲如雨入軒來。

*送朐山孫明府赴壽陽幕府辟命

堪羨元戎虛右席，便承綸綍起金台。菊叢憔悴陶潛去，蓮幕光輝阮瑀來。好向尊罍陳妙畫，定應書檄播雄才。

預愁別後相思處，月入閑窗遠夢回。

*經廢宅

一夢奢華去不還，斷牆花發豈堪看。

玉纖素綆知何處，金井梧枯碧甃寒。

*溪邊吟

鸂鶒雙飛下碧流，蓼花蘋穗正含秋。

茜裙二八採蓮去，笑沖微雨上蘭舟。

*得故人消息

多難分離久，相思每淚垂。夢歸殘月曉，信到落花時。

未必乖良會，何當有後期。那堪樓上望，煙水接天涯。

*芳草

二月正綿綿，離情被爾牽。四郊初過雨，萬里正鋪煙。

眷戀殘花惹，留連醉客眠。飄香是杜若，最憶楚江邊。

*江南春

千家事勝遊，景物可忘憂。水國樓臺晚，春郊煙雨收。

鷓鴣啼竹樹，杜若媚汀洲。永巷歌聲遠，王孫會莫愁。

*悼亡

巷深芳草細，門靜綠楊低。室邇人何處，花殘月又西。

武陵期已負，巫峽夢終迷。獨立銷魂久，雙雙好鳥啼。

*春晏寄從弟德潤

相思禁煙近，樓上動吟魂。水國春寒在，人家暮雨昏。

朱橋通竹樹，香徑匝蘭蓀。安得吾宗會，高歌醉一尊。

*贈致仕沈彬郎中

自言婚嫁畢，塵事不關心。老去詩魔在，春來酒病深。

山翁期采藥，海月伴鳴琴。多謝維舟處，相留接靜吟。

*憶溪居

竹軒臨水靜無塵，別後鳧鷖入夢頻。

杜若菰蒲煙雨歇，一溪春色屬何人。

*登下蔡縣樓

長涯煙水又含秋，吏散時時獨上樓。

信斷蘭台鄉國遠，依稀王粲在荊州。

*下蔡春偶作

旅館飄飄類斷蓬，悠悠心緒有誰同。一宵風雨花飛後，萬里鄉關夢自通。多難不堪容鬢改，沃愁惟怕酒杯空。

采蘭扇枕何時遂，洗慮焚香叩上穹。

*再游洞神宮懷邵羽人有感

重向煙蘿省舊遊，因尋遺跡想浮丘。峰頭鶴去三清遠，壇畔月明千古秋。泉落小池清複咽，雲從高嶠起還收。

自慚未得沖虛術，白髮無情漸滿頭。

*秋雨二首

飄灑當窮巷，苔深落葉鋪。送寒來客館，滴夢在庭梧。

逼砌蛩聲斷，侵窗竹影孤。遙思漁叟興，蓑笠在江湖。

竟日聲蕭颯，兼風不暫闌。竹窗秋睡美，荻浦夜漁寒。

地僻苔生易，林疏鳥宿難。誰知苦吟者，坐聽一燈殘。

*經古觀有感

古觀寥寥枕碧溪，偶思前事立殘暉。漆園化蝶名空在，柱史猶龍去不歸。丹井泉枯苔鎖合，醮壇松折鶴來稀。

回頭因歎浮生事，夢裏光陰疾若飛。

*吉水春暮訪蔡文慶處士留題

無事無憂鬢任蒼，濁醪閑酌送韶光。溟蒙雨過池塘暖，狼藉花飛硯席香。好古未嘗疏典冊，懸圖時要看瀟湘。

戀君清話難留處，歸路迢迢又夕陽。

*烈祖孝高挽歌二首

誰解叩幹關，音容去不還。位方尊北極，壽忽殞南山。

鳳輦應難問，龍髯不可攀。千秋遺恨處，雲物鎖橋山。

仙馭歸何處，蒼蒼問且難。華夷喧道德，陵壟葬衣冠。

禦水穿城咽，宮花泣露寒。九疑消息斷，空望白雲端。

*贈海上觀音院文依上人

煙霞海邊寺，高臥出門慵。白日少來客，清風生古松。

虛窗從燕入，壞屐任苔封。幾度陪師話，相留到暮鐘。

*秋夕病中作

臥病當秋夕，悠悠枕上情。不堪拋月色，無計避蟲聲。

煎藥惟憂澀，停燈又怕明。曉臨清鑒裏，應有白髭生。

*寄黃鶚秀才

長憶狂遊日，惜春心恰同。預愁花片落，不遣酒壺空。

草軟眠難舍，鶯嬌聽莫窮。如今千里隔，搔首對秋風。

*春日書懷寄朐山孫明府

一作邊城客，閑門兩度春。鶯花深院雨，書劍滿床塵。

紫閣期終負，青雲道未伸。猶憐陶靖節，詩酒每相親。

*柴司徒宅牡丹

暮春欄檻有佳期，公子開顏乍拆時。翠幄密籠鶯未識，好香難掩蝶先知。願陪妓女爭調樂，欲賞賓朋預課詩。

只恐卻隨雲雨去，來年還是動相思。

*贈王道者

混俗從教鬢似銀，世人無分得相親。槎流海上波濤闊，酒滿壺中天地春。功就不看丹灶火，性閒時拂玉琴塵。

仙家變化誰能測，只恐洪崖是此身。

*春閨辭二首

塵昏菱鑒懶修容，雙臉桃花落盡紅。

玉塞夢歸殘燭在，曉鶯窗外囀梧桐。

邊無音信暗消魂，茜袖香裙積淚痕。

海燕歸來門半掩，悠悠花落又黃昏。

*暮春懷故人

池館寂寥三月盡，落花重疊蓋莓苔。惜春眷戀不忍掃，感物心情無計開。夢斷美人沈信息，目穿長路倚樓臺。

琅玕繡段安可得，流水浮雲共不回。

*秋日登潤州城樓

虛樓一望極封疆，積雨晴來野景長。水接海門鋪遠色，稻連京口發秋香。鳴蟬歷歷空相續，歸鳥翩翩自著行。

吟罷倚欄深有思，清風留我到斜陽。

*晚春客次偶吟

暫駐征輪野店間，悠悠時節又春殘。落花風急宿酲解，芳草雨昏春夢寒。慚逐利名頭易白，欲眠雲水志猶難。

卻憐村寺僧相引，閑上虛樓共倚欄。

*對雨寄朐山林番明府

竟日如絲不暫停，莎階閑聽滴秋聲。斜飄虛閣琴書潤，冷逼幽窗夢寐清。開戶只添搜句味，看山還阻上樓情。

遙知公退琴堂靜，坐對蕭騷飲興生。

*落花

殘紅引動詩魔，懷古牽情奈何。半落銅台月曉，亂飄金穀風多。悠悠旋逐流水，片片輕粘短莎。

誰見長門深鎖，黃昏細雨相和。

*燕

豪家五色泥香，銜得營巢太忙。

喧覺佳人晝夢，雙雙猶在雕梁。

*鶯

羽毛特異諸禽，出穀堪聽好音。

薄暮欲棲何處，雨昏楊柳深深。

*宿山中寺

寄宿深山寺，惟逢老病僧。風吹幾世樹，雲暗暮秋燈。

瞑目忘塵慮，談空入上乘。明晨返名路，何計戀南能。

*海上載筆依韻酬左偃見寄

都城分別後，海嶠夢魂迷。吟興疏煙月，邊情起鼓鼙。

戍旗風颭小，營柳霧籠低。草檄無餘刃，難將阮瑀齊。

*春晚招魯從事

袞袞利名役，常嗟聚會稀。有心游好景，無術駐殘暉。

南陌草爭茂，西園花亂飛。期君舉杯酒，不醉莫言歸。

*和易秀才春日見寄

每恨多流落，吾徒不易親。相逢千里客，共醉百花春。

小檻山當面，閑階柳拂塵。何時卜西上，明月桂枝新。

*送黃秀才

雨餘飛絮亂，相別思難任。酒罷河橋晚，帆開煙水深。

蟾宮須展志，漁艇莫牽心。岐路從茲遠，雙魚信勿沈。

*庭竹

偶自山僧院，移歸傍砌栽。好風終日起，幽鳥有時來。

篩月牽詩興，籠煙伴酒杯。南窗睡輕起，蕭颯雨聲回。

*送戴秀才

已是殊鄉客，送君重慘然。河橋乍分首，槐柳正鳴蟬。

短棹離幽浦，孤帆觸遠煙。清朝重文物，變化莫遷延。

*病中作

閑齋病初起，心緒複悠悠。開篋群書蠹，聽蟬滿樹秋。

詩魔還漸動，藥債未能酬。為憶前山色，扶持上小樓。

*離家

送別人歸春日斜，獨鞭羸馬指天涯。

月生江上鄉心動，投宿匆忙近酒家。

*村行

極目青青壟麥齊，野塘波闊下鳧鷖。陽烏景暖林桑密，獨立閑聽戴勝啼。

*獻喬侍郎

位望誰能並，當年志已伸。人間傳鳳藻，天上演龍綸。

賈馬才無敵，褒雄譽益臻。除奸深繫念，致主迥忘身。

諫疏縱橫上，危言果敢陳。忠貞雖貫世，消長豈由人。

慷慨辭朝闕，迢遙涉路塵。千山明夕照，孤棹渡長津。

杜宇聲方切，江蘺色正新。卷舒唯合道，喜慍不勞神。

禪客陪清論，漁翁作近鄰。靜吟窮野景，狂醉養天真。

格論思名士，輿情渴直臣。九霄恩複降，比戶意皆忻。

卻入鴛鸞序，終身顧問頻。漏殘丹禁曉，日暖玉墀春。

鑒物心如水，憂時鬢若銀。惟期康庶事，永要敘彝倫。

貴賤知無間，孤寒必許親。幾多沈滯者，拭目望陶鈞。

*獻中書張舍人

仙桂從攀後，人間播大名。飛騰諧素志，霄漢是前程。

持憲威聲振，司言品秩清。簾開春酒醒，月上草麻成。

丹陛淩晨對，青雲逐步生。照人裴玉瑩，鑒物憲陂明。

下直無他事，閒遊恣逸情。林僧開戶接，溪叟掃苔迎。

煮茗山房冷，垂綸野艇輕。神清宜放曠，詩苦益縱橫。

餘刃時皆仰，嘉謀眾佇行。四方觀啟沃，畢竟念孤平。

*海上和郎戩員外赴倅職

宋玉逢秋何起悲，新恩委寄好開眉。班升鴛鷺頻經歲，任佐龔黃必暫時。乍對煙霞吟海嶠，應思蘋蓼夢江湄。

一朝鳳詔重征入，鵬化那教尺鷃知。

*又送赴關

心似白雲歸帝鄉，暫停良畫別龔黃。煙波乍曉浮蘭棹，魂夢先飛近禦香。一路伴吟汀草綠，幾程清思水風涼。

想應敷對忠言後，不放鄉雲離太陽。

*書郭判官幽齋壁

不妨公退尚清虛，創得幽齋興有餘。要引好風清戶牖，旋栽新竹滿庭除。傾壺待客花開後，煮茗留僧月上初。

更有野情堪愛處，石床苔蘚似匡廬。

*石棋局獻時宰

得從嶽叟誠堪重，卻獻皋夔事更宜。公退啟枰書院靜，日斜收子竹陰移。適情豈待樵柯爛，罷局還應屐齒隳。

預想幽窗風雨夜，一燈閑照覆圖時。

*海城秋夕寄懷舍弟

鳥棲庭樹夜悠悠，枕上誰知淚暗流。千里夢魂迷舊業，一城砧杵搗殘秋。窗間寂寂燈猶在，簾外蕭蕭雨未休。

早晚萊衣同著去，免悲流落在邊州。

*和夏侯秀才春日見寄

綿蠻黃鳥不堪聽，觸目離愁怕酒醒。雲散碧山當晚檻，雨催青蘚匝春庭。尋芳懶向桃花塢，垂釣空思杜若汀。

晝夢不成吟有興，揮毫書在枕邊屏。

*送夏侯秀才

江村搖落暮蟬鳴，執手臨岐動別情。古岸相看殘照在，片帆難駐好風生。牽吟一路逢山色，醒睡長汀對月明。

況是清朝至公在，預知喬木定遷鶯。

*江南重會友人感舊二首

江南重會面，聊話十年心。共立黃花畔，空驚素發侵。

斜陽浮遠水，歸鳥下疏林。牽動詩魔處，涼風村落砧。

長江落照天，物景似當年。憶昔攜村酒，相將上釣船。

狂歌紅蓼岸，驚起白鷗眠。今日趨名急，臨風一黯然。

*己未歲冬捧宣頭離下蔡

詔下如春煦，巢南志不違。空將感恩淚，滴盡冒寒衣。

覆載元容善，形骸果得歸。無心慚季路，負米覲親闈。

*哭舍弟二首

鴻雁離群後，成行憶日存。誰知歸故里，只得奠吟魂。

蟲蠹書盈篋，人稀草擁門。從茲長慟後，獨自奉晨昏。

浮生多夭枉，惟爾最堪悲。同氣未歸日，慈親臨老時。

舊詩傳海嶠，新塚枕江湄。遺稚嗚嗚處，黃昏繞繐帷。

*書情寄詩友

默默誰知我，裴回野水邊。詩情長若舊，吾事更無先。

芳草人稀地，殘陽雁過天。靜思吟友外，此意複誰憐。

*讀蜀志

鼎分天地日，先主力元微。魚水從相得，山河遂有歸。

任賢無間忌，報國盡神機。草昧爭雄者，君臣似此稀。

*獻張拾遺

官資清貴近丹墀，性格孤高世所稀。金殿日開親鳳扆，古屏時展看漁磯。酒醒虛閣秋簾卷，吟對疏篁夕鳥歸。

獻替頻陳忠譽播，鵬霄萬里展雄飛。

*獻中書湯舍人

慶雲呈瑞為明時，演暢絲綸在紫微。鑾殿對時親舜日，鯉庭過處著萊衣。閑尋竹寺聽啼鳥，吟倚江樓戀落暉。

隔座銀屏看是設，一門清貴古今稀。

*海上太守新創東亭

使君心智杳難同，選勝開亭景莫窮。高敞軒窗迎海月，預栽花木待春風。靜披典籍堪師古，醉擁笙歌不礙公。

滿徑苔紋疏雨後，入簷山色夕陽中。偏宜下榻延徐孺，最稱登門禮孔融。事簡豈妨頻賞玩，況當為政有餘功。

*宮詞二首

門鎖簾垂月影斜，翠華咫尺隔天涯。

香鋪羅幌不成夢，背壁銀缸落盡花。

金波寒透水精簾，燒盡沈檀手自添。

風遞笙歌門已掩，翠華何處夜厭厭。

*採蓮女

晚涼含笑上蘭舟，波底紅妝影欲浮。

陌上少年休植足，荷香深處不回頭。

*鐘陵春思

沉沉樓影月當午，冉冉風香花正開。

芳草迢迢滿南陌，王孫何處不歸來。

*贈夏秀才

軒車紫陌競尋春，獨掩衡門病起身。步月怕傷三徑蘚，取琴因拂一床塵。明時儻有丹枝分，青鑒從他素發新。

況是青雲知己在，原思生計莫憂貧。

*夏日書依上人壁

門外塵飛暑氣濃，院中蕭索似山中。

最憐煮茗相留處，疏竹當軒一榻風。

*下蔡春暮旅懷

柳過春霖絮亂飛，旅中懷抱獨淒淒。月生淮上雲初散，家在江南夢去迷。發白每慚清鑒啟，心孤長怯子規啼。

拜恩為養慈親急，願向明朝捧紫泥。

*捧宣頭許歸侍養

泥書捧處聖恩新，許覲庭闈養二親。

螻蟻至微寧足數，未知何處答穹旻。

*途中作

煙波涉曆指家林，欲到家林懼卻深。

得信慈親痾瘵減，當時寬勉采蘭心。

*都下再會友人

誰言多難後，重會喜淹留。欲話關河夢，先驚鬢髮秋。

浮雲空冉冉，遠水自悠悠。多謝開青眼，攜壺共上樓。

