*題長樂驛壁

三十驊騮一烘塵，來時不鎖杏園春。

楊花滿地如飛雪，應有偷遊曲水人。

*絕句

傳聞天子訪沈淪，萬里懷書西入秦。

早知不用無媒客，恨別江南楊柳春。

*《題取經詩

晉宋齊梁唐代間，高僧求法離長安。去人成百歸無十，後者安知前者難。路遠碧天唯冷結，沙河遮日力疲殫。

後賢如未諳斯旨，往往將經容易看。

*題水心寺水軒

分飛南渡春風晚，卻返家林事業空。

無限離情似楊柳，萬條垂向楚江東。

*王昭君

猗蘭恩寵歇，昭陽幸禦稀。朝辭漢闕去，夕見胡塵飛。

寄信秦樓下，因書秋雁歸。

*王昭君

一回望月一回悲，望月月移人不移。

何時得見漢朝使，為妾傳書斬畫師。

*粉箋題詩

三月江南花滿枝，風輕簾幕燕爭飛。

遊人休惜夜秉燭，楊柳陰濃春欲歸。

*詠美人騎馬

駿馬嬌仍穩，春風灞岸晴。促來金鐙短，扶上玉人輕。

帽束雲鬟亂，鞭籠翠袖明。不知從此去，何處更傾城。

*六言詩

把酒留君聽琴，那堪歲暮離心。霜葉無風自落，秋天不雨多陰。人愁荒村路遠，馬怯寒溪水深。

望盡青山猶在，不知何處相尋。

*胡笳曲

月明星稀霜滿野，氈車夜宿陰山下。

漢家自失李將軍，單于公然來牧馬。

*桃源行送友人

武陵川徑入幽遐，中有雞犬秦人家，家傍流水多桃花。

桃花兩邊種來久，流水一道何時有。垂條落蕊暗春風，夾岸芳菲至山口。歲歲年年能寂寥，林下青苔日為厚。

時有仙鳥來銜花，曾無世人此攜手。可憐不知若為名，君往從之多所更。古驛荒橋平路盡，崩湍怪石小溪行。

相見維舟登覽處，紅堤綠岸宛然成。多君此去從仙隱，令人晚節悔營營。

*唐衢墓

京洛先生三尺墳，陰風慘慘土和雲。

從來有感君皆哭，今日無君誰哭君。

*宮詞

花萼樓前春正濃，濛濛柳絮舞晴空。

金錢擲罷嬌無力，笑倚欄幹屈曲中。

*拋球詩

侍宴黃昏未肯休，玉階夜色月如流。

朝來自詫承恩最，笑倩傍人認繡球。

*豔歌

月裏嫦娥不畫眉，只將雲霧作羅衣。

不知夢逐青鸞去，猶把花枝蓋面歸。

*楊柳枝

萬里長江一帶開，岸邊楊柳幾千栽。

錦帆未落西風起，惆悵龍舟去不回。

*河中石刻

雨滴空階曉，無心換夕香。井梧花落盡，一半在銀床。

*古硯

癖性愛古物，終歲求不得。昨朝得古硯，蘭河灘之側。

波濤所擊觸，背面生隟隙。質狀樸且醜，令人作不得。

*絕句

釣罷孤舟系葦梢，酒開新甕鮓開包。

自從江浙為漁父，二十餘年手不叉。

*題童氏畫

林下材華雖可尚，筆端人物更清妍。

如何不出深閨裏，能以丹青寫外邊。

*失題

春朝散微雨，庭樹開芸綠。上有懷春鳥，間關斷複續。

謂言□野中，定是珠城曲。我自牽時幸，以慚羈旅束。

爾不鳴幽林，來此將何欲。

*姜宣彈小胡笳引歌

雷氏金徽琴，王君寶重輕千金。三峽流中將得來，明窗拂席幽匣開。朱弦宛轉盤鳳足，驟擊數聲風雨回。

哀笳慢指董家本，姜宣得之妙思忖。泛徽胡雁咽蕭蕭，繞指轆轤圓袞袞。吞恨含情乍輕激，故國關山心歷歷。

潺湲疑是舞鸊鵜，砉騞如聞發鳴鏑。流宮變征漸幽咽，別鶴欲飛猿欲絕。秋霜滿樹葉辭風，寒雛墜地烏啼血。

哀弦已罷春恨長，恨長何如懷我鄉。我鄉安在長城窟，聞君膚奏心飄忽。何時窄袖短貂裘，胭脂山下彎明月。

*羅浮山

四百餘峰海上排，根連蓬島蔭天臺。

百靈若為移中土，蒿華都為一小堆。

*湯周山

湯週二大仙，廬此得升天。風俗因興廟，春秋不記年。

錦雲張紫蓋，琴溜瀉鳴泉。丹灶猶存鼎，仙花發故園。

*永州舜廟詩

遊湘有餘怨，豈是聖人心。行路猿啼古，祠宮夢草深。

素風傳舊俗，異跡閉荒林。巡狩去不返，煙雲愁至今。

九嶷天一半，山盡海沉沉。

*絕句

綠楊陰轉畫橋斜，舟有笙歌岸有花。

盡日會稽山色裏，蓬萊清淺水仙家。

*三學山盤陀石上刻詩

拔地山巒秀，排空殿閣斜。雲供數州雨，樹獻九天花。

夜月摩峰頂，秋鐘徹海涯。長松拂星漢，一一是仙槎。

*合水縣玉泉石崖刻

山脈逗飛泉，泓澄傍岩石。亂垂寒玉筱，碎灑珍珠滴。

澄波涵萬象，明鏡瀉天色。有時乘月來，賞詠還自適。

*紀遊東觀山

瑰奇恣搜討，貝闕青瑤房。才隘疑永巷，俄敞如華堂。

玉梁窈浮溪，瓊戶正當窗。仙佛肖仿佛，鐘鼓鍧擊撞。

贔贔左顧龜，狺狺欲吠尨。丹灶儼亡恙，芝田靄生香。

搏噬千怪聚，絢爛五色光。更無一塵涴，但覺六月涼。

玲瓏穿屢折，詰曲通三湘。神鬼若剜刻，乾坤真混茫。

入如深夜暗，出喜皦日光。隔世驚瞬息，異境難揣量。

*題焚經台

門徑蕭蕭長綠苔，一回登此一徘徊。青牛謾說函關去，白馬親從印土來。確實是非憑烈焰，要分真偽築高臺。

春風也解嫌狼藉，吹盡當年道教灰。

