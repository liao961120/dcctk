疒：《唐韻》女戹切《集韻》尼厄切，𠀤音聑。疾也。《說文》倚也。人有疾病，象倚著之形。《集韻》籀作疔。又《廣韻》士莊切《集韻》仕莊切，𠀤音牀。義同。

疓：《廣韻》如亥切《集韻》汝亥切，𠀤荋上聲。病也。又《集韻》囊亥切，音乃。又女蟹切，音妳。義𠀤同。

𤴦：《字彙》居尤切，音鳩。病也。

疔：《集韻》當經切，音丁。病創。《方書》疔形有十三種，紅絲疔宜急用針刺斷疔腫，痛者取菊花葉，搗汁傅之。冬月用菊根，效同。又《集韻》籀文疒字。詳疒字註。

𤴧：《集韻》魚刈切，音藝。病也。

㽱：《唐韻》古巧切《集韻》吉巧切，𠀤音絞。《說文》𦞶中急也。《廣韻》腹中急痛。《方書》濊氣感觸，邪熱而發之病。俗作㽲。《集韻》或作𤶀。又《廣韻》《集韻》𠀤居虯切，音樛。又《廣韻》居求切，音鳩。義𠀤同。又《類篇》㽱瘤，肉起貌。又《集韻》尼猷切，音惆。小痛。

㽲：《篇海》同㽱。又《廣韻》《集韻》𠀤許九切，音朽。病也。

疕：《唐韻》卑履切《集韻》補履切《正韻》補委切，𠀤音匕。《說文》頭瘍也。《集韻》一曰頭痛也。《周禮·天官·醫師》凡邦之有疾病者，疕瘍者造焉。《註》疕，頭瘍。亦謂禿也。又《博雅》疕，痂也。《字彙補》瘡上甲。又人名。《前漢·功臣表》煇渠愼侯應疕。又《廣韻》匹鄙切《集韻》普鄙切，𠀤音噽。又《集韻》《韻會》𠀤普弭切，音庀。又《集韻》篇夷切，音批。義𠀤同。

𤴨：《唐韻》于救切《集韻》尤救切，𠀤音宥。《說文》顫也。又《集韻》云九切，音有。顫𤴨，搖頭貌。

疘：《唐韻》古紅切《集韻》沽紅切，𠀤音公。脫疘，下部病。

㽳：《集韻》匈于切，音訏。《博雅》㽳病也。或作疞。

疙：《集韻》魚乙切《韻會》《正韻》魚乞切，𠀤音𧺞。《集韻》癡貌。《博雅》癡也。又《集韻》居氣切，音旣。又戟乙切，音曁。義𠀤同。又《正字通》按疙，頭上瘡突起也。俗呼疙禿。《淮南子·齊俗訓》親母爲其子治疙禿，血流至耳，見者以爲愛之至也。使出于繼母，則過者以爲嫉也。事之情一也，所從觀者異也。

疚：《廣韻》居右切《集韻》《韻會》《正韻》居又切，𠀤音𧧷。《廣韻》病也。《集韻》久病也。《釋名》疚，久也。在體中也。《易·履卦》履帝位而不疚，光明也。《疏》能以剛中而居帝位，不有疚病，由德之光明故也。《詩·小雅》憂心孔疚。《傳》疚，病也。又《韻補》叶居氣切，音記。《前漢·敘傳》安昌貨殖，朱雲作娸。博山淳愼，受莽之疚。娸，音器。又叶訖力切，音吉。《詩·小雅》匪載匪來，憂心孔疚。叶下恤。

疛：《唐韻》《集韻》𠀤陟柳切，音肘。《說文》小腹痛。《玉篇》心腹疾也。《呂氏春秋》身盡疛腫。又《廣韻》《集韻》𠀤直祐切，音胄。又《集韻》陟救切，音晝。又佇六切，音逐。義𠀤同。《類篇》或作𤶡。

𤴯：《廣韻》《集韻》𠀤胡玩切，音換。搔生創也。《廣韻》癰疽屬也。《類篇》或作𤼐。

㽴：《廣韻》直兩切《集韻》雉兩切，𠀤音丈。病也。

𤴰：《廣韻》與㽾同。

𤴱：《廣韻》當故切《集韻》都故切，𠀤音妒。《玉篇》乳癰。《廣韻》乳病。

疜：《集韻》亥駕切，音下。痢疾也。

疝：《唐韻》《集韻》《韻會》《正韻》𠀤所晏切，音訕。《說文》腹痛也。《廣韻》病也。《釋名》疝，詵也。氣詵詵然，上入而痛也。《素問》黃帝曰：疹得心脈而急，爲何病。岐伯曰：病名心疝，少腹當有形也。《方書》三陽急爲瘕，三隂急爲疝。男子有七疝，寒水筋血氣狐㿗是也。《史記·扁鵲倉公傳》牡疝在鬲，下上連肺，病得之內。《又》臣意胗之曰：湧疝也。令人不得前後溲。《後漢·律曆志》白露晷長六尺二寸八分，未當至而至，多病水腹，閉疝瘕。又《廣韻》所閒切《集韻》師閒切，𠀤音山。義同。

㽵：《唐韻》俗莊字。

疞：《集韻》同㽳。

𤴷：《正字通》㾁字之譌。

疢：《唐韻》《集韻》《韻會》《正韻》𠀤丑刃切，音疹。《說文》熱病也。《詩·小雅》疢如疾首。《箋》疢，猶病也。《禮·樂記》疾疢不作，而無妖祥。又美嗜爲病。《左傳·襄二十三年》臧孫曰：美疢不如惡石。石猶生我，疢之美，其毒滋多。又《集韻》《韻會》《正韻》𠀤丑忍切，音趁。義同。俗作疹，別作𤻞𤵜。

㽷：《廣韻》釋類切《集韻》式類切，𠀤音稅。《集韻》腫病。《黃帝靈樞經》風㽷膚脹。

疣：《廣韻》羽求切《集韻》《正韻》于求切，𠀤音由。《玉篇》結病也。今疣贅之腫也。《釋名》丘也，出皮上，聚高如地之有丘也。《莊子·大宗師》附贅縣疣。《山海經》求如之山，滑水出焉，其中多滑魚，食之已疣。《註》疣，贅也。音由，結肉也。又《集韻》尤救切，音宥。顫也。

𤴸：《集韻》同疙。

𤴹：《字彙》阻史切，音止。病也。○按卽㾅字之譌。

𤴺：《正字通》㽸字之譌。

㽸：《字彙》同瘎。

疤：《集韻》邦加切，音巴。筋節病。又《正字通》瘡痕曰疤，本作瘢。

㽹：《廣韻》方萬切《集韻》孚萬切，𠀤音娩。《揚子·方言》㽹，惡也。南楚凡人殘罵謂之鉗，又謂之㽹，癡騃也。又《集韻》方願切，音販。義同。又芳反切，反上聲。心惡吐疾也。

𤴻：《五音集韻》徒刀切，音陶。疾也。

𤴼：《廣韻》去劫切《集韻》乞業切，𠀤音怯。欠氣。又《集韻》津私切，音咨。與𣳩同。具𣳩，山名。又才資切，音慈。義同。

㽺：《唐韻》《集韻》𠀤呼合切，音歙。《說文》病劣也。又《廣韻》居立切《集韻》訖立切，𠀤音急。義同。又《廣韻》呼盇切，音𣣥。胞㽺。

𤴽：《五音集韻》巨金切，音琴。寒也。

疥：《唐韻》《集韻》《韻會》《正韻》𠀤居拜切，音戒。《說文》瘙也。《廣韻》瘡疥。《釋名》疥，齘也。癢搔之齒䫴齘也。《禮·月令》仲冬行春令，民多疥癘。《周禮·天官·疾醫》夏時有痒疥之疾。《疏》四月純陽，五月隂起，惟水沴火，為甲疥，有甲。故有疥痒疾。《後漢·鮮卑傳》蔡邕議邊垂之患，手足之疥瘙，中國之困，胷背之瘭疽。又《酉陽雜俎》大曆中，𤣥覽禪師住荆州陟屺寺，張璪嘗于寺壁閒畫古松，符載贊之，衞象詩之，時稱三絕。師見曰：何為疥吾壁，命加堊。又人名。《史記·酈生陸賈傳》酈食其子酈疥數將兵。《前漢·功臣表》〈扌㝁〉頃侯溫疥。又與痎同。兩日一發瘧也。《左傳·昭二十年》齊侯疥遂痁。《釋文》疥，舊音戒。梁元帝音該，依字則當作痎。說文云：兩日一發瘧也。詳後痎字注。《類篇》或作𤸋蚧。

𤴾：《集韻》香靳切，音炘。瘡中冷。別作𤷓。

疦：《廣韻》《集韻》𠀤呼決切，音血。《廣韻》瘡裏空也。《集韻》瘡大者疦。又《唐韻》《集韻》𠀤古穴切，音玦。《說文》𤺉也。《五音集韻》𤺉者，口咼也。

𤴿：《唐韻》赤占切《集韻》處占切，𠀤音䄡。《說文》皮剝病也。《正字通》皮膚多䖹如風疾，故曰皮剝病，亦曰皮蛀。又《集韻》如占切，音䫇。又式劔切，音閃。又昌豔切，音䄡。義𠀤同。《五音集韻》亦作𤵷。考證：〔《唐韻》赤口切。〕謹照原文赤口切改赤占切。

𤵀：《集韻》居氣切，音旣。癡也。或作疙。

疧：《唐韻》渠支切《集韻》《韻會》翹移切《正韻》渠宜切，𠀤音袛。《爾雅·釋詁》疧，病也。《詩·小雅》之子之遠，俾我疧兮。《傳》疧，病也。又《集韻》《韻會》𠀤章移切，音支。又《正韻》典禮切，音邸。義𠀤同。

疨：《廣韻》許加切《集韻》虛加切，𠀤音鰕。喉病。又《集韻》午加切，音牙。痄疨，病甚也。又語下切，音訝。義同。

𤵁：《字彙》直里切，音雉。下部病。

疩：《正字通》俗瘁字。

㽻：《廣韻》《集韻》𠀤章移切，音支。病也。

𤵂：《集韻》七鴆切，音沁。痛也。

疪：《集韻》必至切，音閉。腳冷濕病。又人名。《前漢·衞霍傳》雁疪為輝渠侯。《注》雁，音鷹。疪，音庇廕之庇。又與庇同。《後漢·淸河王傳》魂靈有所依疪。又《類篇》毗至切，音備。義同。《類篇》或作痹。廕原字从隂，不从陰。

疫：《唐韻》《集韻》《韻會》營隻切《正韻》越逼切，𠀤音役。《說文》民皆疾也。《釋名》疫，役也。言有鬼行役也。《周禮·春官·占夢》遂令始難毆疫。《注》疫，癘鬼也。《史記·歷書》茂氣至民無夭疫。又《集韻》以醉切，遺去聲。義同。

𤵃：《字彙》丑鳩切，音抽。病差愈。

疰：《唐韻》之戍切《集韻》朱戍切，𠀤音註。《博雅》疰，病也。

疱：《集韻》披教切，音砲。腫病。通作𢼌。又皮教切，音抱。面生氣也。𢼌原字从皮，不从攴。

㽽：《唐韻》《集韻》𠀤古慕切，音顧。《說文》久病也。通作固。俗作痼。又《玉篇》小兒口瘡。

疲：《唐韻》符羈切《集韻》《韻會》《正韻》蒲麋切，𠀤音皮。《說文》勞力也。《玉篇》乏也。《增韻》倦也。《前漢·萬石君傳》慶慙不任職，上書曰：臣幸得待罪丞相，疲駑無以輔治。《後漢·光武紀》我自樂此，不為疲也。又《增韻》止也。又《管子·小匡篇》諸侯以疲馬犬羊為幣。《注》疲謂瘦也。又《集韻》或作罷。《左傳·成十六年》奸時以動，而疲民以逞。《釋文》疲，亦本作罷。又《類篇》章移切，音支。病也。《類篇》或作疷。

疳：《集韻》沽三切，音甘。病也。《正字通》小兒食甘物，多生疳病。疳有五，心肝肺𦜉腎也。治疳先辨冷熱肥瘦，初病為肥熱疳，久病為瘦冷疳，五疳諸積，腹大筋靑，面黃肌瘦，或腹痛。以葱椒煑蝦蟇食之，大效。

㽾：《唐韻》《集韻》𠀤五忽切，音兀。《說文》病也。《正字通》一說婦人帶下有出病，出當卽㽾。《類篇》或作𤴰。

㽿：《廣韻》《集韻》𠀤古禾切，音戈。《玉篇》瘡也。《集韻》禿也。一曰創也。春發為燕㽿，秋發為鴈㽿。又《集韻》苦禾切，音科。義同。或作瘑。

疴：《唐韻》烏何切《集韻》《韻會》於何切，𠀤音阿。病也。《前漢·五行志》時卽有口疴。亦作痾。又《廣韻》枯駕切《集韻》丘駕切，𠀤音髂。小兒驚病。

疵：《唐韻》疾咨切《集韻》《韻會》才支切《正韻》才資切，𠀤音玼。《說文》病也。《易·繫辭》悔吝者言乎其小疵也。《疏》言說此卦爻有小疵病也。《左傳·僖七年》予取予求，不女疵瑕也。《注》不以女為罪釁。《前漢·景十三王傳》今或無罪，為臣下所侵辱，有司吹毛求疵。《注》病也。又木名。《爾雅·釋木》榆無疵。又《韻會》亦作玼。《後漢·黃憲傳》去玼吝。又或作呰。《前漢·翟義傳》王莽大誥，故知我國有呰災。又《敘傳》閹尹之呰。又人名。《史記·楚世家》少子執疵為越章王。又《趙世家》趙疵與秦戰敗。又《集韻》將支切，音貲。𤰞疵，佞人貌。《史記·日者傳》𤰞疵而前，孅趨而言。《注》疵，音貲。又水鳥。《司馬相如·上林賦》箴疵鵁盧。《釋文》疵，音資。《注》張揖曰：箴疵似魚虎而倉黑色。又《集韻》仕懈切，音㾹。同睚。眦睚，恨視。又《集韻》才詣切，音嚌。病也。又短也。又《集韻》蔣氏切《正韻》祖似切，𠀤音紫。毀也。《荀子·不苟篇》非毀疵也。《注》或曰讀為訾。

疶：《廣韻》《集韻》𠀤私列切，音薛。《廣韻》痢也。亦作𤵺。又《集韻》以制切，音曳。義同。《類篇》或作𤵺。

㾀：《廣韻》去劫切《集韻》乞業切，𠀤音怯。病劣。與怯通。又《集韻》口舉切，音去。病也。

𤵗：《集韻》博古切，音布。痞病。又普故切，音悑。義同。

疷：《正字通》同疧。

疸：《唐韻》丁幹切《集韻》得案切，𠀤音旦。《說文》黃病也。《內經》目黃，溺黃赤，安臥者黃疸，已食如饑者胃疸。《方書》疸有五，黃胖，黃疸，酒疸，穀疸，女勞疸。又《廣韻》多旱切《集韻》黨旱切，𠀤音亶。義同。又惡創也。亦作癉。

㾁：《唐韻》食聿切，音術。《說文》狂走也。《玉篇》狂走貌。又《字彙補》借作䟣踢之䟣。獸名。《續騷經》顧㾁踢以中理。又《廣韻》《集韻》𠀤呼骨切，音忽。又《集韻》敕律切，音黜。又休必切，音矞。義𠀤同。

㾂：《唐韻》《集韻》𠀤呼來切，音咍。病也。

疹：《集韻》《韻會》《正韻》𠀤止忍切，音軫。《說文》脣瘍也。又《釋名》疹，診也。有結氣可得診見也。《玉篇》癮疹，皮外小起也。《正字通》俗呼痘瘡曰疹。又《集韻》丑刄切，同疢。熱病。《越語》令孤子寡婦疾疹貧病者納宦其子。《張衡·思𤣥賦》思百憂以自疹。《注》疹，疾也。又《五音集韻》奴結切，音涅。義同。又《集韻》頸忍切，音緊。脣瘍也。

𤵘：《集韻》兵媚切，音祕。病也。方書，前後不利曰濇。亦借用閟，俗作𤵘。

𤵙：《字彙》所景切，音眚。瘦𤵙也。

𤵚：《集韻》唐何切，音駝。病也。本作㾃。

㾃：《集韻》𤵚本字。

疺：《集韻》《韻會》𠀤扶法切，音乏。《玉篇》瘦也。又《正字通》疲也。《明永樂北征錄》駕發鳴轂鎭，天氣淸爽，人馬不渴。若喧熱，人皆疺矣。又《集韻》悲檢切，音貶。病也。

疻：《唐韻》《正韻》諸氏切《集韻》《韻會》掌氏切，𠀤音紙。《說文》毆傷也。《前漢·薛宣傳》遇人不以義而見疻者，與痏人之罪均，惡不直也。《注》應劭曰：以杖手擊人，剝其皮膚腫，起靑黑而無創瘢者，律謂疻痏。又《廣韻》旨夷切《集韻》蒸夷切，𠀤音脂。又《集韻》商支切，音施。又章移切，音支。又《類篇》敞尒切，音侈。義𠀤同。

㾄：《集韻》讟，古作㾄。註詳言部二十二畫。

疼：《廣韻》《集韻》𠀤徒冬切，音彤。《博雅》痛也。又《五音集韻》徒登切，音騰。義同。《集韻》或作𦙭。

疽：《唐韻》七余切《集韻》千余切《韻會》七餘切，𠀤音苴。《說文》久癰也。《醫書》癰者，六腑不和之所生。疽者，五藏不調之所致，陽滯於隂則生癰，隂滯於陽則生疽。《左傳·襄十九年》荀偃癉疽《注》癉疽，惡創。《疏》疽癰也。《史記·孫吳傳》卒有病疽者，起為吮之。《正字通》癰之深者曰疽。疽深而惡，癰淺而大。又《集韻》子與切《正韻》再呂切，𠀤苴上聲。《集韻》㾛疽，癢病。

㾅：《唐韻》側吏切《集韻》壯仕切，𠀤音滓。《說文》瑕也。《博雅》㾅，病也。

𤵛：《玉篇》補回切，音杯。癓結痛也。

𤵜：《玉篇》俗疹字。《曹植·贈白馬王彪詩》憂思成疾𤵜，無乃兒女仁。

㾆：《正字通》俗𤴿字。

𤵝：《廣韻》莫厚切《集韻》莫後切，𠀤音母。病也。《正字通》痗字之譌。

疾：〔古文〕𤕼𤖏𥏂𠥻𤶅《唐韻》秦悉切《集韻》《韻會》昨悉切，𠀤音嫉。《說文》病也。一曰急也。《徐曰》病來急，故从矢。矢，急疾也。《易·復卦》復亨出入無疾。《書·說命》若藥弗瞑眩，厥疾弗瘳。又《玉篇》患也。《左傳·桓六年》謂其不疾瘯蠡也。《疏》不疾者，猶言不患此病也。又《玉篇》速也。《廣韻》急也。《易·繫辭》帷神也，故不疾而速。《詩·大雅》昊天疾威。《傳》疾猶急也。《禮·月令》季冬之月，征鳥厲疾。《疏》疾，捷速也。《張衡·南都賦》總括趣欱，箭馳風疾。又《增韻》惡也。《左傳·昭九年》辰在子卯，謂之疾日。《注》疾，惡也。又《爾雅·釋言》疾，齊壯也。《疏》急速齊整，皆于事敏速强壯也。又虐也。《詩·大雅》疾威上帝。《朱注》疾威，猶暴虐也。又怨也。《管子·君臣篇》有過者不宿其罰，故民不疾其威。《注》疾，怨也。又毒害也。《左傳·宣十五年》山藪藏疾。《註》山之有林藪，毒害者居之。又姓。《姓譜》元魏疾陸眷。又車轅前之下垂在地者曰前疾。《周禮·秋官》大行人立當前疾。又劉疾，鳥名。《爾雅·釋鳥》鶛，劉疾。又與嫉通。《書·君𨻰》爾無忿疾于頑。又《秦誓》人之有技，冒疾以惡之。《傳》見人之有技藝，蔽冒疾害以惡之。《史記·孫臏傳》龐涓恐其賢於已，疾之。又與蒺同。《前漢·揚雄傳》及至獲夷之徒蹶，松柏掌疾黎。又《韻補》叶才詣切，音劑。《易·無妄》无妄之疾，勿藥有喜。喜，音戲。《詩·大雅》庶人之愚，亦職維疾。叶下戾。《司馬相如·上林賦》潏潏淈淈，湁潗鼎沸。馳波跳沫，汨隱漂疾。考證：〔《爾雅·釋鳥》鵲，劉疾。〕謹照原文鵲改鶛。

㾇：《廣韻》《集韻》𠀤莫六切，音目。病也。

𤵞：《字彙》巨禁切，音靳。牛舌病。

𤵟：《集韻》徒刀切，音陶。疾也。

㾈：《唐韻》方榘切《集韻》匪父切，𠀤音甫。《說文》俛病也。《博雅》㾈，短也。《揚子·方言》桂林之中謂短矲。矲，通語也。東陽之閒謂之㾈。《註》言㾈視之，因名。又《集韻》馮無切，音扶。義同。又《廣韻》扶雨切《集韻》奉甫切，𠀤音父。病腫。又俛病也。《集韻》或作痡。又《五音集韻》甫無切，音跗。義同。

㾉：《廣韻》《集韻》𠀤郎丁切，音靈。瘦貌。

𤵠：《集韻》憐蕭切，音聊。疾也。

疿：《廣韻》方味切《集韻》方未切，𠀤音沸。《玉篇》熱生小瘡。《集韻》熱瘍也。《黃帝素問》汗出見濕，乃生痤疿。《正字通》今俗以觸熱膚疹如沸者曰疿子。

痀：《唐韻》其俱切《集韻》權俱切，𠀤音劬。《說文》曲𦟝也。《莊子·達生篇》仲尼適楚，出於林中，見痀僂者。又《廣韻》舉朱切《集韻》《韻會》恭于切，𠀤音拘。又《集韻》委羽切，迂上聲。又郡羽切，音窶。義𠀤同。

痁：《唐韻》失廉切《集韻》《韻會》《正韻》詩廉切，𠀤音苫。《說文》有熱瘧。《玉篇》瘧疾也。《左傳·昭二十年》齊侯疥遂痁。《顏延年·陶徵士誄》年在中身，疢維痁疾。《蘇軾詩》人閒寒熱無窮事，自笑疏疎頑不受痁。《方書》有單瘧，有一日二日至十日瘧，二日一發瘧曰痎，多日之瘧曰痁。又《廣韻》《集韻》𠀤都念切，音店。又《韻會》舒贍切，音閃。義𠀤同。《唐書·姚元崇傳》崇病痁移告。《注》式贍切。

痂：《唐韻》古牙切《集韻》《韻會》居牙切，𠀤音嘉。《說文》乾瘍也。《徐曰》今謂瘡生肉所蛻乾為痂。《正字通》瘡弇也。《南史·劉穆之傳》子邕為太守，嗜創痂。

𤵡：《集韻》同㾰。

痃：《廣韻》胡田切《集韻》胡千切，𠀤音賢。《玉篇》痃，癖也。《廣韻》癖病。《六書故》癖積，弦急也。《本草》𨻰藏器曰：昔有患痃癖者，取大蒜，合皮截去兩頭，吞之，名曰內灸，果獲效。

𤵢：《字彙》同痃。

痄：《集韻》鉏加切，音茶。痄疨，病甚。又《廣韻》《集韻》𠀤側下切，音鮓。瘡不合也。《朱氏集驗方》宋仁宗患痄腮，道士贊寧用赤小豆七粒為末，傅之，立愈。又《集韻》仕下切，音柞。義同。

病：《唐韻》《集韻》《正韻》𠀤皮命切，音寎。《說文》疾加也。《玉篇》疾甚也。《釋名》病，𠀤也。𠀤與正氣在膚體中也。又《廣韻》憂也。《禮·樂記》病不得其眾也。《注》病，猶憂也。以不得眾心為憂。又苦也。《書·呂𠛬》人極于病。《傳》欲使惡人極于病苦，莫敢犯者。《左傳·襄二十四年》范宣子為政，諸侯之幣重，鄭人病之。又恨也。《左傳·文十八年》閻職曰：與刖其父，而弗能病者，何如。《註》言不以父刖為病恨。又困也。《禮·表記》君子不以其所能者病人。《註》病謂罪咎之。《疏》謂不以已之所能使他人必能。若他人不能，則為困病。又辱也。《禮·儒行》今眾人之命儒也妄，常以儒相詬病。《註》詬病，猶恥辱也。又短也。《晉語》公曰：舅所病也。《註》病，短也。又病，坊閒曹也。《類要》唐以祕書監望雖淸雅，實非要劇，以監為宰相病坊，丞及著作郎為尚書郎病坊，祕書郎及著作佐郎為監察御史病坊。又《韻補》叶被旺切，音傍。《黃庭經》宅中有士，常衣絳，子能見之，可不病。橫立長尺，約其上，子能守之，可無恙。

𤵣：《字彙》同病。

痆：《廣韻》《集韻》《韻會》𠀤女黠切，音𤷈。《廣韻》瘡痛也。《韓愈·征蜀聯句》視傷悼瘢痆。又《字彙補》婆羅痆斯，國名。又《集韻》尼質切，音暱。痒也。

𤵤：《集韻》眉貧切，音瑉。病也。本作𤸅。

𤵥：《字彙補》從陶切，音曹。《博雅》𤵥，病也。

𤵦：音未詳。《釋名》𤵦，截也。氣傷人，如有斷截也。

痊：《廣韻》此緣切《集韻》《韻會》逡緣切《正韻》且緣切，𠀤音詮。《玉篇》病瘳也。《集韻》病除也。《抱朴子用𠛬卷》是以灸刺慘痛而不可止者，以痊病也。

㾊：《廣韻》山責切《集韻》色責切，𠀤音栜。瘮㾊，寒病。《集韻》或作瘷。又《集韻》蘇骨切，音速。義同。又《集韻》七賜切，音刺。風㾊，膚疾。又《玉篇》古文瘠字。註詳十畫。

㾋：《廣韻》許尤切《集韻》虛尤切，𠀤音休。《玉篇》息下痢病也。又《集韻》許救切，音齅。桼瘡。

痋：《唐韻》《集韻》𠀤徒冬切，音彤。《說文》動病也。又《集韻》《類篇》𠀤持中切，音蟲。病也。

痌：《廣韻》他紅切《集韻》他東切，𠀤音通。痛也。又《集韻》徒東切，音同。瘡潰也。

𤵷：《五音集韻》同𤴿。

𤵸：《廣韻》匹江切《集韻》披江切。𠀤同胮。胮，肛腫也。又《集韻》皮江切，音龐。義同。又良中切，音隆。罷病也。

痍：《唐韻》以脂切《韻會》《正韻》延知切，𠀤音夷。《說文》傷也。《廣韻》瘡痍。《釋名》痍，侈也。侈開皮膚為創也。《史記·蒙恬傳》天下之心未定，傷痍者未瘳。又《韻會》通作夷。《左傳·成十六年》命軍吏察夷傷。

𤵹：《字彙》苦八切，音恰。用力疲也。

𤵺：《廣韻》餘制切《集韻》以制切，𠀤曳去聲。病也。又《集韻》私列切，音泄。與疶同。

㾌：《正字通》同癬。

痎：《唐韻》古諧切《集韻》《韻會》《正韻》居諧切，𠀤音皆。《說文》二日一發瘧也。《顏氏家訓》左傳，齊侯痎遂痁。說文痎，二日一發之瘧，痁有熱瘧。按齊侯之病，本是閒日一發，漸加重，故為諸侯憂。今北方猶呼痎瘧音皆，世閒傳本多以痎為疥。杜預無解釋，徐仙民音介。俗儒通云病疥，令人惡寒，變成瘧。此臆說也。疥癬，小疾，豈有患疥轉作瘧乎。又《集韻》丘哀切，音開。又柯開切，音該。又戸代切，音瀣。義𠀤同。

𤵻：《集韻》虛江切，音肛。腫也。

痏：《唐韻》榮美切《集韻》《韻會》羽軌切，𠀤音洧。《說文》疻痏也。《玉篇》瘡也。《廣韻》瘡痏。《前漢·薛宣傳》遇人不以義而見疻者，與痏人之罪鈞，惡不直也。《註》應劭曰：以杖手擊人，剝其皮膚腫起，靑黑而無創瘢者，律謂疻痏。師古曰：痏，音鮪。《抱朴子擢才卷》生瘡痏於玉肌。《張衡·西京賦》所惡成瘡痏。《註》瘡痏謂瘢痕。又《說文長箋》方言謂之翻痏，又謂之翻胃，食下咽不受也。《正字通》按痏胃音義各別，箋以痏作胃，誤。又《集韻》尤救切，音宥。顫也。又于六切，音郁。病也。

㾍：《廣韻》奴來切《集韻》《韻會》囊來切，𠀤乃平聲。病也。一曰儜劣也。又《集韻》汝來切，音荋。疾也。

𤵼：《廣韻》《集韻》《正韻》𠀤式亮切，音餉。《說文》憂也。《廣韻》同慯。《集韻》一曰痛也。又《集韻》尸羊切，音商。義同。《類篇》或作𤹟。

痐：《集韻》胡隈切，音回。腹中長蟲。

㾎：《集韻》乙洽切，音押。江淮之閒謂病劣曰㾎。《正字通》或曰禿瘡下窪貌。

痑：《唐韻》丁可切，音嚲。《說文》馬病也。引《詩·小雅》：痑痑駱馬。○按《詩》今本作嘽。《玉篇》力極也。《博雅》痑痑，疲也。又《廣韻》丁佐切《集韻》丁賀切，𠀤音跢。又《廣韻》《集韻》𠀤他干切，音𤅩。又《集韻》他佐切，音拕。又湯河切，音佗。又他案切，音炭。義𠀤同。又《集韻》賞是切，弛上聲。《前漢·司馬相如傳》衍曼流爛，痑以陸離。《註》張揖曰：痑，眾貌。師古曰：痑，自放縱也。音式爾反。

𤵽：《廣韻》呼艾切《集韻》虛艾切，𠀤海去聲。疫病也。或作𤸎。

㾏：《廣韻》古隘切《集韻》居隘切，𠀤音懈。病也。又《集韻》宜佳切，音厓。癡貌。又硏奚切，音倪。義同。

𤵾：《集韻》抽加切，音侘。癡貌。

痒：《唐韻》似陽切《集韻》徐羊切，𠀤音詳。《說文》瘍也。又《集韻》余章切《正韻》移章切，𠀤音陽。《博雅》痒，病也。《詩·小雅》癙憂以痒。《傳》痒，病也。又《大雅》稼穡卒痒。又與瘍同。創也。《周禮·天官·疾醫》夏時有痒疥疾。《後漢·律曆志》春分，晷長七尺二寸四分，當至不至，多病耳痒。又《廣韻》餘兩切《集韻》以兩切《韻會》下朗切，𠀤音養。《玉篇》痛痒也。《廣韻》皮痒。《集韻》膚欲搔也。《抱朴子塞難卷》人不能自知其體老少痛痒之何故。又《集韻》或作癢。通作養。詳後癢字註。又《集韻》弋亮切，音漾。創也。

痓：《唐韻》充自切《集韻》充至切，𠀤音厠。《博雅》痓，惡也。《集韻》一曰風病。《正字通》痓證有五，秦越人難經，督脈為病，脊强而厥。張仲景金匱：脊强者，五痓之總名，其證卒口噤，背反張而瘈瘲。又山名。《山海經》大荒之中有山，名曰去痓。

㾐：《廣韻》《集韻》𠀤力制切，音例。《公羊傳·莊二十一年》大災者何，大瘠也。大瘠者何，㾐也。《註》民疾疫也。《集韻》或作癘𤼚。通作厲。

𤵿：《正字通》俗瘺字。

痔：《唐韻》直里切《集韻》《韻會》丈里切《正韻》丈几切，𠀤池上聲。《說文》後病也。《增韻》隱瘡也。《釋名》痔，食也。蟲食之也。《莊子·列禦寇》䑛痔者得車五乘。《抱朴子暢𤣥卷》若夫操隋珠以彈雀，䑛秦痔以屬車。

𤶀：《集韻》與㽱同。

㾑：《廣韻》都合切《集韻》德合切，𠀤音答。《字林》肥貌。又《集韻》鄂合切，音𡀾。《玉篇》病寒也。《五音集韻》寒㾑㾑。又呼合切，音欱。義同。

𤶁：《集韻》魯皓切，音老。㾸𤶁，疥瘡。

痕：《唐韻》戸恩切《集韻》《韻會》《正韻》胡恩切，𠀤音鞎。《說文》胝瘢也。《玉篇》瘢痕也。《趙壹·疾世刺邪賦》所好則鑽皮出其毛羽，所惡則洗垢索其瘢痕。又凡物有迹者皆曰痕，如啼痕，苔痕，水痕，墨痕之類。又《集韻》五斤切，音垠。《博雅》腫也。又古恨切，音艮。腫病。

𤶅：《說文》古文疾字。註詳五畫。

㾒：《集韻》人余切，音如。病也。又如倨切，音洳。㾒㾻，不達也。

𤶆：《集韻》與𤷻同。

㾓：《廣韻》烏懸切《韻會》幺懸切《正韻》榮圓切，𠀤音淵。《廣韻》骨節疼也。《集韻》骨酸也。《內經》痿厥腨㾓。《註》足肚酸疼為腨㾓。又《正字通》煩鬱也。《列子·楊朱篇》薦以梁肉蘭橘，心㾓體煩。

痗：《廣韻》《集韻》《韻會》《正韻》𠀤莫佩切，音昧。病也。《詩·衞風》使我心痗。又《小雅》悠悠我里，亦孔之痗。《傳》痗，病也。《謝惠連詩》積憤成疢痗。又《廣韻》荒內切《集韻》呼內切，𠀤音誨。又《集韻》《韻會》母罪切《正韻》莫賄切，𠀤音凂。又《集韻》虎猥切，音悔。義𠀤同。

痘：《字彙》大透切，音豆。痘瘡。《方書》胎毒也。有終身不出者，神痘法，凡痘汁納鼻，呼吸卽出。

痙：《廣韻》其頸切《集韻》巨井切，𠀤音涇。《說文》彊急也。《內經》諸痙項强，皆屬於濕，方書以中寒濕發熱惡寒，頸項强急，身反張如中風狀，或掣縱口張為痙。俗作𤷁。

㾔：《集韻》《類篇》𠀤兩舉切，音呂。瘡病。又久病。

㾕：《唐韻》所臻切《集韻》疏臻切，𠀤音莘。《說文》寒病。《正字通》今感寒體戰曰㾕。《皮日休詩》枕下聞漰湃，肌上生㾕㾊。《韓愈·孟郊鬬雞聯句》磔毛各噤㾕，怒癭爭碨磊。《韓偓詩》噤㾕餘寒酒半醒。又《廣韻》疏錦切《集韻》《韻會》《正韻》所錦切，𠀤森上聲。又《廣韻》蘇本切《集韻》鎖本切，𠀤音損。又《集韻》斯人切，音辛。義𠀤同。

㾖：《廣韻》良巳切《集韻》兩耳切，𠀤音里。《爾雅·釋詁》病也。又《廣韻》里之切《集韻》陵之切，𠀤音釐。義同。

㾗：《唐韻》力讓切，音亮。目病。《正字通》與目部䀶字義同。

𤶕：《集韻》《類篇》𠀤佗恨切，音㧷。病善食也。

痚：《集韻》《類篇》𠀤虛交切，音囂。痚瘶，喉病。《正字通》一說久咳不已，連喘，腰背相引，坐寢有音者。俗名為痚病。

𤶖：《集韻》房尤切，音浮。火瘍。

𤶗：《唐韻》五駭切《集韻》語駭切，𠀤音娾。與騃，獃𠀤同。又《集韻》魚開切，音皚。義同。

痛：《唐韻》《集韻》《韻會》《正韻》𠀤他貢切，音𥦁。《說文》病也。《內經》有舉痛論。又《增韻》楚也。疼也。《易·說卦》坎為耳痛。《後漢·鄧皇后紀》后曰：非不痛也，難傷老人意，故忍之耳。又《玉篇》傷也。《左傳·成十三年》斯是用痛心疾首。《前漢·楚元王傳》言多痛切，發於至誠。《史記·秦本紀》寡人思念先君之意，常痛於心。又《字彙補》甚也。《前漢·食貨志》以稽市物痛騰躍。又凡事盡力為之者，皆曰痛。《世說新語》痛飲酒，熟讀離騷，便可稱名士。又姓。《姓譜》本盛國後，實姬姓也。周穆王嬖寵盛姬早卒，穆王哀痛不已，遂改其族，謂之痛氏。

痜：《集韻》他谷切，音禿。首瘍也。

𤶘：《廣韻》呼骨切，音忽。多睡。

痝：《廣韻》《集韻》𠀤莫江切，音尨。病困。一曰病酒。

𤶙：《字彙》與痄同。

㾘：《集韻》古杏切，音梗。病也。

𤶚：《唐韻》奴結切《集韻》乃結切，𠀤音涅。病也。

𤶛：《字彙》伊習切，音邑。鬱病。通作悒。

㾙：《廣韻》《集韻》𠀤興腎切。與脪同。熱氣著膚也。又《集韻》許謹切，音蚓。創肉反出也。《玉篇》腫起也。又《廣韻》《集韻》𠀤香靳切，音焮。義同。又《集韻》許旣切，音咥。痛也。

𤶜：《集韻》側亮切，音壯。熱病。

㾚：《字彙》思遮切，音些。癢也。

痞：《唐韻》符鄙切《集韻》《韻會》部鄙切，𠀤音否。《說文》痛也。《徐曰》又病結也。《增韻》氣隔不通。《玉篇》腹內結病。《廣韻》腹內結痛。《正字通》方書，不痛者為痞滿，痛者為結胷。胷痺，有因下而結者，從虛及陽氣下陷治之。有不因下而痞者，從上虛及痰飲食鬱濕熱治之。又《廣韻》方美切《集韻》補美切，𠀤音鄙。義同。又《集韻》俯九切，音缶。病也。又《廣韻》芳杯切，音肧。弱也。又《集韻》晡枚切，音桮。弦病。

𤶝：《字彙》丑忍切，嗔上聲。病也。

痟：《唐韻》相邀切《集韻》《韻會》思邀切《正韻》先雕切，𠀤音宵。《說文》酸痟，頭痛。《周禮·天官·疾醫》春時有痟首疾。《註》痟，酸，削也。首頭痛也。《疏》頭痛之外，別有酸削之痛也。酸，嘶也。《管子·地員篇》五沃之土，其澤多魚，其泉白靑，其人終無痟醒。《左思·蜀都賦》芳追氣邪，味蠲癘痟。《註》痟，頭病也。又《玉篇》痟，渴病也。漢司馬相如痟渴疾。○按《漢書》本傳作消渴。又通作消。《後漢·李通傳》素有消疾。《註》消中之疾。

㾛：《廣韻》《集韻》《韻會》𠀤七稔切，音寢。《廣韻》㾛陋。又貌醜。《集韻》體陋也。又《韻會》或作侵。《史記·魏其傳》武安者貌侵短小。《註》謂醜惡也。《集韻》或作𩒸。《韻會》亦通作寢。

㾜：《唐韻》苦叶切《廣韻》苦協切《集韻》詰叶切，𠀤音愜。《說文》病息也。《集韻》或作𤷾。

痠：《廣韻》素官切《集韻》蘇官切，𠀤音酸。痠疼。《博雅》痠，痛也。又石名。《山海經》風伯之山，多痠石。

痡：《唐韻》普胡切《集韻》《韻會》《正韻》滂模切，𠀤音鋪。《說文》病也。《書·泰誓》毒痡四海。《傳》痡，病也。《詩·周南》我僕痡矣。又《廣韻》芳無切《集韻》奔模切，𠀤音敷。又《集韻》奉甫切，音父。義𠀤同。又《集韻》普故切，音悑。痞病。

痢：《廣韻》《集韻》𠀤力至切，音利。瀉也。《正字通》方書分血痢，氣痢，赤痢，白痢，泄痢，酒痢，虛痢，五色痢，水穀痢，赤白痢，噤口痢，休息痢，勞痢，暴痢，久痢。諸證皆濕熱積滯，暑毒虛滑所致。

㾝：《字彙》充夜切，車去聲。泄也。《正字通》瀉通作寫，譌作㾝。

𤶞：《正字通》籀文癃字之譌。

𤶟：《正字通》𤸃字之譌。

㾞：《廣韻》以周切《集韻》夷周切，𠀤音由。《博雅》㾞，病也。又《集韻》久屋朽木臭。《周禮·天官·內饗》牛夜鳴則㾞。《註》㾞，朽木臭也。又《集韻》余救切，音貁。義同。

痣：《廣韻》《集韻》《韻會》𠀤職吏切，音志。《集韻》黑子也。又通作誌。《史記·高祖紀》左股七十二黑子。《師古註》今中國通呼黶黑子，吳楚俗謂之誌。考證：〔吳楚俗爲黑子爲誌，通呼黶，黑子。〕謹照師古註原文今中國通呼黶黑子，吳楚俗謂之誌。

𤶠：《廣韻》宅加切《集韻》直加切，𠀤音茶。瘢𤶠，瘡痕。又《集韻》𨻰如切，音除。又《廣韻》《集韻》𠀤陟加切，音咤。義𠀤同。

𤶡：《正字通》俗疛字。

痤：《唐韻》昨禾切《集韻》徂禾切《正韻》才何切，𠀤音矬。《說文》小腫也。一曰族絫。《徐曰》今別作瘯蠡，非是。《玉篇》癤也。《博雅》痤，癰也。《韓非子·六反篇》彈痤者痛，飲藥者苦。《後漢·律曆志》白露晷長六尺二寸八分，當至不至，多病痤疽泄。《山海經》金星之山多天嬰，其狀如龍骨，可以已痤。《註》癰，痤也。又人名。《史記·秦本紀》與魏晉戰少梁，虜其將公孫痤。

痥：《唐韻》《集韻》𠀤徒活切，音奪。《說文》馬脛瘍也。一曰將傷。又《集韻》椿劣切，音𤿫。傷也。

㾟：《集韻》蒲故切，音步。復病也。

㾠：《字彙》渠王切，音狂。熱病。

𤶢：《正字通》俗癡字。

𤶣：《集韻》同疫。

㾡：《集韻》同𤷽。

𤶤：《字彙補》心官切，音酸。痿也。

𤶥：《廣韻》籀文疾字。

㾢：《廣韻》《集韻》𠀤洛代切，音賚。惡病。《博雅》㾢，癘也。又《唐韻》落哀切《集韻》郎才切，𠀤音來。義同。又《類篇》久疾也。俗作癩。

痬：《唐韻》羊益切《集韻》夷益切，𠀤音繹。《說文》脈痬也。《廣韻》病相染也。《集韻》關中謂病相傳為痬。又《博雅》痬，癡也。又《集韻》施隻切，音釋。義同。

痭：《集韻》報朋切，音崩。《玉篇》婦人癥血不止也。又蒲萌切，音弸。腹滿。又皮孕切，音凭。腫滿貌。

痮：《廣韻》丑亮切《集韻》《韻會》知亮切，𠀤音帳。《玉篇》痮，滿也。亦作脹。《集韻》腹大也。《正字通》𦜉胃不和，冷氣客之爲脹滿。通用張。

㾣：《玉篇》口金切，音欽。疾瘧，惡寒證也。又《類篇》渴合切，音溘。病寒也。

痯：《廣韻》古滿切《集韻》《韻會》古緩切，𠀤音管。《玉篇》病也。《詩·小雅》四牡痯痯。《傳》痯痯，罷貌。《爾雅·釋訓》痯痯，病也。《註》賢人失志，懷憂病也。又《廣韻》《集韻》《韻會》𠀤古玩切，音貫。《廣韻》與𤼐同。

痰：《廣韻》《韻會》徒甘切《正韻》徒監切，𠀤音談。《廣韻》胷上水病。《類篇》病液。《正韻》液所以養筋血，濇不行，則痰聚於鬲上，而手足弱。舊云病液，非也。《正字通》痰有六：溼熱風寒食氣也。《抱朴子至理卷》甘遂葶歷之逐痰癖。

痱：《廣韻》《集韻》《韻會》《正韻》𠀤符非切，音肥。《玉篇》風病也。《廣韻》同𤷂。《集韻》一曰小腫。《爾雅·釋詁》痱，病也。《前漢·賈誼傳》非亶倒縣而已，又類辟且病痱。《註》辟，足病。痱，風病。又《唐韻》蒲罪切。《集韻》《韻會》部浼切，𠀤音琲。又《集韻》簿亥切，音倍。義𠀤同。又《廣韻》扶沸切《集韻》《韻會》父沸切，𠀤音𩇪。《廣韻》熱瘡。又《韻會》避也。又《集韻》妃尾切，音斐。鬼痛病。

𤷂：《玉篇》同痱。

痲：《廣韻》莫霞切《集韻》謨加切，𠀤音麻。《正字通》痲風，熱病。本作麻。《方書》麻是氣虛，木是濕痰死血。

痳：《唐韻》力尋切《集韻》犂鍼切，𠀤音林。《說文》疝痛。《玉篇》小便難也。《博雅》痳，病也。

𤷃：《廣韻》慈演切《集韻》在演切，𠀤音踐。《玉篇》小痒也。《廣韻》𤺻𤷃，蛘也。

痴：《廣韻》丑之切《集韻》抽知切，𠀤音螭。痴疵，病也。一曰不廉。《正字通》俗癡字。又《集韻》超之切，音遲。痴㾻，不達之貌。

痵：《唐韻》《集韻》𠀤其季切，音悸。《說文》气不定也。《玉篇》心動也。亦作悸。《廣韻》病中恐也。

𤷄：《廣韻》巨員切，音權。手屈病也。《程曉·嘲熱客詩》疲𤷄向之久，甫問君極那。

𤷅：《集韻》硏計切，音詣。𤷅眦，恨也。又牛懈切，音睚。目瘵也。

𤷆：《集韻》都籠切，音東。吳俗謂惡氣所傷爲𤷆病。

㾤：《集韻》苦江切《集韻》枯江切，𠀤音腔。《集韻》喉㾰也。《五音集韻》喉中病。又《廣韻》空谷貌。

𤷇：《唐韻》吁逼切《集韻》忽域切，𠀤音洫。《說文》頭痛也。又《廣韻》呼麥切，音剨。義同。

𤷈：《廣韻》奴曷切《集韻》乃曷切，𠀤音捺。《博雅》痛也。一曰螫也。又《廣韻》《集韻》𠀤女黠切，音䄞。又《集韻》女瞎切，音箬。義𠀤同。

𤷉：《字彙》紀力切，音吉。疾也。氣急也。

𤷊：《字彙》于求切，音尤。瘡也。

𤷋：《字彙》字出《釋典》，疑𣯟字之譌。

痶：《廣韻》《集韻》𠀤他典切，音腆。痶瘓，病貌。

痷：《集韻》《韻會》𠀤烏含切，音諳。痷婪，泛意。《王沈·釋時論》痷婪者，以博約為通濟。眂𤋇者，以難入爲凝淸。又《集韻》又業切，音腌。《博雅》病也。本作𣩯。《玉篇》痷殜，半臥半起病也。亦作殗。又乙洽切，音𨂁。病也。或作𤸱。又《五音集韻》於輒切，音𢽱。瘦病。又烏合切，音姶。跛疾也。通作𨂁。𣩯原字从歺，不从歹。

𤷌：《廣韻》居忍切《集韻》頸忍切，𠀤音緊。脣瘍也。

𤷍：《字彙》渠宜切，音其。人名。魏孺子𤷍，魏駒之子也。

痸：《玉篇》同瘛。又《字彙補》癡病。《山海經》鵺可以已痸。

𤷎：《集韻》都回切，音塠。腫也。或作䏨。

𤷏：《集韻》夷針切，音淫。疾也。

𤷐：《集韻》眉耕切，音萌。同盲，俗字。

㾥：《集韻》敕六切，音蓄。腹痛。又張六切，音竹。瘛㾥，病貌。

𤷑：《廣韻》其九切《集韻》巨九切，𠀤音舅。病也。

㾦：《集韻》滂佩切，音配。《博雅》㾦疕，痂也。又《廣韻》芳杯切《集韻》鋪枚切，𠀤音胚。《博雅》㾦，瘡也。《釋文》普廻反。

痹：《唐韻》《集韻》𠀤必至切，音畀。《說文》濕病也。《正字通》內經曰：風寒濕三氣雜至，合而爲痹。風氣勝者爲行痹，寒氣勝者爲痛痹，濕氣勝者爲著痹。註：風屬隂中之陽，善行而數變，凡走注歷節之類，俗名流火是也。隂寒之氣，乘於肌肉筋骨，則凝閉不通，故爲痛痹，卽痛風也。著痹者，重著不移，濕從上化，故病在肌肉，不在筋骨也。有心痹，肺痹，肝痹，腎痹，腸痹，胞痹。凡痹之類，逢寒則急，逢熱則縱。言寒則筋攣，故急。熱則筋弛，故縱也。程子曰：醫書以手足痿痹爲不仁。按病能篇云：痹而不仁，發爲肉痿。痿與痹分爲二，內經痹論痿論兩存，程子旣舉而兼言之，以痿痺相續而至，其爲不仁，一也。《淮南子·俶眞訓》谷氣多痹。《抱朴子至理卷》菖蒲乾薑之止痹濕。《嵆康與山巨源絕交書》危坐一時，痹不得搖。《註》痹，濕病也。又矢名。《周禮·夏官·司弓矢》恆矢痹矢，用諸散射。《註》恆矢，安居之矢也。痹矢象焉，二者可以散射也。痹之言倫比也。又《集韻》毗至切，音鼻。《集韻》病也。本作𤻖。考證：〔《周禮·夏官·司弓》恆矢痹矢，用諸散射。〕謹照原文司弓下增矢字。

痺：《廣韻》府移切，音𤰞。鳥名。《爾雅·釋鳥》鷯鶉，其雄鵲，牝痺。《山海經》柜山有鳥焉，其音如痺。《字彙》與痿痹字不同。

𤷓：《集韻》同𤴾。

㾧：《廣韻》《集韻》𠀤苦臥切，音課。《廣韻》禿㾧。《集韻》禿病。又《集韻》魯果切，音驘。𤻤病。

痻：《廣韻》武巾切《集韻》《韻會》眉貧切《正韻》彌鄰切，𠀤音民。病也。《詩·大雅》多我覯痻。又《集韻》《韻會》《正韻》𠀤呼昆切，音昏。義同。

𤷔：《字彙》盧昆切，音倫。指病。

痼：《集韻》《韻會》《正韻》𠀤古慕切，音顧。《說文》本作㽽。久病也。《正韻》久固之疾。《後漢·光武紀》京師醴泉湧出，飲之者痼疾皆愈。《抱朴子微旨卷》抱痼疾而言精和鵲之伎。又《韻會》通作固。《禮·月令》國多固疾。亦通作錮。《前漢·賈誼傳》必爲錮疾。

㾨：《廣韻》於離切《集韻》於宜切，𠀤音漪。《廣韻》身急，又弱也。又《集韻》一曰痤也。又《廣韻》墟彼切《集韻》去倚切，𠀤音綺。《廣韻》瘞也，喪也。又《集韻》病疸也。又《集韻》隱綺切，音倚。《博雅》瘞也。《集韻》皮藏也。又《五音集韻》於駭切，音挨。短貌。

痽：《字彙》丁回切。音堆。病名。

𤷕：《集韻》此宰切，音采。病也。

痾：《廣韻》烏何切《集韻》《韻會》《正韻》於何切，𠀤音阿。《玉篇》同疴，病也。《前漢·五行志》及人謂之痾。痾，病貌。言𡩻深也。《後漢·五行志》貌之不恭，是謂不肅。時則有下體生上之痾。《潘岳·閑居賦》常膳載加，舊痾有痊。又《集韻》阿个切，音椏。義同。

痿：《唐韻》《集韻》《韻會》《正韻》𠀤儒隹切，音甤。《說文》痺疾。《正韻》濕病。一曰兩足不能相及。《內經》陽明虛則宗筋縱，帶脈不引故足痿。當各補其營，通其兪，調其虛實，和其逆順，筋脈骨肉，各以其時，受月則病已。《史記·韓王信傳》僕之思歸，如痿人不忘起。《註》不能行。《前漢·哀帝紀痿痺註》如淳曰：兩足不能過曰痿。師古曰：痿亦痺病也。《枚乗·七發》出與入輦，命曰蹷痿之機。又《史記·五宗世家》端爲人賊戾，又隂痿。《註》正義曰：不能御婦人。又《廣韻》於為切《集韻》《韻會》邕危切，𠀤音逶。又《廣韻》人垂切《集韻》儒垂切，𠀤音撋。又《廣韻》《集韻》𠀤於僞切，委去聲。義𠀤同。又《集韻》鄔賄切，音猥。㾯㾼，風病。或作痿。

𤷖：《集韻》里孕切，音令。風病也。

瘀：《集韻》依倨切《集韻》《韻會》《正韻》依據切，𠀤音𩜈。《說文》積血也。《楚辭·九辯》形銷鑠而瘀傷。《註》銷鑠瘀傷，身體燋枯，被病久也。又《揚子·太𤣥經》八爲疾瘀。《註》瘀，疾也。又《集韻》衣虛切，音於。義同。

㾩：《廣韻》古懷切《集韻》公懷切，𠀤音乖。《廣韻》惡瘡。《集韻》疥疾。

瘁：《廣韻》《集韻》《韻會》𠀤秦醉切，音萃。《廣韻》病也。《韻會》勞也。《詩·小雅》僕夫况瘁。《又》匪舌是出，唯躬是瘁。《註》瘁，病也。又《陸機·歎逝賦》悼堂構之隤瘁。《註》瘁，猶毀也。又《前漢·𠛬法志》是以纖微癄瘁之音作而民思憂。

𤷗：《集韻》必列切，音別。腫懣也。

𤷘：《字彙》杜到切，音悼。傷也。

瘂：《廣韻》烏下切《集韻》《正韻》倚下切，𠀤音啞。《玉篇》瘖瘂也。《廣韻》同啞。《集韻》瘖也。又《方書》人身項後入髮際五分為瘂門。

瘃：《唐韻》陟玉切《集韻》《韻會》珠玉切，𠀤音劚。《說文》中寒腫覈。《玉篇》手足中寒瘡也。《正韻》寒瘍。《前漢·趙充國傳》手足皸瘃。《註》文穎曰：瘃，寒創也。《又》霜雪疾疫，瘃墯之患。《註》謂因寒瘃而墮指。《正字通》今俗呼足跟凍瘡曰竈瘃。《玉篇》或作𤸁。

𤷙：《集韻》的則切，音德。病也。

瘄：《博雅》疾也，音未詳。

𤷚：《玉篇》同瘃。

𤷛：《字彙補》與𤵼同。憂病也。見釋眞空貫珠集。

𤷜：《字彙補》古文癊字。註詳十二畫。

𤷻：《集韻》乃老切，音堖。病也。或作𤶆𤺙。

瘇：《集韻》豎勇切。與𤺄同。脛氣足腫也。《前漢·賈誼傳》天下之勢，方病大瘇。《註》如淳曰：腫足曰瘇。

㾪：《唐韻》《集韻》《韻會》《正韻》𠀤所澋切，生上聲。瘦也。

瘈：《集韻》吉詣切，音計。狂也。《左傳·襄十七年》國人逐瘈狗，瘈狗入于華臣氏。《釋文》狂犬也。又《哀十二年》國狗之瘈，無不噬也。又《集韻》居例切，音猘。又征例切，音制。義𠀤同。又詰計切，音契。瘈瘲，癇疾。又吉曳切，音訐。又胡計切，音系。義𠀤同。又《廣韻》《集韻》𠀤尺制切，音掣。與痸同。

瘉：《唐韻》以主切《集韻》《韻會》勇主切，𠀤音庾。《說文》病瘳也。《徐曰》今別作愈，非是。玉篇，小輕也。《前漢·高帝紀》漢王疾瘉。《釋文》瘉，病差也。又《廣韻》病也。《詩·小雅》父母生我，胡俾我瘉。《傳》瘉，病也。《又》不令兄弟交相爲瘉。又《廣韻》羊朱切《集韻》《韻會》容朱切《正韻》雲俱切，𠀤音兪。又《韻會》兪戍切《正韻》羊茹切，𠀤音裕。義𠀤同。又賢也。《晉語》東方之士孰為瘉。《註》瘉，賢也。《釋文》瘉，羊茹反。《前漢·藝文志》不猶瘉於野乎。

𤷼：《五音集韻》息良切，音襄。疾也。又息兩切，音想。義同。

瘊：《廣韻》戸鉤切《集韻》胡溝切，𠀤音侯。《廣韻》疣癭。《正字通》疣小者，俗謂之瘊子。《方書》地膚子，白𥖎各等分，煎湯，洗數次，瘊子盡消。

𤷽：《唐韻》去約切《集韻》乞約切，𠀤音却。瘡疾也。《集韻》或作㾡。

瘋：《集韻》方馮切，音風。頭瘋病。《方書》偏頭風，在右屬痰屬熱，在左屬風屬血。

瘌：《唐韻》盧達切《集韻》郎達切，𠀤音剌。《說文》楚人謂藥毒曰痛瘌。《博雅》瘌，痛也。《揚子·方言》凡飲藥傅藥而毒，南楚之外謂之瘌。又《玉篇》辛也。又《廣韻》癆瘌不調。又《集韻》傷也。疥也。或作癩。又《集韻》落蓋切，音賴。義同。

㾫：《唐韻》匹連切《集韻》紕延切，𠀤音篇。《說文》半枯也。《廣韻》身枯。《集韻》公孫綽有㾫枯之藥，以起死者。《方書》㾫病者，善發四支，其狀赤脈起如編繩，急痛壯熱。

𤷾：《廣韻》《集韻》𠀤去涉切，音喋。病少氣也。又《集韻》詰叶切，音匧。與㾜同。病息也。

𤷿：《字彙》徒骨切，音突。下部病。

瘍：《唐韻》與章切《集韻》《韻會》余章切《正韻》移章切，𠀤音陽。《說文》頭創也。《廣韻》傷也。《集韻》一曰創癰。《左傳·襄十九年》荀偃癉疽生，瘍於頭。《疏》瘍，頭創也。《禮·曲禮》身有瘍則浴。《周禮·天官·瘍醫註》瘍，創㿈也。又《醫師》凡邦之有疾病者，疕瘍者造焉。《註》身傷曰瘍。又《集韻》大浪切，音宕。畜病泄。《類篇》或作痒。亦作𤺹。

𤸀：《集韻》寫與切，胥上聲。痛病。

瘎：《廣韻》氏任切《集韻》時任切，𠀤音諶。《玉篇》腹病也。《廣韻》腹內痼病。《揚子·方言》秦晉之閒謂病曰瘎。又《集韻》丈減切，音湛。又時鴆切，音甚。又《五音集韻》余廉切，音鹽。義𠀤同。《類篇》或作㽸。

瘏：《唐韻》《集韻》《韻會》𠀤同都切，音徒。《說文》病也。《詩·周南》我馬瘏矣。《傳》瘏，病也。

𤸁：《集韻》許濊切，音喙。《玉篇》困極也。《揚子·方言》𤸁，極也。《註》江東呼極爲𤸁。倦聲之轉也。又巨畏切，音𨎨。義同。

𤸂：《字彙》與瘦同。

𤸃：《唐韻》所又切《集韻》《韻會》《正韻》所救切，𠀤颼去聲。俗作瘦。《說文》臞也。《淮南子·修務訓》堯瘦臞，舜黴黑。《范雲詩》是妾愁成𤸃，非君愛細腰。

𤸄：《集韻》姑頑切《正韻》姑還切，𠀤音關。《書·康誥》恫𤸄乃身敬哉。《傳》恫，痛𤸄，病也。又曠也。《書·冏命》若時𤸄厥官。《蔡註》言不於其人之善，而惟以貨賄爲善，則是曠厥官。

㾬：《正字通》同痎。《本草》老瘧發作無時名㾬瘧。俗呼妖瘧。

瘐：《集韻》《韻會》𠀤勇主切，音𢈔。《爾雅·釋訓》瘐瘐，病也。《註》賢人失志，懷憂病也。《集韻》囚以飢寒而死曰瘐。《前漢·宣帝紀》瘐死獄中。《註》蘇林曰：病也。囚徒病，律名爲瘐。又《集韻》容朱切，音兪。或作瘉。義同。

𤸅：《字彙》與痻同。

𤸆：《集韻》羽鬼切，音韙。《玉篇》病也。《集韻》弱病。

𤸇：《集韻》同癃。《史記·平原君傳》臣不幸有罷𤸇之疾。《註》罷𤸇，背疾，言腰曲而背𤸇高也。《淮南子·覽冥訓》平公𤸇病。

瘑：《集韻》同㽿。又姑華切，音瓜。病也。

㾭：《廣韻》《集韻》𠀤側救切，音縐。《博雅》㾭，縮也。又《集韻》卽就切，音僦。義同。

𤸈：《字彙》于求切，音由。息惡肉。

𤸉：《字彙》杜回切，音頹。隂病。

𤸊：《集韻》蕩亥切，怠上聲。病也。

𤸋：《字彙》同疥。

㾮：《集韻》胡光切，音皇。病也。

𤸌：《廣韻》《集韻》《韻會》𠀤於禁切，音䕃。心中病。本作癊。

瘒：《廣韻》牛昆切。《集韻》吾昆切，𠀤音㑮。癡貌。

𤸍：《正字通》瘵字之譌。

𤸎：《廣韻》苦曷切《集韻》丘葛切，𠀤音渴。內熱病也。《正字通》本作暍。《方書》受暑中暍，受涼中暑。又《集韻》於歇切，音謁。義同。又虛艾切，音餀。病也。

瘓：《廣韻》吐緩切《集韻》土緩切，𠀤音疃。痶瘓，病貌。《正字通》癱瘓，四體麻痺不仁，皆因風寒暑濕所致。

𤸏：《字彙》同𤷈。

瘔：《集韻》苦故切，音庫。困也。今人病不善乘曰瘔車。

瘕：《唐韻》乎加切《集韻》何加切，𠀤音遐。《說文》女病也。又與瑕同。《郝敬讀書通》舊唐書：韋後稱制，負犯痕瘕。又明皇開元二十七年，大赦諸色痕瘕人，咸從洗滌。瘕，音霞。與瑕同。又《廣韻》古馬切《集韻》舉下切，𠀤音賈。《集韻》腹中久病。《正字通》癥瘕，腹中積塊堅者曰癥，有物形曰瘕。《方書》腹中雖硬，忽聚忽散，無有常準，謂之瘕。言病瘕而未及癥也。經曰：小腸移熱于大腸爲伏瘕。《註》小腹熱已移入大腹，兩熱相搏，故血溢而爲伏瘕也。《史記·扁鵲倉公傳》遺積瘕也。《註》犬狗魚鳥，不熟食之，成瘕病。《又》臣意診其脈曰蟯瘕。《註》索隱曰：音饒檟。正義曰：人腹中短蟲。《山海經》招搖之山，麗𪊨之水出焉。其中多育沛，佩之無瘕疾。《註》瘕，蟲病也。又《廣韻》古訝切《集韻》居迓切，𠀤音駕。又《廣韻》古牙切《集韻》居牙切，𠀤音嘉。義𠀤同。又《集韻》虛加切，音煆。喉病。或作疨。

㾯：《廣韻》呼恢切《集韻》呼回切，𠀤音灰。本作𧉇，𧉇尵，馬病。亦作䝇。又《集韻》呼乖切。義同。又鄔賄切，音猥。㾯㾼，風病。或作痿。又徒回切，音頹。隂病。又胡隈切，音回。病也。一曰腫旁出。又烏潰切，音隈。與𡰂同。《類篇》𡰂㞂，病痱也。

㾰：《廣韻》戸吳切《集韻》洪孤切，𠀤音胡。《玉篇》㾰𤻙，㾾也。物阻咽中也。又《集韻》一曰物螫也。或作𤵡。

𤸐：《集韻》實職切，音食。與蝕同。

𤸑：《廣韻》《集韻》𠀤敷救切，音副。《玉篇》勞也，再病也。《集韻》再發之疾曰𤸑。又《廣韻》《集韻》𠀤房六切，音伏。又《集韻》扶富切，音復。義𠀤同。

瘖：《唐韻》於今切《集韻》《韻會》於金切《正韻》於禽切，𠀤音音。《說文》不能言病。《釋名》瘖，唵然無聲也。《禮·王制》瘖聾跛躃斷者侏儒，百工各以其器食之。《疏》瘖謂口不能言。《史記·淮隂侯傳》吟而不言，不如瘖聾之指麾也。《淮南子·主術訓》故皐陶瘖而為大理，天下無虐𠛬。又蟲名。《揚子·方言》𧕄謂之寒蜩。寒蜩。瘖蜩也。又《集韻》於禁切，音䕃。痛劇也。又《韻彙小補》古文陰字。註詳阜部八畫。

𤸒：《廣韻》牛具切《集韻》元具切，𠀤音遇。疣病也。又《集韻》元俱切，音虞。義同。

𤸓：《集韻》展豸切，音㨖。下病。

𤸔：《正字通》匹錦切，音品。𤸔瘡，上高下深，壘垂如瞽眼，其中帶靑，頭上各露一舌，毒孔透裏，用生井蛙皮煆存性，蜜水調傅，良。見本草鼃部直指方。

𤸕：《字彙補》呼甘切。同憨。癡甚也。

𤸖：《字彙補》烏台切，音哀。憂疾也。

𤸗：《字彙補》奉武切，音父。朽也。

𤸘：《博雅》𤸘，狂也。《註》丁田反。○按卽瘨字之譌。

𤸙：《說文》𤸱本字。

㾶：《廣韻》古忽切《集韻》吉忽切，𠀤音骨。厀病。

𤸪：《唐韻》《集韻》𠀤尺制切，癡去聲。《說文》引縱曰𤸪。別作痸。又《集韻》征例切，音制。又尺列切，音掣。義𠀤同。

𤸫：《廣韻》《集韻》𠀤王問切，音運。《說文》病也。又《廣韻》云粉切《集韻》羽粉切，𠀤音抎。又《集韻》羽敏切，音隕。義𠀤同。

㾷：《廣韻》先稽切《集韻》先齊切，𠀤音西。痠㾷，疼痛也。又《博雅》病也。又《集韻》相支切，音斯。義同。

瘙：《廣韻》蘇到切《集韻》《韻會》《正韻》先到切，𠀤音喿。《博雅》瘙，創也。又《集韻》蘇遭切，音騷。義同。

𤸬：《唐韻》楚追切《集韻》初危切《正韻》所追切，𠀤音衰。《說文》減也。一曰耗也。《玉篇》𤸬損，今作衰。《廣韻》病也。又《集韻》雙隹切，音綏。又蘇禾切，音蓑。義𠀤同。

㾸：《集韻》古老切，音杲。㾸𤶁，疥病。

瘚：《唐韻》《集韻》《韻會》《正韻》𠀤居月切，音厥。《說文》逆气也。《廣韻》氣逆。《博雅》瘚，病也。《韓詩外傳》無使小民飢寒，則瘚不作。又《正字通》通作厥。《內經厥論》陽氣衰于下爲寒厥，隂氣衰于下爲熱厥。《註》厥者，逆也。下氣逆上，卒乍眩仆，輕者漸蘇，重者不起，隂陽之氣衰于內，故二厥由之而生。又《集韻》其月切，音𧤼。義同。《集韻》或作欮。

𤸭：《字彙》同都切，音徒。病也。

瘛：《唐韻》《集韻》𠀤尺制切，音掣。《說文》小兒瘛瘲病也。《急就章》癰疽瘛瘲痿疲痮。又《前漢·藝文志》有瘛瘲方。又人名。《前漢·功臣表》宋子惠侯許瘛。又《集韻》尺列切，音掣。義同。又胡計切，音系。《博雅》瘛，瘲也。《釋文》瘛，乎計反。

𤸮：《集韻》蘇骨切，音窣。𤸮𤺐，癡貌。

㾹：《廣韻》士佳切《集韻》鉏隹切，𠀤音柴。瘦也。又《廣韻》士懈切《集韻》仕懈切，𠀤音眦。疾也。又《集韻》仕知切，音齹。痷㾹，疫病。

𤸯：《集韻》寫朗切《韻會》蘇朗切，𠀤音顙。馬病。

瘜：《唐韻》相卽切《集韻》悉卽切，𠀤音息。《說文》寄肉。《廣韻》惡肉。《方書》鼻肬曰瘜肉，亦謂之瘜菌，鼻通息，故从息。《聖濟總錄》咽生瘜肉，先刺破，令血出，用鹽豉和搗塗之，效。

𤸰：《集韻》於陵切，音英。爽鳩，鷙鳥也。《正字通》𤸰隨人所指縱，故从人从疾，取其飛迅也。从隹，會意。俗作鷹。

㾺：《唐韻》《集韻》𠀤莫駕切，音禡。《說文》目病。一曰惡氣著身。一曰蝕創。又《集韻》莫晏切，音慢。義同。又乃諫切，音㫱。牛馬病。

瘝：《字彙》𤸄本字。

瘞：〔古文〕𨻏《唐韻》於罽切《集韻》壹計切，𠀤音䚷。《說文》幽薶也。《爾雅·釋言》瘞，幽也。《疏》謂埋藏。又《釋祭名》祭地曰瘞薶。《註》旣祭埋藏之。《詩·大雅》上下奠瘞。《釋文》瘞，埋也。《禮·禮運》故先王秉著龜，列祭祀瘞繒。《註》埋牲曰瘞。又《儀禮·覲禮》祭川沈，祭地瘞。《註》古文瘞作殪。祭地瘞者，祭月也。又《爾雅·釋詁》瘞，微也。又《集韻》壹計切，医去聲。義同。

瘟：《集韻》烏昆切，音溫。疫也。《抱朴子微旨卷》經瘟役則不畏。又《集韻》烏沒切，音𩑦。心悶貌。又於云切，音熅。瘟瘟，小痛貌。

𤸱：《唐韻》烏盍切，音罨。《說文》跛病也。又《五音集韻》短氣也。又《集韻》克盍切，音榼。疲病。又丘蓋切，音磕。喉病。又乙洽切。與痷同。病也。

𤸲：《五音集韻》支庱切，音拯。骨𤸲，病也。《正字通》本作骨蒸。

𤸳：《集韻》魚開切，音皚。癡病。又五對切，音磑。又牛代切，音礙。義𠀤同。

𤸴：《集韻》色窄切，音索。脉動。

瘠：〔古文〕㾊《廣韻》《集韻》《韻會》𠀤秦昔切，音籍。《說文》瘦也。本作膌。今作瘠。《廣韻》病也。《易·說卦》乾爲瘠馬。《疏》瘠馬，骨多也。《左傳·襄二十九年》何必瘠魯以肥𣏌。《書·微子》多瘠罔詔。《傳》紂故使民多瘠病，而無詔救之者。又《禮·樂記》使其曲直繁瘠，廉肉節奏，足以感動人之善心而已矣。《疏》瘠謂省約。又姓。又音漬。《前漢·食貨志》故堯有九年之水，湯有七年之旱，而國亡捐瘠者，以畜積多而備先具也。《註》孟康曰：肉腐爲瘠。蘇林曰：瘠，音漬。師古曰：瘠，瘦病也。言無相棄捐而瘦病者耳，不當音漬也。又或作胔。《前漢·婁敬傳》羸胔老弱。

𤸵：《廣韻》薄故切《集韻》蒲故切，𠀤音步。𤸵𤻱，痞病。又《唐韻》《集韻》𠀤普故切，音鋪。又《集韻》博故切，音布。義𠀤同。《集韻》或作𤵗。

𤸶：《廣韻》蒲拜切《集韻》步拜切，𠀤與𢞎同。

瘡：〔古文〕創《廣韻》《集韻》《韻會》初良切《正韻》初莊切，𠀤音瑲。《玉篇》瘡，痍也。《集韻》痏也。《韻會》瘍也，痍也。《釋名》瘡，牫也，𢦤毀體使傷也。《張衡·西京賦》所惡成瘡痏。《註》創痏謂瘢痕。《南史·宋武帝紀》虎魄療金瘡。又《集韻》磢霜切。義同。

瘢：《唐韻》薄官切《集韻》《韻會》《正韻》蒲官切，𠀤音槃。《說文》痍也。《徐曰》痍處已愈，有痕曰瘢。《玉篇》瘡痕也。《釋名》瘢，漫也。生漫故皮也。《後漢·馬援傳》吳王好劒客，百姓多瘡瘢。又馬脊瘡瘢曰瘢耆。《揚雄·長楊賦》𠵷鋋瘢耆，金鏃淫夷。《註》瘢耆，馬脊創瘢處也。

𤸷：《廣韻》五還切《集韻》吾還切，𠀤音頑。《廣韻》痹也。《字彙》手足麻痺也。又《廣韻》渠云切《集韻》衢云切，𠀤音羣。義同。《集韻》或作㿏。

瘣：《唐韻》胡罪切《集韻》《韻會》戸賄切《正韻》乎罪切，𠀤音賄。《說文》病也。一曰腫旁出。又《廣韻》木病無枝也。《韻會》木瘤也。《爾雅·釋木》瘣木苻婁。《註》謂木病，尫傴癭腫無枝幹。《詩·小雅·譬彼壞木傳》壞，瘣也。謂傷病也。《釋文》瘣，胡罪反。木瘤腫也。又山高峻貌。《史記·司馬相如傳》崴磈嵔瘣。《註》正義曰：瘣，音胡罪反，高峻貌。又人名。《史記·始皇本紀》王剪羌瘣盡定取趙地。又《韻會》胡隈切。《正韻》胡瑰切，𠀤音回。又《集韻》姑回切，音傀。又苦會切，音塊。義𠀤同。又《集韻》路罪切，音累。魁瘣。木枝節盤結貌。又魯猥切，音磊。義同。

瘤：《正字通》俗癅字。

㾻：《廣韻》遲倨切《集韻》遲據切，𠀤音箸。《廣韻》癡㾻不達。又《博雅》㾻，尰也。又《廣韻》抽據切《集韻》楮御切，𠀤音絮。義同。又《廣韻》直魚切《集韻》𨻰如切，𠀤音除。與𤶠同。瘢也。

𤸸：《集韻》《類篇》𠀤於賜切，音縊。病也。

㾼：《集韻》吐猥切，音骽。㾯㾼，風病。又《五音集韻》他內切，音退。與桵同。

瘥：《唐韻》才他切《集韻》《韻會》《正韻》才何切，𠀤坐平聲。《說文》瘉也。《廣韻》病也。《詩·小雅》天方薦瘥。《傳》瘥，病也。《左傳·昭十九年》寡君之二三臣札瘥夭昏。《註》小疫曰瘥。又《廣韻》子邪切《集韻》咨邪切，𠀤音𧪰。義同。又《唐韻》《集韻》《正韻》𠀤楚懈切，音衩。《玉篇》疾愈也。《博雅》瘥，癒也。又《集韻》楚嫁切，音汊。義同。本作𤻸。考證：〔《左傳·昭十七年》寡君之二三臣札瘥夭昏。〕謹照原文十七年改十九年。

𤸹：《集韻》以冉切，音琰。傷也。

𤸺：《正字通》俗欬字。

瘦：《廣韻》所祐切《集韻》《韻會》《正韻》所救切。𠀤同𤸃。臞也。又《集韻》疎鳩切，音𢯱。瘠也。《揚子·太𤣥經》山殺瘦。

㾽：《集韻》馳僞切，音縋。《埤蒼》病也。《玉篇》與膇同。《集韻》足腫也。又吐猥切，音骽。重㾽，踵疾。又徒回切，音頹。隂病。

㾾：《廣韻》許兼切《集韻》馨兼切，𠀤音馦。《廣韻》㾰㾾，病也。《集韻》喉病也。又《集韻》堅嫌切，音兼。又虛嚴切，音𩏩。又火占切，音𡝫。義𠀤同。又離鹽切，音廉。臞疾。

𤸻：《集韻》乃嫁切，拏去聲。病也。

𤸼：《集韻》於五切，音隖。疾也。

瘧：《唐韻》魚約切《集韻》《韻會》逆約切，𠀤音虐。《說文》熱寒休作。《玉篇》或寒或熱病。《釋名》瘧，酷虐也。凡疾或寒或熱耳，而此疾先寒後熱，兩疾似酷虐者也。《禮·月令》孟秋之月，寒熱不節，民多瘧疾。《周禮·天官·疾醫》秋時有瘧寒疾。《疏》秋時陽氣漸消，隂氣方盛，惟火沴金，兼寒兼熱，故有瘧寒之疾。《正字通》瘧有風，寒，暑，熱，濕，食，瘴，邪八種。久瘧腹有痞塊，名瘧母。獨寒不熱為牝瘧，獨熱不冷爲牡瘧。發無期度爲鬼瘧，先寒後熱爲寒瘧，先熱後寒曰溫瘧，熱而不寒曰癉瘧，卽脾瘧。皆痰中中脘，脾胃不和所致。詳見靈樞經瘧論。考證：〔《禮·月令》孟夏之月，寒熱不節。〕謹照原文孟夏改孟秋。

瘨：《唐韻》都年切《集韻》《韻會》《正韻》多年切，𠀤音顚。《說文》病也。《玉篇》狂也。《詩·大雅》胡寧瘨我以旱。《傳》瘨，病也。《戰國策》瘨而殫悶。《註》瘨，狂也，殫氣絕也。又通作塡。《詩·小雅》哀我塡寡。《朱傳》病也。與瘨同。又《說文》一曰腹張。又《字彙補》與𠑘同。倒也。揚雄瘨痃。又《集韻》《韻會》《正韻》𠀤徒典切，音殄。又《集韻》丁練切，音殿。又亭年切，音田。又之刃切，音震。義𠀤同。又《集韻》稱人切，音𦗀，腹脹病。

㾿：《字彙補》力岡切，音郎。《唐椿原病集》病危喉中𤼍㾿聲。

𤸽：《字彙補》音未詳。《汲冢周書》樹惠不𤸽。《註》𤸽，巓也。

𤸾：《五音集韻》古文癠字。註詳十四畫。

𤸿：《字彙補》與度同。見《漢孟郁𥓓》。

𤹝：《唐韻》《集韻》𠀤毗至切，音避。《說文》足气不至也。《玉篇》足氣不至，轉筋也。《正字通》俗謂腳冷濕病。又《集韻》《韻會》𠀤必至切，音比。又《集韻》必結切，音彆。義𠀤同。

瘬：《字彙》知亮切，音帳。滿也。《正字通》俗痮字。本作脹。古借用張。

瘭：〔古文〕𤼄《廣韻》甫遙切《集韻》𤰞遙切，𠀤音猋。瘭疽，病名。《千金方》肉中忽生點，大者如豆，細者如黍粟，甚者如梅李，有根，痛傷應心，久則四面腫泡，曰瘭疽。《後漢·鮮𤰞傳》中國之困，胸背之瘭疽。又通作漂。《莊子·則陽篇》漂疽疥癰。又《集韻》匹妙切，音勡。義同。

瘮：《集韻》楚錦切，音墋。駭恐貌。又《廣韻》疎錦切《集韻》所錦切，𠀤參上聲。義同。又《玉篇》寒病也。又《集韻》所禁切，音滲。義同。

㿂：《字彙》陟里切，知上聲。腸病。

瘯：《廣韻》《集韻》《韻會》𠀤千木切，音蔟。《玉篇》瘯蠡，皮膚病。《左傳·桓六年》謂其不疾瘯蠡也。《疏》瘯蠡，畜之小病，瘯族生疥類是也。蠡則綠生癬類是也。又《集韻》作木切，音鏃。義同。

㿃：《廣韻》《集韻》𠀤竹例切，音蛭。《玉篇》半頭瘡也。又《玉篇》赤白痢也。又《韻會》《正韻》𠀤直例切，音滯。又《集韻》丁計切，音帝。義𠀤同。又《廣韻》《集韻》《韻會》𠀤當蓋切，音帶。《正字通》赤㿃，白㿃，婦人下部病。

𤹞：《集韻》丑厄切，音䊞。𤹞㾊，寒病。

𤹟：《集韻》尸羊切，音商。憂疾。

瘰：《廣韻》郎果切《集韻》魯果切，𠀤音裸。瘰𤻤，筋結病也。《正字通》瘍繞頸項絫絫也。《方書》瘰癧，或在耳後，頤項缺盆，手少陽三焦經主之。或在胷及胷之側，皆爲馬刀瘡，足少陽膽經主之。又《集韻》與蠡同。瘯蠡，皮肥也。一曰疥病。《左傳·桓六年》謂其不疾瘯蠡也。《釋文》蠡，說文作瘰。瘯瘰，皮肥也。又《集韻》盧戈切，音羸。義同。又魯猥切，音磊。癧病。

㿄：《唐韻》於賣切，音隘。《說文》劇聲也。又《廣韻》《集韻》𠀤烏懈切，音隘。又《廣韻》於其切，音醫。義𠀤同。又《集韻》一曰羸也。

瘱：《集韻》壹計切《正韻》於計切，𠀤醫去聲。同𡣇。靜也。《前漢·外戚傳》婉瘱有節操。《註》師古曰：瘱，靜也。又《揚子·方言》瘱𧫚，審也。齊楚曰瘱，秦晉曰諦。又《王褒·洞簫賦》其妙聲則淸靜厭瘱，順敘𤰞迖，若孝子之事父母也。《註》瘱，深邃也。

㿅：《集韻》《韻會》𠀤息淺切，音鮮。同癬。《史記·勾踐世家》吳王伐齊，子胥諫曰：吳有越腹心之疾，齊與吳疥𤸭也。

瘲：《唐韻》子用切《集韻》足用切，𠀤音縱。《玉篇》瘛瘲，小兒病。《集韻》風病。《前漢·藝文志》金創瘲瘛方三十卷。《註》師古曰：瘲，音子用反。小兒病也。又《集韻》將容切，縱平聲。義同。

𤹠：《字彙》情亦切，音籍。瘦病。《正字通》瘠字之譌。

瘳：《唐韻》敕鳩切《集韻》《韻會》《正韻》丑鳩切，𠀤音抽。《說文》疾病瘉也。《徐曰》忽愈，若抽去之也。《書·說命》若藥弗瞑眩，厥疾弗瘳。《詩·鄭風》旣見君子，云胡不瘳。《傳》瘳，愈也。《左傳·昭十三年》事齊楚，其何瘳於晉。《註》瘳，差也。又損也。《晉語》君不度而賀，大國之襲，於已何瘳。《註》瘳，損也。又《集韻》憐蕭切，音聊。義同。

𤹡：《廣韻》側加切《集韻》莊加切，𠀤音查。瘡痂甲也。

瘴：《廣韻》《集韻》《韻會》𠀤之亮切，音障。《玉篇》瘴，癘也。《廣韻》熱病。《正字通》中山川厲气成疾也。《陸遊·避暑漫抄》嶺南或見異物從空墜，始如彈丸，漸如車輪，遂四散，人中之卽病，謂之瘴母。

𤹢：《字彙》他果切，音妥。腰病。

𤹣：《集韻》荒故切，音戽。江淮謂始病曰𤹣。

瘵：《唐韻》側介切《集韻》側界切《正韻》側賣切，𠀤音𨝋。《說文》勞病也。《廣韻》病也。《詩·小雅》上帝甚蹈，無自瘵焉。《傳》瘵，病也。《戰國策》上天甚神，無自瘵也。《註》瘵，病也。《木華·海賦》爲凋爲瘵。又《集韻》側例切，音際。病也。《詩·無自瘵焉鄭箋》瘵，接也。音際。正義曰：鄭讀爲交際之際，故云接也。又《集韻》征例切，音制。引縱病也。考證：〔《戰國策》上天甚明，無自瘵也。〕謹照原文甚明改甚神。

瘶：《廣韻》蘇奏切《集韻》先奏切，𠀤音嗽。欬瘶也。與口部嗽同。

瘷：《集韻》色責切，音索。瘮瘷，寒貌。

𤹤：《集韻》《韻會》𠀤徒登切，音疼。痛也。

㿆：《五音集韻》古禾切，音戈。禾苗蟲傷有病。又《字彙》瘡病。

㿇：《集韻》席入切，音習。痺疾也。又息入切，音靸。小痛也。

瘸：《唐韻》《韻會》《正韻》巨靴切《集韻》衢靴切，𠀤掘平聲。腳手病。

瘹：《廣韻》《集韻》𠀤多嘯切，音弔。《博雅》瘹，狂也。又《集韻》一曰小兒病。

瘺：《字彙》力候切，音漏。瘺瘡。亦作瘺。考證：〔《字彙》力侯切，音漏。〕謹照原文力侯切改力候切。

瘻：《唐韻》力豆切《集韻》《韻會》郎豆切，𠀤音屚。《說文》腫也。一曰久創。《玉篇》瘡也。《山海經》半石之山，合水出于其隂，多鰧魚，食者不癰，可以爲瘻。《註》瘻，癰屬也。中多有蟲。《柳宗元·捕蛇者說》可以已大風攣踠瘻癘。又《集韻》力救切，音溜。又龍遇切，音屢。義𠀤同。又《廣韻》力朱切《集韻》龍珠切，𠀤音慺。痀瘻，曲脊。《字彙》亦作瘺。考證：〔《山海經》半石之山，合水出于其隂，多鰧魚，食者不癰，可以已瘻。〕謹照原文已瘻改爲瘻。〔《柳宗元·捕蛇者說》可以已大風拘攣瘻癘。〕謹照原文拘攣改攣踠。

𤹥：《集韻》噎寧切，音瑩。歐聲。

瘼：《唐韻》慕各切《集韻》《韻會》《正韻》末各切，𠀤音莫。《說文》病也。《詩·小雅》亂離瘼矣。《傳》瘼，病也。《揚子·方言》瘼，病也。東齊海岱之閒曰瘼。

瘽：《唐韻》巨斤切《集韻》《韻會》渠斤切《正韻》渠巾切，𠀤音勤。《爾雅·釋詁》瘽，病也。《前漢·文帝紀》瘽身從事。又《廣韻》渠遴切《集韻》《韻會》渠吝切《正韻》具吝切，𠀤音覲。又《廣韻》其謹切《集韻》巨謹切，𠀤音近。義𠀤同。

𤹦：《集韻》補美切，音鄙。腸中結病。或作痞。

𤹧：《五音集韻》女耕切，音儜。病也。

𤹨：《廣韻》《集韻》𠀤連彥切，音練。惡病。

㿈：《字彙補》於容切，音雍。疑卽𤻕癕二字之譌。《王充·論衡》鼻不知香臭曰㿈。

𤹩：《字彙補》相印切，音信。鳥奮也。

𤹪：《集韻》同痀。

𤹫：《博雅》𤹫，瘎也。○按此字《六書》不載，疑卽𤸑字之譌。

𤹬：《類篇》的則切，音得。病也。

𤺃：《集韻》馨幺切，音膮。腫欲潰也。或作𦟞。又堅堯切，音梟。《博雅》腫也。

𤺄：《唐韻》時勇切《集韻》豎勇切，𠀤音歱。《說文》脛气足腫。又《集韻》徒東切，音同。創潰也。《玉篇》或作尰。《集韻》或作𩩳。

癀：《廣韻》《集韻》𠀤胡光切，音黃。疸病。《類篇》或作㾮。

㿉：《廣韻》杜回切《集韻》徒回切，𠀤音頹。《倉頡篇》隂病。又《集韻》徒對切，音隊。下潰。《集韻》或作㿗㾯㾽。

𤺅：《集韻》朱芮切，音贅。瘤腫。通作贅。

𤺆：《字彙》與力切，音弋。痒𤺆，又曰淫𤺆。

𤺇：《多彙》毗面切，音卞。肉𤺇。

𤺈：《正韻》同都切，音徒。病也。

癁：《集韻》房六切，音伏。病也。《揚子·方言》瘼，病也。東齊海岱之閒曰瘼。或曰癁。《五音集韻》同𤸑。又《集韻》一曰勞複也。

療：《廣韻》《集韻》力照切《正韻》力弔切，𠀤音料。《說文》治也。《揚子·方言》療，治也。江湘郊會謂醫治之曰愮，或曰療。《周禮·天官·瘍醫》凡療瘍，以五毒攻之。《註》止病曰療。《四皓采芝操》曄曄紫芝，可以療饑。又《集韻》式灼切，音鑠。與𤻲同。病也。

𤺉：《唐韻》韋委切《集韻》羽委切，𠀤音蔿。《說文》口咼也。

㿊：《廣韻》七然切《集韻》親然切，𠀤音遷。痛也。《前漢·谷永傳》又以掖庭獄，大為亂阱，榜箠㿊於炮烙。《註》師古曰：㿊，痛也。又《集韻》子朕切，音䤐。痛疾。又《集韻》《韻會》《正韻》𠀤七感切。與慘同。《前漢·異姓諸侯王表》響應㿊于謗議。《註》服虔曰：㿊，音慘。應劭曰：秦法，誹謗者族。今𨻰勝奮臂大呼，天下莫不響應，響應之害，更㿊烈于謗議也。師古曰：㿊，痛也。

𤺊：《唐韻》先稽切《集韻》先齊切，𠀤音西。《說文》散聲也。《揚子·方言》𤺊，披散也。東齊聲散曰𤺊，秦晉聲變曰𤺊，器破而不殊其音，亦謂之𤺊。又《集韻》相支切，音斯。《揚子·方言》𤺊，噎也。楚曰𤺊。《註》音斯。

𤺋：《集韻》止忍切，音軫。疿病。《正字通》俗疹字。

𤺌：《集韻》都騰切，音登。病甚。

癃：《唐韻》力中切《集韻》《韻會》《正韻》良中切，𠀤音隆。《說文》罷病也。《正韻》老也。《前漢·高帝紀》年老癃病勿遣。《後漢·光武紀》高年鰥寡孤獨，及篤癃無家屬，貧不能自存者如律。《註》癃，病也。又《正字通》梵言優樓頻螺，此云木瓜癃，胷前有癃如木瓜故。《類篇》或作𤵸。亦作𤸇。

癄：《集韻》慈焦切《正韻》慈消切，𠀤音樵。與憔同。又《集韻》《韻會》𠀤子肖切，音醮。《集韻》病也。《博雅》癄，縮也。《釋文》子笑反。《前漢·禮樂志》是以纖微癄瘁之音作，而民思憂。《註》癄瘁，謂滅縮也。音子笑反。又《廣韻》則教切《集韻》阻教切，𠀤音㧓。義同。

𤺍：《正字通》俗憨字。

𤺎：《集韻》思嗟切，音些。癢也。

𤺏：《廣韻》普官切《集韻》鋪官切，𠀤音潘。病死。

癅：〔古文〕𥏵《唐韻》《集韻》《韻會》《正韻》𠀤力求切，音畱。《說文》腫也。《玉篇》瘜肉也。《廣韻》肉起疾。《釋名》癅，流也。血流聚所生癅腫也。《正字通》癅肬二病似同實異。與肉偕生者爲肬，病而漸生者爲癅。《抱朴子勗學卷》粉黛至，則西施以加麗，而宿癅以藏醜。又《韻會》或作𦠝。通作旒。《公羊傳·襄十六年》君若贅旒然。又《集韻》《韻會》《正韻》𠀤力救切，音溜。義同。考證：〔又《韻會》作𦠝。通作旈。《公羊傳·襄十六年》君若贅旈然。〕謹照原文兩旈字俱改旒。

癆：《唐韻》《集韻》𠀤郎到切，勞去聲。《說文》朝鮮謂藥毒曰癆。《廣韻》癆痢惡人。《揚子·方言》凡飲藥傅藥而毒，北燕朝鮮之閒謂之癆。《註》癆痢，皆辛螫也。又《博雅》痛也。又《集韻》憐蕭切，音聊。又郎刀切，音勞。義𠀤同。又《正字通》今人以積勞𤸃削爲癆病。

𤺐：《集韻》五紇切，音臬。痟𤺐，癡貌。

𤺑：《正字通》俗瘮字。

𤺒：《集韻》同訾。

𤺓：《字彙》必列切，音別。腫滿悶而皮裂。

𤺔：《集韻》神夜切，音射。《玉篇》多病也。

癇：《唐韻》戸閒切《集韻》《韻會》何閒切，𠀤音閒。《說文》病也。《玉篇》小兒瘨病。《正字通》癇有風熱，有驚邪，皆兼虛與痰。方書：小兒有五癇，五臟，各有畜所屬。心癇，其聲如羊。肝癇，其聲如犬。脾癇，其聲如牛。肺癇，其聲如雞。腎癇，其聲如豬。發則卒然倒仆，口眼相引，手足搐搦，口吐涎沫，食頃乃甦。《後漢·王符傳》哺乳多則主癇病。

𤺕：《集韻》父沸切，音屝。𤺕㾙，熱悶。又一曰腫盛貌。

癈：《唐韻》方肺切《集韻》《韻會》放吠切，𠀤音廢。《說文》固病也。《增韻》固疾不復可用者。通作廢。

癉：《唐韻》丁榦切《集韻》《韻會》得案切《正韻》得爛切，𠀤音旦。《說文》勞病也。《書·畢命》彰善癉惡。《傳》明其爲善，病其爲惡。《左傳·襄十九年》荀偃癉疽。《註》癉疽，惡創。《疏》癉，勞病也。又黃病。《前漢·嚴助傳》南方暑濕，近夏癉熱。《註》師古曰：癉，黃病。音丁幹反。又與僤同。亦作𤺺。《詩·大雅》下民卒癉。《傳》癉，病也。《釋文》癉，本又作僤。沈本作𤺺。又《唐韻》《集韻》《韻會》丁賀切《正韻》丁佐切，𠀤音跢。義同。又《爾雅·釋詁》癉，勞也。《釋文》丁賀反。又《博雅》癉，苦也。《釋文》多賀反。又《廣韻》《正韻》丁可切。《集韻》《韻會》典可切，𠀤音嚲。《廣韻》勞也。怒也。《正韻》亦作憚。又《廣韻》都寒切《集韻》《韻會》多寒切，𠀤音單。《廣韻》火癉，小兒病也。《集韻》勞病也。《史記·倉公傳》風癉客脬，難于大小溲，溺赤。《註》正義曰：癉，音單。旱也。脬，膀胱也。言風癉之病，客居在膀胱。《前漢·藝文志》癉十二病方四十卷。《註》師古曰：癉，黃病。音丁韓反。又《廣韻》徒干切，音壇。風在手足病。又《集韻》他干切，音𤅩。義同。又《集韻》黨旱切《正韻》多𥳑切，𠀤音亶。《集韻》風病。又《張衡·東京賦》飛礫雨散，剛癉必斃。《註》癉，難也。言鬼之剛而難者，皆盡死也。《釋文》癉，音亶。

癊：〔古文〕𤷜《廣韻》《集韻》𠀤於禁切，音印。心病。見釋典佛母大孔雀明王經。《集韻》或作𦝴，亦省作𤷜。

𤺖：《集韻》美隕切，音愍。病也。

𤺗：《集韻》去例切，音愒。頭瘍。一曰傷胈也。又居例切，音猘。《博雅》禿也。

𤺘：《廣韻》同啞。

𤺙：《集韻》同𤷻。

𤺚：《集韻》同瘛。

𤺛：《韻會》何閒切，音閑。卽癇字。

𤺜：《集韻》㿒古作𤺜。註詳十四畫。

𤺝：《博雅》痎𤺝也。《釋文》𤺝，音瘧。

癏：《廣韻》古還切《集韻》《韻會》《正韻》姑還切，𠀤音關。同瘝。

𤺺：《廣韻》多旱切《集韻》黨旱切，𠀤音亶。病也。與癉同。《爾雅·釋詁》𤺺，病也。《詩·大雅》下民卒癉。《釋文》癉，沈本作𤺺。《禮·緇衣》有國家者，章善𤺺惡，以示民厚。《註》𤺺，病也。又《集韻》丁賀切，音跢。義同。又得案切，音旦。癬病。又唐干切，音壇。疫病。

癐：《集韻》古外切，音儈。病甚。又《字彙補》影規切，音威。喊聲也。《輟耕錄》淮人𡨥江南，齊聲大喊阿癐癐。

癑：《唐韻》奴動切《集韻》《正韻》乃湩切，𠀤音𨑊。《說文》痛也。《集韻》一曰瘡潰。又《廣韻》《集韻》𠀤奴凍切，音齈。義同。又奴冬切，音農。腫血也。又《集韻》奴宋切，病也。

𤺻：《廣韻》祖兗切《集韻》粗兗切，𠀤全去聲。《廣韻》大痒。《廣雅》𤺻，𤷃蛘也。又《集韻》才尹切，音雋。義同。

癒：《集韻》《韻會》𠀤勇主切，音禹。病瘳也。與瘉同。

𤺼：《集韻》力竹切，音六。病也。

癓：《廣韻》《集韻》𠀤無非切，音肥。足上瘡。又《集韻》通作微。《詩·小雅》旣微且尰。《朱傳》骭瘍爲微，腫足爲尰。尰字从尣作。

癔：《廣韻》於力切《集韻》乙力切，𠀤音憶。心意病也。

癕：《五音集韻》於容切，音邕。同癰。《史記·穰侯傳》如以千鈞之弩決潰癕也。

癖：《廣韻》芳辟切《集韻》《韻會》匹辟切《正韻》匹亦切，𠀤音僻。《玉篇》食不消。《廣韻》腹病。《增韻》瘕癖，腹積聚。《方書》小兒有癖疾，始如錢大，發熱，漸長如龜，如蛇，如猪，肝内有血孔通貫，外有血筋盤固，其筋直通背脊，下與臍相對，有動脉處，爲癖疾之根。《抱朴子極言卷》飲過則成痰癖。又《正字通》嗜好之病。《晉書·杜預傳》臣有左傳癖。《白居易詩》人皆有一癖，我癖在章句。又《廣韻》普擊切《集韻》匹歷切，𠀤音霹。義同。

𤺽：《集韻》與𤸷同。

𤺾：《集韻》於到切，音奧。痛也。

㿋：《玉篇》與瘙同。

癗：《廣韻》落猥切《集韻》魯猥切，𠀤音壘。《玉篇》皮起也。《集韻》小腫。《五音集韻》痱癗，皮外小起。

𤺿：《集韻》魯故切，音路。同𤻱。

癘：《廣韻》《集韻》《韻會》𠀤力制切，音例。惡瘡疾也。《禮·月令》仲冬行春令，民多疥癘。《史記·曹相國世家》時病癘歸國。又《玉篇》疫氣也。與㾐同。《左傳·昭四年》癘疾不降。《註》癘，惡氣也。《後漢·順帝紀》上干和氣，疫癘爲災。又《韻會》通作厲。《史記·豫讓傳》桼身爲厲。《註》人體著桼，多生瘡。又《嚴安傳》民不夭厲。《註》病也。又《字彙補》借作勵。《漢衡方𥓓》砥仁癘義。《帝堯𥓓》癘我以仁。又《管子·五行篇》不癘雛轂。《註》癘，殺也。又《管子·問篇》戈戟之緊，其癘何若。《註》其淬癘可用如何。又《集韻》《韻會》《正韻》𠀤落蓋切，音賴。義同。今作癩。

㿌：《集韻》火占切，音𡝫。物毒喉中病。或作㾾。又虛嚴切，音𩏩。義同。又馨兼切，音馦。蠚瘍也。

𤻀：《字彙》烏胃切，音穢。惡也。

𤻁：《五音集韻》餘招切，音遙。音遙亦名癤也。按卽𤻁字之譌。考證：〔《集韻》餘招切，音遙。痤𤻁，疾名。又《五音集韻》亦名癤也。〕謹按集韻本作𤺃字从臯聲。五音集韻譌作𤺃，今爲𤻁字。引出處當引五音集韻不當引集韻。謹改爲五音集韻。餘招切，音遙。音遙亦名癤也。按卽𤻁字之譌。

𤻂：《集韻》夷益切，音亦。病相染。

癙：《廣韻》舒呂切《集韻》《韻會》《正韻》賞呂切，𠀤音暑。《集韻》憂病也。通作鼠。《爾雅·釋詁》癙，病也。《詩·小雅》癙憂以痒。傳：癙，病也。《註》呂氏曰：鼠憂，幽也。劉氏曰：鼠病而憂在于穴內，所不知。范氏曰：凡物之多畏者，惟鼠爲甚，故謂癙憂。又屚創也。《淮南子·說山訓》貍頭療癙。又《集韻》商署切，音恕。義同。

𤻃：《集韻》賞呂切，音暑。中暑之病。

𤻄：《集韻》雖遂切，音祟。風𤻄病。

癚：《集韻》都濫切，音擔。癡也。

癛：《廣韻》力稔切《集韻》力錦切，𠀤音廩。《廣韻》粟體。《集韻》寒病。又《集韻》渠金切，音琴。義同。本作凜。又筆錦切，音稟。疾也。

㿍：《正字通》俗疥字。

𤻅：《字彙》烏對切，音㾯。𤻅，痿也。

𤻆：《集韻》《韻會》𠀤五鰥切，音頑。痺病。

𤻇：《集韻》剏所切，音楚。俗作痛楚字。

癜：《正字通》都見切，音殿。癜，風斑片也。有紫白二種。《本草綱目》李時珍曰：治癜用茄蔕蘸硫黃末摻之，取其能散血，白癜用白茄蔕，紫癜用紫茄蔕，各從其類也。又治紫癜方，醋磨知母擦之，日三次，效。

㿎：《廣韻》扶問切《集韻》符問切，𠀤分去聲。《廣韻》㿎㾙，瘡悶。《集韻》㿎脪，熱腫也。又《廣韻》房吻切《集韻》父吻切，𠀤音憤。病悶也。又《集韻》符分切，音汾。㿎沮，憂貌。熱瘍也。○按《字彙》附十二畫，非，今改正。

𤻈：《集韻》與瘍同。

𤻉：《字彙補》與鴈同。漢衡方𥓓鴈門太守作𤻉門。

𤻕：《韻會》於容切，音雍。與癰同。癤腫。《前漢·鄭崇傳》發頸𤻕。

𤻖：《集韻》毗至切，音鼻。病也。《玉篇》手冷也。或作痺。

𤻗：《字彙》力火切，音躶。癧也。《正字通》瘰字之譌。

𤻘：《廣韻》於謹切《集韻》倚謹切，𠀤音隱。𤻘疹，皮外小起。《類篇》或作癮。

𤻙：《廣韻》胡郭切《集韻》黃郭切，𠀤音穫。《集韻》㾰𤻙，物在喉。

㿑：《廣韻》以灼切《集韻》弋灼切，𠀤音藥。淫㿑，病也。

𤻚：《字彙》蒲拜切，音敗。疲極。《正字通》俗𤸶字。

㿒：〔古文〕𤺜《廣韻》都皓切《集韻》覩老切，𠀤音倒。病也。又《廣韻》《集韻》𠀤直祐切，音胄。與疛同。小腹疾也。又《集韻》陟柳切，音肘。義同。又《集韻》𨻰留切，音儔。心悸。

㿓：《廣韻》古洽切《集韻》訖洽切，𠀤音夾。《玉篇》羊蹄閒㿓疾。《集韻》獸足病謂之㿓。又《博雅》㿓，創也。又《集韻》乞洽切，音恰。創也。義同。

𤻛：《正字通》與癤𤻵𠀤同。《博雅》𤻛，癰也。

癟：《廣韻》《集韻》𠀤蒲結切，音蹩。《玉篇》不能飛也。枯病也。《廣韻》戾癟不正。又《廣韻》芳滅切《集韻》匹滅切，𠀤音瞥。義同。

癠：〔古文〕𤸾《廣韻》在詣切《集韻》《韻會》《正韻》才詣切，𠀤音嚌。《爾雅·釋詁》病也。《禮·玉藻》親癠色容不盛，此孝子之疏節也。《註》癠，病也。方氏曰：人氣體和則齊，不和則害於齊，故謂之癠。又《博雅》癠，短也。又《廣韻》徂禮切《集韻》《韻會》《正韻》在禮切，𠀤音薺。《揚子·方言》江湘閒凡物生而不長大曰癠。《註》今俗呼小爲癠。又《集韻》子禮切，音濟。義同。又前西切，音齊。病也。

𤻜：《玉篇》口蓋切，音慨。喉疾。又《字彙》烏合切，音遏。短氣也。

癡：《唐韻》丑之切《集韻》《韻會》《正韻》超之切，𠀤音鴟。《說文》不慧也。《徐曰》癡者，神思不足。亦病也。《前漢·韋賢傳》今子獨壞容貌，蒙恥辱，爲狂癡，光曜晻而不宣。《後漢·高士傳》侯霸遣使徵嚴光，光曰：侯君房素癡，今小瘥耳。《晉書·王湛傳》湛有隱德，人皆以爲癡。又古人借書一瓻，還書一瓻，以盛酒酬之也。亦有作癡者。《藝苑雌黃》李濟翁云：借書一癡，惜書二癡，索書三癡，還書四癡。又《顏氏家訓》人無才思，自謂淸華，江南號爲詅癡符。

𤻝：《集韻》尼庚切，音寧。病也。

𤻞：《字彙補》疑卽𤵜字。《鮑照·謝賜藥啓》𤻞同山嶽。蒙靈藥之賜。又《初學記吞道元牋》次婢良信，有桓公司馬之𤻞。

癤：《廣韻》《集韻》𠀤子結切，音節。《廣韻》癰也。《正字通》瘍類，與癰疽別，瘍之小者爲癤。

𤻰：《廣韻》餘兩切《集韻》《正韻》以兩切，𠀤音𩛬。《玉篇》同痒。《集韻》膚欲搔也。《釋名》𤻰，揚也。其氣在皮中，欲得發揚，使人搔，發之而揚出也。《禮·內則》問衣燠寒疾痛苛𤻰，而敬抑搔之。《列子·黃帝篇》指擿無痟𤻰。又伎𤻰。《顏氏家訓》應劭風俗通云：太史公記，高漸離變姓易名，爲人傭保，匿作于宋子，久之作苦，聞其家堂上有客擊筑，伎𤻰不能無出言。按伎𤻰，懷其伎而腹𤻰也。是以潘岳射雉賦亦云：徒心煩而伎𤻰。今史記作傍徨不能無出言，蓋俗傳寫誤耳。又《字彙補》汪𤻰，猶言汪洋也。又通作𩛬。《荀子·榮辱篇》骨體膚理，辨寒暑疾𩛬。

𤻱：《廣韻》洛故切《集韻》魯故切，𠀤音路。《廣韻》𤸵𤻱，痞病。《博雅》𤻱，痞也。《類篇》或作㿖。亦作𤺿。

𤻲：《唐韻》《集韻》力照切《韻會》《正韻》力弔切，𠀤音燎。《說文》治也。《詩·𨻰風·泌之洋洋可以樂飢箋》泌水之流洋洋然，飢者見之，可飲以𤻲飢。又《廣韻》靈各切《集韻》歷各切，𠀤音落。義同。又《集韻》弋灼切，音藥。《博雅》病也。一說病消曰𤻲。又《集韻》式灼切，音鑠。義同。《類篇》或作療。

𤻳：《集韻》魯猥切，音磊。癧病。或作瘰。

𤻴：《韻會》同疼。

𤻵：《玉篇》子結切，音節。癰也。瘡也。

癥：《廣韻》陟陵切《集韻》知陵切《正韻》諸成切，𠀤音徵。《玉篇》腹結病也。《廣韻》腹病。《史記·扁鵲傳》以此視病，盡見五藏癥結。《王叔和脈經》左手脈橫癥在左，右手脈橫癥在右。《抱朴子用𠛬卷》夫癥瘕不除，而不修越人之術者，難圖老彭之壽也。

𤻶：《廣韻》薄泫切《集韻》婢典切，𠀤音辮。骨風疾也。又《集韻》毗面切，音便。義同。

𤻷：《字彙補》𠀤瞞切，音盤。足疾。

𤻸：《說文》瘥本字。

㿕：《廣韻》《集韻》𠀤余廉切，音鹽。《廣韻》病走。又《博雅》㿕，創也。

㿖：《廣韻》落胡切《集韻》龍都切，𠀤音盧。癰類。又與廬同。《漢𥓓》廬江太守作㿖江。又《廣韻》洛故切《集韻》魯故切，𠀤音路。與𤻱同。痞也。

㿗：《集韻》徒回切，音頹。隂病。《正字通》㿗疝經言丈夫隂器連少腹急痛也。

𤼀：《集韻》孫租切，音蘇。病也。

癧：《廣韻》郎擊切《集韻》《韻會》狼狄切，𠀤音曆。瘰癧。詳前瘰字註。

癨：《廣韻》虛郭切《正韻》忽郭切，𠀤音霍。《玉篇》癨，病也。《廣韻》吐病。《類篇》病亂也。《正字通》按方書作霍亂，皆濕熱寒氣，七情內傷，六氣外感所致。或轉筋腹痛，或煩悶脹滿，或中惡吐逆。各證不一。

𤼁：《字彙》彌登切，音瞢。病人行也。

𤼂：《集韻》許偃切，音𢁗。寒病。

𤼃：《集韻》梁用切，音朧。𤼘，𤼃病也。

癩：《唐韻》《集韻》《韻會》《正韻》𠀤落蓋切，音賴。《說文》惡疾也。《論語》伯牛有疾。《註》先儒以爲癩也。本作癘。又《廣韻》盧達切《集韻》郎達切，𠀤音辣。與瘌同。

𤼄：《字彙補》古文瘭字。註詳十一畫。

𤼅：《集韻》去冀切，音器。病也。

𤼆：《集韻》同疼。

𤼋：《集韻》叉鑑切，音懺。病也。

㿘：《集韻》維傾切，音營。病作也。

癬：《唐韻》《集韻》《韻會》息淺切《正韻》蘇典切，𠀤音𤣐。《說文》乾瘍也。《釋名》癬，徙也。移徙處自廣也，故靑徐謂癬爲徙也。《左傳·桓六年》謂其不疾瘯蠡也。《註》皮毛無疥癬。又《集韻》相然切，音僊。義同。或作𤸭。

癭：《唐韻》《集韻》於郢切《𥪾㑹》幺郢切，𠀤音癭。《說文》頸瘤也。《釋名》癭，嬰也。在頸嬰喉也。《嵆康養生論》頸處險而癭。《張華·博物志》山居多癭，飲泉水之不流者也。《方書》癭有五，肉色不變爲肉癭，筋脈現露爲筋癭，筋脈交絡爲血癭，憂惱消長爲氣癭，堅硬不移爲石癭。又地名。《後漢·桓帝紀》勃海王悝降爲癭陶王。《註》癭陶縣屬鉅鹿郡。又《集韻》伊盈切，音嬰。義同。《集韻》或作𦡺𩖍。

癮：《集韻》同𤻘。

𤼌：《廣韻》與職切《集韻》逸織切，𠀤音弋。《廣韻》痒𤼌淫𤼌。《集韻》病也。

𤼍：《字彙補》呼則切，音〈巾亢〉。聲也。見原病集釋音。

癯：《廣韻》其俱切《集韻》權俱切《正韻》求於切，𠀤音渠。與臞同。瘠也。《前漢·司馬相如傳》列仙之儒，居山澤閒，形容甚癯。《沈約·齊故安陸昭王𥓓文》癯瘠攺貌。

𤼐：《廣韻》《集韻》《韻會》𠀤古玩切，音貫。病也。本作痯。

㿙：《廣韻》《集韻》𠀤匹備切，音淠。氣滿也。又《集韻》平祕切，音備。滿也。

𤼑：《廣韻》莫婆切，音摩。偏病也。○按卽䯢字之譌。

癰：《唐韻》《集韻》《韻會》《正韻》𠀤於容切，音邕。《說文》腫也。《廣韻》癰癤。《釋名》癰，壅也。氣壅否結，裹而潰也。《正字通》惡瘡也。有疵癰，赤施，兔齧，走緩四淫。厲癰，脫癰諸名。皆氣血稽留，榮衞不通之所致也。《後漢·律曆志》驚蟄晷長八尺二寸，未當至而至，多病癰疽脛腫。又地名。與雍州之雍通。《後漢·獻帝紀》分涼州河西四郡爲癰州。《註》謂金城，酒泉，墩煌，張掖。又邕上聲。《戰國策》夫癘雖癰腫胞疾。《釋文》癰，委勇反。《集韻》亦作臃。又書作𦡈。《韻會》或作𤻕。

𤼒：《唐韻》以水切《集韻》愈水切，𠀤音唯。《說文》創裂也。一曰疾𤼒。又《集韻》尹捶切，音䓈。又羽委切，音蔿。義𠀤同。又呼卦切，音諣。愚也。《集韻》或作𦢿。

㿚：《廣韻》《集韻》𠀤郎佐切，邏去聲。病也。

癱：《字彙》他丹切，音灘。風癱。《正字通》筋脈拘急，痳痺不仁也。

癲：《廣韻》都年切《集韻》《韻會》多年切，𠀤音顚。與瘨同。又《集韻》狂也。《正字通》喜笑不常，顚倒錯亂也。《黃帝素問註》多喜爲顚，多怒爲狂。喜爲心志，故心熱則喜而爲顚。怒爲肝志，火制金，不能平木，故肝實則怒而爲狂也。

𤼘：《集韻》倫爲切，音羸。病疲也。

㿛：《唐韻》《集韻》𠀤郎計切，音麗。《說文》癰也。一曰𤸃黑。又《廣韻》《集韻》𠀤力智切，音詈。又《集韻》鄰知切，音離。又輦尒切，音邐。義𠀤同。又《集韻》狼狄切，音歷。與癧同。

𤼙：《廣韻》落官切《集韻》盧丸切，𠀤音鸞。《廣韻》病也。瘦也。《集韻》與臠同。又《廣韻》呂員切《集韻》閭員切，𠀤音攣。病體拘曲也。或作癵𤼣𩪾，通作孿。

𤼚：《唐韻》落帶切，音賴。《說文》惡疾也。又《集韻》力制切，音例。疾疫也。與㾐同。

𤼜：《集韻》同蠯。

𤼟：《正字通》俗㿙字。

𤼠：《廣韻》同瘰。

𤼢：《集韻》火管切，音𤀣。痛也。

癴：《字彙》呂員切，音攣。癴病。俗𤼙字。

𤼣：《集韻》同𤼙。

𤼤：《說文》㿙本字。

癵：《集韻》同𤼙。

