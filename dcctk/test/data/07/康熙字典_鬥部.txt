鬥：《唐韻》都豆切《集韻》丁𠋫切，𠀤音鬬。《說文》兩士相對，兵杖在後，象鬥之形。《廣韻》凡从鬥者，今與門戸字同。《字㝈》鬥右音戟，𩰊字从手，手有所執，左音掬，𩰋字反𩰊，執物則一。又《集韻》克角切，音搉。鬭也。

𩰍：《集韻》皮變切，音卞。搏也。《篇海》擊也。

鬦：《篇海》俗鬭字。

𩰎：《集韻》胡涓切，音懸。《說文》試力士錘也。

𩰏：《玉篇》與𩰟同。

鬧：《唐韻》奴敎切《集韻》《韻會》女敎切，𠀤音淖。《說文》不靜也。《廣韻》同𠆴。猥也，擾也。《柳宗元·答韋中立論師道書》以召鬧取怒乎。又《白居易·寄翰林學士詩》貴主冠浮動，親王轡鬧裝。《薛田詩》九苞綰就佳人髻，三鬧裝成子弟韀。今京師有鬧裝帶，合衆寶雜綴而成，故曰鬧裝。《類篇》或作𢁭。

𩰐：《集韻》與𩰞同。

鬨：《廣韻》《集韻》《韻會》《正韻》𠀤胡貢切，音𠹒。《說文》鬭也。《孟子》鄒與魯鬨。《趙註》鬭聲也，猶構兵而鬭也。又《廣韻》胡絳切《集韻》《韻會》胡絳切，𠀤音巷。義同。或作𩰓。

鬩：《唐韻》許激切《集韻》《韻會》馨激切《正韻》迄逆切，𠀤音赥。《說文》恆訟也。从鬥从兒，兒善訟者也。《詩·小雅》兄弟鬩于牆。《傳》鬩，很也。《爾雅·釋言》鬩恨。《註》相怨恨。《揚子·方言》脅鬩，懼也。宋衞之閒，凡怒而噎噫謂之脅鬩。又與閴通。《易·豐卦閴其無人釋文》閴，姚作鬩，孟作窒，𠀤通。又《集韻》郝格切，音赫。義同。

𩰓：《廣韻》與鬨同。

𩰔：《字彙補》古文琴字。註詳玉部八畫。

䰗：《篇海》居求切，音鳩。俗鬮字。

鬪：《玉篇》俗鬭字。

𩰖：《九經字樣》鬭，隷省作𩰖。《集韻》俗作鬭，非。

䰘：《唐韻》力求切，音劉。《說文》經繆殺也。《博雅》絞也。又《廣韻》古了切《集韻》吉了切，𠀤音皎。義同。又喪之降殺。又《集韻》狼秋切，音歷。義同。

𩰗：《唐韻》匹賔切，音𦆯。《說文》鬭也。从鬥，賓省聲。《玉篇》作𩰝。

鬫：《廣韻》火斬切《集韻》《韻會》虎檻切《正韻》虎覽切，𠀤音喊。虎聲。《詩·大雅》鬫如虓虎。又《前漢·敘傳》七雄虓鬫。又《廣韻》《集韻》𠀤許鑒切，喊去聲。獸怒聲。《增韻》鬫本从鬥。俗今从門。《正字通》鬫望鬫姓之闞，當从門，卽孟子，王使人瞯夫子之瞯，訓竊視。虓鬫之鬫當从鬥，卽詩鬫如虓虎之鬫，訓奮怒。

𩰙：《正字通》闟本字。𩰙，兵器。當从鬥。○按《史記·商君傳》持矛而操闟戟者。《張衡·東京賦》闟戟轇轕。闟皆从門。《玉篇》《廣韻》諸書亦無从鬥者，今增入鬥部，非是。

𩰜：《正字通》𩰟字之譌。

𩰝：同𩰗。《玉篇》爭亂也。又《廣韻》《集韻》𠀤匹刃切，音汖。義同。

鬭：《唐韻》《集韻》《韻會》都豆切《正韻》丁𠋫切，𠀤兜去聲。《說文》遇也。《玉篇》爭也。《廣韻》鬭競。《禮·檀弓》遇諸市朝，不反兵而鬭。《孟子》今有同室之人鬭者。《疏》有鬭爭之者。又姓。《左傳·桓六年》鬭伯比言于楚子。《註》楚大夫。又《集韻》當侯切，音兜。交爭也。又叶都故切，音妒。《郭璞·流寓賦》涉幽谷之高關，壯斯世之險固。過王城之丘墉，想穀洛之合鬭。

𩰞：《唐韻》《集韻》𠀤奴禮切，音禰。《說文》智少力劣也。又《廣韻》綿婢切《集韻》母婢切，𠀤音弭。義同。《玉篇》褊狹也。《類篇》或作𩰐。

鬮：《廣韻》居求切《集韻》居虬切，𠀤音鳩。《說文》鬭取也。《玉篇》手取也。又《集韻》吉酉切，音糾。義同。

𩰟：《唐韻》撫文切，音芬。《說文》鬭連結𩰗紛相牽也。《註》一本从㟗。○按《說文》無㟗字。

