*旅泊吳門

一舸吳江晚，堪憂病廣文。鱸魚誰與伴，鷗鳥自成群。

反照縱橫水，斜空斷續雲。異鄉無限思，盡付酒醺醺。

*賁中間有吳門旅泊之什蒙魯望垂和更作一章以伸酬謝

偶發陶匏響，皆蒙組繡文。清秋將落帽，子夏正離群。

有恨書燕雁，無聊賦郢雲。遍看心自醉，不是酒能醺。

*酬襲美先見寄倒來韻

尋疑天意喪斯文，故選茅峰寄白雲。酒後只留滄海客，香前唯見紫陽君。近年已絕詩書癖，今日兼將筆硯焚。

為有此身猶苦患，不知何者是玄纁。

*奉和襲美醉中即席見贈次韻

桂枝新下月中仙，學海詞鋒譽藹然。文陣已推忠信甲，窮波猶認孝廉船。清標稱住羊車上，俗韻慚居鶴氅前。

共許逢蒙快弓箭，再穿楊葉在明年。

*奉和襲美題褚家林亭

疏野林亭震澤西，朗吟閒步喜相攜。時時風折蘆花亂，處處霜摧稻穗低。百本敗荷魚不動，一枝寒菊蝶空迷。

今朝偶得高陽伴，從放山翁醉似泥。

*奉和襲美傷開元觀顧道士

鳳麟膠盡夜如何，共歎先生劍解多。幾度吊來唯白鶴，此時乘去必青騾。圖中含景隨殘照，琴裏流泉寄逝波。

惆悵真靈又空返，玉書誰授紫微歌。

*和魯望白菊

雪彩冰姿號女華，寄身多是地仙家。有時南國和霜立，幾處東籬伴月斜。謝客瓊枝空貯恨，袁郎金鈿不成誇。

自知終古清香在，更出梅妝弄晚霞。

*奉和襲美先輩悼鶴

池塘蕭索掩空籠，玉樹同嗟一土中。莎徑罷鳴唯泣露，松軒休舞但悲風。丹台舊氅難重緝，紫府新書豈更通。

雲減霧消無處問，只留華髮與衰翁。

*偶約道流終乖文會答皮陸

仙侶無何訪蔡經，兩煩韶濩出彤庭。

人間若有登樓望，應怪文星近客星。

*和襲美寒夜見訪

雲孤鶴獨且相親，仿效從它折角巾。

不用吳江歎留滯，風姿俱是玉清人。

*和襲美醉中先起次韻

何事桃源路忽迷，惟留雲雨怨空閨。

仙郎共許多情調，莫遣重歌濁水泥。

*和皮陸酒病偶作

白編椰席鏤冰明，應助楊青解宿酲。

難繼二賢金玉唱，可憐空作斷猿聲。

*送浙東德師侍禦罷府西歸

孤雲獨鳥本無依，江海重逢故舊稀。

楊柳漸疏蘆葦白，可憐斜日送君歸。

*以青z3飯分送襲美魯望因成一絕

誰屑瓊瑤事青z3，舊傳名品出華陽。

應宜仙子胡麻拌，因送劉郎與阮郎。

*玩金鸂鶒和陸魯望

翠羽紅襟鏤彩雲，雙飛常笑白鷗群。

誰憐化作雕金質，從倩沉檀十裏聞。

*悼鶴和襲美

渥頂鮮毛品格馴，莎庭閒暇重難群。

無端日暮東風起，飄散春空一片雲。

*覽皮先輩盛制，因作十韻以寄，用伸款仰

河嶽挺靈異，星辰精氣殊。在人為英傑，與國作禎符。

襄陽得奇士，俊邁真龍駒。勇果魯仲由，文賦蜀相如。

渾浩江海廣，葩華桃李敷。小言入無間，大言塞空虛。

幾人游赤水，夫子得玄珠。鬼神爭奧秘，天地惜洪爐。

既有曾參行，仍兼君子儒。吾知上帝意，將使居黃樞。

好保千金體，須為萬姓謨。

*浙東罷府西歸酬別張廣文皮先輩陸秀才

豈有頭風筆下痊，浪成蠻語向初筵。蘭亭舊趾雖曾見，柯笛遺音更不傳。照曜文星吳分野，留連花月晉名賢。

相逢只恨相知晚，一曲驪歌又幾年。

*和皮日休悼鶴

才子襟期本上清，陸雲家鶴伴閒情。猶憐反顧五六裏，何意忽歸十二城。露滴誰聞高葉墜，月沉休藉半階明。

人間華表堪留語，剩向秋風寄一聲。

道林曾放雪翎飛，應悔庭除閉羽衣。

料得王恭披鶴氅，倚吟猶待月中歸。

*醉中襲美先月中歸

休文雖即逃瓊液，阿鶩還須掩玉閨。

月落金雞一聲後，不知誰悔醉如泥。

*奉酬皮先輩霜菊見贈

菊花開晚過秋風，聞道芳香正滿叢。

爭奈病夫難強飲，應須速自召車公。

*蒙恩除替將還京洛偶敘所懷因成六韻呈軍事院諸公郡中一二秀才

兩載求人瘼，三春受代歸。務繁多簿籍，才短乏恩威。

共理乖天獎，分憂值歲饑。遽蒙交郡印，安敢整朝衣。

作牧慚為政，思鄉念式微。儻容還故里，高臥掩柴扉。

*和皮日休悼鶴

直欲裁詩問杳冥，豈教靈化亦浮生。風林月動疑留魄，沙島香愁似蘊情。雪骨夜封蒼蘚冷，練衣寒在碧塘輕。

人間飛去猶堪恨，況是泉台遠玉京。

經秋宋玉已悲傷，況報胎禽昨夜亡。

霜曉起來無問處，伴僧彈指繞荷塘。

*皮襲美見留小宴次韻

澤國春來少遇晴，有花開日且飛觥。王戎似電休推病，周顗才醒眾卻驚。芳景漸濃偏屬酒，暖風初暢欲調鶯。

知君不肯然官燭，爭得華筵徹夜明。

*送羊振文歸覲桂陽

高掛吳帆喜動容，問安歸去指湘峰。懸魚庭內芝蘭秀，馭鶴門前薜荔封。紅旆正憐棠影茂，彩衣偏帶桂香濃。

臨岐獨有沾襟戀，南巷當年共化龍。

*送圓載上人

師來一世恣經行，卻泛滄波問去程。心靜已能防渴鹿，鼙喧時為駭長鯨。禪林幾結金桃重，梵室重修鐵瓦輕。

料得還鄉無別利，只應先見日華生。

*過張祜處士丹陽故居

憶昔為兒逐我兄，曾拋竹馬拜先生。書齋已換當時主，詩壁空題故友名。豈是爭權留怨敵，可憐當路盡公卿。

柴扉草屋無人問，猶向荒田責地征。

*和襲美傷顧道士

斜漢銀瀾一夜東，飄飄何處五雲中。空留華表千年約，才畢丹爐九轉功。形蛻遠山孤壙月，影寒深院曉松風。

門人不睹飛升去，猶與浮生哭恨同。

*奉和陸魯望白菊

白豔輕明帶露痕，始知佳色重難群。終朝疑笑梁王雪，盡日慵飛蜀帝魂。燕雨似翻瑤渚浪，雁風疑卷玉綃紋。

瓊妃若會寬裁剪，堪作蟾宮夜舞裙。

*和襲美索友人酒

乘興閑來小謝家，便裁詩句乞榴花。

邴原雖不無端醉，也愛臨風從鹿車。

*文燕潤卿不至

已知羽駕朝金闕，不用燒蘭望玉京。

應是易遷明月好，玉皇留看舞雙成。

