止：《唐韻》《集韻》《韻會》𠀤諸市切，音芷。《說文》下基也。象艸木出有址，故以止爲足。《徐曰》初生根幹也。又《廣韻》停也，足也。《易·艮卦》艮，止也。時止則止，時行則行。《老子·道德經》知足不辱，知止不殆。又靜也。《禮·玉藻》口容止。《註》不妄動也。《莊子·德充符》人莫鑒於流水，而鑒於止水，唯止能止衆止。又已也，息也。《論語》止吾止也。《史記·酷吏傳》寇盜不爲衰止。又居也。《詩·大雅》乃慰乃止。又《商頌》邦畿千里，惟民所止。又心之所安爲止。《書·益稷》安汝止。《孔傳》言當先安好惡所止。《正義》曰：止謂心之所止。《大學》云：爲人君止於仁，爲人臣止於敬，好惡所止，謂此類也。又朱子曰：止者，必至於是而不遷之謂。又留也。《論語》止子路宿。《孟子》可以止而止。又行師營曰止，暫待曰次。又凡戰而被獲曰止。《左傳·隱十一年》公與鄭人戰於狐壤，止焉。《杜註》內諱獲，故言止。又《僖十五年》輅秦伯將止之。又容止。《詩·鄘風》人而無止。《箋》止，容止。無止則無禮節也。《孝經·聖治章》容止可觀。又舉止。《齊書·張欣泰傳》欣泰著鹿皮冠衲衣。世祖曰：將家兒何敢作此舉止。又俗謂德行曰行止。《外史檮杌》鄭奕敎子《文選》。其兄曰：莫學沈、謝嘲風弄月，汙人行止。又樂器。《爾雅·釋樂》所以鼓柷謂之止。《註》止者，其椎名也。《書·益稷》合止柷敔。《鄭註》柷，狀如漆桶，中有椎，合之者，投椎於其中而撞之。又鳥集亦曰止。《詩·小雅》載飛載止。又三止，三禮也。《班固·幽通賦》嬴取威於百儀兮，姜本支乎三止。《註》謂齊之先伯夷典三禮也。又語辭。《詩·周頌》百室盈止，婦子寧止。又首止，衞地名。在陳留襄邑。《春秋·僖五年》齊侯會王世子于首止。又與趾同。《儀禮·士昏禮》皆有枕北止。《鄭註》止，足也。古文止作趾。《山海經》韓流麟身，渠股豚止。《郭註》止，足也。《前漢·郊祀歌》獲白麟，爰五止。《師古註》止，足也。時白麟足有五蹄。

𣥂：《唐韻》《集韻》𠀤他達切，音撻。《說文》蹈也。从反止。轉注。本作𣥂。與少別。《佩觿集》少，申兆翻，不多也。𣥂，他末翻，蹈也。步字从此。《集韻》作𡳿。

正：〔古文〕㱏𣥔𤴓𧾸《唐韻》《韻會》《正韻》𠀤之盛切，音政。《說文》是也。从止一以止。《註》守一以止也。《新書·道術篇》方直不曲謂之正。《易·乾卦》剛健中正。《公羊傳·隱三年》君子大居正。又備也，足也。《易·乾·文言》各正性命。《書·君牙》咸以正罔缺。又《爾雅·釋詁》正，長也。《郭註》謂官長。《左傳·隱六年》翼九宗五正。《杜註》五正，五官之長。又《昭二十九年》木正曰句芒，火正曰祝融，金正曰蓐收，水正曰𤣥冥，土正曰后土。又官名。《禮·王制》史以獄成告於正。《鄭註》正，於周鄕師之屬，今漢有正平丞，秦所置。又朼載也。《周禮·夏官》諸子大祭祀，正六牲之體。《註》正謂朼載之。朼，亦作匕。又常也。朱子云：物以正爲常。又正人，尋常之人也。《書·洪範》凡厥正人。《朱子·語錄》是平平底人。又定也。《周禮·天官》宰夫令羣吏，正歲會，正月要。《註》正，猶定。又決也。《詩·大雅》維龜正之。又治其罪亦曰正。《周禮·夏官》大司馬九伐之法，賊殺其親則正之。《註》正之者，執而治其罪。《王霸記》曰：正，殺之也。又直也。《易·坤·文言》直其正也。《爾雅·釋泉》濫泉正出。正出，直出也。又平質也。《論語》就有道而正焉。《屈原·離騷》指九天以爲正。《註》謂質正其是非也。又以物爲憑曰正。《儀禮·士昏禮》父戒女，必有正焉，若衣若筓。《註》有正者，以託戒使不忘。又釐辨也。《論語》必也正名乎。又四月亦曰正月。《詩·小雅》正月繁霜。《箋》夏之四月，建巳之月。《疏》謂之正月者，以乾用事，正純陽之月。又《杜預·左傳·昭十七年註》謂建巳正陽之月也。正，音政。又預期也。《孟子》必有事焉而勿正。《公羊傳·僖二十六年》師不正反，戰不正勝。又三正。《史記·歷書》夏正以正月，殷正以十二月，周正以十一月，蓋三王之正若循環然。《後漢·章帝紀》王者重三正，愼三微。《註》三正，天地人之正。又人臣之義有六正，謂聖臣、良臣、忠臣、智臣、貞臣、直臣也。見《說苑》。又七正，日月五星也。《書·舜典》作七政。《史記·律書》作七正。又八正，謂八節之氣，以應八方之風。《史記·律書》律歷，天所以通五行八正之氣。又《大品經說》八正，曰正見、正思惟、正語、正業、正命、正精進、正念、正定。《王屮·頭陀寺𥓓文》憑五衍之軾，拯溺逝川。開八正之門，大庇交喪。又先正，先賢也。《書·說命》昔先正保衡。又諡法。《汲冢周書》內外賔服曰正。又與政通。《詩·小雅》今兹之正。《禮·月令》仲春班馬正。皆與政同。又朝覲曰朝正。《左傳·文三年》昔諸侯朝正於王。《杜註》朝而受其政敎也。亦讀平聲。《杜甫詩》不見朝正使。又姓。《廣韻》宋上卿正考父之後。漢有正錦，《後魏志》有正帛。又複姓，漢有正令官。又宗正，星名。《甘氏星經》在帝座東南，主宗正卿大夫。又《廣韻》之盈切。《集韻》《韻會》諸盈切《正韻》諸成切，𠀤音征。歲之首月也。《春秋》春王正月。《公羊·穀梁傳註》音征。或如字。今多讀征。又室之向明處曰正。《詩·小雅》噲噲其正。又射侯中曰正。《周禮·夏官》射人以射法治射儀，王以六耦射，三侯五正。諸侯以四耦射，二侯三正。孤卿大夫以三耦射，一侯二正。士以三耦射，豻侯二正。《詩·齊風》終日射侯，不出正兮。《毛傳》二尺曰正。《疏》正大於鵠，三分侯廣，而正居一焉，其內皆方二尺。又《儀禮·大射儀鄭註》正者，正也。亦鳥名。齊魯之閒名題肩爲正。正，鳥之捷黠者，射之難中，以中爲雋，故射取名焉。又與征通。《周禮·夏官》諸子有兵甲之事，則授之車馬，以軍法治之，弗正。《疏》正，音征。謂賦稅也。唐武后作𠙺。考證：〔《公羊傳·僖二十六年》師出不出反，戰不正勝。〕謹照原文不出反改不正反。

𣥃：《字彙補》魚幻切。行貌。又古太切，音蓋。義同。

𣥄：《玉篇》古與乏同。《說文》春秋傳，反正爲乏。註詳丿部四畫。

㱏：《說文》正，古从二作㱏。二，古上字。註詳一畫。又《集韻》定古作㱏。註詳宀部五畫。

此：《唐韻》《正韻》雌氏切《集韻》《韻會》淺氏切，𠀤音佌。《說文》止也。从止从匕。匕，相比次也。《徐曰》匕，近也。近在此也。《爾雅·釋詁疏》此者，彼之對。《詩·周頌》在彼無惡，在此無斁。《老子·道德經》去彼取此。又《六書故》此猶兹也，斯也。《大學》此謂知本。

𣥅：《字彙補》倉里切，音此。亦作〈牛下匕〉。○按𣥅卽此之變體。譌作兩字。

𣥇：《集韻》思晉切，音信。待也。

𣥈：《集韻》會古作𣥈。註詳曰部九畫，亦作㣛、㞧，又作畣、畣。

𣥉：《字彙》同咫。

步：《唐韻》《正韻》薄故切《集韻》《韻會》蒲故切，𠀤音捕。《說文》行也。《書·武成》王朝步自周。《傳》步，行也。《正義》曰：《爾雅·釋宮》云：堂上謂之行，堂下謂之步。彼相對爲名耳，散則可以通，故步爲行也。《楚辭·招䰟》步騎羅些。《註》乗馬爲騎，徒行爲步。又《小爾雅》跬，一舉足也。倍跬謂之步。《白虎通》人踐三尺法天地人，再舉足步備隂陽也。《周禮·夏官》射人以貍步張三侯。《註》鄭司農云：貍步，謂一舉足爲步，於今爲半步。又《司馬法》六尺爲步，步百爲畝。《禮·王制》古者以周尺八尺爲步，今以周尺六尺四寸爲步。《正義曰》古者八寸爲尺，周尺八尺爲步，則一步六尺四寸。《史記·秦始皇紀》數以六爲紀，六尺爲步。《註》索隱曰：《管子》《司馬法》皆云六尺爲步，非獨秦制。又王制八尺爲步，今以六尺四寸爲步，步之尺數亦不同。又輦行曰步。《韻會》世稱輦車曰步輦，謂人荷而行，不駕馬也。又徐行曰步。《屈原·離騷》步余馬於蘭臯兮。《說苑·建本篇》走者之速，步者之遲。又促行曰趨，闊行曰步。《莊子·田子方》步亦步，趨亦趨。又《任昉·述異記》水際謂之步。上虞縣有石駞步，吳中有瓜步，吳江中有魚步、龜步，湘中有靈妃步。按吳楚閒謂浦爲步，語之訛耳。《水經注》贛水逕豫章郡北爲津步，步卽水渚也。《靑箱雜記》嶺南謂村市爲墟，水津爲步。又《柳宗元·鐵爐步志》江之滸，凡舟可縻而上下者曰步。《韓愈·孔戣墓誌》蕃舶至泊步，有下碇之稅。通作埠。今人呼船儈曰埠頭。埠音如步。又《爾雅·釋樂》徒擊鼓謂之步。《疏》凡八音備作曰樂。一音獨作不得以樂名也。又人才特出謂之獨步。《晉書·王坦之傳》江東獨步王文度。又馬步，謂神爲災害馬者。一曰行神。《周禮·夏官·校人》冬祭馬步。又人物烖害之神皆曰步。《周禮·夏官·校人疏》𤣥冥之步，人鬼之步是也。又《地官·族師·祭酺註》酺者，爲人物烖害之神。故書酺爲步，蓋步與酺字異而音義同也。又習馬曰步馬。《左傳·襄二十六年》左師見夫人之步馬者。又牽行也。《禮·曲禮》步路馬必中道。又行師曰步師。《左傳·僖三十三年》寡君聞吾子將步師出于敝邑。又行爵曰步爵。《禮·少儀》未步爵，不嘗羞。又推歷曰步歷。《左傳·文元年疏》日月轉運於天，猶如人之行步，故推歷謂之步歷。《後漢·楊厚傳》就同郡鄭伯山，受河洛書及天文推步之術。《陸機·演連珠》儀天步晷，而修短可量。又《律歷》，書名，五星爲五步。見《漢制考》。又運也，國運曰國步，天運曰天步。《詩·小雅》國步蔑資。《又》天步艱難。又陟大位曰攺步。《周語》攺玉攺步。又步驟。《後漢·曹褒傳》三五步驟，優劣殊軌。《註》《孝經鉤命決》曰：三皇步，五帝驟，三王馳。宋均註云：步謂德𨺚道用，日月爲步，時事彌順，日月亦驟，勤思不已，日月乃馳，是優劣也。又姓。《廣韻》晉有步場，食采於步，後因氏焉。孔子弟子有步叔乗，三國吳丞相步騭。又三字姓。《後魏書》有步六孤氏，後改爲陸氏。又西方步鹿根氏，後改爲步氏。又《北齊書》有步大汗氏。又百步，溪名。《廣輿記》在台州臨海縣，一呼惡溪。又千步，香名。《任昉·述異記》南海山出千步香，佩之香聞千步。今海嵎有千步草，是其種也。《雜貢籍》曰：南郡貢千步香。又步光，劒名，見《越絕書》。又步搖，婦人首飾名。見《採蘭雜志》。《俗書正訛》从𣥂，反止也。从少，非。𣥂字仅在步字中使用，日人将步简化为歩，便利步字的使用。

𣥊：《玉篇》武放切，音望。谷在京。

𣥋：《字彙補》方武切，音甫。煮也。

𣥌：胡貫切。《字彙補》同幻。出《釋典·辨正論》。

𣥍：《玉篇》《集韻》𠀤古文近字。註詳辵部四畫。

𣥎：《玉篇》古文戰字。註詳戈部十二畫。○按《集韻》本作𣥭。

𣥏：《正字通》古文旅字之譌。本从𠆧作𣥐，亻人𠀤卽人也。《字彙》改作𧘇，誤。𣥐字原作止下𠆧。

𣥐：《說文》古文旅字。又以爲魯衞之魯古文。○按旅、魯二字古篆本同，故古文亦同。

𣥑：《唐韻》昨先切，音錢。《說文》不行而進也。今作前。《六書故》所向爲歬，所背爲後。从止从舟。或作𠝣。

武：《唐韻》文甫切《集韻》《韻會》罔甫切，𠀤音舞。《玉篇》健也。一曰威也，斷也。《書·大禹謨》乃武乃文。又《伊訓》布昭聖武。又《左傳·宣十二年》楚子曰：止戈爲武。《又》夫武，禁暴戢兵，保大定功，安民和衆，豐財者也。武有七德。又諡法之一。《汲冢周書》剛彊理直曰武，威彊叡德曰武，克定禍亂曰武，𠛬民克服曰武，夸志多窮曰武。又周樂名。《前漢·禮樂志》武王作武。武，言以功定天下也。又《禮·樂記》始奏以文，復亂以武。《鄭註》文謂鼓，武謂金。《疏》金屬西方，可以爲兵刃，故爲武。鼓主發動衆音，無兵器之用，故爲文。又迹也。《詩·大雅》履帝武敏歆。《禮·曲禮》堂上接武，堂下布武。又《禮·曲禮》牛曰一元大武。《疏》牛肥則迹大。又《爾雅·釋詁》武，繼也。《詩·大雅》下武惟周。《箋》言後人能繼先祖者，惟有周也。又冠卷曰武。《禮·玉藻》縞冠𤣥武，居冠屬武。又《雜記》委武。《註》秦人曰委，齊東曰武。又冠名。《蔡邕·獨斷》武冠，或曰繁冠，今謂之大冠，武官服之。又水名。《前漢·地理志》東郡有東武陽縣。《應劭曰》武水之陽也。又：泰山郡南武陽縣，武水所出，南人泗。又關名。《地理通釋》《左傳·哀四年》：楚人謀北，方將通於少習，以聽命。《杜註》少習，商縣武關也。《輿地廣記》：商洛縣東有少習，秦謂之武關。《賈誼·新書》所謂建武關函谷臨晉關者，大抵爲備山東諸侯也。又武都，州名。《廣韻》本自白馬氐地，魏文徙武都郡於美陽，今好畤縣界，武都古城是也。後漢平仇池山築城，置武都鎭，卽今州是也。又《地理通釋》唐大中五年，以原州之蕭關置武州。又廣武，山名。在滎陽。《前漢·項籍傳》羽與漢王臨廣武，閒而語。又縣名，屬太原郡。又修武、陽武、原武，皆屬河內郡。又靈武，今陝西環縣，唐肅宗卽位於此。又湖名。《廣輿記》在黃州府黃陂縣，相傳黃祖習射處。又溪名。亦山名。《廣輿記》在辰州府盧溪縣。馬援門生善吹笛，援作歌和之曰滔滔武溪一何深，卽此。又武山，亦在盧溪縣。又眞武，湖名。《六朝事迹》吳後主寶鼎元年，開城北渠，引後湖水流入新宮。今城北十三里有古池，俗呼爲後湖是也。又星名。《夢溪筆談》北方眞武七宿，起於東井，終於角。又𤣥武，北方七宿也。《禮·曲禮》前朱雀而後𤣥武。又姓。《廣韻》《風俗通》云：宋武功之後，漢有武臣。又漢複姓，六氏。漢有乗黃令武安恭，出自武安君白起之後。《風俗通》云：漢武强侯王梁，其後因封爲氏。世本云：夏時有武羅國，其後氏焉。《何氏姓苑》有廣武氏、武成氏、武仲氏，又《西秦錄》有武都氏。又與珷通。石似玉者。《史記·司馬相如傳》瓀石武夫。又《正韻》微夫切。與無通。《禮·禮器》周坐尸，詔侑武方。《鄭註》武，讀爲無。考證：〔《汲冢周書》剛彊直理曰武。〕謹照逸周書及北史于忠傳，直理改理直。〔《廣韻》本自白馬元地。〕謹照原文元改氐。

𣥒：歰本字。《正譌》兩足相距不行也。从兩止上下，會意。

歧：《廣韻》巨支切《集韻》翹移切，𠀤音祁。《集韻》同跂。足多指也。或作枝。又歧路也。《顏延之·赭白馬賦》臨歧矩步。《註》歧，歧路也。《爾雅》曰：二達謂之歧。《後漢·張堪傳》麥穗兩歧。《註》一莖兩穂，如歧路之二達。又歧歧，飛行貌。《潘岳·笙賦》翾翾歧歧。通作岐。又《玉篇》古文𨙸字。註詳邑部四畫。

𣥓：同𣥐。《廣川書跋》古篆魯旅同文。劉炫謂有文在手爲魯，疑不得若此。其後得古文𣥓字，傳模旣失，又改爲𣥏字。李陽冰以文當如鹵，蓋爲魯也。𣥏字原作止下小。

歨：《字彙補》同步。

𣥔：《玉篇》古文正字。註詳一畫。

𣥕：《字彙補》子苟切，音走。義闕。○按此當卽走字之譌。

𣥖：《字彙補》具支切，音岐。岐路也。

𣥗：《談薈》與𣥂同，蹈也。

𣥘：《玉篇》古文戸字。註詳部首。

𣥙：《字彙補》古康切，音岡。《廣雅》鞅𣥙，無賴也。

㱒：《唐韻》《集韻》𠀤古文訶字。註詳言部五畫。一曰止也。

歪：《字彙》烏乖切，音崴。不正也。○按此乃竵之俗字。《正字通》云：《說文》竵訓不正，俗合不正二字改作歪，《字彙》訓與竵同，不知歪卽竵之譌。別見立部竵字註。

歫：《唐韻》其呂切《集韻》《韻會》《正韻》臼許切，𠀤音巨。《說文》止也。从止巨聲。一曰搶也。《徐曰》搶，頭撞地也。一曰超歫。又《玉篇》違也，戾也，至也。與距通。《前漢·食貨志》元龜歫冉，長尺二寸。《註》冉，龜甲緣。歫，至也，度背兩邊緣尺二寸也。《揚雄·羽獵賦》騰空虛歫連卷。《註》師古曰：歫，卽距字。

𣥢：《正字通》𣥊字之譌。

𣥣：《玉篇》被義切，音祕。義闕。《篇海》被也。

歬：《廣韻》古文前字。《說文》从止在舟上。註詳刀部七畫。

𣥦：《廣韻》《集韻》𠀤古痕切，音根。《說文》跟或作𣥦，足踵也。

歭：《唐韻》直离切《集韻》陳知切，𠀤音馳。《說文》䠧也，歭䠧不前也。通作踟𨆼。又《廣韻》直里切《集韻》丈里切，𠀤音峙。與峙通。供具也。《書·費誓》歭乃糗糧。《石經》从山作峙。

𣥧：《集韻》箸古作𣥧。《六書統》吅，古鄰字。从止，言立一物止於兩鄰之閒，以爲界域之徵，故𣥧爲明顯義。今人猶立石爲之，謂之石隔。又吳人謂盛物於器曰𣥧，說見《奇字韻》。《集韻》別作𣥼。

𣥨：《字彙》津私切，音訾。《王延壽·王孫賦》盶𥊶𥌎而踧𣥨。《註》皆言形狀乖劣也。

𣥩：《正字通》同涉。○按涉字古文作𣥩，當卽𣥩字之譌。

𣥪：《字彙補》與近同。亦作𣥍。

𣥫：《集韻》齒古作𣥫。註詳部首。

𣥬：《洪遵·泉志》載梵字錢，有𣥬𤔞𧳤𠐂四字，文不可辨，存之以資博雅。

𣥭：《集韻》戰古作𣥭。註詳戈部十二畫。

𣥳：《集韻》《類篇》𠀤同都切，音途。止也。

𣥴：《集韻》死古作𣥴。註詳歹部二畫。

𣥹：《唐韻》《集韻》𠀤昌六切，音俶。《說文》至也。

㱕：《廣韻》《集韻》𠀤籀文歸字。

㱖：《玉篇》疾醉切《集韻》秦醉切，𠀤音萃。《博雅》待也。一曰止也。與崪別。《佩觽集》㱖，秦醉翻，止也。崪，昨沒翻，山貌。

𣥺：《唐韻》丑庚切《集韻》抽庚切，𠀤音橕。《說文》距也。又《集韻》除庚切，音棖。又齒兩切，音敞。義𠀤同。一曰蹋也。又《集韻》式亮切，音餉。《周禮·冬官考工記》維角𣥺之。《註》𣥺，讀如牚距之牚，取其正也。之亮反，又詩尚反。《集韻》作䟫，與摚、蹚音義𠀤同。

𣥻：《集韻》丑拯切，音庱。止也。或作踜。

𣥼：《集韻》陟慮切，音著。吳俗謂盛物於器曰𣥼。

𣥽：《玉篇》《集韻》𠀤同𨂭。詳足部𨂭字註。

𣥾：《集韻》達合切，音沓。足趾重也。或作𨆰。

𣥿：《集韻》涉古作𣥿。註詳水部七畫。

𣦀：《劉向·請雨華山賦》有𣦀字。音義無考。

歮：《字彙補》與澀同。《漢·犍爲楊君頌》𡒎路歮難。

𣦁：《字彙補》與諸同。

𣦂：《字彙補》與初同。

𣦃：《唐韻》子善切，音翦。齊斷也。俗作剪。又《玉篇》古文前字。註詳刀部七畫。

𣦄：《集韻》虛古作𣦄。註詳虍部六畫。

歰：《唐韻》色立切《集韻》色入切，𠀤音濇。《說文》不滑也。《玉篇》難轉也。又《博雅》歰，吃也。《揚子·方言》𧬯極，吃也。楚語也。或謂之軋，或謂之歰。《郭註》語歰難也。又《六書故》水涸行艱謂之歰，味苦歰亦謂之歰。又《集韻》色甲切，音箑。與翣同。棺羽飾也。《周禮·天官》縫人衣翣柳之材。《註》翣柳作接橮。鄭司農云：接讀爲歰，橮讀爲柳，皆棺飾。檀弓曰：周人牆置翣。《春秋傳》曰四歰不蹕。今《左傳》歰作翣。《說文》从四止。《徐鉉曰》四皆止，故爲歰。當作歰。經典作歰。《集韻》或作澀、𣥒、澁。詳水部澀字註。歰从二𣥒。

歱：《唐韻》之隴切。《說文》跟也。又《玉篇》古文踵字。註詳足部九畫。

歲：〔古文〕𢧁亗《唐韻》相銳切《集韻》須銳切，𠀤音帨。《釋名》歲，越也，越故限也。《白虎通》歲者，遂也。《易·繫辭》寒暑相推而歲成。《書·洪範》五紀，一曰歲。《傳》所以紀四時。《又》王省惟歲。《傳》王所省職，兼總羣吏，如歲兼四時。又星名。《爾雅·釋天》唐虞曰載，夏曰歲，商曰祀，周曰年。《郭註》歲，取歲星行一次也。《疏》按《律歷志》分二十八宿爲十二次，歲星十二歲而周天，是年行一次也。《周禮·春官》馮相氏掌十有二歲。《又》保章氏以十有二歲之相，觀天下之妖祥。《疏》此太歲在地，與天上歲星相應而行。歲星右行於天，一歲移一辰，十二歲一小周，千七百二十八年一大周。太歲左行於地，一與歲星跳辰，年數同。歲星爲陽人之所見，太歲爲隂人所不覩，故舉歲星以表太歲。歲星與日同次之月，一年之中惟於一辰之上爲法。若元年甲子朔旦冬至，日月五星俱赴於牽牛之初，是歲星與日同次之月。十一月斗建子，子有太歲，至後年，歲星移向子上，十二月日月會於𤣥枵。十二月斗建丑，丑有太歲。推此已後皆然。又歲星木會在東方，爲靑龍之象，天之貴神福德之星，所在之國必昌。又《史記·天官書》歲星，一曰攝提，曰重華，曰應星，曰紀星，營室爲淸廟，歲星廟也。《孝經·鉤命決》歲星守心年穀豐。《左傳·昭三十二年》史墨曰：越得歲而吳伐之，必受其凶。又《岳珂·桯史》今星家以太歲爲凶星。《王充·論衡》抵太歲凶，負太歲亦凶。抵太歲名曰歲下，負太歲名曰歲破。又年穀之成曰歲。《左傳·哀十六年》國人望君，如望歲焉。《杜註》歲，年穀也。《前漢·武帝詔》爲歲事曲加禮。又周制有歲計、歲會。《周禮·春官》職歲。《註》主歲計者。《又》歲終，則令百官各正其治，受其會。三歲則大計羣吏之治，而誅賞之。《又》司會以參互攷日成，以月要攷月成，以歲會攷歲成。又《史記·天官書》臘之明日曰初歲。《四民月令》亦曰小歲。又始歲曰獻歲。《楚辭·招魂》獻歲發春。《註》獻，進也。歲始來進，春氣奮揚也。又《東京夢華錄》除夕夜，士庶之家圍爐團坐，達旦不寐，謂之守歲。又《風土記》除夜祭先，竣事，長幼聚飮，祝頌而散，謂之分歲。又《蘇軾·饋歲詩序》蜀中値歲晚閒遺，謂之饋歲。酒食相邀爲別歲。又萬歲，山名。在桂陽。《水經注》萬歲山生靈壽木，溪下卽千秋水。水側居民號萬歲村。又水名。《伏琛·三齊略記》曲城、齊城東有萬歲水，水北有萬歲亭。又湖名。《廣輿記》萬歲湖，在建昌府南豐縣。又宮名。《三輔黃圖》汾陽有萬歲宮。又木名。《爾雅·釋木疏》杻一名檍，今宮園種之，名萬歲木，取名於億萬也。又《集韻》相絕切，音雪。義同歱。《曹植·平原公主誄》城闕之詩，以日喩歲。况我愛子，神光長滅。歲亦讀雪。又《集韻》蘇臥切，音䐝。䮑歲，穀名。《說文》从步戌聲。律歷書名五行爲五步。一說从步者，躔度之行，可推步也。从戌者，木星之精，生於亥，自亥至戌而周天。戌與歲亦諧聲，別作嵗、歳，𠀤非。考證：〔《周禮·春官》馮相氏疏十有二歲。小周，千七百二十八年爲大周。〕謹照原文爲字改一字。〔三歲則大計羣吏之屬，而誅賞之。〕謹照周禮原文屬改治。

𣦇：《玉篇》符逼切，音愎。止也。《正字通》指爲譌字，非。

𣦈：《字彙補》𣦡字省文。本作躇。詳足部躇字註。

𣦉：《篇海類篇》古洽切，音甲。《字彙補》止也。

㱗：《玉篇》香幽切，音休。義闕。《字彙》一曰息也。○按字見《玉篇》。《正字通》泛云俗字，非。

歵：《玉篇》助革切，音齚。正也，齊也，好也。亦作賾。

𣦔：《字彙補》與整同。亦作𪘯𢝗愸。

𣦕：《字彙補》與𣂸同。

𣦖：《字彙補》古刋切。與乾同。

𣦗：《字彙補》同齒。亦作𣦗①。

歷：〔古文〕𡿌《唐韻》郞擊切《集韻》《韻會》狼狄切，𠀤音靂。《說文》過也。一曰經歷。《書·梓材》殺人歷人。《註》歷人者，罪人所過。《前漢·天文志》合散犯守，陵歷鬭食。《韋昭註》自下往觸之曰犯，居其宿曰守，經之爲歷，突掩爲陵，星相擊爲鬭。又次也。《禮·月令》季冬，命宰歷卿大夫至於庶民。《註》歷，猶次也。又盡也。謂徧及之也。《書·盤庚》歷告爾百姓于朕志。《前漢·劉向傳》歷周唐之所進以爲法。《師古註》歷謂歷觀之。又踰也，越也。《孟子》不歷位而相與言。《大戴記》竊盜歷法妄行。又疎也。《宋玉·登徒子好色賦》齞脣歷齒。《註》歷，猶疎也。《後漢·列女傳》蓬髮歷齒，未知禮則。又錯也。《莊子·天地篇》交臂歷指。又亂也。《大戴記》歷者，獄之所由生。《註》歷，歷亂也。《鮑照詩》黃絲歷亂不可治。又歷歷，行列貌。《古樂府》歷歷種白楡。又釜鬲謂之歷。《史記·滑稽傳》銅歷爲棺。《索隱曰》歷卽釜鬲也。又歷錄，文章之貌。見《詩疏》。又寂歷，猶寂寞也。《張說詩》空山寂歷道心生。又山名。《括地志》蒲州河東縣雷首山，一名中條，一名歷山，舜耕處。《廣輿記》蒲州今屬平陽府。又濟南有歷山，《漢志》充縣亦有歷山。又縣名。《前漢·地理志》信都國有歷縣。又歷城縣，屬濟南，卽齊州縣也。《地理通釋》田廣罷歷下兵，卽其地。後漢安帝建光三年，黃龍見歷城。又湖名。《廣輿記》歷湖，在和州城西，周七十里，爲郡之巨浸。又《爰歷》，書名。《說文·序》趙高作《爰歷篇》，所謂小篆。又與曆日之曆同。《前漢·律歷志》黃帝造歷。又《世本》曰容成造歷。《尸子》曰羲和造歷。或作曆。又與霹靂之靂同。《前漢·天文志》辟歷夜明。《後漢·蔡邕傳》辟歷數發。又與馬櫪之櫪同。《前漢·梅福傳》伏歷千駟。又同壢。坑也。考證：〔《索隱註》歷卽釜鬲也。〕謹按索隱卽史記註之名，旣稱索隱不得稪稱註，謹改註爲曰。

𣦜：《字彙》與蹻同。

𣦝：《玉篇》同蹲。

𣦞：《廣韻》俗夔字。《干祿字書》或作𩠮。

𣦡：《集韻》與躇同。

𣦢：《唐韻》《集韻》𠀤必益切，音壁。《說文》人不能行也。與跛躄之躄同。

𣦣：音切未詳。《金液神氣經》西嶽姓華，名𣦣君。

㱘：《集韻》同魘。

歸：〔古文〕𤾤《唐韻》舉韋切《集韻》居韋切，𠀤音騩。還也，入也。《詩·小雅》薄音旋歸。又還所取之物亦曰歸。《春秋·定十年》齊人來歸鄆、讙、龜隂田。又《禮·祭義》父母全而生之，予全而歸之。《孟子》久假而不歸。皆還復之義。又《春秋·隱元年》歸惠公仲子之賵。《杜註》歸者，不反之辭。《桓七年》突歸于鄭。《穀梁傳》歸，易辭也。又依歸也。《詩·曹風》于我歸處。《毛傳》歸，依歸也。又歸附也。《穀梁傳·莊二年》王者，民之所歸往也。《詩·大雅》豈弟君子，民之攸歸。又《說文》女嫁也。《詩·周南》之子于歸。《禮·禮運》男有分，女有歸。又《穀梁傳·隱二年》婦人謂嫁曰歸，反曰來歸。《註》嫁而曰歸，明外屬也。反曰來歸，明從外至也。《左傳·莊二十七年》凡諸侯之女歸寧曰來，出曰來歸。夫人歸寧曰如某，出曰歸于某。又投也，委也。《左傳·襄三年》請歸死于司敗。又《前漢·申屠嘉傳》鼂錯恐自歸景帝。《註》師古曰：自首于天子。又與也，許也。《論語》天下歸仁焉。又合也。《禮·緇衣》私惠不歸德。《註》謂不合於德義。又終也。《左傳·宣十一年》以討召諸侯，而以貪歸之。又歸妹，卦名。又三歸，臺名。《史記註》三歸，取三姓女也。又指趨曰歸。《易·繫辭》殊途而同歸。《史記·李斯傳》覩指而識歸。又道家有八歸。《參同契》九還、七返、八歸、六居。《註》八歸者，天三生木，地八成汞，戊己一合，木汞之眞，歸煉鼎中，故曰八歸。又《謝察微·算經》有歸法，歸已入之數也。又歸藏，黃帝《易》名。一曰殷《易》。《周禮·春官》大卜掌三《易》之灋，二曰歸藏。《註》歸藏者，萬物莫不歸而藏之于中。此《易》以純坤爲首，故名。又《爾雅·釋親》女子謂晜弟之子爲姪，謂姪之子爲歸孫。又饋也。《論語》歸孔子豚。《晉語》不腆敝邑之禮，敢歸諸下執政。又山名。《山海經》太行之山，其首曰歸山，其上有金玉，其下有碧。又州名。《廣韻》本春秋夔子國，武德初，割夔州之秭歸巴東二縣，置州，取歸國爲名也。《廣輿記》今屬荆州府。又姓。又歸邪，星氣名。《前漢·天文志》如星非星，如雲非雲，名曰歸邪。歸邪出，必有歸國者，邪音虵。又忘歸，矢名，見《公孫子》。又姊歸，鳥名。當歸，藥名。又《集韻》求位切，音匱。同饋。《說文》餉也。亦讀如字。義見上。籀省作㱕。漢𥓓作歸。考證：〔《周禮·春官》大占掌三易之法。〕謹照原文占改卜。法改灋。

𣦦：《字彙補》居胃切，音貴。傷也。

𣦧：《字彙補》之芮切，音贅。山名。

𣦨：《字彙補》與歸同。亦作〈去來〉〈𠂤來〉。

𣦯：《集韻》郞狄切，音歷。積也。

𣦱：《字彙補》與轡同。亦作〈䜌下正〉。

𣦳：《字彙補》同叡。

