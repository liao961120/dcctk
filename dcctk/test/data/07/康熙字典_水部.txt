水：《唐韻》《正韻》式軌切《集韻》《韻會》數軌切，𠀤稅上聲。《說文》準也。北方之行，象衆水𠀤流，中有微陽之氣也。《徐鉉曰》衆屈爲水，至柔，能攻堅，故一其內也。《釋名》水，準也，準平物也。《白虎通》水位在北方。北方者，隂氣，在黃泉之下，任養萬物。水之爲言濡也。《書·洪範》五行，一曰水。《又》水曰潤下。《正義曰》天一生水，地六成之。五行之體，水最微，爲一。火漸著，爲二。木形實，爲三。金體固，爲四。土質大，爲五。《易·乾卦》水流濕。《說卦》坎爲水。《管子·水地篇》水者，地之血氣，如筋脉之通流者也。《淮南子·天文訓》積隂之寒氣爲水。又六飮之一。《周禮·天官》漿人掌共王之六飮，水漿醴涼醫酏。又《禮·玉藻》五飮：上水、漿、酒、醴、酏。《註》上水，水爲上，餘次之。又《禮·曲禮》凡祭宗廟之禮，水曰淸滌。又明水，所以共祭祀。《周禮·秋官》司烜氏掌以夫遂取明火於日，以鑒取明水於月，以共祭祀之明齍明燭共明水。《註》鑒，鏡屬，取水者。世謂之方諸。又官名。《左傳·昭十七年》共工氏以水紀，故爲水師而水名。又《前漢·律歷志》五聲，羽爲水。又天水，郡名，漢武帝所置。又中水，縣名，屬涿郡。應劭曰：易𣻎二水之中。𠀤見《前漢·地理志》。又黑水，國名，卽𩎟韐。又露爲上池水。《史記·扁鵲傳》飮是以上池之水。《註》上池水，謂水未至地，蓋承取露及竹木上水以和藥。又姓。又《韻補》叶式類切，音墜。《劉楨·魯都賦》蘋藻漂於陽侯，芙蓉出於渚際。奮紅葩之熩熩，逸景燭於崖水。又叶呼委切，音毀。《李白·游高淳丹陽湖詩》龜游蓮葉上，鳥宿蘆花裏。少女棹輕舟，歌聲逐流水。又《韻補》音準。引《白虎通》水之爲言準也。○按準乃水之義，非水之音。蓋沿《周禮·考工記》鄭註，準讀爲水而誤。今不從。

氶：《廣韻》只影切，蒸上聲。與抍同。救助也。一曰縣名。又人名。《晉書·宗室傳》譙王氶。又《集韻》辰陵切，音丞。與承𢌼𢪻音義𠀤同。奉也，受也。又《集韻》諸應切，音證。承鄕，漢侯國名。或作氶。互見手部承字註。

氷：俗冰字。

永：《唐韻》《集韻》《正韻》𠀤于憬切，音栐。《說文》水長也。象水巠理之長。《詩·周南》江之永矣。又《爾雅·釋詁》遠也，遐也。《揚子·方言》凡施于衆長謂之永。《書·大禹謨》萬世永賴。《詩·周頌》永觀厥成。又州名。《韻會》唐置以二水名。又姓。《列仙傳》有永石公。又《集韻》《正韻》𠀤與詠同。《書·舜典》詩言志，歌永言。《傳》謂歌詠其義，以長其言也。音詠。又如字。

㲸：《字彙補》許泣切，音吸。水涸也。

㲹：《韻會》苟起切《正韻》居里切，𠀤音巳。水涯也。

氻：《廣韻》《集韻》𠀤歷德切，音勒。泉聲。《類篇》一曰水聲。

𣱵：同永。

㲺：《廣韻》資悉切，音喞。水出也。《集韻》灑也。

𣱶：《集韻》博木切，音卜。水也。一曰水名。

㲻：《玉篇》古文溺字。《元包經》大過舟㲻于水。〇按《說文》溺字註與弱水之弱同，而灼切。㲻字註沒也，奴歷切，音義迥別。今《禹貢》弱水通作弱，無水旁，似宜从《禹貢》爲正。而沉㲻之㲻則槩作溺。今依《玉篇》作古文溺字，二字遂爲古今文，存以備考。

氼：《正字通》同㲻。

氽：《字彙》土懇切，吞上聲。水推物也。《字林撮要》人在水上爲氽，人在水下爲溺。

氾：《唐韻》《集韻》《韻會》𠀤孚梵切，音汎。水延漫也。《孟子》氾濫於中國。《前漢·武帝紀》河水决濮陽，氾郡十六。又《玉篇》普博也。《禮·少儀》氾埽曰埽。《疏》氾，廣也。大賔來，主人宜廣埽之。又《郊特牲》氾埽反道。又與汎同。《左傳·襄二十八年》慶封氾祭。《杜註》氾祭，遠散所祭。《正義曰》論語，汎愛衆。汎是寬博之語，故知氾祭爲遠散所祭，言其不共也。又不定之辭。《楚辭·卜居》將氾氾若水中之鳧。《前漢·賈誼傳》氾乎若不繫之舟。又搖動貌。《楚辭·招魂》光風轉蕙，氾崇蘭些。又水名。《水經注》河水東北出于定陶縣，北屈左合氾水。《前漢·高祖紀》漢王卽皇帝位于氾水之陽。《註》張晏曰：在濟隂界，取其汎愛弘大而潤下也。師古曰：據叔孫通傳曰，爲皇帝於定陶，則此水在濟隂是也。音敷劒反。《史記·索隱》音似，非。音似者，乃汜水，在成臯。詳三畫汜字註。又《揚子·方言》氾，洿也。自關而東或曰洼，或曰氾，音汎。又《廣韻》《集韻》《正韻》𠀤符咸切，音凡。地名。《左傳·襄二十四年》王出適鄭處于氾。《杜註》鄭南氾也。《正義曰》南氾在襄城縣南，東氾在滎陽中牟縣南。又《襄二十六年》楚伐鄭，涉氾而歸。《正義曰》氾是地名，非水名，是於氾地涉水耳。又國名。又姓。《廣韻》出敦煌濟北。皇甫謐曰：本凡氏，遭秦亂，避地於氾水，因攺焉。漢有氾勝之，晉有氾毓。又叶孚絢切，音現。《陸機·文賦》闕太羹之遺味，同朱弦之淸氾。雖一唱而三歎，固旣雅而不豔。从㔾，與从巳別。

氿：《廣韻》居洧切《集韻》《韻會》矩鮪切《正韻》古委切，𠀤音軌。《說文》水厓枯土也。與厬同。《爾雅·釋水》水醮曰厬。《註》謂水醮盡。又側出泉也。《爾雅·釋水》氿泉，穴出。穴出，仄出也。《李巡曰》水旁出名曰氿。《詩·小雅》有洌氿泉，無浸穫薪。又《集韻》渠尤切，音求。水厓也。或作𣷾。

汀：《唐韻》他丁切《集韻》《韻會》湯丁切《正韻》他經切，𠀤音㕔。《說文》平也。謂水際平地。《謝靈運詩》汀曲舟已隱。《註》汀，水岸也。又州名。《韻會》唐開撫福二州山洞，置汀州，攺南州，宋復汀州。又水名。《廣輿記》汀水，其源自北至汀州府境入海，凡水皆東行，獨汀水南下。又洲渚。《楚辭·九歌》攐汀洲兮杜若。又《集韻》唐丁切，音庭。義同。又《唐韻》《集韻》《正韻》𠀤他定切，音聽。汀瀅，不遂志也。一曰汀瀅，小水。又《集韻》待鼎切，音挺。汀濘，泥淖也。《說文》汀或从平作𢆊，義同。別从亭作渟。

汁：《唐韻》《韻會》之十切《集韻》《正韻》質入切，𠀤音執。《說文》液也。《禮·郊特牲》汁獻涗於醆酒。《註》獻讀爲莎。秬鬯者，中有煮鬱，和以盎齊，摩莎泲之，出其香汁，因謂之汁莎。又啜汁。《史記·魏世家》客曰：彼勸太子戰攻，欲啜汁者衆。《註》喩冀功勳者衆也。又雨雪雜下曰汁。《禮·月令》仲冬行秋令，則天時雨汁，瓜瓠不成。又《集韻》檄頰切，音協。與協通。和也。《揚子·方言》自關而東曰協，關西曰汁。《張衡·西京賦》五緯相汁，以旅於東井。《左思·吳都賦》皆與謠俗汁協，律呂相應。《註》猶叶也。又《爾雅·釋天》太歲在未爲協洽。《史記·歷書》作汁洽。《李巡云》言隂陽化生，萬物和合，故曰協洽也。又《緯書》汁光紀，黑帝名。《周禮註》黑曰汁光紀，顓頊食焉。汁音叶，劉昌宗讀。亦作子集切。又《集韻》實入切，音十。䦹邡，縣名，在蜀。或从邑作𨙩。亦作汁。考證：〔《周禮註》黑曰汁光紀，顓頊食焉。汁音叶，劉子集讀。亦作卽入切。〕謹按周禮釋文汁音叶，劉子集反，謂劉昌宗音子集反，非以劉子集爲人名。謹改劉子集爲劉昌宗。卽入切爲子集切。

求：《唐韻》巨鳩切《集韻》《韻會》渠尤切，𠀤音裘。《說文》索也。《增韻》覓也，乞也。《易·乾卦》同氣相求。《詩·大雅》世德作求。又招來也。《禮·學記》發慮憲，求善良。又等也。《書·康誥》用康乂民作求。《傳》求，等也。言爲等匹於商先王也。又山水名。《山海經》歷石山東南一百里曰求山。求水出于其上，潛于其下。又姓。《三輔決錄》漢有求仲。又與裘通。《說文》裘字，古省作求。又與球通。《柳宗元·饗軍堂記》琉球作流求。又《集韻》恭于切，音拘。與蛷同。肌蛷，蟲名。或省作求。又《韻補》叶渠之切，音奇。《班昭·東征賦》貴賤貧富不可求兮，正身履道以俟時兮。又叶彊於切，音渠。《陳琳·大荒賦》雖遊目於西極兮，大道卷而未舒。仍皇靈之攸暢兮，爰稽余之所求。又叶巨九切，音臼。《易林》春栗夏梨，少鮮希有。斗阡石萬，貴不可求。考證：〔叶疆於切，音渠。〕謹按韻會小補作強於切。強與彊同疆字。謹改彊。

汃：《玉篇》彼銀切《唐韻》府巾切《集韻》悲巾切，𠀤音邠。《說文》西極之水也。引爾雅：東至於泰遠，西至於汃國。◎按今《爾雅·釋地》本作邠國。又《廣韻》《集韻》《韻會》𠀤普八切，攀入聲。義同。又水貌。《張衡·南都賦》砏汃輣軋。《註》波相激聲。《韓愈·征蜀聮句》獠江息澎汃。《註》與澎湃同。〇按《五音篇海》書作𣱺，譌。考證：〔又《唐韻》《集韻》《韻會》𠀤普八切。〕謹按說文註下所引唐韻只有府巾切。惟廣韻音普八切。謹將唐韻改爲廣韻。

㲼：《唐韻》魚肺切《集韻》魚刈切，𠀤音乂。水名。

汄：《集韻》㳁，或省作汄。詳㳁字註。

汅：《廣韻》俗沔字。《五音篇海》書作𣱴，尤誤。

𣱷：《六書略》古文貨字。註見貝部四畫。

汊：《集韻》《韻會》𠀤楚嫁切，音衩。水岐流也。《韓愈·曹成王𥓓》行跐川汊。又《韻會》鴈汊，地名。今遼東有三汊河。

汋：《廣韻》《集韻》仕角切《正韻》食角切，𠀤音促。《說文》激水聲也。《爾雅·釋水》井一有水一無水爲瀱汋。《𤣥中記》貴州有漏汋，一日百盈百竭，應漏刻，今貴州城外有之。又水名，在丹水縣南。《水經注》丹水南合汋水，謂之浙水。又《廣韻》市若切《集韻》實若切《韻會》是若切《正韻》裳灼切，𠀤音杓。義同。又《集韻》《正韻》𠀤職略切，音酌。挹取也。與酌通。《周禮·秋官》士師之職，掌士之八成。一曰邦汋。《註》汋讀如酌。斟酌盜取國家密事，若今時刺探尚書事。又《集韻》弋灼切，音藥。義同。又地名。《左傳·成十六年》鄭子罕伐宋，宋將鉏樂懼，敗諸汋陂，退舍於夫渠，不儆，鄭人覆之，敗諸汋陵。又《集韻》尺約切，音綽。水聲。

汌：《玉篇》尺戀切，音釧。水也。一曰水名。

𣲀：《集韻》師炎切，音𧞬。澰𣲀，波貌。

汍：《唐韻》《集韻》《韻會》《正韻》𠀤胡官切，音桓。汍瀾，泣貌。《馮衍·顯志賦》淚汍瀾而雨集。又作雚蘭。《前漢·息夫躬傳》涕泣流兮雚蘭。《註》同汍。又《玉篇》同洹。◎按說文長箋本書作汛，與汎字微別。

汎：《唐韻》《集韻》𠀤孚梵切，音氾。《說文》浮貌。一曰任風波自縱也。《詩·邶風》亦汎其流。《傳》汎汎其流，不以濟渡也。《左傳·僖十三年》秦輸粟於晉，命之曰汎舟之役。又汎灑也。《班固·東都賦》雨師汎灑。又《揚子·方言》汎剽，輕也。《左思·魏都賦》過以汎剽之單慧，歷執古之醇聽。又水名。《水經注》水出梁州閬陽縣，魏遣夏侯淵與張郃下巴西，進軍宕渠，劉備軍汎口，卽是水所出也。汎水又東逕汎陽縣故城南，東流注於沔，謂之汎口。又《山海經》發爽之山，汎水出焉，南流注于渤海。又鄕名，在琅邪郡不其縣，後漢卓茂封汎鄕侯。又《廣韻》房戎切《集韻》《韻會》符風切《正韻》扶中切，𠀤音馮。亦浮也。《司馬相如·上林賦》汎淫泛監。又《集韻》扶法切，音乏。汎𣶏，聲微小貌。一曰波急聲。《王褒·洞簫賦》又似流波，泡溲汎𣶏。《玉篇》同渢，今爲汎濫字，通作泛。

汏：〔古文〕𡊌《唐韻》《集韻》《韻會》徒葢切《正韻》度奈切，𠀤音大。《說文》淅𤄒也。《徐鉉曰》水激過也。《玉篇》洗也。又《廣韻》濤汏也。《楚辭·九章》齊吳榜而擊汏。又《唐韻》《集韻》《韻會》《正韻》𠀤他達切，音闥。過也。又《唐韻》代何切《集韻》唐何切，𠀤音駝。亦淅也。《集韻》或从太作汰。《郭忠恕·佩觿集》汏與汰別。汰音太，沙汰也。汏音大，濤也。

汐：《廣韻》《集韻》《韻會》《正韻》𠀤祥亦切，音席。《類篇》水名。出陽城山下。一曰海潮汐池也。海濤早曰潮，夕曰汐。《東海漁翁海潮論》地浮與大海隨氣出入上下。地下，則滄海之水入於江，謂之潮。地上，則江湖之水歸之滄海，謂之汐。

汑：《集韻》闥各切，音託。滑也。

汒：《廣韻》莫郞切《集韻》《韻會》《正韻》謨郞切，𠀤音茫。谷名，在京兆。又悤遽貌。《莊子·天地篇》汒若於夫子之言。又《集韻》母朗切，音莽。又《唐韻》《集韻》𠀤巫放切，音望。義𠀤同。又《集韻》莫浪切，㟐去聲。同漭。漭浪，大水貌。或作汒。亦作芒。通作茫。

汓：《唐韻》似由切《集韻》徐由切，𠀤音囚。《說文》浮行水上也。古或以汓爲沒。或作泅。《集韻》亦作湭。又《集韻》夷周切，音由。游斿㫍汓音義𠀤同，旌旗之旒也，古作汓。

汔：《唐韻》《集韻》《韻會》𠀤許訖切，音迄。《說文》水涸也。一曰泣下。又幾也。《詩·大雅》汔可小康。《傳》汔，危也。《箋》幾也。《正義》爾雅釋詁云：𧰙，汔也。孫炎曰：汔，近也。郭璞曰：謂相摩近。◎按諸家反覆相訓，是汔爲幾也。左傳昭二十年引此詩，杜預云：汔，期也。然則期字雖別，亦是近義。又水名。《山海經》汔水出賈山，在大荒之中。

汕：《唐韻》《集韻》《韻會》《正韻》𠀤所晏切，音訕。《說文》魚游水貌。又以簿取魚曰汕。《詩·小雅》南有嘉魚，烝然汕汕。《傳》汕，樔也。《釋文》樔或作罺。《爾雅·釋器》罺謂之汕。《疏》郭璞曰：今之撩罟。李巡曰：汕，以簿取魚也。《韓愈詩》况住洛之涯，魴鱒可罩汕。又水名。《史記·朝鮮傳註》張晏曰：朝鮮有濕水，洌水，汕水，三水合爲洌水，疑樂浪朝鮮取名於此。又《唐韻》《集韻》《韻會》《正韻》𠀤所𥳑切，音產。又《集韻》師閒切，音山。義𠀤同。考證：〔以簿取魚曰汕。〕謹照原文簿改薄。〔《詩·小雅》南有嘉魚，烝然汕汕。《傳》汕汕，樔也。《箋》樔或作罺。〕謹照傳文省下汕字。照原晝箋改釋文。

汖：《字彙》普拜切，音派。分枲皮也。又《篇韻》澄知切，音馳。義同。𣎳，𣏟。

汗：《廣韻》《集韻》《韻會》侯旰切《正韻》侯幹切，𠀤音翰。《說文》人液也。《關尹子·八籌篇》心悲物淚出，心愧物汗出。《本草》李時珍曰：汗出於心，在內爲血，在外爲汗。故曰奪汗者無血，奪血者無汗。《易·渙卦》渙汗其大號。《史記·蘇秦傳》揮汗成雨。《前漢·劉向傳》出令如出汗。汗，出而不反者也。出而反之，是反汗也。《文心雕龍》其出如綍，不反若汗。又泮汗，水無涯貌。《左思·吳都賦》潰渱泮汗。又澔汗，符采映耀貌。《司馬相如·上林賦》采色澔汗。又瀾汗，長貌。《木華·海賦》洪濤瀾汗。又汗汗，水廣大無際貌。《郭璞·江賦》汗汗沺沺。又質汗，藥名。又《唐韻》胡安切《集韻》《韻會》《正韻》河干切，𠀤音寒。可汗，酋長之稱。讀若克韓。又番汗，漢縣名。音盤寒，屬遼東郡。又《唐韻》古寒切《集韻》居寒切，𠀤音干。餘汗，縣名。《前漢·地理志》屬豫章郡。《應劭註》汗音干。又《韻補》叶彤甸切，音莧。《蘇轍·夏夜詩》老人氣如縷，枕簟亦流汗。褰帷竟不寐，夜氣淨如練。

汘：《唐韻》《集韻》𠀤倉先切，音千。《說文》水也。《玉篇》《佩觿集》皆云水名，與汗別。

汙：〔古文〕汚《唐韻》屋孤切《集韻》《韻會》汪胡切，𠀤音烏。與洿同。《說文》濁水不流也。一曰窊下。《詩·小雅》田卒汙萊。《傳》下則汙，高則萊。《正義》汙者，池停水之名。禮記曰汙其宮而瀦焉是也。《左傳·隱三年》潢汙行潦之水。《疏》畜水謂之潢水，不流謂之汙。又行濁亦曰汙。《賈誼·新書道術篇》放理潔靜謂之行，反行爲汙。《書·胤征》舊染汙俗。又降也，殺也。《禮·檀弓》道隆則從而隆，道汙則從而汙。《註》有隆有殺，進退如禮。又勞事亦曰汙。《左傳·昭元年》處不辟汙。《正義》言事之勞身，若穢之汙物。又汙邪，下地田也。《史記·滑稽傳》甌窶滿溝，汙邪滿車。又《唐韻》《集韻》《韻會》《正韻》𠀤烏故切，惡去聲。《說文》歲也。又染也。一曰去垢汙曰汙。《詩·周南》薄汙我私。《傳》汙，煩也。《箋》煩撋之用功深也。《字略》煩撋猶捼莎也。亦音烏。又《唐韻》《集韻》《韻會》𠀤雲俱切，音于。水名。在鄴西南。《後漢·郡國志》鄴有汙水，有汙城。《註》史記，項羽擊秦軍汙水上。又曲也。《左傳·成十四年》春秋之稱，盡而不汙。《杜註》言盡其事實，無所汙曲。又《集韻》《韻會》《正韻》𠀤烏瓜切，音窊。鑿地也。《禮·禮運》汙尊而抔飮。《註》汙尊，鑿地爲尊。又《韻補》叶烏戈切，音窩。《楊方·合歡詩》爾根深且固，我根淺且汙。移植良無期，歎息將如何。又叶文甫切，音武。《杜甫·雷詩》氣暍腸胃融，汗滋衣裳汙。吾衰尤拙計，失望築場圃。考證：〔《左傳·成十四年》春秋之文，盡而不汙。〕謹照原晝文改稱。

汚：同汙。《玉篇》从亐者古文，从于者今文。歐陽氏曰：汚汙本一字，今經傳皆以今文書之，蓋俗从𥳑。又《集韻》邕俱切，音紆。深也。分汙汚爲二字。

汛：《唐韻》息晉切《集韻》《韻會》《正韻》思晉切，𠀤音信。《說文》灑也。《司馬相如·封禪書》况盡汛掃前聖數千載功業。又《廣韻》《集韻》𠀤所賣切，音曬。義同。一曰水貌。又《唐韻》蘇佃切《集韻》先見切，𠀤音霰。義同。又《集韻》所蟹切。與灑同。

汜：《唐韻》詳里切《集韻》《韻會》象齒切《正韻》詳子切，𠀤音似。《說文》水別復入水也。《爾雅·釋水》水决復入爲汜。《疏》凡水之岐流復還本水者。《釋名》汜，止也。如出有所爲畢已復還而入也。又《說文》一曰汜，窮瀆也。《爾雅·釋丘》窮瀆，汜。《疏》謂困窮不通之水瀆名汜也。亦得名谿。《詩·召南》江有汜。《木華·海賦》枝岐潭淪，渤蕩成汜。又水名。在河南成臯縣。《山海經》浮戲之山，汜水出焉，北流注于河。《前漢·高帝紀》漢數挑成臯戰，楚軍不出，使人辱之。大司馬咎怒，渡兵汜水。半渡，漢擊之，大破楚軍。《註》臣瓚曰：今成臯東汜水是也。師古曰：此水舊讀音凡，今彼鄕人呼之爲祀。又縣名。《廣輿記》汜水縣屬開封府，古東虢地，漢成臯，隋汜水。又洲名。《水經注》龍陽縣汜洲長二十里，吳丹陽太守李衡植柑於其上。又濛汜，日入處也。《楚辭·天問》出自湯谷，次于濛汜。又《韻會》養里切，音以。義同。

㲽：《唐韻》《集韻》𠀤乃見切，音睍。《說文》水也。出上黨。又《廣韻》式羊切《集韻》尸羊切，𠀤音商。水名。又《集韻》爾軫切，音忍。沴㲽，濕相著也。

汝：《唐韻》人渚切《集韻》《韻會》《正韻》忍與切，𠀤音茹。水名。《說文》水出弘農盧氏，還歸山東入淮。《水經》汝水出河南梁縣勉鄕西天息山。《酈道元注》今汝水出魯陽縣之大盂山黃柏谷，至原鹿縣，南入於淮，謂之汝口。側有汝口戍，淮汝之交會也。《春秋釋例》汝水至汝隂褒信縣入淮。《詩·周南》遵彼汝墳。又州名。《廣韻》春秋時爲王畿及鄭楚之地。左傳，楚襲梁，及霍，漢爲梁縣，後魏屬汝北郡，隋移于陸渾縣北，遂攺爲汝州。《廣輿記》今屬河南州，西有臨汝城古蹟。又汝寧，郡名。《廣輿記》秦屬潁川，漢曰汝南，元曰汝寧郡，有汝陽縣。又姓。《書·亡篇》有汝鳩，汝方，湯之賢臣。《左傳》有汝寬。又《韻會》通作女。《前漢·地理志》女陽，女隂，𠀤與汝同。又爾女亦作爾汝。《書·益稷》子欲左右，有民汝翼。子欲宣力，四方汝爲。考證：〔《水經》《酈道元注》今汝水出魯陽縣之大孟山黃柏谷。〕謹照原文孟改盂。黄改蒙。

汞：《唐韻》《正韻》胡孔切《集韻》《韻會》虎孔切，𠀤音嗊。本作澒。丹砂所化，爲水銀也。又《集韻》胡貢切，音哄。義同。

江：《唐韻》《集韻》《韻會》𠀤古雙切，音杠。水名。《風俗通·山澤篇》江者，貢也。出珍物，可貢獻也。《釋名》江，共也。小江流入其中，所公共也。《說文》水出蜀湔氏徼外岷山，入海。《書·禹貢》岷山導江。《家語》夫江始於岷山，其源可以濫觴。及其至江津也，不舫舟，不避風雨，不可以涉。又《書·禹貢》三江旣入。《韋昭國語註》吳松江，錢塘江，浦陽江。《郭璞·山海經註》岷山，大江水所出。崍山，南江水所出。崌山，北江水所出。南江，北江，皆東流注於大江。《庾闡·揚都賦註》松江，東北行七十里得三江口，東北入海爲婁江，東南入海爲東江，幷松江爲三。《前漢·地理志註》三江，謂北江、中江、南江。又九江，在荆州。《書·禹貢》九江孔殷。《正義》江以南，水無大小，俗人皆呼爲江。又州名。春秋時爲吳楚地，秦爲九江郡，晉爲潯陽郡，卽古江州。《地理通釋》漢九江郡，本在江北，而今所謂江州者，實武昌郡之柴桑縣。後以江北之潯陽幷柴桑而立郡，又自江北徙治江南，以故江南得有潯陽之名。後又因潯陽而攺爲江州，實非古江州地也。又姓。本伯益之後，爵封于江，後以國爲氏。又星名。《史記·天官書》天潢旁江星。江星動，人涉水。又帝江，神鳥。出天山，識歌舞。見《山海經》。又《韻補》叶古紅切，音公。《楚辭·九章》將運舟而下浮兮，上洞庭而下江。去終古之所居兮，今逍遙而來東。今滇語呼江爲公。又名江魚爲公魚。

池：《廣韻》直離切《集韻》《正韻》陳知切《韻會》除知切，𠀤音馳。《說文》治也。孔安國曰：停水曰池。《周禮·秋官》雍氏掌溝瀆澮池之禁。《註》謂陂障之水道也。《禮·月令》毋漉陂池。《註》畜水曰陂，穿地通水曰池。又城塹曰溝池。《禮·禮運》城郭溝池以爲固。《班固·西都賦》呀周池而成淵。《註》城有水曰池。又朝夕池，海也。《枚乗諫吳王書》游曲臺臨上路，不如朝夕之池。《註》蘇林曰：以海水朝夕爲池。又咸池，天神也。《東方朔·七諫》屬天命而委之咸池。又咸池，黃帝樂名。又堯樂名，大咸亦曰咸池。《周禮·春官》大司樂舞咸池以祭地示。《註》咸池，大咸也。《禮·樂記》咸池備矣。《註》咸，皆也。池之爲言施也。言德之無不施也。又咸池，星名。主五穀。見《史記·天官書》。又亢池，星名。在亢北。主度送迎之事。見《甘氏星經》。又《爾雅·釋樂註》琴上曰池，言其平。下曰濵，言其服。又棺飾。《禮·檀弓》池視重霤。《疏》池者，柳車之池也。織竹爲之，形如籠，衣以靑布，以承鼈甲，名之爲池，象重霤方面之數。又《小爾雅》埋柩謂之殔，殔坎謂之池。又銅池，承霤也。以銅爲之。《前漢·宣帝紀》金芝九莖，產於函德殿銅池中。又道家名腎中偃月爐爲玉池。《黃庭經》玉池淸水灌靈根，審能行之可長存。又心之別名爲中池。《黃庭經》中池有士衣赤衣，田下三寸神所居。又裝潢家以卷縫罅處爲玉池。《楊愼·墐戸錄》古裝裱卷軸，引首後以綾黏者曰贉，唐人謂之玉池。又差池，飛貌。《詩·邶風》燕燕于飛，差池其羽。又黃池，地名。《春秋·哀十三年》公會晉侯及吳子于黃池。又天池，山名。在南陽。又州名。《廣輿記》池州府，漢屬丹陽，三國吳爲石城侯邑，隋曰秋浦，曰池陽，唐宋曰池州。又姓。漢中牟令池瑗。見《風俗通》。又《唐韻》徒何切《集韻》《韻會》唐何切《正韻》湯何切，𠀤音駝。與沱通。《說文》江別流也。又虖池，水名。在幷州界。《周禮·夏官·職方氏》幷州，其川虖池。《註》虖池，出鹵城。池，徒多切。◎按禮器作惡池，山海經作滹沱，戰國策作呼沲，詛楚文作惡駝，音義𠀤同。又陂池，或作坡陁。《刋謬正俗》陂池讀如坡陁，猶言靡迤耳。又《楚辭·九歌》與汝沐兮咸池，晞子髮兮陽之阿。《揚雄·羽獵賦》相與集於靖冥之館，以臨珍池。灌以岐梁，溢以江河。《註》池𠀤讀沱。又《正韻》直列切，音徹。《禮·檀弓》主人旣祖塡池。《註》塡池當讀爲奠徹。考證：〔《枚乗諫吳王書》游曲臺臨上路，不知朝夕之池。〕謹照原文知改如。〔《揚雄·羽獵賦》相與集於靑冥之館，以臨珍池。灌以岐梁，隘以江河。〕謹照原文靑改靖。隘改溢。

𣲁：《字彙補》同汔。

𣲂：《玉篇》初委切，音揣。北方也。

㲾：《字彙補》古文雨字。《遁甲圖》雨師作㲾𩇪。

𣲃：《字彙補》與沌同。

𣲄：《王穉登·荆溪疏》宜興，古陽羨也，一名荆溪。城外有東西二𣲄，匯諸溪之流。《註》太湖菰蘆之藪。𣲄字字書不載，當作九，土人以九里計程，故名。

汥：《唐韻》《集韻》𠀤章移切，音支。《說文》水都也。一曰水分流也。又《廣韻》渠基切《集韻》翹移切，𠀤音奇。義同。又《廣韻》《集韻》𠀤奇寄切，音芰。水戾也。又《集韻》平義切，音被。義同。

汦：《唐韻》直尼切《集韻》陳尼切，𠀤音墀。《說文》著止也。又《蔡邕·釋誨》皇道惟融，帝猷顯丕。汦汦庶類，含甘吮兹。《註》汦汦，齊貌。又《廣韻》諸氏切《集韻》掌氏切，𠀤音只。義同。又《集韻》與坁通。

汧：《正字通》與汧同，俗省。《唐韻》《正韻》苦堅切《集韻》《韻會》輕煙切，𠀤音牽。水名。《說文》水出扶風汧縣，西北入渭。《水經注》汧水，出汧縣蒲谷鄕弦中谷。《爾雅·釋水》汧出不流。《註》水泉潛出，自停成汙池也。又水決之澤爲汧。《疏》凡水爲人所決，爲陂障者，亦與出不流者，名爲汧。又汧陽，縣名。《廣輿記》屬鳳翔府，漢隃糜，後周汧陽。又《唐韻》苦薦切。《集韻》輕甸切，𠀤音俔。又《集韻》詰定切，音罄。義𠀤同。又《集韻》倪堅切，音姸。淨也。

汨：〔古文〕淿《唐韻》《集韻》《韻會》《正韻》𠀤莫狄切，音覓。《說文》長沙汨羅淵，屈原所沉之水。《一統志》汨羅，江名，在湘隂縣北十里。源出豫章，流經湘隂，分二水，一南流曰汨水，一經古羅城曰羅水，至屈潭復合，故曰汨羅。西流入湘。又《廣韻》《集韻》《韻會》《正韻》𠀤古忽切，音骨。治也。汨作，書亡篇名。《孔安國書序》帝釐下土，方設居方，別生分類，作汨作。《傳》汨，治。作，興也。言治民之功興，故爲汨作之篇。又水聲。《木華·海賦》浤浤汨汨。《註》波浪聲也。又通也。《周語》决汨九川。《又》汨越九原。《韋昭註》汨，通，越，揚也。又亂也。《書·洪範》汨陳其五行。《正義》言五行陳列皆亂也。又汨沒也。《避暑錄》今人言汨沒，當是浮沉之意。《杜甫詩》汨沒一朝伸。《韻會》通作淈。又《集韻》《韻會》《正韻》𠀤胡骨切，音搰。涌波也。《莊子·達生篇》與齊俱入，與汨偕出。《註》司馬曰：汨，涌波也。郭云：回伏而涌出者，汨也。與汩別。《佩觿集》汨，莫的翻。汨羅江。又音骨，沒也。或从曰，非。汨、汩。

汩：《唐韻》于筆切《集韻》《韻會》越筆切，𠀤音䫻。水流也。與𡿯同。《楚辭·九章》浩浩沅湘兮，分流汩兮。《王逸註》汩流也。又疾貌。《揚子·方言》汩遙，疾行也。南楚之外曰汩，或曰遙。《司馬相如·上林賦》滭沸宓汩。《註》宓汩，去疾也。又淨貌。《王延壽·魯靈光殿賦》汩磑磑以璀璨。《註》汩，淨貌。又汩越，光明貌。《何晏·景福殿賦》羅疎柱之汩越。又拂汩，鼓動之貌。《揚雄·甘泉賦》帷弸彋其拂汩兮，稍暗暗而靚深。汨mì，gǔ、汩。

汪：《唐韻》《集韻》《韻會》《正韻》𠀤烏光切，音尫。《說文》深廣也。《淮南子·俶眞訓》汪然平靜，寂然淸澄。《後漢·黃憲傳》叔度汪汪若千頃波。又池也。《通俗文》停水曰汪，池之汙濁者。《揚子·方言》楚謂之汪，閩謂之洋。《左傳·桓十五年》祭仲殺雍糾，尸諸周氏之汪。又大貌。《晉語》汪是土也。又《楊萬里·擬楚辭》誕寘之祝融之汪。《註》謂南海也。又水名。《水經注》潢水一名汪水，與洈水合，至沛入泗。又姓。《廣韻》汪芒氏之後。《姓苑》新安人。又《廣韻》紆往切《集韻》嫗枉切，𠀤音枉。《後漢·郡國志》汪陶，縣名。屬鴈門。《前漢·志》作𣳫。又《廣韻》烏浪切《集韻》烏曠切，𠀤音䤑。停水臭也。或从廣作瀇，从枉作㳹。又《集韻》烏宏切。與泓同。水貌。《說文》作𣳫。考證：〔《後漢·黃憲傳》叔度汪汪若千頃陂。〕謹照原文陂改波。〔《左傳·桓十五年》蔡仲殺雍糾，尸諸周氏之汪。〕謹照原文蔡仲改祭仲。

汫：《集韻》棄挺切，音謦。《玉篇》汫涏，小水貌也。又徂醒切。汫濙，水貌。又疾正切，音淨。義同。

汬：《玉篇》古文阱字。註見阜部四畫。

汭：《唐韻》而銳切《集韻》《韻會》《正韻》儒稅切，𠀤音芮。水名。《周禮·夏官·職方氏》雝州，其川涇汭。《註》汭在豳地。又《說文》水相入貌。一曰小水入大水也。又水內也。《書·堯典》釐降二女于嬀汭。《傳》汭，水之內也。通作芮。《詩·大雅》芮鞫之卽。《箋》水內曰芮，水外曰鞫。又水北也。《書·禹貢》涇屬渭汭。《傳》水北曰汭。《疏》涇水南入渭，而名爲渭汭，知水北曰汭。又《五子之歌》徯于洛之汭。《正義》待于洛水之北。又水之隈曲爲汭。《左傳》稱淮水之曲曰淮汭，漢水之曲曰夏汭，滑水之曲曰滑汭。又沙邊曰沙汭。《木華·海賦》雲錦散文，於沙汭之際。又《集韻》如劣切，音爇。水北也。義同。《江淹·擬古詩》昨發赤亭渚，今宿浦陽汭。方作雲峰異，豈伊千里別。又他昆切，音暾。與涒通。詳七畫涒字註。

汮：《廣韻》居銀切，音巾。水名。出沂縣。《水經》汮水出沂縣北山，南流過其縣之東，又南入於沔。《酈道元注》順陽縣有石山，南臨汮水。汮水又南流，注於沔水，謂之汮口。地理志謂之涓水，言熊耳之山，涓水出焉，至順陽入沔。又《集韻》規倫切，音均。又龍春切，音倫。又兪倫切，音勻。又怡成切，音盈。又九峻切，音呁。義𠀤同。

汯：《集韻》乎萌切，音宏。汯汯，迅流也。與浤同。又《玉篇》無舟涉水也。又泓汯，水勢迴旋貌。《郭璞·江賦》泓汯泂澋。

汰：《廣韻》《集韻》《韻會》《正韻》𠀤他蓋切，音泰。《說文》滑也。《賈誼·新書道術篇》厚志隱行謂之潔，反潔爲汰。又太過也。《左傳·宣四年》伯棼射王汰輈。《杜註》汰，過也。箭過車轅上。又沙汰。《莊子·天下篇》泠汰於物。《註》猶沙汰也，謂沙汰使之泠然也。《晉書·孫綽傳》沙之汰之，瓦礫在後。又洮汰。《淮南子·要略》所以洮汰滌蕩至意。《註》洮汰，潤也。《後漢·陳元傳》洮汰，學者之累惑。《註》洮汰，猶洗濯也。亦作淘汰。《齊民要術》作醬法，熱湯浸豆黃，良久淘汰，漉而蒸之。又奢汰。《荀子·仲尼篇》閨門之內，般樂奢汰。《左傳·襄十四年》欒黶汰虐已甚。又《集韻》他計切，音替。水波也。又徒蓋切，音大。淅𤄒也，與汏同。又《正韻》他達切，音闥。亦滑也。《蘇軾·秧馬歌》以我兩足爲四蹄，聳踊滑汰如鳧鷖。

汱：《廣韻》姑泫切《集韻》古泫切，𠀤音畎。《爾雅·釋詁》汱，墜也。《註》水落貌。又《廣韻》伏水也。又《佩觿集》水名。又戸犬切，音泫。義同。

㳀：《廣韻》《集韻》𠀤古臥切，音過。水名。

汲：《唐韻》《正韻》居立切《集韻》《韻會》訖立切，𠀤音急。《說文》引水於井也。《易·井卦》可用汲，王明𠀤受其福。《莊子·至樂篇》綆短者，不可以汲深。又《廣韻》引也。《周禮·冬官考工記》匠人大汲其版。《註》汲，引也。《郭璞·江賦》幷吞沅灃，汲引沮漳。又汲汲，不休息貌。《博雅》孜孜汲汲，劇也。《前漢·揚雄傳》不汲汲於富貴。《文子·上德篇》君子日汲汲以成煇。又縣名。屬河內郡。《史記·魏世家》城垝津以臨河內，河內共汲必危。《廣輿記》汲縣，故汲郡，治今屬衞輝府。又姓。漢汲黯。又《集韻》極入切，音及。與伋同。伋伋，虛詐貌。或作汲。

汳：《唐韻》《集韻》皮變切《正韻》毗面切，𠀤音卞。水名。水受陳留浚儀隂溝，至蒙爲雝水，東入於泗。《水經》汳水，出隂溝，逕浚儀縣北。又東至梁郡蒙縣，爲濉水。餘波入睢陽城中。《酈道元注》隂溝卽蒗蕩渠也，亦言汳，受旃然水。又云：丹泌亂流，於武德絕河，南入滎陽合汳，故汳兼丹水之稱。汳水東逕陳留，又東逕梁國睢陽縣，又東逕貫城。城在蒙縣西北。汳水自蒙縣南出，今無水。惟睢陽城南側有小水，南流入雎城。亦作汴。《後漢·明帝紀》遣將作謁者王吳修汴渠，自滎陽至於千乗海口。《註》汴渠卽蒗蕩渠也。《宋曾鞏曰》昔禹於滎澤下分大河爲隂溝，出之淮泗，至浚儀西北，復分二渠。其後或曰鴻溝，或曰浪宕渠，或曰浚儀渠，或曰石門渠。石門渠東合濟水，與河渠東注，至於敖山之北而兼汴水，又東至滎陽之北，而旃然之水東流入汴。滎陽之西有廣武二城，汴水自二城閒小㵎中東流而出，濟水至此乃絕。桓溫將通之而不果者，晉大和之中也。劉裕浚之，始有湍流奔注。以漕運者，義煕之間也。皇甫誼發河南丁夫百萬開之，起滎陽入淮，千有餘里。更名之曰通濟渠者，隋大業之初也，後世因其利焉。《一綂志》汴水源出開封府滎陽縣大周山，合京、索、須、鄭四水，東南至中牟縣，北入於黃河。又《廣韻》芳萬切《集韻》孚萬切，𠀤音㤆。義同。《集韻》或作汴。

汴：《集韻》同水。又州名。《韻會》秦屬三川郡，漢爲陳留郡，東魏置梁州，後周攺爲汴州，宋爲京師。又襄陽零水亦名汴水。《水經注》夷水東南流，與零水合。零水卽汴水也。上通梁州沒陽縣之默城山。考證：〔《韻會》秦屬三州郡。〕謹照原文三州改三川。

汵：《唐韻》《集韻》𠀤古暗切，音紺。與淦同。《說文》淦或从今作汵。水入舟隟也。一曰水名。又《集韻》古南切，音弇。義同。又鉏簪切，音岑。池也。又《山海經》號山多汵石。《郭璞註》汵或音金。未詳。《水經注》引經作泠石。

𣲎：《說文》古文㱃字。註見欠部十一畫。

汶：〔古文〕渂《唐韻》《集韻》《韻會》《正韻》𠀤文運切，音問。水名。《書·禹貢》浮于汶，達于濟。又濟東北會于汶。《前漢·地理志》泰山郡萊蕪縣原山汶水出，西南入泲。《水經》汶水，出泰山萊蕪縣原山西南，過壽張縣，至安民亭入于濟。《註》汶出牟縣故城西南阜下，俗謂之胡盧堆。牟縣，古牟國，故俗謂是水爲牟汶。汶水又右合北汶水，水出太山天門下谷東流，西南逕汶陽縣，又西南逕桃鄕縣，自桃鄕四分，當其派別之處，謂之四汶口。左二水雙流至無鹽郈鄕平陸故城，合爲茂都澱。次一汶至壽張故城東，遂爲澤渚。右一汶逕壽張縣西南，注長直溝，西流入泲。《淮南子·地形訓》汶出弗其。《高誘註》弗其，山名，在朱虛縣東。◎按誘說乃東汶，非經所謂入濟者也。又《前漢·地理志》琅邪郡朱虛縣東泰山，汶水所出，東至安丘入維。《說文》維作濰。《水經》汶水出朱虛縣泰山。《酈道元注》伏琛晏謨𠀤言，水出縣東西峿山，山在小泰山東。地理風俗記曰：朱虛縣東四十里有峿城，亭故縣也。汶水逕峿城北，又北過淳於縣西。濰水過縣東，其城東北則兩川交會也。又《水經注》㟬崮水有二源雙會，東導一川，俗謂之汶水，東經蒙隂縣，注桑泉水，又東北流入於沂。又汶上，縣名。《廣輿記》本漢平陸，今屬兗州府。又《集韻》武粉切，音吻。義同。又《廣韻》《集韻》𠀤無分切，音文。黏唾也。又遼東有汶城。《盛輔之云》卽孤竹國也。音文。又《廣韻》武巾切《集韻》眉貧切《正韻》彌鄰切，𠀤音珉。與岷通。汶江也。《書·禹貢》岷嶓旣藝。《又》岷山導江。《史記》皆作汶。《山海經》大江出汶山。《輿地廣記》汶山在茂州汶山縣西北，俗謂之鐵豹嶺。禹之導江，發跡於此。又汶山，郡名。汶川，縣名。《蜀王本紀》禹本汶山郡廣柔縣人，生於石紐。廣柔隋攺曰汶川。《廣輿記》今屬成都府。又《集韻》謨奔切《韻會》謨昆切，𠀤音門。汶濛，玷辱也。《楚辭·漁父》安能以身之察察，受物之汶汶者乎。《正字通》汶水，今一統志列爲三，曰塹汶，徐汶，靑汶。章本淸曰：入濟之汶，見禹貢，論語。汶上，書傳謂之北汶，卽今大淸河入濰之汶，見漢書。入沂之汶，見水經。齊有三汶，淸河爲大。述征記：泰山郡水皆名汶，有北汶、嬴汶、柴汶、牟汶，皆源別流同，又在三汶之外。考證：〔《水經》《註》汶逕壽張縣西南，注長直溝，西流入浦。〕謹照原文入浦改入泲。〔《山海經》大江出汶水。〕謹按此句出山海經註。謹於經下增註字，𠀤照原文汶水改作汶山。

汷：《唐韻》職戎切《集韻》之戎切，𠀤音終。《說文》水也。一曰水名，在襄陽。《集韻》亦作泈。

𣲏：《唐韻》以周切《集韻》夷周切，𠀤音由。與攸同。行水也。秦刻石嶧山文，攸字作𣲏。《集韻》或作𠈹。《正字通》作汷。攸字原作从攴，不从攵。

汸：《唐韻》府良切《集韻》分房切，𠀤音方。倂船也。《說文》本作方，或从水作汸。又《集韻》敷方切，音芳。與淓同。水名也。《山海經》箕尾之山，汸水出焉，南流注于淯。《註》音芳。又符方切，音房。義同。又《正韻》普郞切，音滂。與滂同。《荀子·富國篇》汸汸如河海。

汹：《集韻》與洶同。

㳁：《廣韻》阻力切《集韻》《韻會》札色切，𠀤音側。湢㳁，水勢。一曰水流貌。或省作汄。

決：《廣韻》《集韻》《韻會》𠀤古穴切，音玦。水名。《水經》決水，出廬江雩婁縣南大別山。《注》俗名爲檀山峴，蓋大別之異名也。其水歷山委注而絡其縣，西北流逕蓼縣故城，灌水注之，故地理志曰：決水北注蓼入灌，灌水於蓼亦入決。又決決，北方水名。《山海經》龍侯之山，決決之水出焉，東流注于河。又行流也。《管子·君臣下篇》決之則行，塞之則止。《左傳·襄三十一年》不如小決使道。又斷也，判也。《禮·曲禮》夫禮者，所以定親疎，決嫌疑。又分爭辨訟，非禮不決。又以齒斷物亦曰決。《禮·曲禮》濡肉齒決，乾肉不齒決。《周禮·冬官考工記》梓人銳喙決吻。《疏》鳥乃喙長，決物食之時，以其近喙本決，故云決吻。決如字。又烏穴反。又開也。《儀禮·鄕射禮》袒決遂。《註》決猶闓也。以象骨爲之，著右大擘指，以鈎絃闓體也。闓音開。《詩·小雅》決拾旣佽。又絕也，與訣同。《前漢·蘇武傳》李陵與蘇武決去。《註》決，別也。又決曹，官名。主罪法者。《後漢·黃昌傳》習文法，仕郡爲決曹。又《廣韻》《集韻》《正韻》𠀤呼決切，音血。疾貌。一曰小飛也。與𦐍通。《莊子·逍遙遊》決起而飛，搶楡枋。決或作𦐍。又《集韻》苦穴切，音闋。與缺同。或从血作𧖫。亦作決。《史記·秦始皇紀》譬猶騁六驥過決𨻶也。又涓惠切，音桂。疾貌。《莊子·齊物論》麋鹿見之而決驟。《註》決，徐邈讀古惠反。

汻：《唐韻》呼古切，音火。與滸同。《說文》水厓也。又《廣韻》呼朗切《集韻》許朗切，𠀤音酐。姓也。今涇州有之。又《廣韻》虎晃切，音怳。義同。

汼：《集韻》魚尤切，音牛。水也。一曰水名。

汽：《唐韻》許訖切，音迄。與汔同。近也，幾也。《爾雅·釋詁》作汽。又《集韻》居代切，音漑。義同。又丘旣切，音氣。水气也。又億姞切，音乙。水涸也。今謂去飯水爲汽。

汾：《唐韻》《集韻》《韻會》《正韻》𠀤符分切，音濆。水名。《說文》水出太原晉陽山西南入河。或曰出汾陽北山冀州浸。《周禮·夏官·職方氏》冀州，其浸汾潞。《水經》汾水出太原汾陽縣北管涔山。《山海經》管涔之山，其上無草木，而下多玉。汾水出焉，西流注于河。《十三州志》出武州之燕京山，亦管涔之異名也。又地名，在襄城。《左傳·襄十八年》楚子庚治兵于汾。《司馬彪曰》襄城縣有汾丘。又縣名。《前漢·地理志》汾隂，臨汾，俱屬河東郡。汾陽屬太原郡。《廣輿記》臨汾，汾西二縣，今俱屬平陽府。又郡名。《廣輿記》山西汾州府，本漢太原郡，後魏曰汾州，唐曰浩州，宋曰汾陽。又《集韻》步奔切，音盆。與湓同。湓水在潯陽。或省作汾。詳湓字註。又方文切，音分。與紛同。《揚雄·長楊賦》汾沄沸渭。《註》衆盛貌。汾沄，音紛雲。又溫汾，水轉貌。《枚乗·七發》所揚汩者，所溫汾者。

㳂：《正字通》同沿，俗省。

汿：《集韻》象呂切，音敘。溝也。

沀：《集韻》象呂切，音敘。姓也。《正字通》古今無沀姓，當卽汿字。从水與从氵，一也。

沁：《唐韻》《集韻》《韻會》《正韻》𠀤七鴆切，音鈊。水名。《說文》水出上黨羊頭山。《水經》沁水出上黨沮縣謁戾山，南過穀遠縣，東至滎陽縣北，東入于河。《注》卽洎水。《郡縣釋名》沁河源出沁源縣，有二，一自縣西北綿山東谷南流，一自縣東北馬圈溝南流，俱至交口村合流入黃河。又州名。《廣韻》本漢穀遠縣，後魏置沁源縣，武德初置州，因沁水以名。《廣輿記》沁源縣屬沁州，沁水縣屬澤州。又《集韻》所錦切，音㾕。又斯荏切，音襂。又所禁切，音滲。義𠀤同。又以物探水也。《韓愈詩》義泉雖至近，盜索不敢沁。《註》北人以物探水爲沁。又思林切，音心。水名。

沂：《唐韻》《集韻》《韻會》𠀤魚衣切，音溰。水名。《說文》水出東海費縣。一曰沂水出泰山，蓋靑州浸。《周禮·夏官·職方氏》靑州，其浸沂沭。《水經注》沂水於下邳縣北西流，分爲二水，一水於城北西南入泗，一水逕城東屈從縣南，亦注泗，謂之小沂水。水上有橋，徐泗閒以爲圮，子房遇黃石公，卽此處。《地理通釋》曾氏曰：徐州之水，以沂名者非一。酈道元謂出尼丘山，西北逕魯之雩門，謂之沂水。出泰山武陽之冠石山，亦謂之沂水。又山名。四鎭之一。《周禮·春官·大司樂》四鎭五嶽。《註》靑州之沂山。又地名。《左傳·定五年》大敗夫㮣王于沂。《註》沂，楚地。又州名。本秦琅邪地，宋置北徐州，周攺沂州，今屬兗州府。又沂水，縣名。本春秋鄆邑，今屬靑州府。俱見《廣輿記》。又姓。《一統志》有沭陽令沂州。又《集韻》《正韻》𠀤魚巾切，音銀。器之釿鍔。釿或作沂。《爾雅·釋樂》大篪謂之沂。又《杜篤·論都賦》奮彗光，埽項軍，遂濟人難，蕩滌於泗沂。《班固·答賔戲》張良受書於邳沂。俱作魚巾切。考證：〔《周禮·夏官·職方氏》靑州，其浸沂沐。〕謹照原晝沐改沭。〔《爾雅·釋樂》大箎謂之沂。〕謹照原文箎改篪。

沃：《廣韻》《集韻》《韻會》𠀤烏酷切，音鋈。《說文》灌漑也。《書·說命》啓乃心，沃朕心。《正義》當開汝心所有，以灌沃我心也。又盛也。《詩·衞風》其葉沃若。《疏》沃若，沃沃然盛也。又壯姣也。《詩·檜風》夭之沃沃。《傳》沃沃，壯姣也。又柔也。《詩·小雅》其葉有沃。《傳》沃，柔也。又土不磽曰沃壤。《左傳·襄二十五年》楚蔿掩爲司馬，井衍沃。《註》衍沃，平美之地。又盥手曰沃盥。《周禮·夏官》小臣大祭祀沃王盥。《疏》言爲王沃手，盥手也。又《左傳·正義》盥謂洗手，沃謂澆手。又泉名。《爾雅·釋水》沃泉縣出。又水名。在沃陽縣西北。《水經注》中陵水東逕沃陽縣，又西北流注沃水。又九土之一。《淮南子·地形訓》正南次州曰沃土。又閩南人謂雨淋曰沃。見《鄭瑗井觀瑣言》。又曲沃，晉邑名。《詩·唐風》素衣朱襮，從子于沃。《廣輿記》曲沃縣，屬山西平陽府。又姓。沃丁之後。吳有沃焦，著《神仙傳》。又《集韻》鬱縛切，音艧。茂貌。《詩·衞風》其葉沃若，徐邈讀。《說文》本作𣵽，今省。

沄：《唐韻》《集韻》王分切《韻會》《正韻》于分切，𠀤音雲。《說文》轉流也。《杜甫詩》沄沄逆素浪。又《爾雅·釋言》沄，沆也。《註》水流漭沆。又𤣥沄，沸貌。《揚雄·冀州箴》冀土麋沸，泫沄如湯。又通紜。《揚雄·長楊賦》汾沄沸渭。《註》汾沄，與紛紜同。衆盛貌。又《廣韻》戸昆切《集韻》《韻會》《正韻》胡昆切，𠀤音渾。義同。又《集韻》戸袞切，混上聲。水流貌。又《韻補》叶于權切，音員。《柳宗元·懲咎賦》凌洞庭之洋洋，泝湘流之沄沄。飄風擊以揚波，舟摧抑而迴邅。考證：〔《柳宗元·懲咎賦》泝湘流之沄沄。〕謹照原文沂改泝。

沅：《唐韻》《集韻》𠀤愚袁切，音元。水名。《說文》水出牂牁故且蘭，東北入江。《山海經》沅水出象郡鐔城西。《註》象郡，今日南也。《尚書·日記》楚中九江，五曰沅江，出沅州西蠻界。《水經》沅水出牂牁且蘭縣，爲旁溝水，又東至鐔城縣爲沅。《楚辭·九歌》沅有芷兮澧有蘭。又州縣名。《廣輿記》屬湖廣辰州府，漢武陵地，唐沅州。又有沅陵縣。又常德府有沅江縣。又雲南有鎭沅府。又《集韻》《正韻》𠀤五遠切，音阮。義同。

沆：《唐韻》胡朗切《集韻》戸朗切《韻會》合朗切，𠀤音骯。《說文》莽沆，大水也。一曰大澤貌。《博物志》停水東方曰都，一名沆。《張衡·西京賦》滄池漭沆。又沆茫，水草廣大貌。《揚雄·羽獵賦》鴻濛沆茫。又沆瀁，水深廣貌。《木華·海賦》浺融沆瀁。又沆瀣，露氣也。詳瀣字註。又《廣韻》胡郞切《集韻》寒剛切《正韻》下郞切，𠀤音航。水流貌。一曰渡也。又《集韻》舉朗切，音㽘。義與莽沆同。又《正韻》口浪切，音亢。《前漢·郊祀歌》西顥沆碭。《註》白氣也。沆或讀若抗。

沇：〔古文〕沿《唐韻》《集韻》《韻會》𠀤以轉切，音兗。水名。《說文》水出河東東垣王屋山。《書·禹貢》道沇水東流爲濟。《山海經》聮水西北流，注于秦澤。《註》聮衍聲相近，卽沇水也。《水經注》濟水逕原城南，東合北水，亂流東南注，分爲二水。一水東南流，俗謂之衍水，卽沇水也。又沇沇，流行貌。《前漢·郊祀歌》沇沇四塞。又與兗通。《甘氏星經》兗州作沇州。《前漢·天文志》角亢氐，沇州。又《集韻》庾準切，音尹。義同。又兪水切，唯上聲。沇溶，水流㵎谷中也。《司馬相如·上林賦》沇溶淫鬻。《集韻》或从兗作渷。

沈：《唐韻》直深切《集韻》《韻會》《正韻》持林切，𠀤音霃。《說文》陵上滈水也。一曰濁黕也。《風俗通·山澤篇》沈者，莽也。言其平望，莽莽無涯際也。沈澤之無水斥鹵之類也。《前漢·𠛬法志》山川沈斥。《註》斥卽斥鹵，沈卽川澤。《莊子·達生篇》沈有履。《註》沈水，汚泥也。又齊人謂湖曰沈。《郭緣生述征記》有鳥當沈。又沒也。《詩·小雅》載沈載浮。《戰國策》智伯攻趙，圍晉陽而水之，城之不沈者三板。《又》常民溺於習俗，學者沈於所聞。又以毒沈水也。《周禮·秋官》雍氏禁山之爲苑，澤之沈者。《註》謂毒魚及水蟲之屬。又五齊之一。《周禮·天官·酒正》五齊，三曰沈齊。《註》沈者，成而滓沈，如今造淸酒。又九天之一。《揚子·太𤣥經》九天，八爲沈天。又水名。《後漢·光武紀》輔威將軍臧宮，與公孫述將延岑戰於沈水。《註》沈水出廣漢縣。又實沈，星次也。屬晉分。《左傳·昭元年》參爲晉星，實沈，參神也。又綠沈，畫工設色之名。《鄴中記》石虎造象牙桃枝扇，或綠沈色。《王羲之·筆記》有人以綠沈漆管見遺。《野客叢書》物色之深者皆爲綠沈。又《廣韻》《集韻》《韻會》𠀤直禁切，音鴆。亦沒也。一曰投物水中也。或作湛。《周禮·春官》以貍沈祭山林川澤。《註》沈如字，劉註直䕃反。又《廣韻》《集韻》《韻會》《正韻》𠀤式荏切，音審。古國名。《左傳·昭元年》沈姒蓐黃，實守其祀。《註》四國臺駘之後。又姓。《廣韻》出吳興。本周文王第十子聃季，食采於沈，子孫以國爲氏。又沈丘，縣名。《廣輿記》屬開封府，古沈子國，隋沈州，唐沈丘。又《集韻》《正韻》𠀤昌枕切，音瞫。與瀋同。汁也。《禮·檀弓》爲楡沈故設撥。《註》以水澆楡白皮之汁，有急以播地，於引輴車滑也。又《集韻》《韻會》徒南切《正韻》徒含切，𠀤音覃。沈沈，宮室深邃貌。《史記·陳涉世家》顆頤，涉之爲王沈沈者。《註》應劭曰：沈，長含反。通作潭。亦作㽎。

沉：《字彙》同沈。

沊：《集韻》丁紺切，音馾。沊沊，水聲也。

沋：《唐韻》羽求切《集韻》于求切，𠀤音尤。水名，在高密。又《枚乗·七發》魚鼈失勢，顚倒偃側。沋沋湲湲，蒲伏漣延。《註》沋沋湲湲，魚鼈顚倒貌。

沌：《廣韻》徒損切《集韻》杜本切《正韻》徒本切，𠀤音囤。混沌，元氣未判也。亦作渾沌。《揚子·太𤣥經》渾沌無端，莫見其根。又不開通之貌。《莊子·應帝王》中央之帝爲渾沌。《註》渾沌，無孔竅也。又渾沌，四兇之一。卽讙兜也。本獸名。《神異經》崑崙有惡獸，名曰渾沌。又《廣韻》《集韻》𠀤徒渾切，音屯。水勢也。《枚乗·七發》沌沌混混，狀如奔馬。《註》波相隨貌。又《博雅》混混沌沌，轉也。《孫子·兵勢篇》渾渾沌沌，形圓而不可敗。又《集韻》殊倫切，音淳。與純同。粹也。又都困切，音頓。與忳同。愚貌。《老子·道德經》忳忳兮。或作沌。又柱兗切，音篆。水名。在江夏。《水經注》涉水，又逕沌水，口水，南通縣之太白湖，湖水東南通江，又謂之沌口。又有沌陽縣，處沌水之陽，故名。

沍：《玉篇》胡故切，音護。閉塞也。《左傳·昭四年》固隂沍寒。又《集韻》曷各切，音鶴。與涸同。竭也。又轄格切，音垎。與𠗂同。堅凍也。《列子·湯問篇》霜雪交下，川池暴沍。又洪孤切，音胡。漫沍，水貌。考證：〔又轄格切，音垎。與洛同。堅凍也。〕謹照原文洛改𠗂。〔《列子·殷湯篇》霜雪交下，川池暴沍。〕謹照原晝改湯問篇。

𣲐：《集韻》同沍。

𣲑：《集韻》胡故切，音護。水漫也。

沎：《集韻》呼臥切，音貨。水名也。

㳃：《字彙》俗淬字。

沏：《廣韻》《集韻》𠀤千結切，音切。水聲。一曰水流疾貌。《木華·海賦》鬱沏迭而隆頹。《註》沏迭，疾流貌。又摩也。《木華·海賦》飛澇相磢，激勢相沏。又《玉篇》初乙切《集韻》測乙切，𠀤音厀。義同。

𣲒：《廣韻》林直切，音力。水凝合貌。

沐：《唐韻》《集韻》《韻會》《正韻》𠀤莫卜切，音木。《說文》濯髮也。《詩·衞風》豈無膏沐。《周禮·天官》宮人共王之沐浴。《疏》沐用潘，浴用湯。又《漢官儀》五日一假，洗沐，亦曰休沐。又潤澤之意。《後漢·明帝紀》冬無宿雪，春不燠沐。《註》沐，潤澤也。言無暄潤之氣。又治也。《禮·檀弓》夫子助之沐槨。又溟沐，細密之雨也。《揚子·太𤣥經》密雨溟沐。又姓。漢有陳郡太守沐寵。

沑：《唐韻》人九切《集韻》忍九切，𠀤音蹂。《說文》水利也。一曰溫也。又《集韻》女九切，音紐。濕也。又《廣韻》《集韻》𠀤女六切，音恧。縮沑，水文蹙聚。《木華·海賦》葩華踧沑。

㳄：《集韻》涎本字。

沒：〔古文〕歿歾𣇶《唐韻》《集韻》《韻會》《正韻》𠀤莫勃切，音歿。《說文》沈也。又盡也。《詩·小雅》曷其沒矣。《傳》沒，盡也。《疏》言不可盡服也。又過也。《禮·坊記》君子不以美沒禮。《疏》沒，過也。不可以財物豐多，華美其事，沒過於禮。又貪也。《晉語》不沒爲後。又乾沒。《史記·酷吏傳》張湯始爲小吏乾沒。《註》如淳曰：得利爲乾，失利爲沒。正義曰：乾沒，謂無潤澤而取他人也。又曰：陽浮慕爲乾，心內不合爲沒。又水名。《山海經》太水東南流，注于沒水。《水經注》作役水。又《孫𥠇雞林類事》高麗方言，謂水曰沒，井曰烏沒，熟水曰泥根沒，冷水曰時根沒。又《集韻》莫佩切，音妹。亦沈也。又母果切，音麼。不知而問曰拾沒。又《韻補》叶明祕切，音寐。《曹植·七啓》翔爾鴻翥，濈然鳧沒。縱輕體以迅赴，景追形而不逮。逮音遞。《說文》本作𣴬。考證：〔《山海經》太山東南流，注於沒水。〕謹照原文太山改太水。

㳅：《玉篇》古文流字。《荀子·王制篇》其㳅長矣。餘詳六畫。

沓：《廣韻》《集韻》《韻會》《正韻》𠀤達合切，音䵬。《說文》語多沓沓，若水之流。又水沸溢也。今河朔方言謂沸溢爲沓。又重也。《詩·小雅》噂沓背憎。乂合也。《揚雄·羽獵賦》出入日月，天與地沓。《註》言若天地相連合也。又冒也，貪也。《唐書·王琳傳》酋領沓墨。又弛緩意。《孟子》泄泄猶沓沓也。又水名。遼東有沓水，沓縣因以名。又姓。《北史·孝義傳》沓龍超。又《集韻》《韻會》《正韻》𠀤託合切，音錔。義同。一曰行擊鼓也。

沔：《廣韻》《集韻》《韻會》彌兗切《正韻》美辨切，𠀤音緬。水名。《說文》沔水出武都沮縣東狼谷。《書·禹貢》浮于潛，逾于沔。《傳》漢上曰沔。又《廣輿記》沔口，在漢陽府城西南。《地理通釋》漢入江處謂之沔口。《漢陽圖經》漢沔本一水也。又州名。《廣韻》春秋鄖國之地，戰國時屬楚，秦屬南郡，武德初置沔州。《廣輿記》今爲漢陽府。又沔陽州，屬安陸府，漢竟陵地，梁沔陽。又沔縣，屬漢中府，本漢沔陽縣。又沔池縣，屬河南府。𠀤見《廣輿記》。又水流滿也。《詩·小雅》沔彼流水，朝宗于海。又與湎通。《史記·樂書》流沔沈佚。又《集韻》美隕切，音閔。水名。《書·禹貢註》沔池。一音亡忍切。又母婢切，音弭。與濔同。水盛貌。詳濔字註。

沕：《廣韻》《集韻》《韻會》《正韻》𠀤文拂切，音物。沕𥠇，深微貌。《賈誼·鵩鳥賦》沕𥠇無窮。又《廣韻》美筆切，音密。潛藏也。一曰塵濁謂之沕。又《集韻》莫佩切，音妹。義同。《賈誼·弔屈原賦》沕深潛以自珍。《註》徐廣曰：沕，亡筆反。鄧展曰：沕音昧。

沖：《唐韻》直弓切《集韻》《韻會》持中切，𠀤音蟲。《說文》涌搖也。又《玉篇》虛也。《老子·道德經》大盈若沖。又《廣韻》和也，深也。《蕭慤詩》重明豈凝滯，無累在淵沖。又飛也。《史記·滑稽傳》一飛沖天。又幼小也。《書·盤庚》肆予沖人。《傳》沖，童也。又垂飾貌。《詩·小雅》䩦革沖沖。又聲也。《詩·豳風》鑿冰沖沖。又姓。明洪武中香山縣丞沖敬。又《集韻》杜孔切，音動。涌也。又《韻補》叶仲良切，音長。《道藏歌》鬱鬱對啓明，圓華煥三沖。飇粲麗九天，天綠繞丹房。

沗：《字彙》卽𣸸字。與忝別。增𣸸之沗从水，忝辱之忝从心。備考：《海篇》音滂。沗字下从水作，與沗字異。《巳集·上》沗，卽𣸸（添）字。

沘：《廣韻》𤰞履切《集韻》補履切，𠀤音比。水名。出廬江灊縣。今謂之𣴪水。《前漢·地理志》廬江灊縣沘山，沘水所出。《註》沘音匕，又音鄙。又唐州有沘水。《後漢·光武紀》漢軍與甄阜梁丘賜戰於沘水西。《註》沘水在今唐州沘陽縣南。廬江灊縣亦有沘水，與此別也。又《唐韻》房脂切《集韻》頻脂切，𠀤音毗。義同。

沙：《唐韻》所加切《集韻》《韻會》《正韻》師加切，𠀤音紗。《說文》水散石也。从水从少，水少沙見。楚東有沙水。《水經注》逢澤陂東北流爲新溝，又東北注梁爲沙水。又《山海經》盧其之山，無草木，多沙石，沙水出焉，南流注于涔水。又潁水之別名。《爾雅·釋水》潁爲沙。《註》謂大水溢出別爲小水之名。又疏土也。《易·需卦》需于沙。《正義》沙，水旁之地。《詩·大雅》鳧鷖在沙。又州名，在西徼外，取沙角山爲名，卽三秦記鳴沙山也。《廣輿記》沙州鳴沙山，峰勢危峻，沙如乾糖。天氣淸朗則沙鳴，聞數里外。又流沙，西境極遠之地。《書·禹貢》西被于流沙。又丘名。《爾雅·釋丘》邐迤曰沙丘。《疏》謂丘形斜行，連接而長者。又長沙，郡名，屬楚。《廣輿記》今湖廣長沙府有長沙縣。又長沙，星名。在軫旁，主壽命。見《史記·天官書》。又水中有沙者曰沙衍。《𥠇天子傳》天子乃遂東征，南絕沙衍。又沙汰，詳汰字註。又《謝察微·算經》十塵爲沙，十沙爲纖。又木名。《范成大·桂海草木記》沙木與杉同類，尤高大，葉尖成叢，穗少與杉異。又豆名。《崔豹·古今注》貍豆，一名貍沙，一名獵沙。虎豆，一名虎沙。馬豆，一名馬沙。又吹沙，魚名。《爾雅·釋魚》鯊鮀。《郭璞註》今吹沙也。《陸璣註》魚狹而小，常張口吹沙，故曰吹沙。又小而甘美之稱。《韓彥直·橘錄》沙橘取其細而甘美，或曰種之沙州之上，故其味特珍。然邦人稱物之小而甘美者必曰沙，如沙瓜，沙蜜，沙糖之類，特方言耳。又沙門，謂勤行也。《佛說四十二章經》辭親出家，識心達本，解無爲法，名曰沙門。又姓。宋勇將有沙世堅。又借爲紗縠字。《周禮·天官》內司服素沙。《註》素沙，今之白縳也。以白縳爲裏，使之章顯。今世有紗縠者，名出于此。又《集韻》蘇和切《正韻》桑何切，𠀤音蓑。亭名，在元城。《春秋·定七年》齊侯衞侯盟于沙。《註》今陽平元城縣東南有沙亭。又與犧通。《詩·魯頌》犧尊將將。《鄭註》素何反。《毛傳》有沙飾也。又酒名。《儀禮·大射儀兩壷獻酒註》獻讀爲沙。沙酒濁，特泲之，必摩沙者也。又《集韻》山宜切，音釃。亦水傍也。又《廣韻》《集韻》《韻會》𠀤所稼切，音嗄。聲嘶也。《周禮·天官》內饔鳥皫色而沙鳴貍。《註》沙音所嫁反，或蘇他反。《疏》沙，嘶也。○按沙本有蘇何、山宜二切，不必又入歌支叶韻。今刪去。考證：〔《周禮·天官》內司服素沙。《註》素沙，今之白縛也。以白縛爲裏。〕謹照原晝兩縛字𠀤改縳。

沚：《唐韻》《集韻》《韻會》𠀤諸市切，音止。《爾雅·釋水》小渚曰沚。《詩·召南》于沼于沚。又《釋名》止息也，可以止息其上。又《集韻》職吏切，音志。《正韻》諸氏切，音紙。義𠀤同。又《韻補》叶諸池切。《楚辭·九懷》淹低徊兮京沚。與師彝爲韻。《玉篇》或作洔。

𣲓：《玉篇》《集韻》𠀤同沙。《說文》譚長說，沙或从尐。又《博雅》音堲。質也。又𣲡。

沛：《唐韻》《集韻》𠀤普蓋切，音霈。水名。《說文》沛水出遼東番汗塞外，西南入海。又澤名。《左傳·昭二十年》齊侯田于沛。又草生水曰沛。《公羊傳註》草棘曰沛。《風俗通·山澤篇》沛者，草木之蔽茂，禽獸之所匿也。又縣名，屬沛郡。《漢書註》秦泗水郡之屬縣。又行貌。《楚辭·九歌》沛吾乗兮桂舟。《左思·吳都賦》直衝濤而上瀨，常沛沛而悠悠。又有餘貌。《公羊傳·文十四年》沛若有餘。又大貌。《前漢·五行志》沛然自大。又雨貌。《張衡·思𤣥賦》凍雨沛其灑塗。又滂沛，雨盛貌。別作霈。又旛幔也。《易·豐卦》豐其沛。通作旆。又蓄水灌田之名。《三餘贅筆》浙中少水人家，多于山上置閘蓄水，遇旱歲開以灌田，名之曰沛。又竹名。《神異經》南方荒中有沛竹，可以爲大船。《僧贊寧·筍譜》又沛竹筍。又沛艾，姿容俊偉貌。《司馬相如·大人賦》沛艾赳螑。又滯沛，奔揚貌。《司馬相如·上林賦》奔揚滯沛。又姓。又《廣韻》《集韻》《韻會》𠀤博蓋切，音貝。義同。又疾也。《前漢·郊祀歌》靈之來，神哉沛。《註》沛，補蓋反。又偃仆也。《詩·大雅》顚沛之揭。《傳》沛，拔也。《正義》遽離根本之言。又《韻補》叶方吠切，音避。《揚雄·甘泉賦》雲飛揚兮雨滂沛，于胥德兮麗萬世。又叶蒲迫切，音白。《左思·魏都賦》揆旣往之前跡，叩將來之後轍。成都迄以傾覆，建業則亦顚沛。考證：〔《揚雄·甘泉賦》雲飛揚兮雨滂沛，子胥德兮麗萬世。〕謹照原文子胥改于胥。

沜：《廣韻》《集韻》《韻會》𠀤普半切，音判。水流也。一曰水厓。又《玉篇》古文泮字。義與詩隰則有泮之泮同。沜，猶漘也。註詳五畫。《唐書·王維傳》輞川有芙蓉沜。

沝：《唐韻》《集韻》𠀤之壘切，音捶。《說文》二水也。《類篇》閩人謂水曰沝。○按鄺氏易坎爲水，水作沝。郭忠恕佩觿集，音義一而體別，水爲沝，火爲𤈦。是水與沝音義𠀤同，與《說文》小異。至楊愼轉注古音，沝音委，義如禮記或原或委之委。《說文》字原，沝，古流字。皆曲說，今不從。

𣲔：《說文長箋》泣字。

沞：《廣韻》子荅切《集韻》作荅切，𠀤立帀。湆沞，纔濕。一曰沸貌。

沟：《篇韻》古侯切，音勾。水聲。

㳆：《字彙補》他孔切，音統。義闕。又㳆鄕，地名。《任昉·述異記》㳆鄕西津有玉女岡，天當雨，輒先涌五色氣於石閒，俗謂玉女披衣。

𣲕：《集韻》他甘切，音䑙。本作𡉱。水壤岸也。

𣲖：《字彙補》與㳅同。

㳇：《王穉登·荆溪疏》蜀山折而南，可二十里曰湖㳇。湖㳇，山中大市也。宋時置務於此，𣙜採山之利。今作㳇，亦務字之譌。

沫：《唐韻》《集韻》《正韻》莫葛切《韻會》莫曷切，𠀤音末。水名。《說文》水出蜀西徼外，東南入江。又浮沫也。《莊子·大宗師》相煦以濕，相濡以沫。又涎沫也。《莊子·至樂篇》乾餘骨之沫爲斯彌。《註》沫，口中汁也。又噴沫，跳波也。《馬融·長笛賦》𤀰瀑噴沫。又湯華也。《陸羽·茶經》凡酌置諸盌，令沫餑均。沫餑，湯之華也。華之薄者曰沫。又紅沫。《酉陽雜俎》紅沫，煉丹砂爲黃金，碎以染筆，書入石中，削去逾明，名曰紅沫。又已也。《屈原·離騷》身服義而未沫。又汗流貌。《前漢·郊祀歌》霑赤汗，沫流赭。《註》應劭曰：流沫如赭也。李奇曰：沫如靧面之靧。師古曰：沫沬兩通。沬者，言被面如頮也，字從水傍，午未之未，音呼內反。沫者，言汗流沫出也，字從水傍，本末之末，音亦如之。又《韻補》叶謨杯切，音枚。《屈原·離騷》芳菲菲而難𧇾兮，芬至今猶未沫。又叶莫結切，音蔑。《郭璞·江賦》濯翮疏風，鼓翅𦒑𦐴。揮弄灑珠，拊拂瀑𠖾。

沬：〔古文〕湏《廣韻》《集韻》莫貝切《韻會》《正韻》莫佩切，𠀤音妹。衞邑名。《詩·鄘風》沬之鄕矣。亦作妹。《書·酒誥》明大命于妹邦。又《易·豐卦》日中見沬。《註》王氏曰：微昧之明也。薛氏曰：斗之輔星。又《廣韻》《集韻》𠀤無沸切，音未。水名。又《唐韻》荒內切《集韻》呼內切《正韻》呼對切，𠀤音誨。《說文》灑面也。通頮。又作靧。《禮·內則》面垢燂潘請靧，足垢燂湯請洗。

沭：《唐韻》食聿切《集韻》《韻會》《正韻》食律切，𠀤音術。水名。《說文》沭水出靑州浸。《周禮·夏官·職方氏》靑州，其浸沂沭。《疏》沭出東莞。《前漢·地理志》琅邪郡東莞縣術水，南至下邳入泗。《註》卽沭水也。又縣名。《廣韻》沭陽在海州。《廣輿記》今屬淮安府。又《集韻》允律切，音聿。義同。或作𣻚。

沮：《唐韻》《集韻》《韻會》《正韻》𠀤子余切，音苴。水名。《說文》水出漢中房陵，東入江。《水經》沮水出東汶陽郡沮陽縣。又《前漢·地理志》武都郡沮縣沮水，出東狼谷。《水經注》沔水一名沮水。又漆沮，二水名。《書·禹貢》漆沮旣從。《詩·大雅》自土沮漆。《水經》漆水出扶風杜陽縣兪山，東北入于渭。沮水出北地直路縣北，東入于洛。《十三州志》漆沮，卽洛水也。《詩·地理攷》段氏曰：漆沮有二，皆出雍州，東入于渭，特有上流下流之別。詩漆沮入于渭之上流。書漆沮入于渭之下流。又《水經注》肥如縣，故肥子國，有大沮水，小沮水。又沮中，地名。亦作柤。《吳志》赤烏四年，諸葛瑾取柤中。又《廣韻》側魚切《集韻》臻魚切，𠀤音菹。姓也。黃帝史官沮誦，三國沮授。又《廣韻》慈呂切《集韻》《韻會》在呂切《正韻》再呂切，𠀤音咀。止也，過也，壞也。《詩·小雅》謀猶回遹，何日斯沮。又《禮·儒行》沮之以兵。《註》沮，謂恐怖之也。又敗也。《晉語》衆孰沮之。又沮泄，謂泄漏也。《禮·月令》地氣沮泄，是謂發天地之房。又丘名。《爾雅·釋丘》水出其後曰沮丘。《註》沮，辭與切。又《廣韻》疾與切《集韻》象呂切，𠀤音敘。義同。又《集韻》壯所切，音阻。《漢志》沮陽，縣名。在上谷郡。又《廣韻》《集韻》《正韻》𠀤將預切，音怚。沮洳，漸濕也。《詩·魏風》彼汾沮洳。《註》沮洳，水浸處，下濕之地。《禮·王制》山川沮澤。《註》沮謂萊沛也。又《集韻》將先切，音箋。涓沮，小流。

𣲲：《玉篇》《集韻》𠀤胡戈切，音禾。水也。一曰水名。

沯：《集韻》𣸐，或省作沯。詳𣸐字註。

㳋：《集韻》祛尤切，音丘。水也。

沰：《廣韻》他各切《集韻》闥各切，𠀤音託。《玉篇》落也，磓也。又《廣韻》赭也。《詩·秦風·顏如渥丹》《釋文》丹如字，韓詩作沰。音撻各反。赭也。又《集韻》當各切，音矺。滴也。《崔實·農家諺》上火不落，下火滴沰。考證：〔《詩·秦風·顏如渥丹箋》丹如字，韓詩作沰。音撻各反。赭也。〕謹按丹如字云云本釋文非鄭箋。謹改箋字爲釋文。

沱：《唐韻》徒何切《集韻》《韻會》唐何切《正韻》湯何切，𠀤音駝。《說文》江別流也。出㟭山。《書·禹貢》岷山導江東別爲沱。《註》引爾雅釋水，水自江出爲沱，漢爲潛。《詩·地理攷》蔡氏曰：南郡枝江縣有沱水，其流入江，而非出於江也。華容縣有夏水，首出於江，尾入於沔，亦謂之沱。此荆州之沱，蜀郡郫縣江沱在東，西入大江。汶江縣江沱在西南，東入江，此梁州之沱。戴侗曰：沱名不一，梁州之沱，特其大者耳。又滹沱，河名。在定州。又涕垂貌。《易·離卦》出涕沱若。又大雨貌。《詩·小雅》俾滂沱矣。又《廣韻》徒可切《集韻》《韻會》《正韻》待可切，𠀤音柁。與𣵺同。瀢𣵺，沙土往來貌。《郭璞·江賦》碧沙瀢𣵺而往來。又與沲同。潭沲，隨波貌。《郭璞·江賦》隨風猗萎，與波潭沲。《杜甫詩》春光潭沲秦東亭。今作淡沱。又《集韻》陳知切，音馳。與池同。考證：〔《說文》水別流也。〕謹照原文水改江。

沲：《集韻》同沱。

河：《唐韻》乎哥切《集韻》《韻會》《正韻》寒歌切，𠀤音何。水名。《說文》水出敦煌塞外崑崙山，發源注海。《春秋·說題辭》河之爲言荷也。荷精分佈，懷隂引度也。《釋名》河，下也。隨地下處而通流也。《前漢·西域傳》河有兩源，一出蔥嶺，一出于闐。于闐在南山下，其河北流，與蔥嶺河合，東注蒲昌海，潛行地下。南出於積石，爲中國河云。《書·禹貢》導河積石，至于龍門。《爾雅·釋水》河出崑崙，色白，所渠幷千七百一川，色黃，百里一小曲，千里一曲一直。又九河。《書·禹貢》九河旣道。《傳》九河，徒駭一，太史二，馬頰三，覆釜四，胡蘇五，𥳑六，絜七，鉤盤八，鬲津九。又三河，謂河南，河北，河東也。《後漢·光武紀》三河未澄，四關重擾。又《小學紺珠》以黃河，析支河，湟中河爲三河。又兩河，謂東河，西河也。《爾雅·釋地》兩河閒曰冀州。又州名。《廣輿記》古西羌地，秦漢屬隴西，唐曰河州，明置河州衞。又梗河。星名。《甘氏星經》梗河三星，在大角帝座北。又銀河，天河也。又《趙崇絢雞肋》道家以目爲銀河。又酒器也。《乾𦠆子》裴鈞大宴有銀河，受一斗。又淘河，鳥名。見《爾雅·釋鳥註》。又姓，明河淸，長沙人。𦠆字从月从㢲作。考證：〔兩河，謂河南，河北也。《爾雅·釋地》兩河閒曰冀州。〕謹按爾雅註云自東河至西河，非謂河南河北。謹改河南河北爲東河西河。

沴：《唐韻》《集韻》《韻會》郞計切《正韻》力霽切，𠀤音麗。《說文》水不利也。《前漢·五行志》惟金沴木。又氣相傷謂之沴，沴猶臨莅不和意也。《註》服虔曰：沴，害也。如淳曰：沴音拂戾之戾。又妖氣也。《前漢·孔光傳》六沴之作。《註》沴，惡氣也。又水渚也。《揚雄·河東賦》秦神下讋，跖魂負沴。《註》沴，河岸之坻也。又《集韻》《韻會》《正韻》𠀤徒典切，音殄。陵亂也。《莊子·大宗師》隂陽之氣有沴。又《集韻》乃結切，音涅。義同。

沵：《字彙》同沴。又水名，在襄陽。《水經注》零水東逕新城縣之沵鄕縣，謂之沵水。又東歷宜城西山，謂之沵谿。東流合於夷水，謂之沵口。

沶：《唐韻》與之切《集韻》盈之切，𠀤音飴。水名。又《集韻》陳尼切，音墀。同坻。《前漢·諸侯王表》沶陵康侯魏駟。又神至切，音示。沶鄕，縣名。見《左傳·桓十三年註》。又直利切，音緻。義同。

𣲳：《集韻》普火切，音頗。水貌。

沷：《玉篇》府伐切，音發。寒也。一曰渫也，通流也。《木華·海賦》鏟臨崖之阜陸，決陂潢而相沷。《註》沷，灌也。一曰凡壅水處決之，使相沷蕩也。又敷勿切，音弗。義同。

沸：《唐韻》《集韻》《韻會》《正韻》𠀤方味切，音芾。涫也。《詩·大雅》如沸如羹。又水名。《王子年·拾遺記》蓬萊山有沸水，飮者千歲。又井名，潭名。《水經注》曲阿季子廟前井及潭常沸，故名井曰沸井，潭曰沸潭。《謝惠連·雪賦》沸潭無涌，炎風不興。又《集韻》《正韻》敷勿切《韻會》分勿切，𠀤音拂。灑也。又觱沸，泉出貌。《詩·小雅》觱沸檻泉。又《正韻》滂佩切，音配。波涌貌。《司馬相如·子虛賦》水蟲駭波鴻沸。又怒貌。《司馬相如·上林賦》沸乎暴怒。又與潰同。沸渭，不安貌。《王褒·洞蕭賦》若雷霆輘輷，佚豫以沸渭。《註》沸或爲潰，扶味切。《集韻》或作𩰾。考證：〔《司馬相如·子虛賦》水蟲駿波鴻沸。〕謹照原文駿改駭。

𣲴：《字彙》同沸。

油：《唐韻》以周切《集韻》《韻會》夷周切《正韻》于求切，𠀤音由。水名。《說文》水出武陵孱陵，東南入江。《水經注》孱陵縣有白石山，油水所出。又江夏平春縣有油水。《水經注》油水，出平春縣西南油溪。又膏也。《博物志》積油滿萬石，自然生火。又石油。《水經注》高孥洧水肥可然。《夢溪筆談》鄜延出石油。《廣輿記》石油出肅州南山。又猛火油。《昨夢錄》猛火油，出高麗東數千里。日初出之時，因盛夏日力烘，石極熱則出液，他物遇之，卽爲火，惟眞琉璃器可貯之。又緹油，車飾。《後漢·劉𤣥傳》乗鮮車大馬，赤屛泥。《註》赤屛泥，謂以緹油屛泥於軾前。又橘名。《韓彥直·橘錄》油橘，皮似以油飾之，中堅而外黑。又油油，和謹貌。《禮·玉藻》三爵而油油以退。又禾黍光悅貌。《束皙·補亡詩》厥草油油。又雲盛貌。《孟子》天油然作雲。又《廣韻》《集韻》𠀤余救切，音狖。浩油，地名。《公羊傳·定四年》公及諸侯盟于浩油。《註》油音由，一音羊又反。又與釉同。《篇海》物有光也。《蔡襄茶錄》珍膏油其面。考證：〔《禮·玉藻》三爵而油油以進。〕謹照原文進改退。

沺：《廣韻》徒年切《集韻》亭年切，𠀤音田。《字林》沺沺，水勢廣大貌。《郭璞·江賦》溟漭渺沔，汗汗沺沺。

㳌：《集韻》乙甲切，音押。㳌㴙，下濕。

治：〔古文〕乿《唐韻》直之切《集韻》《韻會》澄之切《正韻》陳知切，𠀤音持。水名。《說文》水，出東萊曲城陽丘山，南入海。又水，出泰山。《前漢·地理志》泰山郡南武陽冠石山，治水所出，南至下邳入泗。又《集韻》湯來切，音胎。水名。水出鴈門郡。《前漢·地理志》鴈門郡隂館累頭山，治水所出，東至泉州入海。又理也。《周禮·天官》大宰以九職任萬民，七日嬪婦，化治絲枲。又盈之切，音怡。義同。又《廣韻》《集韻》《韻會》直利切《正韻》直意切，𠀤音穉。亦理也。《荀子·修身篇》少而理曰治。又𥳑習也。《周禮·春官·大宗伯》治其大禮。又校也。《戰國策》皆無敢與趙治。又有所求乞也。《周禮·地官·旅師》凡新甿之治，皆聽之。又監督也。《周禮·地官·鄕師》用役則帥其民而至，遂治之。又聽獄之成辭亦曰治。《周禮·秋官·方士》凡都家之士所上治，則主之。《註》所上治，謂獄訟之小事，不附罪者也。又才多亦曰治。《左傳·莊九年》鮑叔曰：管夷吾治于高傒，使相可也。《註》言管仲治理政事之才多于敬仲。又道家靜室曰治。《六朝詩話》送謝靈運於杜治，猶今之宮觀也。又所都之處曰治。《前漢·田儋傳》更王膠東，治卽墨。《註》治，謂都之也。又州郡所駐曰治，如蜀刺史曰治成都，揚刺史曰治會稽。《毛氏韻增》治字本平聲，脩治字借爲去聲，經典釋文治字平聲皆無音，假借治道平治字，𠀤直吏切。考證：〔《周禮·春官·大宗伯》治其大體。〕謹照原文體改大禮。

沼：《唐韻》之少切《集韻》《正韻》止少切《韻會》止小切，𠀤昭。上聲。《說文》池也。一說圓曰池，曲曰沼。《詩·召南》于沼于沚。又《集韻》之笑切，音照。義同。

沽：〔古文〕夃《唐韻》古胡切《集韻》《韻會》《正韻》攻乎切，𠀤音孤。水名。《前漢·地理志》沽水出漁陽塞外，東至泉州入海。《水經注》沽河出塞外禦夷鎭西北丹花嶺。又賣也。《論語》求善賈而沽諸。又買也，別作酤。《詩·小雅》無酒酤我。又《廣韻》公戸切《集韻》《韻會》古五切《正韻》公五切，𠀤音古。屠沽，賣酒者。《尸子》屠者割肉知牛之多少，則沽者亦知酒之多少也。又略也。《禮·檀弓》杜橋之母喪，宮中無相，以爲沽也。又物之麤惡者曰沽。《周禮·夏官·司兵》掌五兵五盾，各辨其物與其等。《註》謂功沽上下。《疏》沽謂麤惡者，爲下等也。又《廣韻》《集韻》《韻會》《正韻》𠀤古慕切，音顧。義同。考證：〔《詩·小雅》有酒酤我。〕謹照原文有酒改無酒。

沾：《唐韻》《集韻》《韻會》𠀤他兼切，音添。水名。《說文》水出壷關，東入淇。又《說文》一曰益也。義同添。《徐鉉曰》今俗別作添，非是。又《廣韻》張廉切《集韻》《韻會》《正韻》之廉切，𠀤音詹。漬也，濡也。《史記·滑稽傳》置酒而天雨，陛楯者皆沾寒。《陳丞相世家》汗出沾背，通作霑。又與覘通。《禮·檀弓》國昭子曰：我喪也，斯沾。《註》沾讀爲覘，視也。又《廣韻》《集韻》𠀤都念切，音店。亦水名。又縣名，在樂平。《漢志》屬上黨郡。《廣輿記》太原府樂平縣，本漢沾縣。又《集韻》《正韻》𠀤的協切，音跕。沾沾，自整貌。《史記·魏其傳》沾沾自喜。《註》師古曰：輕薄也。徐廣曰：沾，昌兼反，又當牒反，一曰尺占反。

沿：《唐韻》與專切《集韻》《韻會》余專切，𠀤音鉛。《說文》沿，緣水而下也。《書·禹貢》沿于江海。《傳》順流而下曰沿。又循也。《禮·樂記》禮樂之情同，故明王以相沿也。《註》沿猶因述也。《疏》謂因而更攺也。又《集韻》沇，古作〈氵㕣〉，卽沿字。註詳四畫。俗作㳂。考證：〔《樂記》禮樂之情，故明王以相沿也。〕謹照原文情下增同字。

泀：《集韻》新兹切，音思。水名。又《玉篇》音移。又音司。義闕。

𣲵：《廣韻》諸氏切《集韻》掌氏切，𠀤音紙。水名。《山海經》拘扶之山，𣲵水出焉。《註》𣲵音枳。

況：〔古文〕𡶢《唐韻》許訪切《集韻》《韻會》《正韻》許放切，𠀤音貺。《說文》寒水也。又矧也，譬也。《莊子·知北遊》每下愈況。又益也。《晉語》衆況厚之。又兹也。《詩·小雅》況也永歎。《箋》來兹對之，長歎而已。又滋也。《詩·大雅》亂況斯削。又賜也。與貺通。《前漢·武帝紀》遭天地況施，著見景象。又臨訪曰來況。《司馬相如·子虛賦》足下不遠千里，來況齊國。又《廣韻》修況，琴名。又姓。《蜀志》有況長寧。◎按佩觿集，况况況𠀤虛訪翻，况發語之端，况寒冰也，況形況，今多通用況字。又《集韻》或作湟。又古與兄通。

泂：《唐韻》戸褧切《集韻》《韻會》戸茗切，𠀤音迥。《說文》滄也。《集韻》或从冫作𠖷。北燕謂禁曰泂。又《爾雅·釋詁》泂，遠也。《詩·大雅》泂酌彼行潦。又深廣也。《郭璞·江賦》䞟漲截泂。又泂野，山名，在東北大荒之中。見《山海經》。又《集韻》𤣥扃切，音熒。泂澤，地名，通作熒。又涓熒切，音扃。大泂，地名。一曰水貌。亦作古熒切。又與潁通。《高士傳》卞隨投泂水而死。《朱謀瑋曰》潁泂古字通用。

泃：《集韻》居侯切，音溝。水聲也。又《集韻》俱遇切，音句。水名也。又《正字通》其余切，音朐。亦水名。漢臨泃，今三河縣。

泄：《唐韻》余制切《集韻》《韻會》《正韻》以制切，𠀤音曳。水名。《說文》水受九江博安洵波，北入氐。《水經》泄水，出博安縣，北過芍陂，西北入于淮。《註》博安縣，地理志之博鄕縣也。又散也。《詩·大雅》俾民憂泄。《傳》泄，去也。《箋》猶出也，發也。又泄泄，舒徐貌。《詩·邶風》泄泄其羽。《傳》飛而鼓其翼，泄泄然也。又衆也。《詩·魏風》桑者泄泄兮。《傳》泄泄，多人之貌。又《爾雅·釋訓》憲憲泄泄，制法則也。《李巡曰》皆黨惡爲制法則也。又《詩·大雅》天之方蹶，無然泄泄。《孟子》泄泄猶沓沓也。《註》怠緩悅從之貌。又《廣韻》《集韻》私列切《正韻》先結切，𠀤音薛。與渫同。除去也。詳渫字註。又漏也。《管子·君臣下篇》古言墻有耳者，微謀外泄之謂也。又《揚子·方言》歇也。楚揚謂之歇。又發越也。《禮·月令》季春之月，陽氣發泄。又雜也。《後漢·杜詩傳》頗泄用之。又嫚也。與渫同。《荀子·榮辱篇》憍泄者，人之殃也。又與洩同。又姓魯泄柳。

𣲶：《玉篇》尼九切《集韻》女九切，𠀤音紐。水名，在汝南。

𣲷：《廣韻》尼立切，音孴。濕𣲷也。《類篇》濕𣲷，水貌。《六書故》浥𣲷，淹濕狀。亦作㵫。

泅：《唐韻》似由切《集韻》《韻會》徐由切，𠀤音囚。《說文》浮行水上也。《列子·說符篇》人有濱河而居者，習於水，勇於泅。《韻會》字本作汓。古以汓爲沒。或作泅。《集韻》亦作湭。

泆：《唐韻》夷質切《集韻》《韻會》《正韻》弋質切，𠀤音逸。《說文》水所蕩泆也。與溢同。《書·禹貢》入于河，溢爲滎。又淫放。《書·多士》大淫泆有辭。《左傳·隱三年》驕奢淫泆。《疏》泆，謂放恣無藝。又泆陽，獸名，豹頭馬尾。一曰神名。《莊子·達生篇》西北方之下者，則泆陽處之。又鳥名。《爾雅·釋鳥》𡨥雉泆泆。又《廣韻》《集韻》𠀤徒結切，音姪。泆蕩也。

泇：《集韻》居牙切，音嘉。《玉篇》水也。一曰水名。

泈：《集韻》與汷同。

泉：〔古文〕洤《唐韻》疾緣切《集韻》《韻會》從緣切《正韻》才緣切，𠀤音全。《說文》水原也。象水流成川形。《易·蒙象》山下出泉。又《爾雅·釋水》濫泉正出。正出，涌出也。沃泉縣出。縣出，下出也。氿泉穴出。穴出，仄出也。又同出異歸曰肥泉。《詩·衞風》我思肥泉，兹之永歎。又醴泉。《禮·禮運》天降膏露，地出醴泉。又泉有光華曰榮泉。《前漢·郊祀歌》食甘露，飮榮泉。又瀑布曰立泉。《班固·終南山賦》立泉落落。又州名。《廣輿記》周時爲七閩地，隋曰溫陵，唐曰泉州。又天泉，星名。《甘氏星經》天泉十星，在鼈東。一曰大海，主灌漑溝渠之事。又龍泉，劒名。卽龍淵也。《杜甫詩》三尺獻龍泉。又姓。南史有泉企。又貨泉，卽錢也。《周禮·天官》外府掌布之出入。《註》布，泉也。其藏曰泉，其行曰布，取名于水泉，其流行無不徧也。又《地官·泉府註》泉，或作錢。又《集韻》疾眷切，全去聲。義同。又《韻補》叶才勻切，音秦。《李尤·東觀銘》房闥內布，疏綺外陳。是謂東觀，書籍林泉。《集韻》或作灥。又𤽄、𤿁、𤆁。

泊：《廣韻》傍各切《集韻》《韻會》白各切，𠀤音薄。止也。舟附岸曰泊。《杜甫詩》漾舟千山內，日入泊枉渚。又水貌。《前漢·郊祀歌》泊如四海之池。又澹泊，恬靜無爲貌。《老子·道德經》泊乎其未兆。又紛泊，飛走衆多之貌。《張衡·西京賦》霍繹紛泊。又漂泊，流寓也。《庾信·哀江南賦》下亭漂泊，高橋羈旅。又與薄同。《王充·論衡·率性篇》氣有厚泊，故性有善惡。又《集韻》匹陌切，音拍。𡻟岶，竹密貌。或作漠泊。《王褒·洞簫賦》密漠泊以𤡋猭。又小波也。《木華·海賦》㴸泊柏以迆颺。《註》泊，匹帛切。考證：〔《張衡·西京賦》霍澤紛泊。〕謹照原文澤改繹。

㳍：《集韻》博故切，音布。地名。周世宗遣將破賊於東㳍州。

㳎：《集韻》皮變切，音卞。導水使平也。

泋：《廣韻》許貴切《集韻》訏貴切，𠀤音諱。水波紋也。一曰瀖泋，水貌。《木華·海賦》瀖泋濩渭，蕩雲沃日。又《玉篇》許鬼切《集韻》訏鬼切，𠀤音虺。與𣸀同。水流貌。

泌：《唐韻》《集韻》《韻會》《正韻》𠀤兵媚切，音祕。《說文》俠流也。一曰泉貌。《詩·陳風》泌之洋洋，可以樂飢。《疏》泌者，泉水涓流不已，乃至廣大也。又水名。《水經注》汶水過平章縣南，有泌水注之。水出肥城縣東北白源，西南注於汶。又泌陽，縣名。《廣輿記》屬河南南陽府，漢舞隂，唐泌陽。又《廣韻》毗必切《集韻》《韻會》薄必切《正韻》薄密切，𠀤音邲。亦俠流也。又《廣韻》鄙密切《集韻》壁吉切，𠀤音筆。《司馬相如·上林賦》偪側泌瀄。考證：〔《水經注》水自肥縣東北之自源，西南注於汾。〕謹按自源乃白源之譌。汾乃汶之譌。謹照原文改水出肥城縣東北白源，西南注於汶。

泍：《集韻》逋昆切，音奔。水急也。又《玉篇》匹奔切《集韻》鋪魂切，𠀤音歕。義同。又《集韻》部本切，音笨。泉涌貌。

泎：《廣韻》鋤陌切《集韻》實窄切，𠀤音齚。瀺泎，水落地聲。或作灂。

泏：《唐韻》《集韻》𠀤竹律切，音絀。《說文》水貌。一曰水出貌。《文子·通原篇》原流泏泏，沖而不盈。又《集韻》敕律切，音黜。義同。又《廣韻》《集韻》𠀤苦骨切，音窟。《字林》水定也。一曰漚池。又與涉同。《班固·十八侯銘》身泏項營，序功差德。

泐：《唐韻》盧則切《集韻》《韻會》《正韻》歷德切，𠀤音勒。《說文》水石之理也。《徐鍇曰》言石因其脈理而解散也。《周禮·冬官考工記》石有時以泐。又《廣韻》凝合也。又潭名。《唐·裴休題泐潭詩》泐潭形勝地，祖塔在雲湄。又《集韻》六直切，音力。義同。或作氻𣲒。考證：〔《周禮·冬官考工記》石有時而泐。〕謹照原文而泐改以泐。

泑：《唐韻》《集韻》《韻會》《正韻》𠀤於糾切，音黝。水黑色也。《說文》澤在昆侖山下。《水經》河水東注于泑澤。《註》卽所謂蒲昌也。又山名。《山海經》泑，山神蓐收居之。又《廣韻》《集韻》𠀤於虬切，音幽。義同。又《正字通》窑器色光滑者，俗曰泑。又《集韻》於交切，音坳。水名，在長沙。

㳏：《集韻》疏吏切，使去聲。水名，在河南。或从吏作𣳪。

𣲸：《集韻》澮，古作𣲸。註詳十三畫。

泒：《唐韻》古胡切《集韻》攻乎切，𠀤音孤。水名。《說文》水起雁門葰人戍夫山，東北入海。《水經》沽水至泉州縣與淸河合，東入于海。淸河者，泒河尾也。《註》淸湛漳洹𣻎易淶濡沽虖沱，同歸於海，故曰泒河尾。俗混入派字，非。《佩觿集》以水名之泒。爲宗派者，訛。

泓：《唐韻》《集韻》《韻會》《正韻》𠀤烏宏切，音宖。《說文》下深貌。一曰水淸貌。《郭璞·江賦》極泓量而海運，狀滔天以淼茫。又水名。《春秋·僖二十一年》宋公及楚人戰于泓。又龍泓，水名。《陝西通志》龍泓有二，一在飛龍峽，一在天井山。又《韻補》叶烏光切，音汪。《易林》羽翮病傷，無以爲疆。宋公德薄，敗于水泓。

泔：《唐韻》古三切《集韻》《韻會》《正韻》沽三切，𠀤音甘。米汁也。《博雅》泔，潘瀾也。《說文》周謂潘曰泔。又《荀子·大略篇》曾子食魚有餘，曰泔之。《註》泔者，烹和之名。又《集韻》戸感切，音頷。滿也。《揚雄·甘泉賦》秬鬯泔淡。《註》泔淡，滿也。一曰泔淡，水貌。又別作澉。

法：〔古文〕佱灋𣳴《唐韻》方乏切《集韻》《韻會》弗乏切，𠀤翻入聲。《爾雅·釋詁》法，常也。《釋名》法，偪也。偪而使有所限也。《禮·月令》乃命太史守典奉法。《註》法，八法也。又制度也。《禮·曲禮》謹修其法而審行之。又禮法也。《孝經·卿大夫章》非先王之法服不敢服。又𠛬法也。《書·呂𠛬》惟作五虐之𠛬曰法。又象也。《文心雕龍·書記篇》申憲述兵，則有律令法制。法者，象也。兵謀無方，而奇正有象，故曰法。又效法也。《易·繫辭》崇效天，𤰞法地。又執法，星名。《史記·天官書註》端門次東第一星爲左執法，廷尉之象。端門西第一星爲右執法，御史大夫之象。又姓。《後漢·法雄傳》齊襄王法章之後。又《韻補》叶敷弗切，音拂。《揚子·太𤣥經》陽氣高縣厥法，物仰其墨，莫不被則。又叶芳未切，音廢。《歐陽修銘》奕奕明堂，萬邦從祀，豈無臣工，爲予執法。

𣲹：《集韻》同坍。《類篇》作𣲥。

泖：《廣韻》《集韻》𠀤莫飽切，音卯。水名。在吳華亭縣有圓泖，大泖，長泖，共三泖。亦作茆。《春渚記聞》陸魯望賦吳中事云：三泖涼波魚蕝動。註稱江左人目水之渟滀不湍者爲泖。又《集韻》力九切，音柳。水貌。

泗：《唐韻》《集韻》《韻會》息利切《正韻》息漬切，𠀤音四。水名。《說文》水受泲水，東入淮。《周禮·夏官·職方氏》靑州，其川淮泗。《書·禹貢》導淮自桐柏，東會于泗沂。《正義》泗水出濟隂乗氏縣。《水經注》泗水，出魯卞縣故城東南，桃墟西北。又國名。《前漢·地理志》泗水國，故東海郡也。元鼎四年，別爲泗水郡，郡有泗陽縣。又州縣名。《廣輿記》泗州屬江南鳳陽府，春秋時徐子國，漢厹猶，晉宿預，魏東楚，陳安州，後周泗州。又泗水縣，今屬兗州府。又泗口，在宿遷縣。《通典》兗州刺史劉遐自彭城退屯泗口。又涕泗也。《詩·陳風》涕泗滂沱。《傳》自鼻曰泗。

泘：《集韻》荒胡切，音呼。水名，與滹同。滹池，或省作泘。

泙：《唐韻》符兵切《集韻》薄兵切，𠀤音平。《說文》谷也。一曰水名。又《集韻》披庚切，音磅。本作洴。水聲也。《柳宗元·晉問》漰泙洞踏者，彌數千里。洴原字从幷作。

泚：《唐韻》千禮切《集韻》《韻會》《正韻》此禮切，𠀤音玼。水淸也。又鮮明貌。《詩·邶風》新臺有泚。又汗出貌。《孟子》其顙有泚。又《廣韻》《正韻》雌氏切《集韻》《韻會》淺氏切，𠀤音此。義同。又《集韻》蔣氏切，音紫。水名。《山海經》長沙之山，泚水出焉。《水經》泚水，出泚陽東北大胡山。又《山海經》石者之山，泚水出焉，西流注于河。東始之山，泚水出焉，東北注于海。○按水出泚陽大胡山者，《後漢書·光武紀》作沘水，沘陽。而水經作泚水，泚陽。互見四畫沘字註。

泛：《唐韻》《集韻》《韻會》𠀤孚梵切，音汎。《說文》浮也。一曰流也。通作汎。《前漢·郊祀歌》泛泛滇滇從高斿。又《集韻》方勇切，音捧。覆也。《前漢·武帝紀》泛駕之馬。《註》本作覂，後通用。又《廣韻》房法切《韻會》扶法切，𠀤音乏。泛𣶏，聲微小貌。

泜：《集韻》《韻會》《正韻》𠀤丁計切，音帝。水名，在常山。《一統志》泜水，在臨城縣西北。《前漢·張耳傳》斬餘泜水上。《註》蘇林曰：泜音祇。晉灼曰：問其方人音柢。師古曰：蘇晉二說皆是也。蘇音祇敬之祇，音執夷反，古音如是。晉音根柢之柢，音丁計反，今其土俗呼之則然。又《廣韻》旨夷切《集韻》《韻會》蒸夷切，𠀤音脂。又《唐韻》直尼切《集韻》《韻會》陳尼切，𠀤音遲。義𠀤同。又《集韻》直几切《韻會》《正韻》丈几切，𠀤音雉。與滍同。水出南陽。《左傳·僖三十三年》楚子上與晉師夾泜而軍。《註》泜水，出魯陽縣，東經襄城定陵入汝。

泝：《廣韻》桑故切《正韻》蘇故切，𠀤音訴。與㴑溯同。《爾雅·釋水》逆流而上曰泝洄，順流而下曰泝游。《左傳·文十年》楚子西沿漢泝江。《註》沿，順流。泝，逆流。又向也。《張衡·東京賦》泝洛背河。又與遡通。《詩·秦風》遡洄從之。考證：〔泝斗，舟中抒水斗也，見《爾雅》。〕謹按泝乃𣶉之譌。爾雅乃廣雅之譌。廣雅釋器𣶉斗謂之相是也。當作𣶉不當作泝。謹改爲又與遡通。詩秦風遡洄從之。

𣲺：《說文》決本字。

泞：《集韻》《韻會》丈呂切《正韻》直呂切，𠀤音宁。澄也，澹也。《木華·海賦》泱漭澹泞，騰波赴勢。

㳐：《廣韻》《集韻》𠀤槎轄切，音𠝝。㳐㳐，水流貌。一曰水聲。

泟：《唐韻》敕貞切《集韻》癡貞切，𠀤音檉。《玉篇》赤也。一曰棠棗汁也。《說文》本作䞓。或从水作浾，或从正作泟。

泠：《唐韻》《集韻》《韻會》𠀤郞丁切，音靈。水名。《說文》水出丹陽宛陵，西北入江。又關中有泠水。《水經注》泠水，出浮胏山。又零陵有泠水。《水經注》泠水，南出九疑山，北流經泠道縣。又桂陽曲江縣有泠水。《水經注》泠水出泠君山。又淸泠，水名。《張衡·西京賦》耕父揚光於淸泠之淵。《註》在南陽西鄂山上。又三江之水曰三泠。又泠泠，水聲。《古樂府》山溜何泠泠。又風聲。《宋玉·風賦》淸淸泠泠，愈病析酲。《莊子·逍遙遊》御風而行，泠然善也。又音聲洋溢曰泠泠。《陸機·文賦》音泠泠而盈耳。又泠風，和風，所以成穀也。《呂氏春秋辨士篇》師爲泠風。又邑名。《左傳·哀二十五年》將適泠。又麊泠，漢縣名，屬交趾郡。泠道，亦漢縣名，屬零陵郡。又與伶通。《左傳·成九年》晉侯見鐘儀，問其族，曰：泠人也。《正義》泠氏世掌樂官而善，故後世名樂官爲伶官。又《集韻》朗鼎切，音笭。水貌。又靈年切，音蓮。毛長總結也。《周禮·天官·內饔》羊泠毛而毳羶。《註》泠音靈，徐邈音朗年反。

泡：《唐韻》匹交切《集韻》《韻會》《正韻》披交切，𠀤音拋。水名。《說文》水出山陽平樂，東北入泗。《水經注》卽豐水之上源也。又水上浮漚也。《梵書》如夢幻泡景。又《廣韻》薄交切《集韻》蒲交切，𠀤音庖。泡泡，流也。《山海經》其源渾渾泡泡。《註》水濆涌之聲也。又《揚子·方言》泡，盛也。江淮之閒曰泡。《註》泡肥，洪張貌。又泡溲，盛多貌。《王褒·洞簫賦》泡溲汎𣶏。又《集韻》班交切，音包。𠐋泡，盛也。又皮敎切，音咆。水泉也。又魚名。《張師正倦游錄》南海有泡魚，大如斗。泡，去聲。

波：《唐韻》博禾切《集韻》《韻會》《正韻》逋禾切，𠀤音皤。《說文》水涌流也。《爾雅·釋水》大波爲瀾，小波爲淪，直波爲徑。又水名。《水經注》波水，出霍陽西川大嶺東谷。又澤名。《書·禹貢》滎波旣豬。《周禮·夏官·職方氏》豫州，其川滎雒，其浸波溠。《註》波讀爲播。又洛之別名。《爾雅·釋水》水自洛出爲波。又潤也。《左傳·僖二十三年》晉公子曰：其波及晉國者，君之餘也。又搖動也。《莊子·外物篇》且以狶韋氏之流，觀今之世，其孰能不波。又目光曰波。《曹植·洛神賦》托微波以通辭。又金波，月光也。《前漢·郊祀歌》月𥠇𥠇以金波。又沸波，鳥名。《禽經》王睢，魚鷹也。詩謂之睢鳩，淮南子謂之沸波。又偃波，書名。《歐陽詢·書法》偃波書，卽版書，狀如連文，謂之偃波。又流波，山名。在東海中。見《山海經》。又長年之稱。《范成大·吳船錄》蜀中稱尊者爲波，祖及外祖皆曰波。又《李翊·俗呼小錄》跑謂之波，立謂之站。又縣名。《前漢·地理志》河內有波縣。又郡名。《廣輿記》寧波府，屬浙江。本越甬東地，隋曰越州，唐曰明州，明曰寧波府。又《集韻》班麋切《正韻》逋眉切，𠀤音羆。與陂同。阪也。一曰澤障也。《前漢·江都易王傳》後游雷波天大風。《註》波讀爲陂。又《集韻》《韻會》𠀤彼義切，音賁。循行水也。《前漢·西域傳》傍南山，北波河。

泣：《廣韻》去急切《集韻》《韻會》《正韻》乞及切，𠀤音湇。《說文》無聲出涕也。《徐鉉曰》泣，哭之細也。《禮·檀弓》泣血三年。又《集韻》力入切，音立。猋泣，疾貌。又與澀通。血凝不消也。《素問》寒氣容于背兪之脈，則血脈泣。

泤：《廣韻》詳里切，音似。與洍同。水也。詳洍字註。

泥：《廣韻》奴低切《集韻》《韻會》《正韻》年題切，𠀤音䛏。水名。《說文》水出北地郁郅北蠻中。又潏水之別名。《長安志》潏水，今名泥水。又江州洣水又謂之泥水。《前漢·地理志》長沙國茶陵泥水。又水和土也。《書·禹貢》厥土惟塗泥。又汚也。《易·井卦》井泥不食。又丘名。《爾雅·釋丘》水潦所止曰泥丘。又泥中，衞邑也。《詩·邶風》胡爲乎泥中。又泥陽，縣名。《史記·酈商傳》蘇駔軍於泥陽。《前漢·地理志》北地郡有泥陽縣，王莽更曰泥隂。又弱也。《爾雅·釋獸》威夷長脊而泥。又蟲名，出東海，得水則活，失水則如泥。《杜甫詩》先拚一飮醉如泥。又紫泥，以封璽書者。《西京雜記》中書以武都紫泥爲璽室，加綠綈其上。又靑泥，水名。《長安志》藍田縣南有靑泥水，魏置靑泥軍。又坊名。《杜甫詩》飯煮靑泥坊底芹。又蜀人謂糊窻曰泥窻。《花蘂夫人宮詞》紅錦泥窻遶四廊。又渤泥，佛泥，俱國名。《諸蕃風俗》佛泥國在廣州東南，宋濂有渤泥入貢記。又《薛俊·日本寄語》星曰付泥，金曰空措泥，銀曰失祿楷泥，船曰浮泥。又姓。漢犍爲功曹泥和。又《廣韻》奴禮切《集韻》《韻會》《正韻》乃禮切，𠀤音禰。泥泥，露濃貌。《詩·小雅》蓼彼蕭斯，零露泥泥。又柔澤貌。《詩·大雅》方苞方體，維葉泥泥。亦作𦰫。又《廣韻》奴計切《集韻》《韻會》《正韻》乃計切，𠀤尼去聲。滯也。《論語》致遠恐泥。又《集韻》乃定切，音甯。泥母，地名。又亭名。《左傳註》高平方與縣東有泥母亭，讀如甯。又與涅同。《史記·屈原傳》皭然泥而不滓。《註》泥音涅。考證：〔又杇也。《易·井卦》井泥不食。〕謹按程傳井之不可食以泥汚也。杇改汚。

𣲻：《集韻》與涺同。

泦：《廣韻》《集韻》𠀤居六切，音匊。《玉篇》水文。一曰水厓外也。與𨸰同。或作㘲。

𣲼：《集韻》矩鮪切，音軌。仄出泉也。與厬同。《類篇》同𣷾。

泧：《廣韻》《集韻》𠀤王伐切，音越。大水貌。《郭璞·江賦》潰濩泧漷。《註》皆水勢相激涌之貌。又《廣韻》《集韻》𠀤許月切，音䬂。義同。又《廣韻》《集韻》𠀤呼括切，音豁。《說文》瀎泧也。又《博雅》泧泧，流也。又《集韻》桑葛切，音薩。義同。

注：《唐韻》之戍切《集韻》《韻會》朱戍切，𠀤音註。《說文》灌也。《增韻》水流射也。《詩·大雅》豐水東注。又引也。《前漢·溝洫志》注塡淤之水，漑舄鹵之地。又意所嚮曰注。《管子·君臣下篇》君人者上注。《註》上謂注意於上天。又記也。《通俗文》記物曰注，因支分派別之意。又凡以傳釋經曰注，通作註。又聚也。《周禮·天官》獸人及弊田，令禽注于虞中。又擊也。《莊子·達生篇》以黃金注者㱪。又屬也。《爾雅·釋天》注旄首曰旌。《註》言以旄牛尾屬之竿首。又屬矢於弦也。《左傳·襄二十三年》樂射之不中，又注則乗槐本而覆。又附藥亦爲注。《周禮·天官》瘍醫掌祝藥劀殺之齊。《註》祝當爲注。注謂附著藥。又華不注，山名。《括地志》在濟南。又句注，亦山名，在代州鴈門縣西北。又仄注，冠名。《前漢·五行志註》言形側立而下注也。又日注，茶名。《歐陽修·歸田錄》兩浙之品，日注爲第一。又《集韻》株遇切，音駐。與註同。又《集韻》陟救切《正韻》職救切，𠀤音晝。蟲喙也。與咮噣通。《周禮·冬官考工記》以注鳴者。又注張，星名。別見木部柳字註。考證：〔又勿注，亦山名，在代州鴈門縣西北。〕謹按漢書地理志鴈門郡及元和郡縣志皆作句註。謹改勿爲句。

泩：《集韻》師庚切，音生。《玉篇》水漲也。一曰水深廣貌。

泪：《字彙》與淚同。

泫：《唐韻》《集韻》《韻會》《正韻》𠀤戸畎切，音鉉。《說文》湝流也。又露光也。《謝靈運詩》花上露猶泫。又露垂貌。《謝惠連詩》泫泫露盈條。又流涕貌。《禮·檀弓》孔子泫然流涕。又《集韻》《韻會》《正韻》𠀤胡涓切，音懸。困泫，水深廣貌。《郭璞·江賦》瀇滉困泫。又水名，屬上黨。《前漢·地理志》上黨郡有泫氏縣。《註》山海經，泫水所出者也。《後漢·萬修傳註》今澤州高平縣也。又《集韻》胡千切，音賢。義同。又熒絹切，音縣。泫湣，混合也。通作眩。

泬：《唐韻》呼穴切《廣韻》《集韻》《韻會》《正韻》𠀤呼決切。音血。《說文》水從孔穴疾出也。又回泬，邪僻也。與回遹同。《潘岳·西征賦》事回泬而好還。又泬寥，空貌。《楚辭·九辯》泬寥兮天高而氣淸。又《集韻》古穴切，與潏同水名。《水經》作沈水。《顏師古·漢書註》泬，卽今沈水。本作泬，與沈相似，因名沈水。考證：〔《唐韻》呼穴切，《集韻》古穴切，𠀤音玦。《說文》水從孔穴疾出也。又水名。水經作沈水。《顏師古·漢書註》泬，卽今沈水。本作泬，與沈相似，因名沈水。〕〔又《廣韻》《集韻》《韻會》《正韻》𠀤呼決切，音血。泬寥，空貌。《楚辭·九辯》泬寥兮天高而氣淸。〕謹按呼穴切與呼決切同，與古穴切異，前後援引譌誤，今謹改爲廣韻集韻韻會正韻𠀤呼決切。音血。說文水從孔穴疾出也。〔又回泬，邪僻也。與回遹同。《潘岳·西征賦》事回泬而好還。又泬寥，空貌。《楚辭·九辯》泬寥兮天高而氣淸。〕〔又《集韻》古穴切，與潏同水名。水經作沈水。《顏師古·漢書註》泬，卽今沈水。本作泬，與沈相似，因名沈水。〕

泭：《唐韻》《集韻》《韻會》《正韻》𠀤芳無切，音敷。《說文》編木以渡也。一曰小木栰也。《爾雅·釋言》舫泭也。又《釋水》庶人乗泭。《揚子·方言》泭謂之𥱼。《註》小筏曰泭。又與桴通。《論語》乗桴浮於海。又《廣韻》防無切《集韻》馮無切，𠀤音扶。義同。一曰水上泭漚。《集韻》亦作𣻜柎。

𣲽：《集韻》乳勇切，音宂。𣲽𣲽，水貌。

泮：〔古文〕沜《唐韻》《集韻》《韻會》《正韻》𠀤普半切，音判。《說文》諸侯鄕射之宮，西南爲水，東北爲牆。《詩·魯頌》思樂泮水。《箋》泮之言半也。半水者，蓋東西門以南通水，北無也。《禮·王制》作頖宮。又《通典》兗州泗水縣有泮水。又散也。《詩·邶風》迨冰未泮。又與判同。《史記·陸賈傳》自天地剖泮，未始有也。又與畔通。《詩·衞風》隰則有泮。《傳》泮，坡也。《箋》泮，讀爲畔。

泯：《唐韻》武盡切《集韻》《韻會》《正韻》弭盡切，𠀤音黽。水貌。《杜甫詩》春流泯泯淸。又《爾雅·釋詁》泯，盡也。《書·康誥》天惟與我民彝大泯亂。又泯泯，猶茫茫也。《書·呂𠛬》泯泯棼棼。又《廣韻》《集韻》《韻會》《正韻》𠀤彌鄰切，音民。義同。又澤名。《山海經》靈桑之山，西望泯澤。又《集韻》䁕見切，音麪。泫泯，混合也。一曰目不安貌。《司馬相如·大人賦》目眩泯而亡見。又《韻補》叶民堅切，音眠。《陸雲·夏府君誄》祈祈縉紳，泣涕留連。故作斯誄，著之不泯。

泰：〔古文〕夳《唐韻》《集韻》《韻會》《正韻》𠀤他蓋切，音太。《說文》滑也。又大也。《前漢·郊祀歌》揚金光，橫泰河。又通也。《易·泰卦》天地交泰。又甚也。《詩·小雅》昊天泰憮。又寬也，安也。《論語》君子泰而不驕。又侈也。《晉語》恃其富寵以泰於國。又丘名。《爾雅·釋丘》右陵泰丘。又風名。《爾雅·釋天》西風謂之泰風。《註》西風成物，物豐泰也。又山名。《爾雅·釋山》泰山爲東嶽。又有小泰山，在朱虛縣，汶水所出。又州名。本晉海陵郡，今屬揚州府。又泰安州，本唐泰州，屬濟南府。俱見《廣輿記》。又澤名。《山海經》瀤澤之水，東北流，注于泰澤。又社名。《蔡邕·獨斷》天子之宗社曰泰社。又尊名。《禮·明堂位》泰，有虞氏之尊也。又《韻補》叶他計切，音替。《曹植·七啓》元化參神，與靈合契。惠澤播於黎苗，威靈鎭乎無外。超隆平於殷周，踵羲皇而齊泰。《說文》亦省作太。从水。俗作，非是。考證：〔有小泰山，在朱虛縣，汝水所出。〕謹按前汶字註引水經汶水出朱虛縣泰山。酈道元註汶水出縣東西峿山，山在小泰山東。據此汝字謹改汶字。

泱：《唐韻》《集韻》《韻會》《正韻》𠀤於良切，音央。《說文》滃也。雲氣起貌。又泱泱，水深廣也。《詩·小雅》維水泱泱。又宏大也。《左傳·襄二十九年》泱泱乎大風。又《集韻》於郞切，音鴦。義同。又《廣韻》烏朗切《集韻》《韻會》倚朗切《正韻》於黨切，𠀤音坱。泱漭，廣大貌。《馮衍·顯志賦》覽河華之泱漭。又淴泱，水漂疾貌。《郭璞·江賦》潏湟淴泱。又《集韻》於驚切，音英。泱泱，雲貌。《潘岳·射雉賦》天泱泱以垂雲。《註》泱與英古字通。別作霙。又於浪切，盎去聲。水貌。

泲：《玉篇》古文濟字。《說文》泲，沇也。東流於海。○按沇水，卽濟水。發源爲沇，東流爲濟。又地名。《詩·邶風》出宿于泲。又莤泲，釃酒也。《周禮·天官·酒正註》泲，謂醴之淸者。

泳：《唐韻》《集韻》《韻會》《正韻》𠀤爲命切，音詠。《說文》潛行水中也。《爾雅·釋言》泳，游也。《詩·邶風》泳之游之。又《韻補》叶虛誑切，音旺。《詩·周南》漢之廣矣，不可泳思。江之永矣，不可方思。方去聲。

𣲾：《集韻》古壞切，音怪。《玉篇》水也。一曰水名。

㳑：《集韻》溢字省文。

𣲿：《集韻》尼交切，音鐃。𠬦沙，藥石。或作𣲿。

𣳀：《集韻》質入切，音執。脣聲。

𣳁：《集韻》滄古作𣳁。註詳十畫。

𣳂：《五音集韻》古文克字。註詳儿部五畫。

泴：《字彙補》居玩切，音貫。淨也，澡手灑也。又人名。《宋史·宗室表》有崇泴。○按卽盥字之譌。

𣳃：《集韻》子悉切，音卽。淖濺也。

𣳄：《篇海》同𣳤。

𣳅：《集韻》沴或作𣳅。詳沴字註。

泿：《廣韻》語巾切《集韻》魚巾切，𠀤音銀。水名。《山海經》禱過之山，泿水出焉。《水經》泿水，出武陵鐔城縣，北界沅水谷。又《玉篇》水厓也。《集韻》亦作垠。又《廣韻》吐根切，音吞。又《集韻》語靳切，音憗。義𠀤同。

洀：《集韻》之由切，音周。水文也。又《字彙》蒲官切。與盤同。《管子·小問篇》桓公問：今寡人乗馬，虎望見寡人不敢行，何也。對曰：意者君乗駮馬而洀桓，迎日而馳乎。駮食虎豹，故虎疑焉。《註》洀，古盤字。

洁：《廣韻》居質切《集韻》激質切，𠀤音吉。《玉篇》水也。一曰水名。

洂：《集韻》液，或作洂。詳液字註。又姓。《急就章》洂容調，姓苑本作液。

洃：《字彙》呼恢切，音灰。溲粉也。

洄：《唐韻》戸恢切《集韻》《韻會》胡隈切《正韻》胡瑰切，𠀤音回。《說文》㴑洄也。《爾雅·釋水》逆流而上曰泝洄。《詩·秦風》溯洄從之。又水流貌。《後漢·王景傳》立一水門，令更相洄注。又湖名，在襄陽。《水經注》蔡州大岸西，有洄湖。又通䙟。《爾雅·釋訓》洄洄，惛也。《註》洄本作䙟，音韋。又《集韻》胡對切，音潰。洄湜，水淸也。考證：〔《爾雅·釋訓》洄洄，惛也。《註》洄本作䙟。〕謹照原文本作䙟改或作䙟。

𣳤：《廣韻》陟陷切，音站。江岸上地名。

洅：《唐韻》《集韻》𠀤作代切，音再。《說文》雷震洅洅也。又《廣韻》子罪切，摧去聲。義同。

𣳥：《集韻》與渡同。

洆：《集韻》辰陵切，音承。《博雅》潛洆，沒也。

洇：《唐韻》於眞切《集韻》伊眞切，𠀤音因。與湮同。一曰水名。又《集韻》一結切，音噎。水流貌。或作潱。

㳖：《集韻》於希切，音衣。《玉篇》水也。一曰水名。

洈：《廣韻》魚爲切《集韻》虞爲切，𠀤音危。水名，在南郡。《山海經》宜諸之山，洈水出焉。又《唐韻》過委切《集韻》古委切，𠀤音詭。義同。

洉：《集韻》下遘切，音𠋫。沾濡也。

洊：《廣韻》《正韻》在甸切《集韻》才甸切，𠀤音荐。《說文》本作瀳。詳瀳字註。又通薦。《詩·大雅》饑饉薦臻。又《集韻》徂昆切，音存。與𨚲同。𨚲鄢，縣名，在犍爲。或从水作洊。又徂悶切，音鐏。與臶同。再至也。或从水。又粗本切，音鱒。義同。

洋：《唐韻》似羊切《集韻》徐羊切，𠀤音詳。水名。《說文》水出齊臨朐高山，東北入鉅定。又《玉篇》水出昆侖山北。《山海經》昆侖之丘，洋水出焉。又藉水，卽洋水也。出上邽縣西北。《山海經》邽山，濛水出焉，南流注于洋水。又蜀水名。《水經》漢水東會洋水。又州名。《廣韻》本漢成固縣，秦爲漢中郡，魏置洋州。又《廣韻》與章切《集韻》《韻會》余章切《正韻》移章切，𠀤音陽。《爾雅·釋詁》洋，多也。《詩·魯頌》萬舞洋洋。又廣也。《詩·大雅》牧野洋洋。《中庸》洋溢乎中國。又瀾也。《莊子·秋水篇》望洋向若而歎。又海名。《徐兢使高麗錄》洋中有白水洋，其源出靺鞨，故作白色。黃水洋卽沙尾也，其水渾濁且淺。又洋洋，水盛貌。《詩·衞風》河水洋洋。又與徉同。《史記·吳王濞傳》方徉天下。《註》方徉猶翺翔也。又與養同。《爾雅·釋訓》洋洋，思也。《疏》詩邶風中心養養。洋養音義同。考證：〔《山海經》邽山，蒙水出焉，南流注于洋。〕謹照原文蒙改濛。洋下增水字。

洌：《唐韻》《正韻》良薛切《集韻》《韻會》力薛切，𠀤音列。《說文》水淸也。《易·井卦》井洌寒泉食。又酒淸亦曰洌。《歐陽修·醉翁亭記》泉香而酒洌。又《字林》洌，寒風也。《宋玉·高唐賦》洌風過而增悲哀。又水名，在朝鮮。《揚子·方言》朝鮮洌水之閒。又《廣韻》《集韻》𠀤力制切，音例。《司馬相如·上林賦》轉騰潎洌。《註》潎洌，相撇也。又同冽。《佩觿集》洌冽𠀤良薛翻，洌水淸也，冽水寒也。《集韻》同𣸟。

㳗：《唐韻》《集韻》楚解切《韻會》《正韻》楚懈切，𠀤差去聲。水浦也。

洍：《唐韻》詳里切《集韻》象齒切，𠀤音似。《說文》水也。引《詩》江有洍。○按《詩》本作汜，則洍與汜同。詳汜字註。又《廣韻》與之切《集韻》盈之切，𠀤音飴。義同。或作泤。

㳘：《廣韻》昌終切《集韻》昌嵩切，𠀤音充。《玉篇》山下泉也。一曰㳘淙，水聲。

𣳦：《唐韻》蘇計切《集韻》思計切，𠀤音細。《說文》水出汝南新郪，入潁。又《集韻》思晉切，音信。亦水名。

洎：《唐韻》具冀切《集韻》《韻會》巨至切，𠀤音曁。《說文》灌釜也，與漑通。《周禮·秋官·士師》祀五帝，則沃尸及王盥洎鑊水。《註》謂增其沃汁。又潤也。《管子·水地篇》越之水重濁而洎。又及也。《張衡·東京賦》百僚師師，於斯胥洎。《註》言百官於此相連及，而來朝賀也。又水名。《水經注》沁水，卽洎水。又《廣韻》《集韻》《韻會》几利切《正韻》吉器切，𠀤音冀。肉汁也。《左傳·襄二十八年》去其肉，而以其洎饋。《佩觿集》作𣳻，俗作𦤌。考證：〔《周禮·秋官·士師》祀五帝，則沃尸。《註》謂增其沃汁。〕謹按原註因有及王盥洎鑊水句，故云增其沃汁。正釋洎字也。謹增入及王盥洎鑊水六字。

洏：《唐韻》《集韻》《正韻》如之切《韻會》人之切，𠀤音而。《說文》洝也。一曰渜水也。又連洏，流涕貌。《王粲詩》涕流連洏。

洐：《廣韻》戸庚切《集韻》何庚切，𠀤音行。《說文》溝水行也。

㳙：《字彙》俗涓字。

洑：《廣韻》《集韻》𠀤房六切，音伏。洄流也。一曰伏流。《杜甫詩》洑流何處入。又水泊之名。《范成大·吳船錄》有魯家洑，長風洑。《集韻》與澓同。

洒：《廣韻》《正韻》所買切《集韻》《韻會》所蟹切，𠀤音曬。《說文》滌也。《詩·唐風》弗洒弗掃。又《正韻》沙下切，沙上聲。義同。又《集韻》《韻會》《正韻》𠀤蘇典切，音銑。肅恭貌。《禮·玉藻》君子之飮酒，受一爵而色洒如也。又水深曰洒。《爾雅·釋丘》望厓洒而高岸。又《集韻》先見切，音霰。《禮·內則》屑桂與薑，以洒諸上而鹽之。又蘇很切。驚貌。《莊子·庚桑楚》洒然異之。亦作悉禮反。又洒洒，寒慄貌。《素問》秋刺冬分病不已，令人洒洒時寒。又《唐韻》《集韻》先禮切《正韻》想禮切。𠀤與洗同。《左傳·襄二十一年》洒濯其心，壹以待人。又雪也。《孟子》願比死者一洒之。又《集韻》《韻會》《正韻》𠀤取猥切。與漼同。鮮貌。一曰高峻貌。《詩·邶風》新臺有洒。又《集韻》思晉切，音信。與汛同。詳汛字註。考證：〔《禮·內則》屑桂爲薑，以洒諸上而鹽之。〕謹照原文爲薑改與薑。

洓：《唐韻》所責切《集韻》色責切，𠀤音㮦。《說文》小雨零貌。又《廣韻》《集韻》𠀤七迹切，音磧。水名，在北地。又《集韻》疾智切，音胔。與漬同。漚也。詳漬字註。从朿，與从束別。

洔：《廣韻》諸市切《集韻》渚市切，𠀤音止。《說文》水暫益且止未減也。一曰與沚同。《𥠇天子傳》飮於枝洔之中。《註》水岐成洔。洔，小渚也。又《唐韻》《集韻》𠀤直里切，音雉。水中高土。又《集韻》士止切，音市。義同。

㳚：《集韻》休必切，音矞。水流貌。

洕：《唐韻》《集韻》𠀤羊進切，音靷。《玉篇》小水也。一曰小水文。

洖：《集韻》訛胡切，音吾。人名。唐有鐵利韎鞨洖地蒙。

洗：《唐韻》《集韻》《韻會》《正韻》𠀤蘇典切，音銑。《說文》洒足也。《史記·高祖紀》使兩女子洗足。又潔也。《書·酒誥》自洗腆致用酒。又姑洗，律名。《周語》姑洗所以修百物，考神納賔。《白虎通·五行論》洗者，鮮也。又姑洗，鐘名。見《左傳·定四年》。又洗馬，官名。又姓。又《廣韻》《集韻》《韻會》先禮切《正韻》想禮切，𠀤音姺。與洒同。滌也。《易·繫辭》聖人以此洗心，退藏于密。又承水器也。《儀禮·士冠禮》設洗于東榮。又石名。《山海經》華山之首曰錢來之山，其下多洗石。又洗手，花名。《楓窻小牘》雞冠花，汴人謂之洗手花。考證：〔《史記·高帝紀》使兩女子洗。〕謹照原文高帝改高祖。洗字下增足字。

洘：《唐韻》《集韻》𠀤苦浩切，音考。水乾也。

洙：《唐韻》市朱切《集韻》《韻會》慵朱切，𠀤音殊。水名。《前漢·地理志》洙水，出泰山郡蓋縣，臨樂子山，西北入泗。《水經注》泗水自汴會於洙水。又姓。

洚：《廣韻》《集韻》《韻會》《正韻》𠀤古巷切，音絳。《說文》水不遵道也。《孟子》洚水警余。又水逆行謂之洚水。又水名。與降同。《書·禹貢》北過降水，至于大陸。又《廣韻》戸公切《集韻》《韻會》《正韻》胡公切。𠀤與洪同。《六書故》洚洪實一字。又《廣韻》戸冬切《集韻》戸攻切，𠀤音䃔。又《廣韻》下江切《集韻》胡江切，𠀤降平聲。又《集韻》《韻會》《正韻》𠀤胡貢切，音哄。義𠀤同。《集韻》或作浲。

洛：〔古文〕洜《唐韻》盧各切《集韻》《韻會》《正韻》力各切，𠀤音落。《春秋·說題辭》洛之爲言繹也。言水繹繹光耀也。又水名。《書·禹貢》伊洛瀍澗。《前漢·地理志》洛水，出弘農上洛縣冢嶺山，東北至鞏縣入河。《山海經》讙舉之山，洛水出焉。又雍州之浸。《詩·小雅》瞻彼洛矣，維水泱泱。《周禮·夏官·職方氏》正西曰雍州，其浸渭洛。《註》洛出懷德。又蜀有洛水。《山海經》岷山之首曰女几之山，洛水出焉。《水經注》洛水，出廣漢郡洛縣漳山。又東海郡有洛水。《水經注》水出太山南武陽縣之冠石山。又洛陽，地名。《一統志》洛陽，成周之地。漢爲郡。宋初洛陽，河南二縣𠀤置。明屬河南府。又洛南縣，屬西安府，本漢上洛。洛川縣，屬延安府，本漢鄜延。俱見《廣輿記》。又洛洛，水溜下之貌。《山海經》爰有淫水，其淸洛洛。《註》淫與瑤同。又與絡同。《莊子·大宗師》洛誦之孫聞之瞻明。《註》誦，通也。苞絡無所不通也。又《韻補》叶盧谷切，音祿。《馬融·廣成頌》面據衡隂，箕背王屋。浸以波溠，濥以滎洛。《類篇》通作雒。○按《周禮註》，漢以火德，王忌水，攺爲雒。魏復攺雒爲洛。

洝：《唐韻》烏旰切《集韻》於旰切，𠀤音按。《說文》渜水也。又《集韻》於諫切，音晏。水名。又阿葛切，音遏。窏洝，𤰞曲不平也。一曰濕潤也。《馬融·長笛賦》運裛窏洝。

洞：《唐韻》《集韻》《韻會》《正韻》𠀤徒弄切，音恫。《說文》疾流也。《班固·西都賦》潰渭洞河。又深也，朗徹也。《顏延之詩》識密鑒亦洞。又通也。《司馬相如·大人賦》洞出鬼谷之堀礨崴魁。又貫也。亦貫徹之意。《史記·蘇秦傳》遠者括臂洞胸。又洞洞，質慤貌。《禮·祭義》洞洞乎屬屬乎如弗勝。又洞疑，心不定也。《史記·蘇秦傳》虛喝洞疑。又幽壑曰洞。又《後漢·梁冀傳》連房洞戸。《註》洞，通也。謂相當也。又洞庭，湖名。又山名，在長沙。又《集韻》徒孔切《正韻》徒總切，𠀤音動。義同。又《廣韻》徒紅切《集韻》徒東切，𠀤音同。洪洞，縣名。又洚洞，水無涯貌。又鴻洞，相連貌。《淮南子·天文訓》天地鴻洞。亦作澒洞。《枚乗·七發》澒洞兮蒼天。又《韻補》叶徒當切，音唐。《道藏歌》開度飛元眞，凝化淪空洞。帝眞始明精，號曰子元陽。

洟：〔古文〕𪖦《廣韻》以脂切《集韻》《韻會》《正韻》延知切，𠀤音夷。《說文》鼻液也。《禮·檀弓》待于廟垂涕洟。《疏》自鼻曰洟。又溫洟，澤名。《水經注》汾水于大陵縣左迤爲鄔澤。《呂氏春秋》謂之大陸。又名之曰漚洟之澤。又《廣韻》《集韻》𠀤他計切，音替。與涕同。《禮·內則》不敢唾洟。《註》本又作涕。又《唐韻》他禮切《集韻》土禮切，𠀤音體。義同。考證：〔《呂氏春秋》謂之大理。又名之曰溫洟之澤。〕謹照原文理改陸。溫改漚。

𣳧：《正字通》俗涎字。○按《集韻》，涎或作𣵿，遂譌作𣳧。

洠：《集韻》迷浮切，音謀。《廣雅》陴洠，厓也。

𣳨：《集韻》同堆。

洡：《集韻》魯猥切，音磊。與䣂同。洡陽，縣名，在桂陽。《漢書》作耒。本水名。《水經注》耒水，發源出汝城縣東烏龍白騎山。又盧對切，音類。相漬染也。

洢：《集韻》《韻會》於夷切《正韻》於宜切，𠀤音伊。水名。在河南陸渾山入河。通作伊。《書·禹貢》伊洛瀍㵎。

洣：《唐韻》《集韻》《正韻》莫禮切《韻會》母禮切，𠀤音米。水名。《水經注》出江州安城郡廣興縣太平山，西北流逕茶陵縣南。

𣳩：《廣韻》卽夷切《集韻》津私切，𠀤音咨。具𣳩，山各，在滎陽。見《山海經》。《集韻》或作茨𤴼。

洤：《玉篇》古文泉字。註詳五畫。

津：〔古文〕𦪉𦩏𣸁𦩦𦩨𨔥《唐韻》將鄰切《集韻》《韻會》《正韻》資辛切，𠀤音蓁。《說文》渡也。《書·泰誓》大會于孟津。《正義》孟是地名，津是渡處。又潤也。《周禮·地官》辨五地之物生，二曰川澤，其民黑而津。又星次名。《爾雅·釋天》析木謂之津。又星名。《甘氏星經》天津九，星在虛北河中，主津瀆，津梁。又河津。《辛氏三秦記》河津，一名龍門，魚不能上，上則爲龍。又楚地名。《左傳·莊十九年》巴人伐楚，楚子大敗于津。又觀津，縣名。《輿地廣記》本趙地，漢爲縣，屬信都郡。又濟渡後學之意。《劉勰·新論·崇學篇》道象之妙，非言不津。津言之妙，非學不傳。又津津，溢也。《莊子·庚桑楚》其中津津乎猶有惡。又《韻補》叶將先切，音牋。《黃庭經》中有童子冥上𤣥，主諸六府九液源，外應兩耳百液津。

洦：《廣篇》《集韻》𠀤莫白切，音陌。《說文》淺水也。《集韻》或从陌作𣶊。又《廣韻》普伯切《集韻》匹陌切，𠀤音拍。義同。又《顏之推·家訓勉學篇》古魄字。註見鬼部五畫。又《集韻》博陌切，音百。義同。或从柏作湐。

洧：《唐韻》榮美切《集韻》《韻會》羽軌切，𠀤音鮪。水名。《說文》水出潁川陽城山，東南入潁。又水名，出上郡高奴縣。《水經注》淸水東逕高奴縣，合豐林水。《前漢·地理志》謂之洧水。又洧槃，水名，出崦嵫。《屈原·離騷》朝濯髮乎洧槃。又曲洧，鄭地，見《左傳註》。

洨：《唐韻》下交切《集韻》《韻會》何交切，𠀤音爻。水名。《說文》水出常山石邑井陘，東南入于泜。又水名，在沛郡。《前漢·地理志》沛郡有洨縣。《註》洨水所出，南入淮。洨音爻。又斯洨，水名，在冀州。《前漢·地理志》眞定國綿曼縣斯洨水，首受大白渠，東至鄡入河。又《集韻》居肴切，音交。又後敎切，音效。義𠀤同。

洩：《廣韻》餘制切《集韻》《韻會》《正韻》以制切，𠀤音曳。舒散也。《左傳·隱元年》其樂也洩洩。又飛翔貌。《木華·海賦》翔霧連軒淫淫洩洩。又順風貌。《木華·海賦》或掣掣洩洩于裸人之國。又《廣韻》《集韻》私列切《正韻》先結切，𠀤音薛。《揚子·方言》洩，歇也。《左思·東都賦》馬踠餘足，士怒未洩。又漏也。《中庸》振河海而不洩。又除去也。亦作渫，詳渫字註。又減也。《左傳·昭二十年》濟其不足，以洩其過。又谿名。《水經注》諸曁縣洩谿。又姓。《左傳·僖七年》鄭有洩氏。《玉篇》同泄。

洪：《唐韻》戸公切《集韻》《正韻》胡公切，𠀤音紅。《說文》洚水也。《書·堯典》湯湯洪水方割。又大也。《書·大誥》洪惟我幼冲人。又水名，在東郡。《水經》濟水故瀆，又北右合洪水。又澤名。《廣輿記》洪澤，在淮安府山陽縣界。又《揚子·方言》石阻河流爲洪。《田藝蘅煑泉小品》澤感而山不應，則怒而爲洪。《漫叟詩話》灘石湍激其中，深僅可容舟者，謂之洪。又射洪，縣名。《廣輿記》潼川州有射洪縣。又州名。《韻會》漢豫章郡，隋置洪州。又井名，在豫章郡散原山西北。《水經注》洪井飛流，懸注無底。又山名。《廣輿記》在福寧州城南。又《輟耕錄》脈以浮而有力爲洪。又姓。《廣韻》共工氏之後，本姓共氏。又通作鴻。《史記·河渠書》禹抑鴻水。又《集韻》古巷切，音絳。水名。義同洚水之洚。

洫：《唐韻》況逼切《集韻》《韻會》忽域切《正韻》呼狊切，𠀤音侐。田閒水道也。《說文》十里爲成。成閒廣八尺，深八尺，謂之洫。又城池也。《詩·大雅》築城伊洫。又渠也。《後漢·鮑永傳》作方梁石洫。《註》猶今之水門。又水名。《前漢·地理志》洫水，出漁陽郡白檀北蠻夷。又虛也。《管子·小稱篇》滿者洫之。又濫也。《莊子·則陽篇》所行之備而不洫。《註》洫，濫也。王云壞敗也。又《集韻》弋質切，音逸。深貌。

洬：《唐韻》先篤切《集韻》蘇篤切，𠀤音裻。《博雅》洬洬，雨也。又《集韻》色角切，音朔。大風雨貌。

𣳪：《廣韻》《集韻》𠀤疏吏切，音駛。水名，在河南。本作㳏。又爽士切，音史。又良志切，音吏。義𠀤同。

洭：《唐韻》去王切《集韻》《韻會》《正韻》曲王切，𠀤音匡。水名。《說文》水出桂陽縣盧聚山洭浦關爲桂水。《水經注》山海經謂之湟水，亦曰漼水。《集韻》本作𣶕，隷省作洭。漢書作洭。洭字从氵匚子作。考證：〔《集韻》本作𣶕，隷省作洭。漢書作𣶕。〕謹按漢書作𣶕，不作𣶕。改𣶕。原字从氵从匚从子作。又㳝。

𣳫：《說文》汪本字。

㳛：《廣韻》羊朱切《集韻》容朱切，𠀤音逾。汙也。又《廣韻》以周切《集韻》夷周切，𠀤音猷。皁也。一曰治帛也。㳛字从氵从㬰作。

洮：《唐韻》土刀切《集韻》《韻會》《正韻》他刀切，𠀤音叨。《說文》水出隴西臨洮，東北入河。又水名。《前漢·地理志》零陵郡有洮陽縣。《水經注》洮水，出洮陽縣西南大山。又水名，在晉地。《左傳·昭元年》宣汾洮障大澤，以處太原。又地名。《左傳·莊二十七年》公會杞伯姬于洮。《註》洮，魯地。《僖八年》盟于洮。《註》洮，曹地。又淸汰也。《後漢·陳元傳》洮汰學者之累惑。《註》猶洗濯也。又盥也。《書·顧命》王乃洮頮水。《註》洮，髮也。《正義》洗手謂之洮。又《集韻》《韻會》𠀤徒刀切，音桃。義同。又《廣韻》《集韻》《正韻》𠀤餘招切，音遙。湖名。《風土記》陽羨縣西有洮湖。又《集韻》杜皓切，音道。水名。《史記·高祖紀》漢將別擊布軍洮水南北。又直沼切，音趙。義同。

洯：《集韻》詰結切，音挈。水名，出雍州南山。又與潔同。詳潔字註。

𣳬：《玉篇》戸式切，音檄。露光也。

㳜：《集韻》虛尤切，音休。水去貌。一曰水貌。

洰：《類篇》臼許切，音拒。水中物㚌曰洰。

洱：《廣韻》而止切《集韻》忍止切，𠀤音耳。水名。《水經注》洱水，出弘農郡盧氏縣之熊耳山。又《集韻》母婢切，音弭。義同。又《廣韻》《集韻》𠀤仍吏切，音餌。水名。《楊愼·雲南山川志》西洱海，在府城東，古葉楡河也。一名渳海。又名西洱河。

洲：《廣韻》《正韻》職流切《集韻》《韻會》之由切，𠀤音周。《說文》水渚也。《爾雅·釋水》水中可居曰洲。又《釋名》聚也。人及鳥物所聚息之處也。《詩·周南》在河之洲。又靈洲，漢縣名，屬北地郡。又《韻補》叶專於切，音朱。《劉楨·魯都賦》素秋二七，天漢指隅。緹帷彌津，丹帳覆洲。《說文》本作州，後人加水以別州縣字。

洳：《廣韻》人諸切《集韻》《韻會》《正韻》人余切，𠀤音如。水名，在南郡。又《廣韻》人恕切《集韻》《韻會》如倨切，𠀤音茹。《說文》作𣹤。漸濕也。《詩·魏風》彼汾沮洳。

洴：《集韻》泙本字。又《正字通》洴字俗書俱省作洴。洴原字从幷作。《廣韻》薄經切《集韻》《韻會》旁經切，𠀤音甁。洴澼，漂絮聲。《莊子·逍遙遊》世世以洴澼絖爲事。《註》絖，絮也。洴澼絖者，漂絮于水上。又《集韻》披庚切，音磅。水聲。或作泙滂。洴字从幷作。

洵：《唐韻》相倫切《集韻》《韻會》《正韻》須倫切，𠀤音荀。《說文》渦中水也。《爾雅·釋水》濄爲洵。又水名。《常璩漢中志》洵陽縣，洵水所出。《漢志》作旬陽。又《山海經》軒轅之丘，洵水出焉，南流注于黑水。又洵山，洵水出焉，南流注于閼之澤。又信也。《詩·鄭風》洵美且都。又遠也。《詩·邶風》吁嗟洵兮。又無聲出涕爲洵涕。《魯語》無洵涕。又《廣韻》詳遵切《集韻》松倫切，𠀤音巡。與旬同。《爾雅·釋言》均也。《詩·大雅》菀彼柔桑，其下侯旬。又《韻會》翾縣切，音絢。亦遠也。

洶：《唐韻》《集韻》《韻會》《正韻》𠀤許拱切，音詾。《說文》湧也。一曰洶涌，水聲。又洶洶，鼓動聲。《揚雄·羽獵賦》洶洶旭旭。又《集韻》筍勇切，音竦。義同。又《廣韻》《集韻》《正韻》許容切《韻會》虛容切，𠀤音匈。義同。一曰水勢。《左思·吳都賦》濞焉洶洶。

洷：《玉篇》直失切《集韻》直質切，𠀤音秩。水也。又《集韻》陟利切，音致。與㴛同。濕也。詳㴛字註。

洸：《唐韻》古黃切《集韻》《韻會》《正韻》姑黃切，𠀤音光。《說文》水涌光也。又水名。《水經》泗水南過高平縣西，洸水從北西來，流注之。《注》洙水也。又《爾雅·釋訓》洸洸，武也。《註》果毅貌。《詩·大雅》武夫洸洸。又怒貌。《詩·邶風》有洸有潰。又《廣韻》《集韻》𠀤烏光切，音尫。與汪同。又《集韻》《正韻》𠀤戸廣切，音幌。與滉同。水深廣貌。又與怳通。《司馬相如·大人賦》西望崐崙之軋沕洸忽。

洹：《唐韻》羽元切《集韻》《韻會》于元切，𠀤音袁。水名。《水經》洹水，出上黨泫民縣。《註》音桓。一音怛。今土俗音袁。又縣名。《輿地廣記》相州臨漳縣本鄴縣，後周分東北界，置洹水縣。又《廣韻》《集韻》《韻會》《正韻》𠀤胡官切，音桓。義同。又《博雅》洹洹，流也。又泥洹，卽涅槃也。

洺：《唐韻》武幷切《集韻》《韻會》彌幷切《正韻》眉兵切，𠀤音名。水名。在易陽。又州名。《廣輿記》廣平府，漢曰廣平，唐曰洺州，洺河在府城北，源出遼州太行山。

活：《廣韻》《集韻》《韻會》《正韻》𠀤戸括切，音佸。水名。《水經》活水，出壷關縣東玷臺下。又生也。《詩·周頌》實函斯活。又《孫穆·雞林類事》高麗方言謂弓曰活。又《廣韻》《集韻》《韻會》《正韻》𠀤古活切，音括。與𣴠同。活活，水流聲。《詩·衞風》北流活活。又汨活，水流疾貌。《馬融·長笛賦》汨活澎濞。又《韻補》叶胡決切，音血。《魯褒錢神論》無位而尊，無勢而熱。危可使安，死可使活。

𣳭：《集韻》被表切，音摽。水也。一曰水貌。

洼：《唐韻》一佳切《集韻》於佳切，𠀤音娃。水名。渥洼水，在陝西行都司沙州境內。《史記·樂書》嘗得神馬渥洼水中。又《廣韻》《集韻》《韻會》《正韻》𠀤烏瓜切，音窊。同窪。《揚子·方言》洼，洿也。自關而東，或曰洼，或曰汜。又深也，曲也。《莊子·齊物論》似洼者，似汙者。又《廣韻》烏隹切《集韻》烏雖切，𠀤音嫢。義同。又《廣韻》古攜切《集韻》涓畦切，𠀤音圭。姓也。《後漢·儒林傳》大鴻臚洼丹。又《集韻》烏乖切，音崴。亦曲也。考證：〔《史記·樂書》常得神馬渥洼水中。〕謹照原文常改嘗。

洽：《唐韻》侯夾切《集韻》轄夾切《韻會》《正韻》胡夾切，𠀤音狹。和也，合也。《詩·小雅》洽比其鄰。又霑也。《書·大禹謨》好生之德，洽于民心。《正義》洽，謂沾漬優渥，洽于民心，言潤澤多也。又《後漢·杜林傳》京師士大夫咸推其博洽。《註》洽，徧也。又《爾雅·釋天》太歲在未曰協洽。又《集韻》葛合切，音閤。水名。亦作郃。《詩·大雅》在洽之陽。又《韻補》叶胡急切，音覡。《傅遐皇初頌》歌九功，舞八佾，鴻澤普，皇恩洽。又叶胡頰切，音協。《顏延之·赭白馬賦》武義粵其肅陳，文敎迄巳優洽。泰階之平可升，興王之軌可接。考證：〔《後漢·杜林傳》京師士大夫咸推其溥洽。〕謹照原文溥改博。

派：《廣韻》匹卦切《集韻》《韻會》普卦切，𠀤音𠂢。《說文》別水也。一曰水分流也。《左思·吳都賦》百川派別，歸海而會。又《博雅》水自汾出爲派。又《集韻》卜卦切，音𥿯。谷名，在安邑。又莫獲切，音麥。泉潛通也。又《韻補》叶滂佩切，音配。《歐陽修·病暑賦》覽星辰之浮沒，視日月之隂蔽。披閶闔之淸風，飮黃流之巨派。又叶普駕切，音怕。《呂溫勳臣贊》河出昆侖，來潤中夏。連山合沓，橫擁其派。或作泒，非。泒音孤，水名。考證：〔《博雅》水自分出爲派。〕謹照原文分改汾。

洿：《唐韻》哀都切《集韻》《正韻》汪胡切，𠀤音烏。《說文》水濁不流也。一曰窊下。《孟子》數罟不入洿池。又掘洿之也。《禮·檀弓》洿其宮而豬焉。又《唐韻》侯古切《集韻》後五切，𠀤音戸。水深謂之洿。又穢也。《左傳·文六年》趙盾爲政，治舊洿。又漫也。《成公綏·嘯賦》大而不洿。又洿染也。《前漢·王莽傳》以墨洿色其周垣。又《集韻》荒故切，謼去聲。抒水也。又《韻補》叶古禾切，音科。《楊方·合歡詩》爾根深且固，余根淺且洿。移植良無期，歎息將如何。又叶胡故切，音互。《楚辭·天問》九州安錯，州谷何洿。《正字通》污洼溛窪𠀤通。

浀：《正字通》與曲通。浀池，水名。《左傳·桓十二年》盟于曲池。《穀梁傳》作浀池。《公羊傳》作歐蛇。

流：〔古文〕㳅《唐韻》《集韻》《韻會》《正韻》𠀤力求切，音留。《說文》水行也。《爾雅·釋言》流，覃也。《疏》謂水之流，必相延及。《詩·大雅》如川之流。又《爾雅·釋詁》流，擇也，求也。《詩·周南》左右流之。又下也。《詩·豳風》七月流火。又流漫無節制也。《禮·樂記》樂勝則流。又《書·禹貢》二百里流。《禮·王制》千里之外曰采，曰流。又放也。《書·舜典》流宥五𠛬。又視不端諦曰流。《左傳·成六年》鄭伯視流而行速。又走也。《戰國策》楚襄王流淹于城陽。《註》謂走而自匿。又《周禮·冬官·玉人註》鼻勺曰流，凡流皆爲龍口。又《前漢·食貨志》朱提銀重八兩爲一流。又《前漢·藝文志》儒家流，道家流，隂陽家流，法家流，墨家流，縱橫家流，雜家流，農家流，小說家流，各有所從出，分九家。又流布也。《易·謙卦》地道變盈而流謙。又流轉也。《禮·仲尼燕居》周流無不徧。又《張協·七命》傾罍一朝，流湎千日。《註》齊顏色，均衆寡謂之流。又長流，官名。《顏之推·家訓》名治獄參軍爲長流。又黃流，酒名。《詩·大雅》黃流在中。又雙流，縣名。《廣輿記》屬成都府。又《韻補》叶𣼊如切，音閭。《陸雲詩》樂奏聲哀，言發涕流。唯願君子，德與福俱。又叶力救切，音溜。《博𤣥詩》悠悠建平，皇澤未流。朝選于衆，乃子之授。

𣳮：《字彙補》與治同。《前漢·靈臺碑》復𣳮黃屋。

𣳯：《集韻》滋，古作𣳯。註詳十畫。

𣳰：《字彙補》邦春切，音奔。水急也。

𣳱：《集韻》潔字省文。

𣳲：《字彙補》古偃切，音蹇。竇也。《王盤農書》若塘偃之水，必置𣳲竇，以便通泄。

𣳳：《篇海》與洒同。

𣳴：《字彙補》古文法字。註詳五畫。

㳝：《水經注》溱水。又西南㳝水入焉。音未詳。

𣳵：《字彙補》㴉字省。

浂：《字彙補》余日切，音逸。涯也。

𣳶：《類篇》匹備切，音譬。水名。

𣳷：《字彙補》皮水切，音憑。無舟渡河。

浖：《唐韻》力輟切《集韻》龍輟切，𠀤音劣。《博雅》湄浖，厓也。一曰山上有水曰浖。通作埒。

浗：《集韻》渠尤切，音求。水名。

浘：《廣韻》無匪切《集韻》武匪切，𠀤音尾。浘𤁵，海洩。《莊子·秋水篇》作尾閭。又水流貌。與浼同。《詩·邶風》河水浼浼。《韓詩》作河水浘浘。又《類篇》一曰泉底。

浙：《唐韻》旨熱切《集韻》《韻會》《正韻》之列切，𠀤音折。江名。《說文》江水東至會稽山隂，爲浙江。《史記·秦始皇紀》至錢塘，臨浙江。《註》浙者，折也。蓋取其潮出海，曲折而倒流也。又水名。《水經注》浙水出浙縣西北弘農盧氏縣大蒿山。又《廣韻》浙米也。《類篇》一曰汰也。又《集韻》征例切，音制。通作淛。亦作制。義同。又《集韻》或作漸。《水經》漸江，卽浙江也。考證：〔《史記·昭王本紀》至錢塘，臨浙江。〕謹照原文昭王本紀改秦始皇紀。

𣴞：《集韻》蒲悶切，音坌。水出貌。

浚：《唐韻》私閏切《集韻》《韻會》《正韻》須閏切，𠀤音峻。《說文》抒也。《徐曰》抒取出之也。《左傳·襄二十四年》浚我以生。《註》言取我財以自生也。又深也。《春秋·莊九年》冬浚洙。又《揚子·方言》稟浚，敬也。秦晉閒曰稟，齊曰浚。又須也。《書·臯陶謨》夙夜浚明有家。《傳》言早夜思之，須明行之也。馬融云：大也。又水名，在衞。《詩·地理攷》浚水出浚儀，東逕邶地，入濟。又邑名。《詩·邶風》在浚之下。《傳》浚，衞邑。又《集韻》祖峻切，音俊。浚稽，山名，在武威北。又《字彙補》七均切。與踆通。伏也。《劉歆遂初賦》鳥脇翼之浚浚。與𣽊濬通。考證：〔《揚子·方言》稟浚，敬也。秦晉閒曰稟，齊曰敬。〕謹照原文曰敬改曰浚。〔《書·大禹謨》夙夜浚明有家。〕謹照原書大禹謨改臯陶謨。

浛：《廣韻》《集韻》𠀤胡紺切，音憾。《玉篇》水和泥也。又《集韻》姑南切，音弇。與淦同。詳淦字註。又《集韻》胡南切，音含。《揚子·方言》沈也。或作𠥴𣻦淊淦澏。《六書故》𣹢別作浛𣻦。《王子年·拾遺記》浛天蕩蕩望蒼蒼。又地名。《正字通》浛洸，古英州屬縣。今連州江口之上有浛洸口，屬韶州英德縣。

浜：《廣韻》布耕切《集韻》晡橫切，𠀤音㙃。安船溝也。一曰溝納舟者曰浜。《李翊·俗呼小錄》絕潢斷港謂之浜。又《廣韻》布梗切《集韻》百猛切，𠀤音邴。浦名也。考證：〔《李翊·俗呼小錄》絕橫斷港謂之浜。〕謹照原文橫改潢。

浝：《廣韻》《集韻》𠀤莫江切，音尨。《說文》水也。一曰水名。

浞：《唐韻》《集韻》《韻會》𠀤士角切，音捉。《說文》濡也。《玉篇》漬也。

浟：《廣韻》以周切《集韻》夷周切，𠀤音由。《玉篇》水流貌。《木華·海賦》浟湙瀲灧。通作滺。又《集韻》亭歷切，音狄。速也。《易·頤卦》其欲浟浟。今作逐逐。《前漢·敘傳註》浟浟，欲利貌。

浠：《集韻》香依切，音希。水名。

浡：《廣韻》《韻會》《正韻》蒲沒切《集韻》薄沒切，𠀤音孛。《爾雅·釋詁》作也。《孟子》則苗浡然興之矣。又《博雅》盛也。《左思·吳都賦》歊霧漨浡。又浡潏，沸涌貌。《木華·海賦》天綱浡潏。又滂浡，憤鬱貌。《馮衍·顯志賦》氣滂浡而雲披。又《玉篇》渾也。又海別名。與勃渤𠀤通。又南浡里，海外國名，見《馬觀·瀛海勝覽》。考證：〔《木華·海賦》大綱浡潏。〕謹照原文大綱改天綱。

浢：《唐韻》田𠋫切《集韻》大透切，𠀤音豆。水名。《水經注》河北縣有浢水，其水南入于河，河水故有浢津之名。《𥠇天子傳》天子自寘軫，乃次于浢水之陽。

𣴟：《集韻》眉教切，音貌。大水貌。

浣：《唐韻》《集韻》𠀤胡玩切，音換。濯衣垢也。一曰滌也。《史記·萬石君傳》身自浣滌。又《廣韻》《正韻》胡管切《集韻》戸管切，𠀤音緩。又古緩切，音管。義𠀤同。又戸版切，音睆。水名，在江夏。《水經注》辱水，出于鳥山，俗謂之秀延水，東流得浣水口。又江口。《廣輿記》雲南臨安府寧州有浣江。本作𤃬亦作澣。

浤：《廣韻》戸萌切《集韻》乎萌切，𠀤音宏。《玉篇》海水騰湧貌。《木華·海賦》浤浤汨汨。《集韻》與汯通。

㳤：《字彙》與淑同。

㳥：《廣韻》《集韻》𠀤盧貢切，音弄。水名。

浥：《唐韻》於及切《集韻》《韻會》乙及切《正韻》乙入切，𠀤音邑。《說文》濕也。又漬潤也。《詩·召南》厭浥行露。又《廣韻》於業切《集韻》乙業切，𠀤音裛。義同。又《集韻》乙俠切，音𨂁。窊陷也。《前漢·司馬相如傳》踰波趨浥。《註》趨浥，輸于淵也。又乙甲切，音押。水流下貌。《郭璞·江賦》乍浥乍堆。考證：〔《前漢·司馬相如傳》踰彼趨浥。〕謹照原文踰彼改踰波。

浦：《唐韻》滂古切《集韻》《韻會》頗五切《正韻》滂五切，𠀤音普。《說文》瀕也。《詩·大雅》率彼淮浦。又《玉篇》水源枝注江海邊曰浦。《風土記》大水有小口別通曰浦。又浦陽，江名。《廣輿記》浦江，本吳越三江之一。又浦江，縣名，屬金華府。浦城，屬建寧府。又合浦，漢郡名，屬交州。又荒浦，舒鳩地名，見《左傳·襄二十四年》。又姓。晉起居注浦選。

浧：《廣韻》以整切《集韻》以井切，𠀤音郢。泥滓也。又《集韻》丑郢切，音逞。義同。又丈井切，音徎。與𣹽同，通流也。《管子·宙合篇》聖人之動靜，開闔，詘信，浧濡，取與之必因于時。《註》浧濡，猶言滑滯。又於政切，纓去聲。水名。一曰澱也。又《韻寶》古文澄字。註詳十二畫。𣹽字原作徎下土。

浨：《廣韻》《集韻》𠀤盧感切，音壈。《字林》藏梨汁也。

𣴠：《唐韻》《集韻》𠀤古活切，音括。水流聲。《集韻》或作𣽅。隷作活𣸅。

浩：《唐韻》《正韻》胡老切《集韻》戸老切《韻會》合老切，𠀤音晧。大水貌。《書·堯典》浩浩滔天。又饒也。《禮·王制》用有餘曰浩。又《集韻》古老切，音杲。以水泲酒曰浩。又姓。漢靑州刺史浩賞。又居號切，音誥。水名。又《廣韻》古沓切《集韻》葛合切，𠀤音閤。浩亹，漢縣名，屬金城郡。《前漢·地理志》浩亹水，在西塞外，東至允吾，入湟水。《註》浩亹，音合門。考證：〔《書·舜典》浩浩滔天。〕謹照原書舜典改堯典。

𣴡：《集韻》逼密切，音筆。與潷同。𣿍也。一曰去滓。互見潷字註。

㳦：《廣韻》胡介切《集韻》下介切，𠀤音械。水名。又《廣韻》古薤切《集韻》居拜切，𠀤音戒。義同。

浪：《廣韻》魯當切《集韻》《韻會》盧當切《正韻》魯堂切，𠀤音郞。滄浪，水名。《水經注》水出荆山，東西流爲滄浪之水。又康浪，水名。《廣輿記》在靑州臨湽。又浪浪，流貌。《屈原·離騷》霑余襟之浪浪。又聊浪，放蕩貌。《揚雄·羽獵賦》聊浪乎宇內。又浶浪，驚擾貌。《張衡·西京賦》樛蓼浶浪。又博浪，地名。《前漢·地理志》河南陽武縣有博浪沙。又樂浪，漢郡名，卽古朝鮮國。又莊浪，縣名，屬平凉府。又《唐韻》來宕切《集韻》《韻會》《正韻》郞宕切，𠀤音閬。波也。水激石遇風則浪。又鼓也。《孔稚圭北山移文》浪栧上京。又謔浪，不敬也。《詩·邶風》謔浪笑傲。《註》浪，意萌也。又井名。《張僧鑒潯陽記》湓城有浪井。又姓。晉浪逢。又《集韻》里黨切，音朖。孟浪，猶較略也。一曰不精要之貌。《莊子·齊物論》夫子以爲孟浪之言。徐邈讀莽朗，向秀讀漫瀾。

浫：《集韻》許旱切，音䍐。《玉篇》水也。《類篇》水名。又浫洝，水溼潤貌。

𣴢：《集韻》在早切，音皁。《玉篇》水也。一曰水名。

浬：《集韻》陵之切，音釐。泥浬，波斯酋長名。

浭：《廣韻》古行切《集韻》居行切，𠀤音庚。水名。《前漢·地理志》浭水，出右北平無終縣。

浮：《唐韻》縛牟切《集韻》《韻會》房尤切《正韻》房鳩切，𠀤音罘。《說文》氾也。《論語》乗桴浮於海。又順流曰浮。《書·禹貢》浮于濟漯。又濟涉腰瓠曰浮。《淮南子·釋山訓》百人抗浮。《註》浮，瓠也。又溢也，過也。《禮·坊記》君子與其使食浮于人也，寧使人浮于食。又先時曰浮。《書·盤庚》鮮以不浮于天時。又輕也。《楚語》疏其穢而鎭其浮。又浮浮，氣烝貌。《詩·大雅》烝之浮浮。又雨雪盛貌。《詩·小雅》雨雪浮浮。又衆彊貌《詩·大雅》江漢浮浮。又浮沉，無定之意。《詩·小雅》載沉載浮。又《小爾雅》浮，罰也。謂罰爵也。《禮·投壷》無偝立，無踰言，若是者浮。又水名。《水經注》靑河東北，浮水故瀆出焉。又山名。《山海經》竹山西百二十里曰浮山。又《廣輿記》廣東高州府城東有浮山。又羅浮，二山名。《羅浮山記》在增城，博羅二縣境。又竹名。《戴凱之·竹譜》浮竹亞節，虛軟厚肉。又石名。《左思·吳都賦》浮石若桴。又天浮，星名。《甘氏星經》天浮四星，在左旗南北列。主漏刻。又《莊綽鷄肋編》釣竿之半，繫以荻梗，謂之浮子。又《甄權脈經》浮爲風爲虛。又《集韻》普溝切，音桴。漂也。又《韻補》叶符非切，音肥。《楚辭·遠遊》指炎神而直馳兮，吾將往乎南疑。覽方外之荒忽兮，沛罔象而自浮。考證：〔《詩·大雅》烝之浮之。〕謹照原書改烝之浮浮。

浯：《唐韻》五乎切《集韻》《韻會》《正韻》訛胡切，𠀤音吾。水名。《說文》水出琅邪靈門壷山，東北入濰。又溪名。《廣輿記》浯溪，在永州府祁陽縣。又江名。《陳懋仁·泉南雜志》泉州有浯江。

浰：《廣韻》《集韻》𠀤卽甸切，音練。《玉篇》疾流也。《司馬相如·子虛賦》倏眒倩浰。又《集韻》力至切，音利。又郞計切，音麗。義𠀤同。

𣴣：《廣韻》《集韻》𠀤側亮切，音壯。《玉篇》米入甑也。《集韻》或作焋。

浱：《集韻》與漘同。

浲：《集韻》與漨同。又與洚同。

浳：《集韻》逸織切，音弋。肥澤也。

𣴤：《字彙》俗淢字。

㳧：《廣韻》《集韻》𠀤叱涉切，音謵。《玉篇》𣶏㳧，纔有水也。一曰水出。又《集韻》日涉切，音讘。水貌。又敕涉切，音鍤。義同。

浴：《唐韻》余蜀切《集韻》《韻會》兪玉切，𠀤音欲。《說文》洒身也。《周禮·天官》宮人共王之沐浴。《註》浴用湯。又借爲潔治意。《禮·儒行》儒有澡身而浴德。又《夏小正》十月黑鳥浴。黑鳥，烏也。浴謂乍上乍下也。又水名。《山海經》泰冒之山，浴水出焉。又隂山，濁浴水出焉。又幽都之山，浴水出焉。又《韻補》叶欲屑切，音悅。《蘇軾·月硯銘》其受水者哉生明，而運墨者旁死魄。忽𤣥雲之霮䨴，觀玉兔之沐浴。《集韻》或作𣴲。

㳨：《廣韻》姊末切《集韻》子末切，𠀤音㭮。水濺也。或作灒。

㳩：《集韻》他甘切，音坍。𣺰㳩，峻波貌。或作𣹼。

浵：《廣韻》《集韻》《韻會》徒冬切《正韻》徒紅切，𠀤音彤。汪浵，水深貌。一曰水名。

浶：《集韻》郞刀切，音勞。浶浪，驚擾貌。《張衡·西京賦》樛蓼浶浪。

海：《唐韻》《正韻》呼攺切《集韻》《韻會》許亥切，𠀤音醢。《說文》天池也。以納百川者。《釋名》海，晦也。主承穢濁水，黑如晦也。《書·禹貢》江漢朝宗于海。又環九州爲四海。《書·禹貢》四海會同。《爾雅·釋地》九夷，八狄，七戎，六蠻，謂之四海。又物產饒富爲陸海。《前漢·東方朔傳》所謂天下陸海之地。又天海，星名。《甘氏星經》天海十星，在壁西南。又州名。《廣韻》禹貢徐州之域，七國時屬楚，秦爲薛郡，漢爲東海郡。後魏爲海州。又《韻補》叶虎洧切，音喜。《詩·小雅》沔彼流水，朝宗于海。鴥彼飛隼，載飛載止。又叶火五切，音虎。《陸雲·陸丞相誄》靖共夙夜，匪寧匪處。經始綿綿，滂沱淮海。《集韻》或作𣴴。

浸：〔古文〕𥧲《唐韻》《集韻》《正韻》𠀤子鴆切，音祲。漬也。《詩·曹風》浸彼苞稂。又潤也。《詩·小雅》浸彼稻田。又漸也。《易·臨卦》剛浸而長。又沒也。《史記·趙世家》城不浸者三版。又涵也，沈也，澤之總名也。《莊子·逍遙遊》大浸稽天。《周禮·夏官·職方氏》揚州其浸五湖。又通作湛。《禮·內則》湛諸美酒。又《廣韻》七林切《集韻》千尋切，𠀤音侵。浸淫，漸漬也。《王褒·洞簫賦》浸淫叔子遠其類。或作濅寖。

浹：《唐韻》子協切《集韻》卽協切，𠀤音𠗉。《爾雅·釋言》徹也。《疏》謂潤澤浹洽，相霑徹也。《前漢·禮樂志》教化浹洽。又周浹，猶周匝也。《荀子·君道篇》先王審禮，以旁皇周浹于天下。又《左傳·宣九年》浹辰之閒，楚克三都。《註》浹辰，謂自子至亥，周匝十二日也。《楚語》近不過浹日。《註》浹日，謂從甲至癸也。又通作挾。《周禮·天官》使萬民觀治象，挾日而斂之。又《集韻》轄夾切，音洽。浹渫，水貌。《郭璞·江賦》長波浹渫。《註》浹渫，水滂溏也。

浺：《廣韻》《集韻》𠀤敕中切，音忡。浺瀜，水深廣貌。一曰水平遠貌。《木華·海賦》浺瀜沆瀁。又《廣韻》直弓切，音蟲。義同。

𣴥：《集韻》渠王切，音狂。水貌。

浻：《廣韻》《集韻》𠀤烏猛切，音䁝。浻澋，水回旋貌。《郭璞·江賦》泓汯浻澋。又《集韻》俱永切，音憬。義同。

浼：《唐韻》武罪切《集韻》《韻會》母罪切，𠀤音每。《揚子·方言》洿也。東齊海岱之閒或曰浼。《孟子》爾焉能浼我哉。又《集韻》謨官切，音瞞。又母伴切，音滿。又莫半切，音縵。義𠀤同。又美辨切，音免。浼浼，水貌。一曰水流平貌。《詩·邶風》河水浼浼。又通作娓，詳娓字註。《類篇》或作潣。

浽：《廣韻》息遺切《集韻》《韻會》宣隹切，𠀤音綏。浽微，小雨。又水名。《山海經》騩山，淒水出焉。《註》淒，或作浽。《類篇》或作瀼𩃃。又《廣韻》奴罪切《集韻》弩罪切，𠀤音餒。《博雅》濁也。或作涹。

浾：《唐韻》敕貞切《集韻》癡貞切，𠀤音檉。《說文》棠棗汁。又《集韻》資辛切，音津。又《廣韻》側加切《集韻》莊加切，𠀤音樝。義𠀤同。《說文》本作䞓。《集韻》或作赬。亦作泟。

浿：《唐韻》《集韻》《韻會》𠀤普蓋切，音霈。水名。《說文》水出樂浪鏤方，東入海。《前漢·地理志》浿水，出遼東塞外，西南至樂浪縣，西入海。又縣名。《十三州志》浿水縣，在樂浪東北。又丘名。《括地志》浿丘，在靑州臨湽縣西北。《史記·楚世家》朝發浿丘。又《廣韻》普拜切《集韻》《韻會》佈拜切，𠀤音湃。又《集韻》博蓋切，音貝。又薄邁切，音敗。義𠀤同。

涀：《廣韻》胡甸切《集韻》形甸切，𠀤音現。水名。《山海經》澧水，東流注于涀水。又《集韻》輕甸切《韻會》經甸切《正韻》詰戰切，𠀤音俔。義同。又《集韻》吉典切，音繭。小溝也。又《廣韻》胡禮切《集韻》戸禮切，𠀤音䏿。水名。在高陵。

涁：《篇海》所禁切，音滲。漏也。亦與滲同。

𣴦：《集韻》與泓同。

𣴧：《字彙》俗洮字。

涂：《廣韻》《集韻》《韻會》《正韻》𠀤同都切，音徒。水名。《說文》水出益州牧靡南山。西北入澠。又水名。《水經注》涂水，出陽邑東北大嵰山。又溝涂也。《周禮·地官·遂人》百夫有洫，洫上有涂。《註》涂容乗車一軌。又同塗。《周禮·夏官·司險》設國之五溝五涂。《註》五涂徑畛。涂，道路也。又堂涂也。《爾雅·釋宮》堂涂謂之陳。《周禮·冬官考工記·匠人》堂涂十有二分。《註》謂階前。若今令甓祴也。《疏》令甓。塼也。祴，塼道也。又《玉篇》涂涂，露厚貌。又《爾雅·釋天》十二月爲涂月。又石名。《山海經》箕尾之山多涂石。又《廣韻》直魚切《集韻》陳如切，𠀤音除。水名。與滁同。《晉書·宣帝紀》王淩詐言吳人塞涂水。涂水卽滁水。又《集韻》《韻會》𠀤直加切，音秅。沮洳也。一曰飾也。又《集韻》余遮切，音耶。涿涂，山名，見《史記·匈奴傳》。又與余同。涂吾，水名。《山海經註》漢元狩二年，馬出涂吾水中。

涃：《唐韻》《集韻》𠀤苦悶切，音困。水名。

涄：《類篇》滂丁切，聘平聲。水貌。

涅：《唐韻》奴結切《集韻》《韻會》《正韻》乃結切，𠀤音捏。水名。《水經注》涅水，東逕涅氏縣。又縣名。《水經注》涅水，出涅陽縣西北岐棘山。又水名。《馬融·廣成頌》丹水涅池。《註》丹水，涅水，在今鄧州。又《說文》黑土在水中也。《淮南子·俶眞訓》以涅染緇，則黑於涅。又《揚子·方言》涅，化也。燕朝鮮洌水之閒曰涅，或曰譁，雞伏卵而未孚始化之時謂之涅。又涅石，藥名。《山海經》孟門之山，其下多黃堊涅石。又《集韻》其兼切。《鬼谷子》有飛鉆涅闇。劉昌宗讀。

涆：《集韻》侯旰切，音翰。《玉篇》乾也。又涆涆，水迅流貌。《左思·吳都賦》滮滮涆涆。又與汗通。《郭璞·江賦》汗汗沺沺。又《集韻》《韻會》𠀤居案切，音旰。義同。

㳪：《集韻》匹備切，音濞。水名。或从㔻作𣳶。

㳫：《字彙》沓字之譌。

𣴨：《玉篇》毗意切，音鼻。涕也。

涇：《唐韻》古靈切《集韻》《韻會》堅靈切，𠀤音經。水名。《說文》水出安定涇陽开頭山。《書·禹貢》涇屬渭汭。《周禮·夏官·職方氏》雍州，其川涇汭。又丹陽有涇水。《前漢·地理志註》涇水，出蕪湖。又交趾有涇水。《水經注》涇水，出龍編縣高山。又通也。《莊子·秋水篇》涇流之大。《註》涇，通也。謂通流也。又州名。《韻會》漢武分安定郡，元魏攺涇州。又縣名。涇陽縣，屬西安府，本秦縣。涇縣，屬寧國府。本唐猷州。𠀤見《廣輿記》。又《集韻》棄挺切，音謦。泉也。又古定切，音徑。涇涏，直流也。

𣴩：《集韻》濱，古作𣴩。註詳十四畫。

𣴪：《廣韻》匹詣切《集韻》匹計切，𠀤音媲。水名。《說文》水出汝南弋陽垂山，東入淮。又《唐韻》府移切《集韻》賔彌切，𠀤音𤰞。義同。《玉篇》與𤀥同。

消：〔古文〕㴅《唐韻》相幺切《集韻》《韻會》思邀切《正韻》先彫切，𠀤音宵。《說文》盡也。又滅也。《易·泰卦》小人道消。又釋也。《禮·月令》冰凍消釋。又消耗。《揚子·太𤣥經》九事，七爲消。《註》消，意放散也。又消消，敝也。《詩·豳風》予尾翛翛。《疏》亦作消消。又地名。《詩·鄭風》淸人在消。《傳》消，河上地。又疾名，與痟通。《後漢·李通傳》通素有消疾。《註》消消中之疾也。又消石，藥名。又通逍。《禮·檀弓》消搖于門。《註》消搖，又作逍遙。又《韻補》叶新於切，音須。《崔駰·反都賦》幹弱枝彊，末大本消。叶下臾。又叶思留切，音脩。《司馬相如·大人賦》煥然霧除。霍然雲消。邪絕少陽而登太隂兮，與眞人乎相求。

涉：〔古文〕𣥿㴇《唐韻》時攝切《集韻》《韻會》實攝切，𠀤音𦁗。《說文》徒行厲水也。《爾雅·釋水》繇膝以上爲涉。又經也。《枚乗·七發》於是背秋涉冬。又《前漢·賈山傳》涉獵書記，不能爲醇儒。《註》言若涉水獵獸，不專精也。又大涉，水名。《前漢·地理志》犍爲郡南廣縣有大涉水。又縣名。《廣輿記》屬彰德府，古涉侯國地，漢涉縣。又姓。《左傳》有涉佗。又《廣韻》丁愜切《集韻》的協切，𠀤音跕。與喋同。血流貌。

㳬：《唐韻》似沿切《集韻》旬宣切《正韻》旬緣切，𠀤音旋。《說文》回泉也。又《廣韻》辭戀切，音鏇。義同。通作漩。鏇字原無中間的方字。

涊：《廣韻》《集韻》《韻會》《正韻》𠀤乃殄切，音撚。《博雅》淟涊，垢濁也。《陸機·文賦》謬𤣥黃之秩序，故淟涊而不鮮。又《玉篇》淟涊，惡醉貌。又汗出貌。《枚乗·七發》涊然汗出。又《唐韻》而軫切《集韻》爾軫切，𠀤音忍。水名，在上黨。

涋：《篇海》他骨切，音禿。滑涋也。

涌：《唐韻》余隴切《集韻》《韻會》尹竦切，𠀤音勇。《說文》騰也。《司馬相如·上林賦》洶涌澎湃。又水名。《水經》江水至華容縣，又東涌水注之。《集韻》或作湧。

涍：《廣韻》許交切《集韻》《韻會》《正韻》虛交切，𠀤音虓。水名，在南郡。又《唐韻》呼教切《集韻》許教切，𠀤音孝。水名，在南陽。

涎：《廣韻》夕連切《集韻》《韻會》徐連切《正韻》徐延切，𠀤音唌。與㳄同。《說文》慕欲口液也。《賈誼·新書》垂涎相告。又《廣韻》于線切《集韻》延面切，𠀤音羨。湎涎，水流貌。又迆涎，邐迆相連也。《木華·海賦》迆涎八裔。

涏：《廣韻》徒鼎切《集韻》待鼎切，𠀤音挺。涇寒也。又汫涏，小水。一曰波直貌。《爾雅·釋水》直波爲徑。《註》言徑涏也。又《集韻》《韻會》𠀤堂練切，音電。涏涏，美好貌。一曰光澤貌。

涐：《唐韻》五何切《集韻》牛河切，𠀤音莪。《說文》水出蜀汶江徼外，東南入江。又《集韻》語可切，音我。義同。

涑：《唐韻》速侯切《集韻》《韻會》先侯切，𠀤音鎪。《說文》澣也。一說以手曰涑，以足曰澣。又《玉篇》濯生練也。又《集韻》所救切《正韻》先奏切，𠀤音瘦。盪口也，與漱同。一曰水有所敗也。又《廣韻》桑谷切《集韻》《正韻》蘇谷切《韻會》蘇木切，𠀤音速。水名。《左傳·成十三年》伐我涑川。《註》涑水，出河東聞喜縣。又《集韻》《韻會》𠀤須玉切，音粟。義同。

涒：《唐韻》《集韻》𠀤他昆切，音暾。《說文》食巳而復吐之。又《爾雅·釋天》太歲在申曰涒灘。《註》涒，史作汭。又《集韻》紆倫切，音奫。涒𥻘，水流曲折貌。《郭璞·江賦》涒𥻘㘤潾。又俱倫切，音麋。又于云切，音熅。義𠀤同。

涓：《唐韻》古懸切《集韻》《韻會》圭懸切《正韻》圭淵切，𠀤音蠲。《說文》小流也。爾雅曰汝爲涓。《家語金人銘》涓涓不壅，終爲江河。又水名。《水經注》涓水。出陸渾西山。又《水經注》濰水逕諸縣故城，東北涓水注之，水出馬耳山。又擇也。《左思·魏都賦》涓吉日，陟中壇。又除也。《前漢·郊祀歌》涓選休成。《註》除惡選取美成者也。又潔也。《吳語》乃見其涓人。《註》涓人，今之中涓，居中而涓潔者也。又姓。《列仙傳》有齊人涓子常。又《集韻》縈絹切，音䬼。涓澴，流貌。又與泫通。《列子·周𥠇王篇》乃涓然而泣。《註》涓，讀爲泫。

涔：《唐韻》鉏針切，》《集韻》《韻會》《正韻》鉏簪切，𠀤音岑。《說文》漬也。一曰涔陽渚，在郢中。《楚辭·招魂》望涔陽兮極浦。又水名。《水經注》涔水，出漢中南縣東南旱山，卽黃水也。又潦水亦曰涔。《淮南子·俶眞訓》牛蹄之涔。又《爾雅·釋器》槮謂之涔。《註》積柴養魚曰槮。又《韓詩章句》涔，漁池也。《馬融·長笛賦》渟涔障潰。又涔涔，雨多貌。又淚下貌。《江淹·雜體詩》涔淚猶在目。又《集韻》徐心切，音尋。義同。又慈鹽切，音潛。《博雅》瀀涔，栫也。或作槮。又水名。《山海經》大時之山，涔水出焉。又與潛同。《書·禹貢》沱潛旣道。又《集韻》仕濫切。窪也。又仕懺切，音鑱。水涯。

涕：《唐韻》《正韻》他禮切《集韻》《韻會》土禮切，𠀤音體。《說文》泣也。《玉篇》目汁出曰涕。《詩·邶風》泣涕如雨。又竹名。《東方朔·神異經》南方荒中有涕竹。又兆卦之名。《史記·宋世家》乃命卜筮曰涕。《索隱》涕音亦，尚書作驛。孔安國曰：氣絡繹連續。又《集韻》待禮切，音弟。又《廣韻》《集韻》《韻會》《正韻》𠀤他計切，音替。義𠀤同。

涖：《廣韻》《集韻》𠀤郞計切，音麗。一曰涖涖，下瀨水聲。《司馬相如·上林賦》涖涖下瀨。又臨也。《詩·小雅》方叔涖止。又視也。《周禮·春官·大宗伯》眡滌濯涖玉鬯。又《唐韻》力二切《集韻》力至切《正韻》力地切，𠀤音利。義同。亦作莅。

涗：《唐韻》《集韻》《韻會》《正韻》𠀤輸芮切，音稅。《說文》財溫水也。一曰泲灰汁。《周禮·冬官考工記》慌氏湅絲，以涗水漚其絲七日。又泲和也，淸也。《周禮·春官·司尊彝》盎齊涗酌。《註》盎齊差淸，和以淸酒泲之而已。又《集韻》須銳切，音歲。義同。又相絕切，音雪。拭勺以酌酒。考證：〔《周禮·冬官考工記》慌人湅絲，以涗水漚其絲七日。〕謹照原文慌人改慌氏。

涘：《唐韻》《集韻》《韻會》𠀤牀史切，音俟。《說文》水厓也。《爾雅·釋丘》涘爲厓。《詩·王風》在河之涘。

𣴫：《正字通》波本字。

𣴬：《唐韻》同沒。

𣴭：《正字通》同汒。○按《字彙》書作茫，附艸部。

𣴮：《集韻》渽或作𣴮。

𣴯：《集韻》澮古作𣴯。註詳十三畫。

𣴰：《集韻》汙或作𣴰。

𣴱：《玉篇》《集韻》𠀤與瀰同。

𣴲：《集韻》浴或書作𣴲。

𣴳：《字彙補》古文社字。註詳示部三畫。

𣴴：《玉篇》同海。

𣴵：《集韻》呼內切，音誨。靑黑色。隷作㳷。或从忽作淴。

𣴶：《玉篇》古文漆字。註詳十一畫。

𣴷：《篇海》所加切，音沙。拕𣴷，開語也。

㳭：《篇海》似延切，音涎。口液也。與㳄同。

𣴸：《字彙補》與淵同。

𣴹：《字彙補》釋藏澆字。

𣴺：《字彙補》與淵同。

𣴻：《字彙補》色入切，不滑也。與澀同。

𣴼：《字彙補》何管切，音緩。洗濯也。與澣同。

㳮：《字彙補》與尿同。

㳯：《字彙補》音義未詳。《談薈》硯神曰㳯𡚱。

𣴽：《字彙補》音義未詳。長𣴽，地名。《𥠇天子傳》丙戌至于長𣴽重𢀄氏之西疆。

𣴾：《字彙補》同沲。

𣴿：《字彙補》音義俱未詳。引管子：𣴿龍夏其於齊國四分之一也。

涪：《唐韻》縛牟切《集韻》《韻會》房尤切《正韻》房鳩切，𠀤音浮。水名。《水經注》涪水，出廣漢屬國剛氐道徼外。又涪陵，漢縣名，今爲州屬重慶府。又《集韻》馮無切，音扶義同。又蒲侯切，音捊。涪漚，水泡也。考證：〔《水經注》涪水，出廣漢屬國刪氐游徼外。〕謹照原文刪改剛。游改道。

涫：《廣韻》《集韻》《韻會》《正韻》𠀤古玩切，音貫。《說文》𩰾也。《荀子·解蔽篇》涫涫紛紛，孰知其形。又《集韻》胡玩切，音換。義同。又《唐韻》《集韻》古丸切《韻會》《正韻》沽歡切，𠀤音官。樂涫，縣名，屬酒泉郡，見《前漢·地理志》。又溹涫，水名，卽桑乾水，見《水經注》。

涬：《廣韻》胡頂切《集韻》《韻會》《正韻》下頂切，𠀤音婞。瀴涬，大水貌。一曰混茫貌。又溟涬，自然氣也。《莊子·在宥篇》大同乎溟涬，物故自生。又引也。《張衡·思𤣥賦》無緜攣以涬已兮。《註》言勿牽制于俗，引憂于已。又姓。五代有涬寅遜。亦作𣷟。

涭：《集韻》是酉切，音受。《玉篇》水貌。

涮：《廣韻》生患切《集韻》數患切，𠀤音灤。涮，洗也。又《集韻》數眷切，音𨏉。義同。又所劣切，音刷。水名。

𣵷：《集韻》胡甘切，音酣。《玉篇》聲轉也。《揚子·方言》𣵷，或也。沅澧之閒，凡言或如此者，曰𣵷若是。《註》此亦憨聲之轉耳。一曰𣵷湖，不定也。又《集韻》侯旰切，音翰。義同。或作𣢟。

涯：《唐韻》五佳切《集韻》《韻會》《正韻》𡧧佳切，𠀤音崖。《玉篇》水際也。《書·微子》若涉大水，其無津涯。又借作窮盡意。《莊子·養生主》吾生也有涯，而知也無涯。又朱涯，水名。《前漢·地理志》在鬱陵郡臨塵縣。又《唐韻》《集韻》魚羈切《韻會》疑羈切，𠀤音𡧧。義同。又《韻補》叶牛何切，音俄。《柳宗元·道州孔子廟𥓓銘》欽惟聖王，厥道無涯。世有頌辭，益疾其多。

𣵸：《玉篇》池六切，音逐。水名。

涰：《集韻》株劣切，音輟。《玉篇》泣也。通作啜。

涱：《集韻》與漲同。

液：《唐韻》羊益切《集韻》《韻會》《正韻》夷益切，𠀤音繹。《說文》𧗁也，𧗁氣液也。《字林》液，汁也。又淫液，謂音連延不絕之意。《禮·樂記》咏嘆之，淫液之。又姓。《急就篇》有液容調。又與掖通。《前漢·王莽傳》液庭尉媵未充。又《集韻》施隻切。音釋。漬也。《周禮·冬官考工記》弓人凡爲弓，冬析幹而春液角。《註》液讀爲醳。《疏》醳酒之醳，亦漬液之義。又解散也。《文子·上仁篇》渙乎其若水之液。又《韻補》叶弋灼切，音龠。《左思·蜀都賦》黍稷油油，稉稻漠漠。指渠口以爲雲門，灑彪池而爲陸澤。雖星畢之滂沱，曾未齊其膏液。澤音託。考證：〔《說文》盡也，盡氣液也。〕謹照二盡字皆𧗁字之譌𧗁氣液也見說文血部兩盡字𠀤改𧗁。

𣵹：《廣韻》丈井切，音徎。通也。

㳴：《集韻》覓畢切，音密。㳴𣳃，泥淖也。

涳：《廣韻》苦紅切《集韻》枯公切，𠀤音空。《說文》直流也。一曰空濛，細雨。又《廣韻》口江切《集韻》枯江切，𠀤音腔。又《廣韻》女江切《集韻》農江切，𠀤音𦗳。義𠀤同。又《集韻》苦貢切，音控亦直流也。

𣵺：《集韻》待可切，音柁。瀢𣵺，沙石隨水之貌。《郭璞·江賦》碧沙瀢𣵺而往來。又涾𣵺，水波相重之貌。《木華·海賦》長波涾𣵺。《集韻》本作沱。亦作𣵻。

𣵻：《集韻》同𣵺。

𣵼：《廣韻》古按切，音旰。引文選，滮滮𣵼𣵼。○按《吳都賦》：𣵼，本从日，非从目。《六書》有涆無𣵼，當是涆字之譌。

涴：《廣韻》《正韻》於阮切《集韻》《韻會》委遠切，𠀤音宛。涴演，水迴曲貌。《郭璞·江賦》洪瀾涴演而雲迴。又《集韻》紆願切，音怨。水名。《山海經》英鞮之山，涴水出焉。《註》涴或作𣹠，音寃。又於袁切，音鴛。義同。又《唐韻》《集韻》《韻會》《正韻》𠀤烏臥切，惡去聲。泥著物也。與汙同。《韓愈詩》勿使泥塵涴。

㳵：《集韻》居悸切，音季。水名。

涵：《廣韻》《集韻》《韻會》《正韻》𠀤胡南切，音含。《說文》水澤多也。《揚子·方言》涵，沉也。楚郢以南曰涵，或曰潛。又容也。《詩·小雅》僭始旣涵。又《集韻》胡纔切，音咸。詩小雅鄭康成讀。又《廣韻》胡感切，音頷。《玉篇》沒也。一曰水入船。《集韻》或从圅作𣹢，从岑作涔。

涶：《唐韻》《集韻》𠀤土禾切，音詑。《說文》河津也，在西河西。《玉篇》水在西河。又《廣韻》湯臥切《集韻》吐臥切。𠀤與唾同。《說文》口液也。或从水作涶。

㳶：《唐韻》《集韻》𠀤乃后切，音彀。《說文》水也。一曰水名。又《集韻》橤主切，音乳。與醹同。《說文》酒厚也。

𣵽：《唐韻》《集韻》𠀤烏酷切，音鋈。《說文》漑灌也。與沃同。又《集韻》於到切，音奧。義同。

𣵾：《集韻》與洼同。

涷：《唐韻》《正韻》德紅切《集韻》《韻會》都籠切，𠀤音東。水名。《說文》涷水，出發鳩山，入于河。又《爾雅·釋天》暴雨謂之涷。《註》江東呼夏月暴雨爲涷雨。又《玉篇》瀧涷，露貌。一曰沾漬貌。又顆涷，草名。《本草》款冬一名顆涷。又《廣韻》《集韻》《韻會》《正韻》𠀤多貢切，音凍。義同。

涸：《唐韻》下各切《集韻》《韻會》《正韻》曷各切，𠀤音鶴。《爾雅·釋詁》竭也。《禮·月令》仲秋之月水始涸。又《集韻》《韻會》《正韻》𠀤胡故切，音護。義同。《說文》亦作𤃯。

涹：《廣韻》《集韻》𠀤烏禾切，音倭。濁也。《博雅》溾涹。汙濊也。又漚也。《周禮·冬官考工記·㡛氏》漚其絲。《註》楚人曰漚，齊人曰涹。又山名。《山海經》蔥聾山東十五里曰涹山。又《集韻》弩罪切，音餒。與浽同。亦濁也。又於僞切，音萎。水所聚也。一曰漚也。

涺：《唐韻》九魚切《集韻》斤於切，𠀤音居。《說文》水也。《玉篇》水名。《集韻》或从㞐作𣶅，从凥作𣲻。

㳷：《唐韻》《集韻》𠀤呼骨切，音忽。《玉篇》靑黑貌。又大淸也。又合也。《楞嚴經》心綿愛㳷。又《集韻》武粉切，音吻。水絕貌。又吐內切，音退。漬元色曰㳷。《玉篇》本作淐，今作㳷。《集韻》與𣴵同。隷作㳷。或从忽作淴。考證：〔《玉篇》本作渴，今作㳷。〕謹照原文渴改淐。〔《集韻》與𣴵同。隷作㳷。〕謹按𣴵字當改𣴵，互見本部七晝𣴵字註。

涻：《唐韻》始夜切《集韻》式夜切，𠀤音舍。水名。《說文》水出北囂山，入邙澤。

涼：《唐韻》《集韻》《韻會》呂張切《正韻》龍張切，𠀤音良。《說文》薄也。《左傳·莊三十二年》虢多涼德。又風名。《禮·月令》孟秋之月涼風至。又州名。《廣韻》漢武帝攺雍州爲涼州。又姓。魏太子太傅山陽涼茂。又與䣼同。《周禮·天官》漿人掌共王之六飮，水漿醴涼醫酏。又《唐韻》《集韻》《韻會》力讓切《正韻》力仗切，𠀤音亮。佐也。《詩·大雅》涼彼武王。本亦作諒。《韓詩》作亮。又信也。《詩·大雅》涼曰不可。

涽：《集韻》呼昆切，音昏。涽涽，未定貌。《荀子·賦篇》涽涽淑淑。又呼困切，昏去聲。涽涽濁水。考證：〔《荀子·賦論》涽涽淑淑。〕謹照原書改賦篇。

涾：《唐韻》徒合切《集韻》《韻會》《正韻》達合切，𠀤音沓。《說文》涫溢也。今河朔方言謂沸溢爲涾。又涾𣵺，水波相連貌。詳𣵺字註。

涿：《唐韻》《集韻》《韻會》《正韻》𠀤竹角切，音斲。《說文》流下滴也。《揚子·方言》瀧涿謂之霑𣿙。又擊也。《周禮·秋官》壷涿氏，掌除水蟲。《註》壷，瓦鼓，涿，擊之也。又水名，出上谷涿鹿縣。《水經注》淶水，東逕涿縣故城，下與涿水合。又州名。《地理通釋》涿州，本漢涿郡。又涿鹿，山名。《廣輿記》北直保安州，秦屬上谷郡，漢曰涿鹿城。西南有涿鹿山。又《集韻》徒谷切，音牘。義同。又直角切，音濁。地名。一曰澤名。亦作濁。《玉篇》亦作𣄻。《集韻》或作湪。

淀：《集韻》《韻會》堂練切《正韻》蕩練切，𠀤音電。《玉篇》淺水也。一曰陂淀，泊屬。《左思·吳都賦》掘鯉之淀。《註》淀如淵而淺。

𣵿：《玉篇》同涎。本作㳄。

淁：《唐韻》《集韻》𠀤七接切，音妾。《說文》水也。又《集韻》卽涉切，音接。水名。又卽入切，音㗱。與潗同。水瀵也。一曰水微轉細通貌。

淂：《廣韻》都則切《集韻》的則切，𠀤音德。《玉篇》水也。一曰水貌。又《廣韻》丁力切，音滴。義同。

淃：《廣韻》《集韻》𠀤逵眷切，音倦。水名。一曰水迴旋貌。

𣶀：《玉篇》防無切，音扶。水名。

淄：《廣韻》側持切《集韻》《韻會》《正韻》莊持切，𠀤音菑。水名。《水經》淄水，出泰山萊蕪縣原山。又州名。《廣韻》春秋時屬齊，漢爲濟南郡，宋文帝改淸和郡，隋置淄州。因水以名焉。又縣名。《廣輿記》淄川，屬濟寧府。臨淄，屬靑州。又通作菑。《周禮·夏官·職方氏》幽州，其浸菑時。又黑色曰淄。《後漢·皇后紀》恩隆好合，遂忘淄蠹。《集韻》俗作𣻲，非。考證：〔通作菑。《周禮·夏官·職方氏》幽州，其浸菑。〕謹照原文菑下增時字。

淅：《唐韻》先擊切《集韻》《韻會》先的切，𠀤音錫。《說文》汰米也。《孟子》接淅而行。又淅瀝，雨聲。《夏侯孝若寒雪賦》集洪霰之淅瀝。又淅川，縣名。《廣輿記》屬河南南陽府，漢淅縣，後魏淅川。《集韻》或作𥺚。

𣶁：《正字通》俗淅字，同析。又作㭊。

淆：《廣韻》胡茅切《集韻》《韻會》《正韻》何交切，𠀤音爻。混淆，濁水。《後漢·黃憲傳》淆之不濁。又水名。《土地名》河南陽城縣東北山，淆水所出。又亂也，雜也。

淇：《唐韻》《集韻》《韻會》渠之切《正韻》渠𡧧切，𠀤音其。水名。《說文》水出河內共北山，東入河。《水經》淇水，出河內隆慮縣西大號山。《詩·邶風》亦流于淇。又襄陽亦有淇水。《水經注》濔水，東合夷水，與夷水亂流東出，謂之淇水。又縣名。《廣輿記》屬彰德府，古朝歌地，周沬邑，元淇州。

淈：《唐韻》《集韻》《韻會》《正韻》𠀤古忽切，音骨。《說文》濁也。一曰滒泥。《楚辭·漁父》淈其泥而揚其波。又亂也。《張衡·應閒》涉冬則淈泥，而潛蟠避害。又盡也。《荀子·宥坐篇》其洸洸乎不淈盡似道。又與汨同。《爾雅·釋詁》淈，治也。《註》淈，書序作汨。又《廣雅》淈淈，決流也。《司馬相如·上林賦》潏潏淈淈。又《蒼頡篇》淈，水通貌。《郭璞·江賦》潛演之所汨淈。又《集韻》《韻會》《正韻》𠀤胡骨切，音搰。又《廣韻》下沒切《集韻》下扢切，𠀤音扢。義𠀤同。又《集韻》呼骨切，音忽。與淴同。水貌。

淉：《廣韻》《集韻》𠀤古火切，音果。《說文》水也。又《集韻》古玩切，音貫。與祼同。灌祭也。

淊：《唐韻》胡感切《集韻》戸感切，𠀤音頷。《說文》泥水淊淊也。一曰繰絲湯。又《廣韻》《集韻》𠀤以冉切，音琰。㶘淊，水滿也。《類篇》與灩同。瀲灩，水滿貌。又《廣韻》《集韻》𠀤于陷切，音韽。淊淊，水淖。一曰沒也。又《集韻》胡南切，音含。與浛同。沈也。又於咸切，音揞。義同。

㳸：《玉篇》呼瓜切，音花。水也。

淋：《唐韻》力尋切《集韻》《韻會》犁針切《正韻》犁沈切，𠀤音林。《說文》以水沃也。一曰淋淋，山下水貌。又淋漓，渥貌。亦作淋離。《揚雄·羽獵賦》淋離廓落。又池名。卽太液池。《王子年·拾遺記》昭帝元始元年，穿淋池廣千步。又與霖通。又《集韻》力鴆切，臨去聲。亦水沃也。《集韻》或作𩱬。

𣶂：《集韻》羽兩切，音枉。往也。以其去水中，故从水。《揚雄·反騷》因江潭𣶂記兮。《註》𣶂，往也。又于放切，音旺。義同。

㳹：《廣韻》烏晃切《集韻》鄔晃切，𠀤音瀇。大水也。一曰水名，在譙郡。又《集韻》于放切，音旺。義同。又嫗往切，音枉。與汪同。汪陶，縣名，在鴈門。又烏曠切，音䤑。亦作汪。停水臭。一曰水貌。

淌：《集韻》尺亮切，音唱。《玉篇》大波也。又水貌。《淮南子·本經訓》淌游瀷淢。《註》皆文畫擬象水勢之貌。

淍：《集韻》之由切，音周。《玉篇》匝也。或作周。《類篇》水名。一曰水匝。

淎：《玉篇》撫孔切《集韻》撫勇切，𠀤音捧。水也。

淏：《集韻》下老切，音皓。淸貌。

淐：《玉篇》尺羊切《集韻》蚩良切，𠀤音昌。水名。

淑：《唐韻》殊六切，音孰。《說文》淸湛也。又《爾雅·釋詁》淑，善也。《詩·曹風》淑人君子。又《集韻》昌六切，音俶。淑沑，水貌。又與俶通。《儀禮·聘禮》俶獻無常數。《註》古文俶作淑。

淒：《唐韻》七稽切《集韻》《韻會》《正韻》千西切，𠀤音妻。《說文》雲雨起貌。《詩·小雅》有渰淒淒。又寒涼也。《詩·邶風》淒其以風。又水名。《山海經》翠山西二百五十里曰騩山，淒水出焉。又《集韻》千咨切，音郪。亦雲雨起也。又此禮切，音泚。義同。又倉甸切，音蒨。淒浰，疾貌。或从倩作𣹥。通作倩。《司馬相如·子虛賦》儵眒淒浰。徐廣讀。漢書文選作倩浰。

淓：《廣韻》《集韻》𠀤敷方切，音芳。水名。《山海經》箕尾之山，淓水出焉。或从方作汸。

淔：《唐韻》恥力切《集韻》蓄力切，𠀤音敕。《說文》水也。一曰出潁川。又草名。《爾雅·釋草》淔灌。《郭璞註》未詳。又《集韻》丞職切，音殖。義同。

淕：《廣韻》《集韻》𠀤力竹切，音六。凝雨澤也。一曰澤名。

淖：《廣韻》《集韻》《韻會》《正韻》𠀤奴敎切，音鬧。《說文》泥也。《左傳·成十六年》有淖於前，乃皆左右相違於淖。又《字林》濡甚曰淖。《前漢·郊祀志》堅冰淖溺。又水名。《山海經》西北大荒之中有龍山，日月所入。有三澤，名曰三淖。又姓。《路史》楚淖國先爲淖氏。又《集韻》直敎切，音棹。和也。《儀禮·士虞禮》嘉薦普淖。《註》普，大。淖，和也。德能大和，乃有黍稷。又尺約切，音綽。與繛綽𠀤同。《說文》𦅻也。《莊子·逍遙遊》淖約如處子。《註》淖約，柔弱貌。

𣶃：《唐韻》直遙切《集韻》馳遙切。𠀤與潮同。《說文》水𦩻宗於海，从水朝省。隷作潮。

淗：《玉篇》《集韻》𠀤居六切，音掬。水文。通作泦。

淘：《集韻》《韻會》《正韻》𠀤徒刀切，音陶。《博雅》淘淘，水流也。又《韻會》澄汰也，與洮同。又淅米也。《齊民要術》冷水淨淘。又淘河，鳥名。《杜甫詩》江中淘河嚇飛燕。

淙：《唐韻》藏宗切《集韻》《韻會》徂宗切，𠀤音賨。《說文》水聲也。一曰水流貌。《郭璞·江賦》淙大壑與沃焦。又《盧鴻終南十志》有雲錦淙。又《廣韻》士江切《集韻》徂江切，𠀤音鬃。又《集韻》仕巷切，淙去聲。義𠀤同。又《廣韻》《正韻》色降切《集韻》《韻會》朔降切，𠀤音𢧔。水出貌。

淚：《廣韻》《集韻》《韻會》《正韻》𠀤力遂切，音類。目液也。《本草》淚者，肝之液。《譚子化書珠玉篇》悲則雨淚。又《集韻》劣戌切，音律。義同。又《集韻》《韻會》郞計切《正韻》力霽切，𠀤音麗。疾流貌。《張衡·南都賦》漻淚淢汨。《註》引淮南子，水淚破舟。○按《淮南子·主術訓》本作戾。淚與戾古通。又《集韻》力結切，音捩。義同。又淒淚，寒涼貌。《前漢·武帝賦》秋氣憯以淒淚。亦作戾。

𣶄：《唐韻》良薛切《集韻》力蘖切，𠀤音列。《說文》水淸也。易曰：井𣶄寒泉。今作洌。《集韻》作𣸟。

淛：《廣韻》《集韻》《韻會》《正韻》𠀤征例切，音制。江名。《山海經》禹治水，以至淛河。又《正韻》之列切，音折。與浙同。

淜：《集韻》披冰切，音砰。淜滂，水聲。一曰風擊物聲。《宋玉·風賦》飄忽淜滂。又《玉篇》古文馮字。註詳冫部十畫。

𣶅：《集韻》同涺。

淝：《廣韻》《集韻》《韻會》《正韻》𠀤符非切，音肥。水名。出九江山，入淮。本作肥。《水經》肥水，出九江成德縣廣陽鄕，北入芍陂。又《爾雅·釋水》所出同，所歸異，曰肥泉。《詩·邶風》我思肥泉。又合肥，縣名。《廣輿記》合肥縣，今屬廬州府。

𣶆：《集韻》去仲切，音焪。水急貌。

淞：《廣韻》息恭切《集韻》《韻會》思恭切，𠀤音蜙。江名。今作松。

㳺：《正字通》俗游字。

𣶇：《集韻》灑，古省作𣶇。註詳十九畫。

淟：《廣韻》《韻會》《正韻》𠀤他典切，音腆。《博雅》淟涊，垢濁也。《楚辭·遠遊》切淟涊之流俗。又汨沒也。《唐書贊》淟汨於隋。又《集韻》多殄切，音典。義同。

淠：《唐韻》《集韻》《韻會》𠀤匹備切，音濞。水名。《說文》水出汝南弋陽垂山，東入淮。亦作渒。《水經》淮水又南北渒水注之。又《玉篇》水聲也。又《集韻》匹計切，音媲。義同。又《博雅》淠淠，茂也，衆也。《詩·小雅》萑葦淠淠。又舟行貌。《詩·大雅》淠彼涇舟。又普蓋切，音霈。動也。《詩·小雅》其旂淠淠。《註》匹弊反，又孚蓋反。

𣶈：《集韻》方紡切，音罔。水名，在蜀。又符朗切，音莽。與漭同。水大貌。

㳻：《廣韻》側伯切《集韻》側格切，𠀤音迮。《博雅》隁也。《說文》所以𢹬水也。漢律曰：及其門首洒㳻。又《唐韻》所責切《集韻》色責切，𠀤音㮦。又《廣韻》《集韻》𠀤倉故切，音措。又《集韻》存故切，音祚。義𠀤同。

𣶉：《集韻》火五切，音虎。舟中渫水器。又後五切，音戸。義同。或作戽。

𣶊：《玉篇》莫百切《集韻》莫白切，𠀤音陌。淺水也。與洦同。

淡：《廣韻》《正韻》徒覽切《集韻》《韻會》杜覽切，𠀤音啖。《說文》薄味也。《急就篇註》平薄謂之淡。《史記·叔孫通傳》呂后與陛下攻苦食啖。《註》啖，亦作淡。《如淳曰》食無菜茹爲淡。又甘之反也。《禮·表記》君子淡以成，小人甘以壞。又《廣韻》徒敢切，音噉。淊淡，水滿貌。《前漢·揚雄傳》秬鬯泔淡。又《廣韻》《集韻》《正韻》𠀤以冉切，音琰。澹淡，水播蕩貌。《枚乗·七發》湍流遡波，又澹淡之。又隨風貌。《司馬相如·上林賦》隨風澹淡。又淡淡，安流平滿貌。《宋玉·高唐賦》潰淡淡而𠀤入。又《廣韻》《集韻》𠀤徒甘切，音談。水貌也。或作澹。又與痰通。《王羲之·初月帖》淡悶千嘔。《黃伯思云》淡，古痰字。又《廣韻》《集韻》《韻會》《正韻》𠀤徒濫切，音餤。水味也。《中庸》淡而不厭。又《集韻》以贍切，音豔。水貌。《列子·湯問篇》淡淡焉若有物存。張湛讀。考證：〔《列子·殷湯篇》淡淡焉若有物存。〕謹照原書改湯問篇。

㳼：《集韻》壁吉切，音必。與𤁭同。泉沸也。或省作㳼。亦从畢作滭。

淢：《唐韻》于逼切《集韻》《正韻》越逼切，𠀤音域。《說文》疾流也。《張衡·南都賦》漻淚淢汨。又溭淢，水波鱗次貌。《郭璞·江賦》溭淢濜溳。又《集韻》越筆切，音䫻。與𣅕汨同。水也。又《廣韻》况逼切《集韻》忽域切《正韻》呼狊切。𠀤與洫同。《詩·大雅》築城伊淢。《傳》淢，城溝也。又與惐同。惻淢，悲傷貌。《潘岳·笙賦》湫愴惻淢。

𣶋：《集韻》之夜切，音柘。《類篇》𦞦屬。

淣：《集韻》硏奚切，音倪。水際也。又宜佳切，音厓。與倪同。極際也。《莊子·大宗師》不知端倪。或作淣。端，山顚也。淣，水滸也。又硏計切，音詣。義同。

淤：《唐韻》《集韻》《韻會》《正韻》𠀤依據切，音飫。《說文》澱滓濁泥也。《玉篇》水中泥草。《杜篤·論都賦》畎瀆潤淤。又《揚子·方言》水中可居者曰洲，三輔謂之淤。又《廣韻》央居切《集韻》《韻會》《正韻》衣虛切，𠀤音於。義同。又《集韻》或从土作𡌧。通作閼。《通鑑》秦鑿涇水爲渠，注塡閼之水。《集覽曰》閼，依據反。或作𡌧。通作淤。又與飫通。《馬融·廣成頌》擺牡班禽，淤賜犒功。《註》淤與飫同。

淥：《唐韻》《集韻》《正韻》盧谷切《廣韻》力玉切《韻會》龍玉切，𠀤音祿。《說文》與漉同。浚也，滲也。或作淥。又水淸也。《張衡·東京賦》淥水澹澹。又水名，在湘東。《水經注》醴泉縣漉水，亦曰淥水。又澤名。《前漢·郊祀歌》淫淥澤，𣳫然歸。

淦：《唐韻》《集韻》《韻會》《正韻》𠀤古暗切，音紺。《說文》水入船中也。一曰泥也。或作汵。又與灨同。水名。《前漢·地理志》豫章郡有新淦縣。《應劭曰》淦水所出。又《廣韻》古南切《集韻》《韻會》姑南切，𠀤音弇。義同。又最也，沈也，汲也。又《集韻》胡南切，音含。義同。

淧：《唐韻》彌畢切《集韻》覓畢切，𠀤音密。與㴵同。

淨：《廣韻》才性切《集韻》《韻會》《正韻》疾政切，𠀤音穽。無垢也，潔也。《韓愈詩》淥淨不可唾。又灘名。《水經注》漢水東爲淨灘。又《唐韻》士耕切《集韻》鋤耕切，𠀤音崢。《說文》魯北城門池也。亦作才性切。又《集韻》緇詵切，音臻。又側詵切，音榛。義𠀤同。

淩：《唐韻》力膺切《集韻》《韻會》閭承切，𠀤音陵。《博雅》淩馳也。一曰歷也。《木華·海賦》汎海淩山。又與掕通。《爾雅·釋言》淩，慄也。《註》淩懅戰慄。《疏》𡌨蒼云：掕慄也。郭言淩懅戰慄，則淩掕音義同。又水名。《前漢·地理志》泗水郡淩縣。《應劭曰》淩水所出。又姓。《三國志》吳淩統。與凌別。

㳽：《正字通》同瀰。俗省作㳽。

𣶌：《集韻》汶或从〈氏攵〉。詳汶字註。

𣶍：《集韻》助亮切，音狀。水瀺灂貌。或作𤕯。

𣶎：《集韻》匹陌切，音拍。與岶同。𡻟岶，密貌。或作𣶎。

淪：《唐韻》力迍切《集韻》《韻會》《正韻》龍春切，𠀤音倫。《說文》水波也。《爾雅·釋水》小波爲淪。《詩·魏風》河水淸且淪猗。《傳》小風拂水成文，轉如輪也。《韓詩外傳》順流而風曰淪。淪，文貌。又《爾雅·釋言》淪，率也。《詩·小雅》淪胥以鋪。《箋》言牽率相引，而徧得罪。又《博雅》淪，沒也。《書·微子》今殷其淪喪。又《集韻》縷尹切，音稐。盧困切，音論。義𠀤同。又鱗淪，水相次貌。《馬融·長笛賦》波瀾鱗淪。又垽淪，水迴旋貌。《郭璞·江賦》垽淪溛瀤。又濆淪，水勢相糾貌。《木華·海賦》𣽴濆淪而滀漯。又混淪，未分離之貌。《列子·天瑞篇》氣形質具而未相離，故曰混淪。又水名。《山海經》宣山，淪水出焉。又《集韻》姑頑切，音鰥。姓也。古有泠淪氏。又魯本切，㤻上聲。混淪，水流轉貌。又《韻補》叶閭員切，音連。《道藏歌》今日度元吉，憶曾狀曲泉。萬神同斯和，億劫豈知淪。

㳾：《集韻》墟羊切，音羌。《玉篇》水也，本作羌。

𣶏：《廣韻》卽葉切《集韻》卽涉切，𠀤音接。𣶏㳧，纔有水貌。一曰水出貌。又汎𣶏，水微小貌。一云波急聲。《王褒·洞簫賦》泡溲汎𣶏。又《集韻》失涉切，音攝。義同。又的協切，音喋。水貌。㳧字原誤从氵从取作。

淫：〔古文〕㸒《唐韻》余箴切《集韻》《韻會》《正韻》夷針切，𠀤音霪。《說文》浸淫，隨理也。《徐曰》隨其脈理而浸漬也。《周禮·冬官考工記》善防者，水淫之。《註》謂以淤泥淫液，使厚也。又放也。《禮·哀公問》淫德不倦。又貪也。《禮·樂記》聲淫及商。又溢也，過也。《書·大禹謨》罔淫于樂。又甚也。《列子·黃帝篇》黃帝曰：朕之過淫矣。又大也。《詩·周頌》旣有淫威。又僭也。《吳語》掩王東海，以淫名聞於天子。又久也。《晉語》底著滯淫。《註》滯廢淫久也。又邪也。《禮·王制》志淫好僻。又《禮·曲禮》毋淫視。《疏》謂流移也。又《小爾雅》男女不以禮交，謂之淫。又歲星失次亦曰淫。《左傳·襄二十八年》歲在星紀，而淫于元枵。又淫淫，去遠貌。《揚雄·羽獵賦》淫淫與與。《註》往來之貌。又水名。《淮南子·覽冥訓》女媧氏積蘆灰以止淫水。《註》平地出水爲淫。又泉名。《王子年·拾遺記》日南之南，有淫泉之浦。又樹名。《採蘭雜志》遜頓國有淫樹。又魚名。《淮南子·釋山訓》瓠巴鼓瑟，而淫魚出聽。又《集韻》以贍切，音豔。巴東有淫預堆。《古歌》淫預大如馬。今作灩澦。又讀作涅。《周禮·冬官考工記》㡛氏湅帛，淫之以蜃。《註》淫當爲涅。又讀作瑤。《山海經》爰有淫水，其淸洛洛。《註》淫音遙，與瑤同。考證：〔星記失次亦曰淫。《左傳·襄二十八年》歲在星記，而淫于元枵。〕謹按傳所言者歲星也。星記改爲歲星。歲在星記之記照原文改紀。〔《周禮·冬官考工記》㡛人湅帛，淫之以蜃。〕謹照原文人改氏。

淬：《唐韻》七內切《集韻》《韻會》取內切，𠀤音倅。《說文》滅火器也。《徐曰》淬，劒燒而入水也。與焠通。《前漢·天文志》火與水合爲淬。《王褒·聖主得賢臣頌》淸水淬其鋒。又《廣韻》染也，犯也。《史記·司馬相如傳》脟割輪淬。又《揚子·方言》淬，寒也。又《集韻》卽聿切，音卒。淬，沒水貌。又昨律切，音崒。流也。脟字原誤从目从寽作。

淭：《廣韻》强魚切《集韻》求於切，𠀤音渠。《揚子·方言》把，宋魏之閒謂之淭拏。《集韻》或作據。通作渠。

㳿：《集韻》私列切，音薛。同渫。除去也。一曰漏也。《班固·東都賦》士怒未㳿。又以制切，音曳。《禮·曲禮》蔥渫處末。《註》㳿，烝蔥也。石經作㳿。

淮：《唐韻》戸乖切《集韻》《韻會》乎乖切，𠀤音懷。水名。《說文》水出南陽平氏桐柏大復山，東南入海。《風俗通·山澤篇》淮，均也。均其務也。《春秋·說題辭》淮者，均其勢也。《釋名》淮，圍也。圍繞揚州分界，東至於海也。《周禮·夏官·職方氏》靑州，其川淮泗。《書·禹貢》導淮自桐柏。又水出漢中。《前漢·地理志》漢中郡房陵縣淮山，淮水所出。又淮安，郡名。《廣輿記》秦屬九江郡，曰淮隂。漢曰臨淮，晉曰山陽，隋唐曰楚州，宋曰淮安。又《韻補》叶胡隈切，音回。《左傳·昭十二年》有酒如淮，有肉如坻。寡君中此，爲諸侯師。一說淮讀爲濰叶韻。又叶虛欺切，音煕。《顏延之詩》惜無爵雉化，何用充江淮。去國還故里，迷門樹蓬藜。

淯：《唐韻》《集韻》𠀤余六切，音育。水名。《說文》水出弘農盧氏山，東南入沔。《山海經》攻離之山，淯水出焉，南流注于漢。又淯陽，縣名，在南陽郡。《前漢·地理志》作育陽。《後漢·郡國志》作淯陽。

𣶐：《集韻》披敎切，音泡。漬也。一曰淸也。

淰：《唐韻》乃忝切《集韻》《韻會》乃玷切《正韻》乃點切，𠀤音㜤。《說文》濁也。一曰水流貌。又《廣韻》《集韻》𠀤女減切，音㘝。《埤蒼》水無波也。又農具。取水底淤泥曰淰。又《廣韻》《集韻》《韻會》《正韻》𠀤式荏切，音審。淰㴸，水動貌。一曰魚駭貌。《禮·禮運》龍以爲畜，故魚鮪不淰。《註》淰之言閃也。又《集韻》《韻會》《正韻》𠀤失冉切，音閃。淰躍，涌逸也。或作𣻧。又《集韻》鄔感切，音晻。濁也。又乃感切，音湳。又尼咸切，音諵。義𠀤同。又《諸經音義》江南謂石水不派爲淰。淰，乃默切，音與納近。

㴉：《玉篇》古文濟字。註詳十四畫。

深：〔古文〕𣸧《唐韻》《集韻》《韻會》《正韻》𠀤式針切，音𦸂。水名。《說文》水出桂陽南平，西入營道。又邃也。《增韻》深者，淺之對。《詩·邶風》深則厲，淺則揭。又深微也。《易·繫辭》惟深也能通天下之志。又藏也。《周禮·冬官考工記》梓人必深其爪。又衣名。《禮·深衣疏》衣裳相連，被體深邃，故謂之深。又州名。《韻會》後漢博陸郡，隋置深州。《廣輿記》今屬眞定府。又《廣韻》《集韻》《韻會》《正韻》𠀤式禁切，音諗。度淺深曰深。《周禮·地官》以土圭測土深。

𣶑：《正字通》俗洶字。

淲：《廣韻》皮彪切《集韻》皮虬切，𠀤音瀌。《說文》水流貌。引《詩》淲池北流。○按今《詩》本作滮。又《集韻》荒胡切，音呼。與滹同。

淳：〔古文〕𤂸《唐韻》常倫切《集韻》《韻會》《正韻》殊倫切，𠀤音純。淸也，樸也。《張衡·思𤣥賦》何道眞之淳粹兮。《註》不澆曰淳。又沃也。《周語》王乃淳濯饗醴。又大也。《班固·幽通賦》黎淳耀於高辛兮。又兵車之耦曰淳。《左傳·襄十一年》鄭伯賂晉侯，廣車軘車淳十五乗。又鹹也。《左傳·襄二十五年》楚蔿掩爲司馬表淳鹵。《註》淳鹵，埆薄之地。《正義》淳鹵，地薄，故表之，輕其賦稅。又淳淳，流動貌。《莊子·則陽篇》禍福淳淳。又《集韻》朱倫切，音諄。漬也，沃也。《周禮·冬官考工記》鐘氏淳而漬之。《註》淳，沃也。又主尹切，音準。布帛廣幅也。與純通。《周禮·地官》質人壹其淳制。《註》淳作純。

淴：《廣韻》《集韻》𠀤烏沒切，音嗢。水出聲。又淴泱，水流疾貌。《郭璞·江賦》潏湟淴泱。又《集韻》呼骨切，音忽。水貌。或作淈。又呼內切，音誨。與㳷同。又《韻補》叶虛屈切，音獝。《蔡邕·述行賦》唐虞渺其旣遠兮，常俗生於積習。周道鞠爲茂草兮，哀正路之日淴。

淵：〔古文〕𣶒囦𠝃《唐韻》烏圓切《集韻》《正韻》營圓切《韻會》幺圓切，𠀤音𢏮。《說文》回水也。从水，象形。左右岸也，中象水貌。《管子·度地篇》水出地而不流者，命曰淵。又深也。《詩·衞風》秉心塞淵。又潭名。《水經注》伊水東爲淵潭。又淵淵，鼓聲。《詩·小雅》伐鼓淵淵。又姓。世本有齊大夫淵㰬。又《集韻》一均切，音蜵。亦深也。

𣶒：《集韻》淵，古作𣶒。註詳上。

淶：《唐韻》洛哀切《集韻》《韻會》郞才切，𠀤音來。水名。《說文》水起北地廣昌，東入河。《周禮·夏官·職方氏》幷州其浸淶易。

混：《唐韻》《正韻》胡本切《集韻》《韻會》戸袞切，𠀤音倱。《說文》豐流也。一曰雜流。或作渾。又混沌，元氣未分也。《老子·道德經》有物混成，先天地生。又《集韻》胡昆切，音䰟。人名。漢有屬國公孫昆邪，或作混。又《集韻》《韻會》《正韻》𠀤公渾切，音昆。混夷，西戎名。或作緄。通作昆。《詩·大雅》混夷駾矣。又同崑。《周禮註》混淪，卽崑崙。又《集韻》《韻會》《正韻》𠀤古本切，音袞。與滾同。大水流貌。《孟子》原泉混混。

淸：〔古文〕𠗜《唐韻》《正韻》七情切《集韻》《韻會》親盈切，𠀤音圊。《說文》朖也。澂水之貌。《釋名》淸，靑也。去濁遠穢，色如靑也。《詩·鄭風》瀏其淸矣。又靜也，澄也，潔也。《書·舜典》直哉惟淸。又水治曰淸。《詩·小雅》泉流旣淸。又視淸明也。《詩·鄘風》子之淸揚。《註》視淸明曰淸。又《齊風》猗嗟名兮，美目淸兮。《傳》目上爲名，目下爲淸。又酒名。《周禮·天官·酒正》辨四飮之物，一曰淸。《註》淸謂醴之泲者。又凡飮皆曰淸。《周禮·天官·膳夫》凡王之饋飮，用六淸。又水名。《山海經》太時之山，淸水出焉。《水經》淸水，出河南修武縣北黑山。又江名。《廣輿記》淸江，在臨江府城南。又河名。《水經注》白溝水東北過廣宗縣，東爲淸河。又邑名。《春秋·隱四年》夏公及宋公遇于淸。《註》淸，衞邑。《詩·鄭風》淸人在彭。《正義》淸，鄭邑。又姓。宋有進士淸賢。又《集韻》《韻會》《正韻》𠀤疾郢切，音靜。潔也。又《集韻》《正韻》𠀤疾正切，音淨。與瀞同。又《集韻》《韻會》《正韻》𠀤七正切，音婧。與凊同。寒也。又《韻補》叶于羊切，音瑲。《張籍詩》籍時官休罷，兩月同遊翔。黃子陂岸曲，池曠氣色淸。考證：〔《齊風》美目淸矣。〕謹照原文矣改兮。

淹：《唐韻》英廉切《集韻》《韻會》衣廉切《正韻》衣炎切，𠀤音醃。水名。《說文》水出越巂徼外，東入若水。又漬也。《禮·儒行》淹之以樂好。又《爾雅·釋詁》淹留，久也。《左傳·僖三十三年》吾子淹久於敝邑。通作奄。《前漢·郊祀歌》神奄留。又《揚子·方言》淹，敗也。水敝爲淹。又《集韻》衣檢切，音掩。水涯也。一曰繅絲出緒也。《禮·祭義》夫人繅三盆手。《註》三盆手者，三淹也。又《廣韻》於劒切，音俺。又《集韻》於贍切，音𢜰。義𠀤同。又沒也。又《集韻》憶笈切，音裛。亦漬也。考證：〔《禮·儒行》淹之以好樂。〕謹照原文好樂改樂好。〔又通作奄。《前漢·郊祀歌》神淹留。〕謹照原文淹留改奄留。

淺：《唐韻》《正韻》七衍切《集韻》《韻會》此演切，𠀤千上聲。《說文》水不深也。《詩·邶風》就其淺矣。又《荀子·修身篇》少聞曰淺。又虎皮也。《詩·大雅》鞹鞃淺幭。《傳》淺，虎皮淺毛也。又凡獸之淺毛者，皆曰淺。《周禮·春官》巾車鹿淺𧜀。《註》以夏鹿皮爲覆笭。《疏》夏時鹿毛新生爲淺毛，故云。又《廣韻》則前切《集韻》將先切，𠀤音箋。與濺同。淺淺，水疾流貌。《楚辭·九歌》石瀨兮淺淺。又《集韻》在演切，音踐。《古文尚書堯典》寅淺納日。馬融讀。今作餞。又則旰切，音贊。與灒同。汙灑也。又子賤切，音箭。與濺同。水激也。《儀禮·士虞禮註》槃以盛棄水，爲淺汙人也。又與翦通。《儀禮·士喪禮》用疏布緇翦。《註》翦，淺也。

添：《唐韻》《集韻》《韻會》《正韻》𠀤他兼切，音沾。《玉篇》益也。通作沾酟。又《集韻》他念切，音栝。味益也。《李翊俗名小錄》呼下酒具爲添。

淼：《唐韻》亡沼切《集韻》《韻會》《正韻》弭沼切，𠀤音眇。大水也。《郭璞·江賦》狀滔天以淼茫。

𣶓：《正字通》與洒同。

淽：《集韻》渚市切，音止。水名。一曰原名，霸陵在其上。

𣶔：《字彙補》古文漢字。《金石韻府》出古尚書。註詳十一畫。

㴀：《玉篇》匹凡切《集韻》甫凡切，𠀤音䒦。深也。

𣶕：《字彙補》洭本字。《說文》𣶕水，出桂陽廬聚山𣶕浦，爲桂水。隷省作洭。

㴁：《五音篇海》伊昔切。太上作，張道忠𣸸註，與溢聲同義異。此字从水从天从井。㴁者，𣸸也，滿也，是天井中水也，長滿不缺爲㴁也。此是人口中之津液，名天井水也，故人口中有水卽活，七日口中無水卽死。若人能將津液常服嚥之，可得虛其心，實其腹，便是長生之基本也。

𣶖：《字彙補》音未詳。遲久也。《呂氏春秋》得之同則遫爲上，勝之同則𣶖爲下。

淾：《集韻》㱃，古作淾。註詳欠部十一畫。

𣶗：《集韻》同淾。

淿：《字彙補》古文汨字。《石鼓文註》从帛从水，爲古汨字。註詳四畫。

𣶘：《五音篇海》音速。雨聲也。

𣶙：《說文》籀文㳄字。

𣶚：《集韻》㳄，或作𣶚𣶛，亦書作𣶜。

𣶛：《集韻》同𣶚。

𣶜：《集韻》同𣶛。

渀：《字彙補》與奔音義同。《水經注》傾㵎渀盪。又去聲。《馬融·廣成頌》渀，薄汾撓。《註》渀，蒲艮切。

𣶝：《玉篇》子御切，音怚。溼也。

㴂：《廣韻》他酣切，音聃。㴥㴂，峻波也。亦作𣺰𣶞。《木華·海賦》𣺰𣶞滐而爲魁。

𣶞：註見上文。《玉篇》同𣼚。

㴃：《玉篇》俗淚字。

渁：《字彙補》與淵同。或作𣾜。

𣶟：《玉篇》古文滄字。註詳十畫。

𣶠：《朝鮮國志》慶尚道有𣶠原郡。或云音漆。

渂：《字彙補》古文汶字。《說文先訓》古志，敘州驛名渂川。今省作汶。註詳四畫。又與岷同。《異魚圖贊》洞庭之鮒，出於江渂。亦作𡹋。

㴄：《集韻》烏猛切，音䁝。㴄澋，水回旋貌。

㴅：《字義總略》古消字。註詳七畫。

渃：《集韻》人夜切，音偌。城名，在彭州。一曰渃城，在成都縣，近天彭關。又日灼切，音弱。濩渃，大水貌。又瀰渃，江名。《樊綽曰》西國之水入南海者四，四曰瀰渃江。

𣶡：《玉篇》倉宴切，音粲。水淸貌。

㴆：與浸𣹦同。《史記·王子侯年表》有扶㴆侯。

𣶢：《字彙補》與滂同。

𣶣：《集韻》徒官切，音團。露多貌。同漙。

㴇：《字彙補》古文涉字。《崔希裕略古》三水爲涉。註詳七畫。

㴈：《字彙補》魚靳切，音憗。滓謂之㴈。見釋典。

𣶤：《字彙補》所加切，音沙。𣶤石，漢地名。

𣶥：《五韻篇海》火麥切，音忽。水聲。

渄：《字彙補》風微切，音非。見藏經。又水名。《羅含湘中記》營水，渄水，皆注湘。

𣶦：《字彙補》透各切，音橐。雨貌。《田家占𠋫》上火不落，下火滴𣶦。亦省作沰。

渘：《玉篇》而舟切《集韻》而由切，𠀤音柔。水名。

𣷼：《集韻》與漙同。

渙：《唐韻》呼貫切《集韻》《韻會》《正韻》呼玩切，𠀤音喚。水名。《水經注》渠水東南流逕開封縣，睢渙二水出焉。又卦名。《易·正義》渙者，散釋之名。大德之人，建功立業。散難釋險，故謂之渙。《詩·周頌》繼猶判渙。又渙渙，水盛貌。《詩·鄭風》溱與洧方渙渙兮。又渙爛，文章貌。《後漢·延篤傳》渙爛兮其溢目。又《廣韻》呼會切《集韻》呼外切，𠀤音翽。義同。

渚：《唐韻》章與切《玉篇》之與切，𠀤音煮。水名。《說文》水出常山中丘逢山，東入湡。又《爾雅·釋水》小洲曰渚。《釋名》渚，遮也。能遮水使旁迴也。《詩·召南》江有渚。《傳》水岐成渚。《釋文》引韓詩：一溢一否曰渚。考證：〔《詩·召南》江有渚。《傳》水岐曰渚。〕謹照原文曰渚改成渚。〔《韓詩外傳》一溢一否曰渚。〕謹按此韓詩章句非韓詩外傳，今改爲釋文引韓詩。

減：《唐韻》《集韻》《韻會》《正韻》𠀤古斬切，音鹼。《說文》損也。《玉篇》少也，輕也。《禮·樂記》禮主其減。又水名。《山海經》番條之山，減水出焉。又岐山亦出減水，東南流注于江。又姓。《史記·酷吏傳》減宣。又《廣韻》《集韻》𠀤下斬切，音豏。又《集韻》公陷切，音䫡。義𠀤同。俗作减，非。考證：〔又姓。《前漢·酷吏傳》減宣。〕謹按漢書作咸，史記作減。前漢改史記。

渜：〔古文〕湪《唐韻》《集韻》《韻會》《正韻》𠀤乃管切，音煗。《說文》湯也。又《廣韻》《集韻》《韻會》𠀤奴官切，煗平聲。水名，在遼西肥如縣。又《集韻》乳兗切，音耎。濯也。又《廣韻》《集韻》𠀤奴亂切，音偄。浴餘汁也。或作濡。《儀禮·士喪禮》渜濯棄于坎。《註》沐浴餘潘水也。古文渜作湪。荆沔之閒語。《疏》潘水旣經溫煮，名之爲渜。又《集韻》奴昆切，音黁。義同。

渝：《唐韻》羊朱切《集韻》《韻會》容朱切，𠀤音兪。《說文》變汙也。《爾雅·釋言》渝，變也。《詩·鄭風》舍命不渝。又水名。《說文》渝水，在遼西臨渝，東出塞。又水名。《水經注》宕渠郡，蓋古賨國，今賨城縣有渝水。又州名。《廣韻》本巴國，漢爲巴郡之江州縣，梁於巴郡置楚州，隋攺爲渝州。《廣輿記》今爲重慶府。又《集韻》兪戍切，音裕。義同。又大透切，音豆。水名。又《韻補》叶夷周切，音由。《詩·鄭風》羔裘如濡，洵直且侯。彼其之子，舍命不渝。

渞：《字彙》才周切，音酋。水源也。《黃香·九宮賦》坎烻援以渞煬。《註》渞水之源，煬水之熾也。

渟：《廣韻》特丁切《集韻》《韻會》《正韻》唐丁切，𠀤音庭。《埤蒼》渟，水止也。《史記·李斯傳》決渟水致之海。或作亭。《前漢·西域傳》其水亭居。又與停同。《後漢·趙岐傳》渟車呼與共載。又《集韻》湯丁切，音廳。與汀同。水際平地也。

渠：《唐韻》彊魚切《集韻》《韻會》《正韻》求於切，𠀤音蕖。《說文》水所居也。《禮·曲禮》溝渠必步。又水名。《前漢·地理志》渠水首受江，北至射陽入湖。又渠渠，勤也。《詩·秦風》夏屋渠渠。《箋》渠渠，猶勤勤也。《註》深廣貌。又大也。《史記·司馬相如傳》誅其渠帥。又樂章名。《魯語》金奏肆夏樊遏渠。《註》納夏一名渠。又漸也。《淮南子·汜論訓》渠幨以守。《註》渠，漸也。又軒渠，笑貌。《後漢·方技傳》軒渠笑自若。又俗謂他人爲渠儂。又水名。《水經注》水出鄭縣南巴嶺，流逕宕渠縣。謂之宕渠水。又《周禮·冬官考工記》謂車輞爲渠。《山海經》韓流麟身渠股。《註》渠，車輞，言跰腳也。又犀渠，甲名。又楯也。《吳語》文犀之渠十行。又芋渠。《馬融·廣成頌》蘘荷芋渠。又夫渠，荷名。別作蕖。又姓。《史記·年表》漢渠復縈。又《集韻》其據切，音遽。與詎同。《字林》未知詞也。《史記·張儀傳》且蘇君在儀，寧渠能乎。又與遽通。《史記·陸賈傳》使我居中國，何渠不若漢。又《正韻》臼許切，音巨。義同。

渡：《唐韻》《集韻》《韻會》徒故切《正韻》獨故切，𠀤音度。《說文》濟也。《廣雅》去也，通也。又通作度。《前漢·賈誼傳》度江河亡維楫。《集韻》或作𣳥。

渢：《廣韻》房戎切《集韻》《韻會》扶風切《正韻》符中切，𠀤音馮。《玉篇》水聲。一曰弘大聲。又《集韻》《正韻》𠀤符咸切，音凡。渢渢，中庸之聲也。一曰浮貌。《左傳·襄二十九年》美哉渢渢乎。又《集韻》《韻會》《正韻》𠀤孚梵切，音泛。義同。

渣：《廣韻》側加切《集韻》莊加切，𠀤音𣙁。水名。出義陽。與溠同。又《集韻》助駕切，音乍。義同。俗以此爲渣滓字。

㴏：《集韻》鄔晃切，音㳹。池不流也。

渤：《廣韻》《集韻》《韻會》《正韻》𠀤蒲沒切，音孛。渤澥海別支名。《司馬相如·子虛賦》浮渤澥。亦作勃。《史記·高祖本紀》北有勃海之利。《索隱》勃，旁跌也。旁跌出者，橫在濟北，故齊都賦云：海旁出爲勃，名曰勃海郡。又滃渤，霧出貌。《郭璞·江賦》氣滃渤以霧杳。又漰渤，水聲。《郭璞·江賦》鼓㕉窟以漰渤。《集韻》或从勃作渤。通作浡。

渥：《唐韻》於角切《集韻》《韻會》乙角切，𠀤音握。《說文》霑也。《詩·小雅》旣優旣渥。又厚漬也。《詩·邶風》赫如渥赭。《正義》言其顏色赫然而赤，如厚漬之丹赭也。又水名。《水經注》易水東逕容城縣故城南，又東渥水註之。又《廣輿記》贛州龍陽縣三江水，乃桃水，渥水，廉水之會。又《集韻》烏谷切，音屋。水聲。又《集韻》《韻會》𠀤於𠋫切，謳去聲。與漚同。久漬也。

渦：《廣韻》《集韻》𠀤古禾切，音戈。水名。與濄同。《前漢·地理志扶溝註》渦水首受狼湯渠，東至向入海。又《集韻》姑華切，音瓜。義同。又《廣韻》《集韻》《韻會》《正韻》𠀤烏禾切，音倭。水㘭也。《爾雅·釋水》渦辨回川。《註》旋流也。又姓。《三輔決錄》有扶風太守渦尚。

渧：《廣韻》都計切《集韻》丁計切，𠀤音帝。《埤蒼》𤃀漉也。一曰滴水。《說文》本作𣽢。《梵書》省作渧。《地藏經》一毛一渧，一沙一塵。又《集韻》田黎切，音題。與啼同。號也。

渨：《唐韻》烏恢切《集韻》烏回切，𠀤音隈。《說文》沒也。《玉篇》水澳曲也。或作隈。又《集韻》羽鬼切，音韙。渨㵽，水波涌起貌。《郭璞·江賦》渨㵽濆瀑。又烏賄切，音猥。與溾同。《博雅》穢也。

温：《唐韻》烏魂切《集韻》《韻會》《正韻》烏昆切，𠀤音蕰。水名。《說文》水出犍爲涪南入黔水。又水名。《山海經》温水，出崆峒山，在臨汾南入河。又洛水之別名。《易·乾鑿度》王者有盛德之應，則洛水先温，故號温洛。又水名。《水經》温水，出牂柯夜郎縣。又泉名。《潘岳·西征賦》湯井温谷。《註》卽温泉也。又地名。《左傳·隱三年》取温之麥。《註》温，今河內温縣。《廣輿記》今屬懷慶府。又郡名。温州府，今屬浙江。又色和曰温。《論語》色思温。又性純粹曰温。《詩·秦風》温其如玉。又《爾雅·釋訓》温温，柔也。《疏》寬緩和柔也。《詩·大雅》温温恭人。又煖也。《王褒·聖主得賢臣頌》襲狐貉之温者，不憂至寒之淒愴。又燖也。《中庸》温故而知新。《註》温如燖温之温，謂故學之熟矣，復時習之謂之温。又風名。《禮·月令》季夏温風始至。又姓。《廣韻》唐叔虞之後，受封于河內温，因以命氏。又《集韻》《韻會》《正韻》𠀤紆問切，音醖。温藉也。同蘊。《詩·小雅》飮酒温克。《箋》苞裹曰藴，謂藴藉自持，含容之義。經中作温者，蓋古字通用。又讀作盜。《史記·周本紀》周繆王得驥温驪。《索隱》温音盜，徐廣曰温，一作盜。盜竊也。淺靑色。又《韻補》叶紆權切，音淵。《蘇軾詩》四時盛衰各有態，搖落悽愴驚寒温。南山孤松積雪底，抱凍不死誰能賢。考證：〔《易·乾度》王者有盛德之應，則洛水先温，故號温洛。〕謹按太平御覽引此作乾鑿度。今據增鑿字。

㴐：《唐韻》莫甸切《集韻》《韻會》眠見切，𠀤音麪。《玉篇》滇㴐，大水貌。《左思·吳都賦》滇㴐淼漫。《註》山水闊遠無崖之狀。又《集韻》彌殄切，音眄。淟㴐，水貌。

渪：《轉註古音》同濡。晉人草書多用之。

㴑：《唐韻》桑故切《集韻》《韻會》《正韻》蘇故切，𠀤音素。《說文》逆流而上曰㴑洄。㴑，向也。水欲下，違之而上。或作遡溯。亦作泝。

渫：《唐韻》《集韻》《韻會》《正韻》𠀤私列切，音薛。《說文》除去也。一曰治井也。《易·井卦》井渫不食。《註》渫，泥不停汙也。又散也。《前漢·食貨志》農民有錢粟，有所渫。又《揚子·方言》渫，歇也。《曹植·七啓》爲歡未渫。又漏也。與洩同。《莊子·秋水篇》尾閭渫之而不虛。又汙也。《王褒·聖主得賢臣頌》去卑辱奧渫而升本朝。《註》渫，狎也，汙也。又慢也。《詩傳》醉而不出，是渫宗也。《正義》醉仍不出，是渫慢宗子也。又水名。《水經注》渫水，出建平郡，東逕渫陽縣。又姓。古賢人渫子，見《韓非子》。又《集韻》食列切，音舌。亦除去也。又實協切。水名，在上黨。又《集韻》《韻會》並達協切，音牒。渫渫，波連貌。《郭璞·江賦》長波浹渫。又《前漢·王莽傳》憒毦不渫。《註》渫，徹也，通也。又《集韻》直甲切，音霅。水貌。義同。又以制切，音曳。烝蔥也。亦作㳿。

𣷽：《正字通》與浸同。《史記·河渠書》有餘則用漑𣷽。又《漳水註》漳水，一名大漳水，兼有𣷽水之目。

測：《唐韻》初側切《集韻》《韻會》察色切《正韻》初力切，𠀤音惻。《說文》深所至也。《玉篇》度深曰測。又凡測度之稱。《易·繫辭》隂陽不測之謂神。又淸也。《周禮·冬官考工記》弓人漆欲測。又測測，刃利意。《詩·周頌·畟畟良耜傳》畟畟，猶測測。

渭：《廣韻》《集韻》《韻會》𠀤于貴切，音胃。水名。《春秋·說題辭》渭之爲言布也。《說文》水出隴西首陽渭首亭南谷。《周禮·夏官·職方氏》雍州，其浸渭洛。《書·禹貢》導渭自鳥䑕同穴。又州名。《廣韻》秦始置隴西郡，後魏置渭州。《廣輿記》今爲鞏昌府。又府有通渭縣。又渭源縣，屬臨洮。渭南縣，屬西安。又濩渭，衆波聲。《木華·海賦》瀖泋濩渭。又《埤蒼》沸渭，不安貌。《王褒·洞簫賦》若雷霆輘鞫，佚豫以沸渭。考證：〔《說文》水出隴西首陽謂首亭南谷。〕謹照原文謂改渭。

渮：《唐韻》古俄切《集韻》居何切，𠀤音歌。水名。《說文》渮澤水，在山陽湖陵。《書·禹貢》導渮澤，被孟豬。又《集韻》寒歌切，音何。又賈我切，音苛。義𠀤同。或作荷渮。

港：《唐韻》《集韻》《韻會》《正韻》𠀤古項切，音講。水分流也。一曰水中行舟道。又《廣韻》《集韻》𠀤胡貢切，音哄。港洞，相通貌。《馬融·長笛賦》港洞坑谷。又《集韻》胡降切，音巷。水貌。

渰：《唐韻》《集韻》《韻會》衣檢切《正韻》於檢切，𠀤音奄。《說文》雲雨貌。《詩·小雅》有渰淒淒。《疏》天將降雨，則地氣上騰，薰蒸爲濕潤，渰浸萬物。《集韻》或作𩃗。

渱：《廣韻》戸公切《集韻》《正韻》胡公切，𠀤音洪。《玉篇》水聲。一曰潰渱，水沸涌也。《左思·吳都賦》潰渱泮汗。《註》謂直望無涯也。又《集韻》古送切，音貢。水貌。

渲：《廣韻》息絹切《集韻》須絹切，𠀤音選。《玉篇》小水也。又畫家有渲刷之法。《郭煕林泉高致》擦以水墨，再三而淋之，謂之渲。

渳：《廣韻》綿婢切《集韻》《韻會》母婢切，𠀤音弭。《說文》㱃也。一曰水貌。又浴尸曰渳。《周禮·春官》小宗伯大肆以秬鬯渳。又《楊愼·雲南山川志》西洱海在府城東，古葉榆河也。一名渳海。又《集韻》美隕切，音閔。又彌兗切，音緬。義𠀤同。

渴：〔古文〕𣊅《唐韻》苦葛切《集韻》《類篇》《韻會》丘葛切，𠀤音磕。《說文》本作㵣。从欠，渴聲。《徐曰》今俗用渴字。《玉篇》欲飮也。《詩·小雅》載饑載渴。又急也。《公羊傳·隱四年》不及時而日渴葬也。又《廣韻》渠列切《集韻》《韻會》《正韻》巨列切，𠀤音傑。水涸也。《周禮·地官》草人凡糞種，渴澤用鹿。《疏》渴，故時停水。今乃渴也。又《集韻》丘蓋切，音礚。與愒同，貪也。或从欠作𢢚。又《廣韻》胡割切，音褐。《柳宗元·袁家渴記》楚越方言謂水之反流者爲渴。

渵：《集韻》謨交切，音茅。大水貌。

渶：《廣韻》《集韻》𠀤於驚切，音霙。水名。出靑丘山。

渷：《廣韻》《集韻》以轉切《正韻》以淺切，𠀤音兗。水名。與沇同。濟水別名。

游：〔古文〕汓《唐韻》以周切《集韻》《韻會》夷周切，𠀤音猷。水名。《水經注》淮水於淮浦縣枝分，北爲游水。又浮行也。《爾雅·釋水》順流而下曰遡游。《詩·秦風》遡游從之。又《周禮·天官》閽人，王宮每門四人，囿游亦如之。《註》游，離宮也。又《管子·首憲篇》分理以爲十游，游爲之宗。又《尚書·考靈曜》地有四游，常動而人不知。又玩物適情之意。《禮·少儀》士依於德，游於藝。又閒曠也。《禮·王制》無游民。又自適貌。《詩·小雅》愼爾優游。又枝葉扶疏貌。《詩·鄭風》隰有游龍。《傳》龍紅草也。《箋》游，猶放縱也。言紅草放縱枝葉于隰中。又《集韻》徐由切，音囚。義同。又《集韻》《正韻》𠀤力求切，音留。旌旗之旒也。本作斿。亦作旒。《左傳·桓二年》鞶厲游纓。又九游，星也。《史記·天官書》九游九星，在玉井西南。又《韻補》叶延知切，音移。《司馬相如·上林賦》拖蜺旌，靡雲旗。前皮軒，後道游。又叶衣虛切，音於。《萬震南州異物志贊》合浦之人，習水善游。上視層潭，如猿仰株。考證：〔《禮·少儀》少依于德，游於藝。〕謹照原文少改士。于改於。

渹：《廣韻》《集韻》《韻會》《正韻》𠀤呼宏切，音轟。《玉篇》水浪渹渹聲。一曰水石相激聲。或作𤃫。又吳音何乃渹，猶言那行。《世說》劉眞長見王導，導以腹熨彈碁局，曰：何乃渹。劉出曰：未見他異，惟聞吳語。又《集韻》楚慶切，請去聲。與㵾同。冷也。吳人謂之㵾。又《字牖》江東呼厭極爲渹。音罄。

渺：《廣韻》亡沼切《集韻》《韻會》《正韻》弭沼切，𠀤音眇。渺㵿，水貌。一曰水長也。《管子·內業篇》渺渺乎，如窮無極。

渻：《唐韻》息幷切《集韻》《韻會》《正韻》息井切，𠀤音省。《說文》少減也。一曰水門，一曰水名。又丘名。《爾雅·釋丘》水出其前曰渻丘。又姓。《左傳》有渻竈。又《唐韻》所景切《集韻》所省切，𠀤音眚。義同。考證：〔又姓。《左傳》有省竈。〕謹據襄三十一年左傳原文省竈改渻竈。

渼：《唐韻》無鄙切《集韻》《韻會》毋鄙切，𠀤音美。水名。《長安志》渼陂，在鄠縣西四五里。又《類篇》一曰水波文。

渽：《廣韻》將來切《集韻》祖才切，𠀤音哉。水名。《前漢·地理志》水出蜀郡汶江縣徼外。《集韻》或作𣴮。

㴒：《廣韻》羊益切《集韻》《韻會》《正韻》夷益切，𠀤音繹。《玉篇》水名。又浟㴒，水流行貌。《木華·海賦》浟㴒瀲灩。

𣷾：《廣韻》居洧切《集韻》矩鮪切《正韻》古委切，𠀤音軌。《玉篇》水貌。又與厬同。《爾雅·釋水》水醮曰厬，謂水醮盡也。或作軌。又《類篇》同𣲼，詳𣲼字註。

渾：《唐韻》戸昆切《集韻》《韻會》《正韻》胡昆切，𠀤音魂。《說文》混流聲。《枚乗·七發》沌沌渾渾。《註》渾渾，波相隨貌。又洿下貌。又濁也。《老子·道德經》渾兮其若濁。又大也。《班固·幽通賦》渾元運物。又肧渾，言如肧胎之渾然也。《郭璞·江賦》類肧渾之未凝。又齊同也。《孫綽·天台賦》渾萬象以冥觀。又《集韻》戸袞切，音溷。豐流也。一曰雜流。《前漢·劉向傳》賢不肖渾淆。又《揚子·方言》渾，盛也。《註》們渾，肥滿也。又《爾雅·釋詁》渾，墜也。《註》水落貌。又姓。《左傳》鄭大夫渾罕。又古本切，音袞。與滾同。大水流貌。《荀子·富國篇》財貨渾渾如泉源。

㴓：《玉篇》山隹切《集韻》所隹切，𠀤音崽。漉米也。

渿：《唐韻》奴帶切《集韻》乃帶切，𠀤音奈。《說文》沛之也。《玉篇》㴎沛，水波貌。

湀：《唐韻》求癸切《集韻》巨癸切，𠀤音揆。泉出也。《爾雅·釋水》湀闢流川。《註》通流也。《說文》湀辟，深水處也。又《集韻》《正韻》頸誄切《韻會》居誄切，𠀤音癸。又《廣韻》苦圭切《集韻》傾畦切，𠀤音睽。又《集韻》《韻會》𠀤苦穴切，音闋。義𠀤同。考證：〔《爾雅·釋水》湀闢荒川。〕謹照原文荒川改流川。

湁：《唐韻》丑入切《集韻》敕立切，𠀤音雴。《說文》湁，湒𩰾也。《司馬相如·上林賦》湁潗鼎沸。《郭璞曰》湁潗皆水微轉細湧貌。

𣷿：《玉篇》他果切《集韻》吐火切，𠀤音妥。水名。

𣸀：《集韻》詡鬼切，音虺。《玉篇》水流貌。亦作泋。

湂：《廣韻》五各切《集韻》逆各切，𠀤音咢。水名。

湃：《廣韻》普拜切《集韻》《韻會》怖拜切，𠀤音浿。《玉篇》澎湃，水勢。《司馬相如·上林賦》洶涌澎湃。《註》澎湃，波相戾也。又《集韻》步拜切，音憊。義同。《集韻》或作㵒。

湄：《唐韻》武悲切《集韻》《韻會》旻悲切，𠀤音眉。《爾雅·釋水》水草交爲湄。《釋名》湄，眉也。臨水如眉也。《詩·秦風》在水之湄。《傳》水隒也。正義曰：隒是山岸湄是水岸，故曰水隒。亦與麋通。《詩·小雅》居河之麋。《箋》麋，本又作湄。又湖名。《水經注》淮水左迤爲湄湖。又《集韻》乃管切，音煖。與渜同。湯也。《集韻》或作𣽪㵟𤃰𤃱。

湅：《唐韻》《集韻》《韻會》《正韻》𠀤郎甸切，音練。《說文》𤄒也。《玉篇》煑絲絹熟也。《周禮·冬官考工記》㡛氏湅絲。與練通。

湆：《唐韻》去急切《集韻》《韻會》《正韻》乞及切，𠀤音泣。《說文》幽濕也。《徐曰》今人言浥湆也。从日與从月別。《佩觿集》湆、湇𠀤丘及翻。湆，幽濕。湇，大羹。

湇：《廣韻》去急切《集韻》乞及切，𠀤音泣。羹汁也。《博雅》羹謂之䏠。或作湇。《禮·少儀》凡有湇者不以齊。又《集韻》迄業切，音怯。又迄洽切，音恰，義𠀤同。

𣸁：《集韻》津，古作𣸁。註詳六畫。

𣸂：《正字通》同㳦。

湈：《集韻》謨悲切，音枚。壞也。或作𣨴。

㴔：《集韻》迄及切，音吸。與潝同。水疾聲。《司馬相如·上林賦》汨㴔漂疾。《文選》作汨㶏。又《集韻》域及切，音熠。義同。

𣸃：《廣韻》辛律切《集韻》雪律切，𠀤音卹。𣸃𣸃水流貌。

㴕：與潗同。《石鼓文》迄湧盄㴕。《註》㴕，今作潗，私列反。

𣸄：《集韻》子感切，音昝。地濕。

𣸅：《集韻》古活切，音括。水流聲。與𣴠𣽅活𠀤同。

湉：《廣韻》《集韻》𠀤徒兼切，音甜。澶湉，安流貌。《左思·吳都賦》澶湉漠而無涯。

湊：《唐韻》倉奏切《集韻》《韻會》《正韻》千𠋫切，𠀤音輳。《說文》水上人所會也。一曰聚也。《汲冢周書》周公將致政，乃作大邑成周于中土，以爲天下之大湊。又《玉篇》競進也。《戰國策》士爭湊燕。又湊理也。與腠通。《文心雕龍·養氣篇》湊理無滯。又題湊，棺外累木也。《史記·滑稽傳》楩楓橡樟爲題湊。又《韻補》叶子與切，音咀。《王延壽·魯靈光殿賦》浮柱岹嵽以星懸，漂嶢𡸣而枝柱。飛梁偃蹇以虹指，揭蘧蘧而騰湊。又叶遵遇切，疽去聲。《班固·東都賦》僻界西戎，險阻四塞。脩其防禦，孰與處乎土中，平侇洞達，萬方輻湊。通作輳。古通奏。考證：〔《史記·滑稽傳》梗楓橡樟爲題湊。〕謹照原文梗楓改楩楓。

湋：《唐韻》羽非切。《集韻》《韻會》于非切，𠀤音韋。《說文》回也。一曰水名。《前漢·溝洫志》關中靈軹，成國湋渠。《註》水出韋谷。

湌：《唐韻》七安切《集韻》千安切，𠀤音𦪫。與餐同。《說文》吞也。或从水。

湍：《唐韻》他耑切《集韻》《韻會》《正韻》他官切，𠀤音煓。《說文》疾瀨也。《前漢·溝洫志》水湍悍難以行平地。《註》急流曰湍。又《集韻》朱遄切，音專。水名，在酈縣。《山海經》荆山之首曰翼望之山，湍水出焉。又《集韻》《類篇》𠀤吐玩切，音彖。亦疾瀨也。

湎：《唐韻》《集韻》《韻會》𠀤彌兗切，音緬。《說文》沈於酒也。《詩·大雅》天不湎爾以酒。《箋》飮酒齊色曰湎。《韓詩外傳》飮酒閉門不出客曰湎。又溺而不反，皆謂之湎。《禮·樂記》流湎而忘本。又湎湎，流移也。《前漢·敘傳》風流民化，湎湎紛紛。又通作沔。《前漢·禮樂志》湛沔自若。《集韻》或作䤄𨟺。

湏：《說文》古文沫字。註詳五畫。又《集韻》虎猥切，音賄。與潣同。水貌。考證：〔《說文》古文沫字。〕謹按沫字當改沫。互詳本部五晝沫字註。

湐：《廣韻》《集韻》𠀤博陌切，音百。淺水貌。與洦同。

湑：《唐韻》《正韻》私呂切《集韻》《韻會》寫與切，𠀤音諝。《說文》莤酒也。與醑同。《詩·小雅》有酒湑我。《箋》謂以茅泲之，而去其糟也。又露貌。《詩·小雅》零露湑兮。《正義》湑湑，露在物之狀。又盛貌。《詩·小雅》裳裳者華，其葉湑兮。又《說文》一曰浚也。又《廣韻》相於切《集韻》《韻會》《正韻》新於切，𠀤音胥。義同。

𣸆：《廣韻》將此切《集韻》蔣氏切，𠀤音紫。水名，在長沙。或作泚。

湒：《廣韻》子入切《集韻》《韻會》卽入切《正韻》賷入切，𠀤音㗱。《說文》雨下也。一曰沸湧貌。又丘名。《鄒陽·酒賦》麴湒丘之麥。又《集韻》七入切，音緝。與潗同。湁潗，水沸貌。又側立切，音戢。與濈同。和也。

湓：《廣韻》《韻會》《正韻》蒲奔切《集韻》步奔切，𠀤音盆。水名。《地理通釋》潯陽縣，本湓城。《唐志》江州有湓城戍。《何晏·九江志》靑湓山有井，形如盆，因號湓水，城曰湓城，浦曰湓浦，江州故有湓江。一曰水涌也。《前漢·溝洫志》河水湓溢。又《廣韻》《集韻》《正韻》𠀤普悶切，音噴。《蒼頡篇》湓，水聲也。《郭璞·江賦》湓流雷煦而電激。又《廣韻》《集韻》《韻會》𠀤蒲悶切，音坌。義同。又《博雅》漬也。亦作盆。《通雅》湓溢，滿起也。又《集韻》芳問切，音瀵。義同。或作㖹。

湔：《廣韻》《集韻》子仙切《韻會》將先切，𠀤音煎。水名。《前漢·地理志》蜀郡綿虒縣玉壘山，湔水所出。又手瀚也，灑也，傍沾也。《戰國策》汙明見春申君曰：君獨無意湔袚僕也。又《廣韻》《正韻》𠀤側前切，音箋。又《廣韻》《集韻》𠀤子賤切，音箭。義𠀤同。又《集韻》則旰切，音贊。與灒同。汗灑也。又《廣韻》昨先切，音前。湔胡，藥名。考證：〔《戰國策》汙明見春申君曰，君獨無意湔袚。〕謹照原文湔袚下增僕也二字。

𣸇：《篇海》毗面切，音便。小便也。

湕：《廣韻》居偃切《集韻》紀偃切，𠀤音鍵。水名。出南郡。

湖：《唐韻》戸吳切《集韻》《韻會》《正韻》洪孤切，𠀤音胡。《說文》大陂也。《周禮·夏官·職方氏》楊州，其浸五湖。《水經注》五湖，謂長塘湖，太湖，射貴湖，上湖，滆湖。又水名。《水經注》湖水，出桃林塞之夸父山。又州名。《廣輿記》屬浙江，吳曰吳興，隋唐曰湖州，今爲湖州府。

湗：《集韻》芳用切，音葑。深泥也。《篇海》本作葑。

㴖：《集韻》匹各切，音粕。與濼同。或作𤃸。古國名。又陂濼也。

𣸈：〔古文〕𪌲《唐韻》疏有切《集韻》所九切，𠀤音醙。《說文》浸𣵽也。一曰𣸈𪋽。又《廣韻》所鳩切《集韻》疎鳩切，𠀤音搜。小便也。《晉語》少𣸈於豕牢，而得文王。《註》少𣸈，小便，言其易也。或作所遭切，音騷。亦作溲。

㴗：《集韻》於虬切，音幽。深也。

𣸉：《集韻》陀葛切，音達。水出貌。《正字通》同𣿔省。本作𣸉，與涬別。

湘：《唐韻》《正韻》息良切《集韻》《韻會》思將切，𠀤音襄。水名。《說文》水出零陵陽海山，北入江。又山名。《史記·黃帝本紀》黃帝南至于江，登熊湘。又地名。《廣輿記》長沙府吳晉曰湘州。又湖名。《廣輿記》在紹興府蕭山縣。又烹也。《詩·召南》于以湘之，維錡及釜。又《集韻》思莊切，音霜。義同。

湙：《正字通》俗㴒字。

𣸊：《字彙》於禽切，音隂。水名。

𣸋：《集韻》古泫切，音畎。淖耕也。

湚：《字彙》羊進切，音䏖。水名。

湛：〔古文〕㴴《唐韻》宅減切《集韻》《韻會》《正韻》丈減切，𠀤音偡。《說文》沒也。一曰湛水，豫章浸。《周禮·夏官·職方氏》荆州，其浸潁湛。《水經注》湛水，出犨縣魚齒山西北。又水名。《水經》湛水，出河南軹縣。又露盛貌。《詩·小雅》湛湛露斯。又重厚貌。《楚辭·九章》忠湛湛而願進兮。又深貌。《楚辭·招魂》湛湛江水兮。又《增韻》澄也，澹也。《謝混詩》水木湛淸華。又《揚子·方言》湛，安也。又《集韻》《韻會》《正韻》𠀤丈陷切，偡去聲。姓也。晉湛方生。又《廣韻》丁含切《集韻》《韻會》都含切。𠀤與耽同。《說文》作媅，樂也。《詩·小雅》子孫其湛。《傳》湛樂之久也。又《廣韻》直深切《集韻》《韻會》《正韻》持林切，𠀤音霃。與沈同。《史記·司馬相如傳》湛恩汪濊。又《集韻》夷針切，音淫。與霪同。久雨也。《王充·論衡》變復之象，以久雨爲湛。又《集韻》《正韻》𠀤子鴆切，音祲。與浸同。漬也。《字林》投物水中也。《禮·內則》湛諸美酒。又《集韻》《韻會》《正韻》𠀤將廉切，音尖。亦漬也。與漸瀸同。又《集韻》丑甚切，音踸。湛潭，水貌。又以荏切，與𤂹同，水動也。又《集韻》《正韻》𠀤直禁切，音鴆。沒也。又《韻補》叶羊戎切，音容。《楚辭·九辯》乗精氣之摶摶兮，騖諸神之湛湛。驂白霓之習習兮，歷郡靈之豐豐。

湜：《唐韻》常職切《集韻》《韻會》《正韻》丞職切，𠀤音殖。《說文》水淸底見也。一曰持正貌。《詩·邶風》涇以渭濁，湜湜其沚。《箋》言持正守初，如沚然不動搖也。《類篇》或作㵓。

湝：《唐韻》古諧切《集韻》《韻會》《正韻》居諧切，𠀤音皆。《說文》水流湝湝也。从水，皆聲。《徐曰》衆流之貌。《詩·小雅》淮水湝湝。又《廣韻》《集韻》《韻會》《正韻》𠀤雄皆切，音諧。寒也。一曰風雨不止也。

湞：《唐韻》陟盈切《集韻》知盈切，𠀤音貞。水名。《說文》水出南海龍川，西入溱。《前漢·地理志》桂陽郡有湞陽縣。又《廣韻》宅耕切《集韻》除耕切，𠀤音橙。又《集韻》虛庚切，音亨。又癡貞切，音檉。義𠀤同。又《集韻》抽庚切，音瞠。水貌。

湟：《唐韻》《集韻》《韻會》《正韻》𠀤胡光切，音黃。水名。《說文》水出金城臨羌塞外，東入河。又州名。《韻會》漢西平郡，唐置鄯州，宋改湟州，又改樂州。又《水經注》桂陽含洭縣洭水。《山海經》謂之湟水。又潏湟，水波漂疾之貌。《郭璞·江賦》潏湟淴泱。又神名。《司馬相如·大人賦》前陸離而後潏湟。又汨湟，音相切磨貌。《馬融·長笛賦》絞槩汨湟，五音代轉。又《揚子·方言》湟㲻也。又《集韻》許放切，音貺。與況同。寒水也。

湠：《廣韻》他旦切《集韻》他案切，𠀤音炭。《玉篇》大水也。《字林》湠漫，水廣貌。《木華·海賦》渺瀰湠漫。

湡：《廣韻》遇俱切《集韻》元俱切，𠀤音虞。水名。《說文》水出趙國襄國之西山。又《集韻》語口切，音偶。又吾翁切，㟅上聲。義𠀤同。

湢：《廣韻》彼側切《集韻》筆力切，𠀤音逼。《玉篇》湢㳁，水驚涌貌。又浴室謂之湢。《禮·內則》外內不共湢浴。《註》本又作偪。又整肅貌。《賈誼·新書容經篇》軍旅之容，湢然肅然，固以猛。

湣：《集韻》美隕切《正韻》弭盡切，𠀤音閔。諡也。與閔通。春秋宋閔公，魯閔公。史記宋魯世家作湣公。又《集韻》眉貧切，音珉。義同。又眠見切，音麪。元湣，混合也。或作惽。亦省作泯。《司馬相如·大人賦》紅杳眇以元湣。《註》言光彩相耀。幽藹炫亂也。又呼昆切，音昏。滑湣，未定之謂。《莊子·齊物論》置其滑湣，以隸相尊。湣，徐邈音昬。

湤：《集韻》商之切，音施。《玉篇》水也。一曰水名。本作施。《水經》施水，從九江廣陽鄕東南流，逕合肥縣，東注漅湖。又《王周峽船記》峽水湍峻，激石忽發者謂之濆，沲洑而湤者謂之腦。

湥：《集韻》他骨切，音突。流也。又陁沒切，音揬。義同。

𣸌：《字彙》口个切，坷去聲。船著沙，不能行。《集成》《類篇》𠀤書作𣹇。

𣸍：《唐韻》《集韻》𠀤普活切，音𨨻。棄水也。與潑同。

湦：《集韻》師庚切，音生。人名。曹桓公終生。《史記註》一作終湦。

㴘：《集韻》莫報切，音冒。水漲也。

湧：《集韻》涌，或作湧。詳涌字註。

湨：《廣韻》《正韻》古闃切《集韻》《韻會》扃闐切，𠀤音狊。水名。《春秋·襄十六年》會于湨梁。《註》湨水出河內軹縣。

湩：《唐韻》《集韻》《韻會》《正韻》𠀤多貢切，音棟。《說文》乳汁也。《穆天子傳》巨蒐之人具牛馬之湩，以洗天子之足。又鼓聲。《管子·輕重篇》湩然擊鼓，士忿怒。又《廣韻》《集韻》《韻會》𠀤竹用切，音堹。義同。又《廣韻》多𪁪切《集韻》覩𪁪切，𠀤音䂢。義同。又水濁也。又《集韻》或作𠄉𡦢。又《集韻》徒東切，音同。湩容車帷也。或作幢。

㴙：《集韻》側洽切，音䀹。㳌㴙，下濕。一曰滴水也。又莊輒切，音㢎。義同。又實洽切，音萐。與煠同。《博雅》瀹也。或作䛽。

湪：《廣韻》通貫切《集韻》吐玩切，𠀤音彖。水名。又與渜通。《周禮·渜濯註》鄭康成曰：渜，古文作湪。荆沔閒語。《疏》豫州人語。

湫：《唐韻》《韻會》《正韻》卽由切《集韻》將由切，𠀤音啾。北人呼水池爲湫。又水名。《說文》有湫水，在周地。《史記·封禪書》湫淵祠朝那。《註》湫淵，在安定朝那縣。又懸瀑水曰龍湫。又憂愁貌。《春秋·繁露陽尊隂卑篇》湫湫者，悲愁之狀也。又涼貌。《宋玉·高唐賦》湫兮如風。又《唐韻》子了切《集韻》子小切，𠀤音剿。湫，隘也。《左傳·昭元年》壅閉湫底。《註》湫謂氣聚，底謂氣止，皆停滯不散之意。又《昭二年》湫隘器塵。《註》湫，下也。又地名。《左傳·莊十九年》楚子伐黃，還及湫。又《集韻》雌由切，音秋。義同。又《廣韻》《集韻》𠀤在九切，音愀。義同。一曰洩水瀆也。又《集韻》兹消切，音焦。夫湫，亦地名。又宗蘇切，音租。人名。《左傳》魯有子服湫。

湬：《正字通》俗湫字。

湭：《玉篇》才周切《集韻》徐由切，𠀤音囚。與汓泅同。浮行水上也。又《集韻》字秋切，音酋。《博雅》湭酒液也。一曰水名，在雍州。或作𦵩。

𣸎：《廣韻》火怪切《集韻》呼怪切，𠀤音咶。𤃫𣸎，水相激聲。《郭璞·江賦》㵗㶔𤃫𣸎。

㴚：《集韻》徐醉切，音遂。田閒小溝也。與澻同。《周禮》本作遂。

湮：《唐韻》於眞切《集韻》《韻會》伊眞切，𠀤音因。《爾雅·釋詁》湮，落也。《說文》湮，沒也。通作洇。又水名。《水經注》水出狂水東北湮谷。又《廣韻》烏前切《集韻》因蓮切，𠀤音烟。塞也。《左傳·昭二十九年》鬱湮不育。又《集韻》一結切，音噎。又壹計切，音翳。義𠀤同。又伊甸切，音宴。沒水中也。

湯：《唐韻》土郎切《集韻》《韻會》《正韻》他郎切，𠀤音鏜。《說文》熱水也。《楚辭·九歌》浴蘭湯兮沐芳。又水名。《山海經》上申之山，湯水出焉。又《水經注》江水，東逕瞿巫灘，左則湯谿水註之，源出朐忍縣北。又谷名。《張衡·南都賦》湯谷涌其後。又州名。《韻會》廣南化外，唐置湯州，天寶時爲湯泉郡。又縣名。《廣輿記》湯隂縣，屬彰德府。又《書·虞書疏》除殘去虐曰湯。馬融又云：雲行雨施曰湯。又《風俗通·王霸篇》湯者，攘也，昌也。言其攘除不軌，天下熾盛。又《廣韻》式羊切《集韻》《韻會》《正韻》尸羊切，𠀤音商。湯湯，流貌。一曰波動之狀。《詩·大雅》江漢湯湯。又《廣韻》《集韻》《韻會》《正韻》𠀤他浪切，音儻。熱水沃也。《禮·月令》如以熱湯。又《集韻》余章切，音陽。與暘同。暘谷，日所出也。亦作陽。《淮南子·天文訓》日出于湯谷。又《廣韻》他浪切，音盪。與蕩通。《詩·陳風》子之湯兮。《傳》湯，蕩也。《箋》言游蕩無不爲也。又與盪同。《前漢·天文志》四星若合，是謂大湯。又《韻補》叶透空切，音通。《東方朔·七諫》何靑雲之流瀾兮，微霜降之蒙蒙。徐風至而徘徊兮，疾風過之湯湯。考證：〔《楚辭·九歌》浴蘭湯兮沐芳華。〕謹按原文華字屬下爲句不連芳讀，謹省華字。

湰：《集韻》良中切，音隆。高下水也。或作漋。

湱：《集韻》《韻會》《正韻》𠀤霍虢切，音砉。漰湱，波相激聲。《郭璞·江賦》漰湱澩灂。又《唐韻》呼麥切，音剨。漍湱水，出西谿。

湲：《唐韻》王權切《集韻》《韻會》《正韻》于權切，𠀤音員。潺湲，水流貌。《楚辭·九歌》觀流水兮潺湲。又《廣韻》獲頑切《集韻》胡鰥切《正韻》侯頑切，𠀤音睆。又《集韻》《韻會》𠀤于元切，音袁。義𠀤同。

湳：《唐韻》《集韻》《韻會》𠀤乃感切，音喃。《說文》西河美稷保東北水。《水經注》湳水，出西河郡美稷縣。又地名。《後漢·西羌傳》先零卑湳，𠀤皆彊富。

湴：《廣韻》蒲鑒切《集韻》薄鑑切，𠀤音𦝤。與埿同。深泥也。又星命家，祿後一辰爲湴河。《夢溪筆談》湴河謂陷運，如今之空亡也。又《集韻》皮咸切，音碰。行淖中也。

𣸏：《集韻》女加切，音拏。𣸏沾，溼也。一曰卽𣹤字之譌。

𣸐：《集韻》子末切，音拶。水激石貌。或省作沯。

㴛：《集韻》陟利切，音致。溼也。或作洷。

𣸑：《說文》古梁字。《徐曰》从兩木，一梁在中橫，象从水，指事也。註詳木部七畫。

湵：《集韻》以久切，音酉。《玉篇》水也。一曰水名。○按《正字通》誤入八畫今改正。

𣸒：《集韻》田黎切，音題。米瀾也。或从屖作𣹲。

𣸓：《字彙補》與㴉同。《楚辭·九歎》𣸓揚舟于會稽兮，就申胥于五湖。

𣸔：《字彙補》其居切，音渠。溝也。

𣸕：《篇海》同水。

𣸖：《玉篇》同涬。

𣸗：《字彙補》俟淄切，音詞。涎也。又順流也。通作漦。○按此當卽漦字之譌。

𣸘：《集韻》余支切，音移。水文。

湶：與泉同。《字牖》引漢相孫君碑，波障湶漑。

𣸙：《字彙補》叨甘切，音貪。水也。

㴜：《字彙補》與徧同。《漢·張公碑》聲洞㴜兮。

𣸚：《字彙補》崇斜切，音虵。水也。

𣸛：《集韻》色角切，音朔。𣸛濯潘也。或作溯。

𣸜：《集韻》敷文切，音芬。𦐈𩿈𣸜音義同。𦐈𦐈飛也。或从鳥，亦作𣸜，通作紛。

𣸝：《字彙補》何盈切，音行。淉水之貌也。

湷：《字彙補》直追切，音槌。水深聲也。

𣸞：《字彙補》音義與漫同。

𣸟：《集韻》同洌。

𣸠：《字彙補》於糺切，音䬀。大澤也。

㴝：《篇海》鄰溪切，音犁。衆也。○按此當卽黎字之譌。

𣸡：《字彙補》與漆同。

𣸢：音未詳。水名。《水經注》雁門水屈而東北，積而爲潭，敦水註之，敦水東又𣸢水註之。又黑水，出縣鏡峽，西南入瓦亭川，有𣸢水自西東會。

溍：《集韻》卽刃切，音晉。《玉篇》水也。一曰水名。

溎：《廣韻》於甸切《集韻》伊甸切，𠀤音宴。大水貌。又《集韻》涓惠切，音桂。水名。

𣹝：《玉篇》七肖切，音𥙬。峻波也。本作㴥。○按《正字通》誤入九畫，今改正。

溏：《唐韻》《集韻》《韻會》𠀤徒郎切，音唐。《博雅》滒溏，淖也。一曰池也。

源：《廣韻》《集韻》《韻會》𠀤愚袁切，音元。《說文》水泉本也。《禮·月令》爲民祈祀山川百源。《註》衆水始出爲百源。又水名。《水經注》沁水東與丹水合，水出上黨高都縣故城東北阜下，俗謂之源源水。又姓。《北魏書·源賀傳》禿髮傉檀之子賀入後魏，魏大武謂之曰：與卿同源，可爲源氏。《韻會》本作厵，篆省作原。

溑：《廣韻》蘇果切《集韻》損果切，𠀤音鎖。《說文》水也。或作漅。

溒：《唐韻》雨元切《集韻》于元切，𠀤音袁。《玉篇》水流貌。

溓：《廣韻》《集韻》𠀤勒兼切，音濂。《說文》中絕小水。與濂同。又《集韻》離覽切，音廉。義同。又《集韻》《正韻》𠀤泥占切，音粘。與黏同。《說文》相著也。《周禮·冬官考工記》輸入雖有深泥，亦弗之溓也。《註》溓讀爲黏。謂泥不黏著輻也。又《廣韻》良冉切《集韻》《正韻》力冉切，𠀤音斂。漬也。一曰薄冰。《潘岳·寡婦賦》水溓溓以微凝。又《廣韻》力忝切《集韻》盧忝切，𠀤音稴。義同。又恬靜貌。一曰小水。又《集韻》乎監切，音銜。濆水沾物也。又乎韽切，音陷。沉物水中使冷。又兩減切，音臉。味薄也。又犁針切，音林。與瀶同。一曰寒也。

溔：《廣韻》以沼切《集韻》《韻會》以紹切，𠀤音鷕。《玉篇》浩溔，水無際也。《司馬相如·上林賦》灝溔潢漾。又皛溔，水色深白之貌。《郭璞·江賦》沆瀁皛溔。

㴥：《廣韻》《集韻》《韻會》《正韻》𠀤七肖切，音陗。㴥𣶞，峭波也。《木華·海賦》㴥𣶞滐而爲魁。《文選》从口作𣺰。考證：〔《廣韻》《集韻》《韻會》《正韻》𠀤七肖切，音陗。㴥𣶞，浚波也。〕謹照原文浚波改峭波。

溕：《玉篇》《集韻》𠀤蒙弄切，幪去聲。微雨也。

𣹞：《集韻》展勇切，音冢。偃水也。

準：《唐韻》《正韻》之允切《集韻》《韻會》主尹切，𠀤肫上聲。《說文》平也。《前漢·律歷志》繩直生準。準者，所以揆平取正也。《書·立政》準人。《正義》準人，正法之人，謂士官。又均也。《禮·月令》先定準直。《正義》謂輕重平均。又《周禮·冬官考工記》權之然後準之。《註》謂準擊平正之也。又平準，漢官名。武帝置平準官，籠天下鹽鐵。又則也，倣也。《易·繫辭》易與天地準。又樂器，漢京房所作，以定律數。亦作准。《莊子·天道篇》平中準，大匠取法焉。《字林》準與準同。又《唐韻》職悅切《集韻》《韻會》《正韻》朱劣切，𠀤音拙。《史記·高祖本紀》隆準而龍顏。《註》服虔曰：準，頰權也。文穎曰：準，鼻也。又《集韻》數軌切《正韻》式軌切，𠀤音水。亦平也。一曰車轅脊不停水。考證：〔《周禮·冬官考工記》準之，然後量之。《註》謂準擊平正之也。〕謹按註係上句權之然後準之之註。謹將改準之然後量之句，改爲權之然後準之。

溗：《廣韻》食陵切《集韻》神陵切，𠀤音繩。波前後相淩也。一曰水不流也。一曰水名。《集韻》或作𣽘。

溘：《唐韻》口答切《集韻》《韻會》《正韻》克盍切，𠀤音榼。《說文》奄忽也。《江淹·恨賦》朝露溘至。又至也，依也。又《唐韻》苦蓋切，音礚。船著沙也。《集韻》或作𣩄。

溙：《集韻》他蓋切，音太。水貌。通作汰。

𣹟：《唐韻》《集韻》《正韻》𠀤古送切，音貢。水名，出豫章。或作灨。通作贛。

㴦：《廣韻》居戎切《集韻》居雄切，𠀤音𢎜。《玉篇》縣名，在酒泉。

𣹠：《廣韻》《集韻》𠀤於袁切，音鴛。水名。《山海經》英鞮之山，𣹠水出焉。或作涴。

溚：《集韻》德合切，音答。溼也。又竹洽切，音劄。義同。又《篇海》他合切，音塔。水名，在平原。

溛：《集韻》烏瓜切，音窐。與窊窳同。《說文》汙衺下也。又溛瀤，不平之貌。《郭璞·江賦》垽淪溛瀤。

溜：《唐韻》《集韻》《韻會》《正韻》𠀤力救切，音霤。水名。《說文》水在鬱林郡。《後漢·郡國志》鬱林郡有中溜縣。又《水經注》漢水於槃頭郡南與溜水合。又水溜下也。《孫綽·遊天台山賦》醴泉涌溜于隂渠。又《馬觀瀛涯勝覽》弱水三千，舟行遇風，一失入溜，則水弱而沒溺。又發也。《管子·宙合篇》減溜大成。《註》減，盡也。溜，發也。言徧環畢莫不備得，故曰減溜大成。又與霤同。《左傳·宣三年》三進及溜。《正義》溜，謂簷下水滴之處。又《集韻》力求切，音留。義同。又與留同。《戰國策》成皋石溜之地。《註》古作石留。又與流通。《靈樞經》所溜爲滎。《註》溜，流同。

溝：《唐韻》古侯切《集韻》《韻會》《正韻》居侯切，𠀤音鉤。《說文》水瀆，廣四尺，深四尺。《釋名》田閒之水曰溝。溝，搆也。縱橫相交搆也。《周禮·地官》遂人十夫有溝。又《爾雅·釋水》水註谷曰溝。又溝池，城塹也。《禮·禮運》城郭溝池以爲固。又汗溝，馬中脊也。《齊民要術》相馬法，汗溝欲其深。又《集韻》古項切，音講。與港同。水分流也。詳港字註。又《韻補》叶斤於切，音居。《焦氏·易林》馬驚破車，王孫墜溝，身死魂去，離其室廬。

溞：〔古文〕叜《廣韻》《集韻》蘇遭切《韻會》《正韻》蘇曹切，𠀤音騷。《爾雅·釋訓》溞溞，淅也。《註》淘米聲。《疏》詩大雅：釋之溞溞。《傳》釋淅米也。叟叟聲也。溞叟音異義同。◎按今《詩》本作叟叟。又《集韻》疎鳩切，音搜。義同。通作溲。考證：〔《爾雅·釋訓》《疏》詩大雅：淅之溞溞。《傳》釋淅米也。〕謹照原文淅之改釋之。

𣹡：《集韻》陳尼切，音墀。與坻同。詳坻字註。又《博雅》𣹡，至也。

溟：《唐韻》莫經切《集韻》《韻會》忙經切，並音冥。《說文》小雨溟溟也。《揚子·太𤣥經》密雨溟沐。《註》溟沐，漸漬潤澤之意。又海也。《十洲記》東王所居處，山外有員海。員海水色正黑，謂之溟海。通作冥。《莊子·逍遙遊》北溟有魚。又瀴溟，水勢絕遠杳冥之貌。《木華·海賦》經途瀴溟。又巊溟，山氣暗昧之狀。《左思·吳都賦》巊溟鬱𡶒。又杳溟，水勢渺深激蕩也。《郭璞·江賦》雷註杳溟。又《廣韻》《正韻》莫迥切《集韻》《韻會》母迥切，𠀤音茗。與瀴同。又《集韻》莫逖切，音覓。亦小雨也。

溠：《唐韻》《集韻》《韻會》《正韻》𠀤側駕切，音詐。水名。《說文》水在漢南荆州浸。《周禮·夏官·職方氏》豫州，其浸波溠。又《廣韻》側加切《集韻》莊加切，𠀤音𣙁。又《廣韻》七河切《集韻》倉何切，𠀤音蹉。又《集韻》叉宜切，音差。義𠀤同。又《集韻》鋤加切，音查。水名，在北地。又助駕切，音乍。水名，在美陽。本作𤁺。

溡：《集韻》市之切，音時。水名，在齊。通作時。澠水所入也。見《左傳·昭十二年註》。

𣹢：《集韻》涵本字。

溢：《唐韻》夷質切《集韻》《韻會》《正韻》弋質切，𠀤音逸。《說文》器滿也。《爾雅·釋詁》溢，盈也。《孝經·諸侯章》滿而不溢。又《爾雅·釋詁》溢，靜也。《疏》盈溢者宜靜。又愼也。舍人曰：溢行之愼。又洋溢也。《中庸》洋溢乎中國。又匹溢，聲四散也。《王褒·洞簫賦》龢紛離其匹溢。又《儀禮·喪服》朝一溢米。《註》二十四兩曰溢，爲米一升，二十四分升之一。又《孔叢子·雜訓》兩手曰掬，一手曰溢。又同鎰。《荀子·儒效篇》藏千溢之寶。又通佾。《前漢·郊祀歌》千童羅舞成八溢。《註》溢，與佾同。列也。又《集韻》食質切，音實。《儀禮》一溢米，劉昌宗讀。又神至切，音示。《詩·周頌》假以溢我。徐邈讀。又《韻補》叶於旣切，音意。《左思·魏都賦》沐浴福應，宅心醰粹，餘糧栖畝而勿收，頌聲載路而洋溢。考證：〔《韻補》叶子旣切，音意。〕謹照韻補原文，子旣切改於旣切。

𣹣：《正字通》俗澀字。

㴧：《廣韻》相卽切《集韻》悉卽切，𠀤音息。水也。一曰水貌。

𣹤：《唐韻》人庶切《集韻》如倨切，𠀤音茹。《說文》漸溼也。《集韻》或作洳。詳洳字註。

溣：《廣韻》《集韻》𠀤盧困切，音論。水中曳船曰溣。

溤：《玉篇》莫把切。水也。《干祿字書》俗馮字。

溥：《唐韻》滂古切《集韻》《韻會》頗五切《正韻》滂五切，𠀤音普。《說文》大也。《增韻》徧也。《詩·商頌》我受命溥將。又通作普。《詩·小雅》溥天之下。《孟子》引《詩》作普。又《集韻》芳無切，音敷。與旉同。布也。《禮·祭義》溥之而橫乎四海。又同敷。《書·禹貢》禹敷土。《荀子·成相篇》作禹溥土。又伴姥切，音簿。塗也。又《集韻》《正韻》𠀤伯各切，音博。水名。又《集韻》匹各切，音粕。溥漠，水貌。《韻會》毛氏曰：从浦从寸。俗作漙，非。

㴨：《集韻》直稔切，音朕。水流貌。

溦：《唐韻》《集韻》𠀤無非切，音微。《說文》小雨也。《集韻》或作㵟霺。又《類篇》旻悲切，音眉。谷與瀆通也。《爾雅·釋丘》窮瀆氾谷者溦。

溧：《唐韻》《集韻》𠀤力質切，音栗。水名。《說文》水出丹陽溧陽縣。又洲名。《山謙之丹陽記》江寧烈洲，吳舊津所也。亦曰溧洲。

𣹥：《集韻》倉甸切，音蒨。與淒同。淒浰，疾貌。或作𣹥。通作倩。

溨：《廣韻》昨哉切，音裁。水名。

㴩：《玉篇》同灉。

溩：《廣韻》安古切《集韻》於五切，𠀤音塢。水溩也。一曰水名。一曰水大貌。

㴪：《集韻》倪結切，音齧。水名。

㴫：《玉篇》公困切《集韻》古困切，𠀤音睔。水名。一曰大水。又《集韻》具運切，音郡。義同。又牛加切，音牙。縣名，在馮翊。

溪：《廣韻》苦奚切《集韻》《韻會》牽奚切。𠀤與谿同。《說文》山瀆無所通者。又水註川曰谿。《廣韻》或作磎。

溫：《說文》温本字。

𣹦：《正字通》同濅。◎按諸韻書濅或作寖，無書作𣹦者。寖已載宀部。此卽寖字譌文。

溬：《正字通》俗㳾字。

溭：《唐韻》士力切，音崱。《玉篇》波也。又溭淢，水勢。《郭璞·江賦》溭淢濜溳，龍鱗結絡。《註》波勢參差相次，如龍之鱗連結交絡也。

溮：《集韻》霜夷切，音師。水名。《水經注》溮水，源出大潰山。又《佩觿集》溮則，申州川名。

𣹧：《集韻》疾各切，音昨。《玉篇》水也。又側駕切，音詐。溼也。

㴬：《廣韻》《集韻》《韻會》𠀤辭夜切，音謝。《山海經》瞻諸之山，㴬水出焉。又《集韻》夤謝切，音夜。義同。

溯：《集韻》蘇故切，音素。逆流而上也。與㴑同。詳㴑字註。又色角切，音朔。《玉篇》水也。又與𣸛同。𣸛，濯潘也。詳𣸛字註。

溰：《廣韻》《集韻》《韻會》𠀤魚衣切，音沂。與凒同。《博雅》凒凒，霜雪也。或从白作皚，从水作溰。

𣹨：《說文》淛本字。今通作浙。

溱：《唐韻》《正韻》側詵切《集韻》《韻會》緇詵切，𠀤音臻。水名。《說文》水出桂陽臨武，入匯。又水名，在河南。春秋時屬鄭。《詩·鄭風》溱與洧方渙渙兮。又水名，出汝南。《水經注》溱水，出浮石嶺北靑衣山。又溱溱，衆也。《詩·小雅》室家溱溱。又《班固·靈台詩》百穀溱溱。《註》溱溱，盛貌。又舒也。《揚子·太𤣥經》陽引而進，物出溱溱。又至也，與臻同。《前漢·王褒傳》萬祥畢溱。又通蓁。《詩·周南》其葉蓁蓁。齊詩作其葉溱溱。見《詩攷》。又州名。《廣輿記》河南汝寧府，漢曰汝南，後周曰溱州。考證：〔《說文》水出桂陽臨武，入淮。〕謹照原文入淮改入匯。

溲：《廣韻》疎有切《集韻》《韻會》《正韻》所九切，𠀤音醙。《玉篇》與𣸈同，浸沃也。又水調粉麵也。《禮·內則》爲稻粉糔溲之，以爲酏。又《集韻》《韻會》《正韻》𠀤疎鳩切，音搜。與叟同。叟叟，淅米聲。又與醙同。《儀禮·士虞禮》明齊溲酒。《註》明齊，新水也。言以新水溲釀此酒也。又溺謂之溲。《後漢·張湛傳》遣矢溲便。又泡溲，盛多貌。《王褒·洞簫賦》泡溲汎𣶏。又水名，在南陽。《水經注》溲水，出湖陽北山。又《集韻》蘇遭切，音騷。亦便也。

溳：《唐韻》《集韻》𠀤王分切，音雲。水名。《水經注》溳水，出蔡陽縣東南大洪山。又州名。《廣輿記》德安府，春秋爲鄖子國，後周曰溳州。又《廣韻》于敏切《集韻》《韻會》羽敏切，𠀤音隕。濜溳，波相次也。《郭璞·江賦》溭淢濜溳。

溴：《玉篇》尺又切，音臭。水氣也。

溵：《廣韻》《集韻》𠀤於斤切，音殷。與濦㶏同。水名，在潁川。詳濦字註。

溶：《唐韻》《集韻》《韻會》𠀤餘封切，音容。《說文》水盛也。一曰安流。《揚雄·甘泉賦》溶方皇于西淸。《註》溶然，閒暇之貌。一曰盛貌。又《唐韻》余隴切《集韻》《韻會》《正韻》尹竦切，𠀤音勇。義同。又鴻溶，竦踴貌。《司馬相如·大人賦》紛鴻溶而上厲。

𣹩：《廣韻》虛業切《集韻》迄業切，𠀤音脅。水流貌。

𣹪：《廣韻》莫袍切《集韻》謨袍切，𠀤音毛。水名，出諸與山。

溷：《唐韻》《集韻》《韻會》《正韻》𠀤胡困切，音慁。《說文》亂也。一曰水濁。《屈原·離騷》世溷濁而不分。又穢也。與圂通。《禮·少儀》君子不食圂腴。《禮·旣夕禮》鄭註圂作溷。又厠也。《晉書·左思傳》門庭藩溷，皆著紙筆。又《集韻》戸袞切，音混。又胡慣切，音患。義𠀤同。又《集韻》《韻會》𠀤胡昆切，音魂。鬱熱也。《宋玉·風賦》憞溷鬱邑。《註》憞溷。煩濁貌。一曰熱鬱貌。考證：〔《禮·少儀》君子不食溷餘。《註》謂犬豕之屬，食米穀者也。〕謹按少儀原文君子不食圂腴。圂字無水旁。腴亦不作餘。查儀禮旣夕禮鄭註圂作溷。今改爲與圂通。禮少儀君子不食圂腴。禮旣夕禮鄭註圂作溷。

溸：《正字通》俗㴑字。

㴭：《集韻》伊鳥切，音杳。㴭㴭，深不測。

溹：《廣韻》蘇各切《集韻》昔各切，𠀤音索。水名，在滎陽。一曰出聞喜縣。又水名。《山海經》敦與之山，溹水出于其陽。又《廣韻》山責切，音策。溹溹，雨下貌。與𣽤通。

溺：〔古文〕㲻《廣韻》奴歷切《集韻》《韻會》乃歷切，𠀤音惄。沒也。《釋名》死于水曰溺。溺，弱也，不能自勝也。《詩·小雅》載胥及溺。又凡人情沈湎不反亦曰溺。《禮·樂記》姦聲以濫溺而不止。又《集韻》昵角切，音搦。亦沒也。又《唐韻》而灼切《集韻》《韻會》日灼切《正韻》如灼切，𠀤音若。水名。《說文》水自張掖刪丹，西至酒泉，合𥠖餘波入于流沙。《書·禹貢》作弱水。又《集韻》奴弔切。與尿同，小便也。《史記·范睢傳》賓客飮者，醉便溺睢。

溻：《集韻》託合切，音榻。《玉篇》溼也。

溼：《唐韻》《集韻》《韻會》𠀤失入切，音䏉。《說文》幽溼也。从水，一所以覆也。覆土而有水，故溼也。《爾雅·釋地》下者曰溼。《易·乾卦》水流溼。又吏治太急曰束溼。《前漢·酷吏傳》急如束溼。《註》言其急之甚也。溼物則易束。又溼溼，水光開合之貌。《木華·海賦》瀼瀼溼溼。又《揚子·方言》溼，憂也。宋衞謂之愼，或曰𥌳。陳楚或曰溼，或曰濟。自關而西，秦晉之閒，凡志而不得，欲而不獲，高而有墜，得而中亡，謂之溼。或謂之惄。《註》溼者，失意潛沮之名。俗作濕。《徐鉉曰》今人不知，以濕爲此字。濕乃水名，非此也。《毛氏曰》濕，本合韻，託合切，水名。後誤以爲乾溼字。考證：〔《說文》幽溼也。从水，一所以覆也。覆而有土，故溼也。〕謹照繫傳原文，覆而有土改覆土而有水。〔《爾雅·釋地》陂下者曰溼。〕謹照原文省陂字。

㴮：《集韻》先結切，音屑。與㴽同。瀎㴽，水貌。

㴯：《廣韻》旨夷切《集韻》蒸夷切，𠀤音脂。水名。一曰水貌。

𣹫：《正字通》㴑字之譌。

溽：《唐韻》而蜀切《集韻》《韻會》儒欲切，𠀤音辱。《說文》濕暑也。《禮·月令》土潤溽暑。又《博雅》濕也。《郭璞·江賦》林無不溽。又濃厚也。《禮·儒行》其飮食不溽。《註》恣滋味爲溽，溽之言欲也。《疏》言飮食尚質，不濃厚也。又水名。《穆天子傳》已酉，天子飮于溽水之上。又《楊氏古音》人余切。《古歸藏易》需卦作溽字，同濡。

溾：《廣韻》乙皆切《集韻》烏乖切，𠀤音崴。《博雅》溾涹。汙濁也。又《玉篇》沒也。一曰回淵。又水名。《水經注》溾水，出竟陵郡新陽縣。又《集韻》烏回切，音隈。又《廣韻》胡罪切《集韻》戸賄切，𠀤音瘣。又《集韻》虎猥切，音賄。又烏賄切，音猥。或作渨。義𠀤同。

溿：《字彙》普半切，音判。水涯也。

滀：《廣韻》丑六切《集韻》敕六切，𠀤音蓄。水聚也。《木華·海賦》𣽴濆淪而滀漯。《註》滀漯，攢聚貌。又《莊子·大宗師》滀乎進我色也。《註》色憤起貌。又急意。《後漢·公孫瓚傳》滀水陵高。《註》滀喩急也。

𣹬：《廣韻》《集韻》𠀤同瀫。

㴰：《玉篇》《集韻》𠀤奴登切，音能。水名。

滁：《唐韻》直魚切《集韻》《韻會》陳如切《正韻》長魚切，𠀤音除。水名，出簸箕山，入海。又州名。《廣輿記》秦屬九江郡，東晉曰南譙，北齊曰北譙，隋唐宋曰滁州。

滂：《唐韻》《正韻》普郎切《集韻》《韻會》鋪郎切，𠀤音霶。《說文》沛也。《詩·小雅》俾滂沱矣。又水名。《山海經》虖勺之山，滂水出焉。又滂洋，饒廣也。《前漢·郊祀歌》福滂洋。又淜滂，風擊物聲。《宋玉·風賦》飄忽淜滂。又滂人，掌山澤之官。《淮南子·時則訓》令滂人納材葦。又《韻會》《正韻》𠀤普浪切，義同。又《集韻》披庚切，音澎。與洴泙同。水聲。《史記·司馬相如傳》洶湧滂㵒。又《集韻》蒲光切，音傍。水流聲。《前漢·司馬相如傳》滂濞沆漑。郭璞讀。《集韻》或作雱霶䨦。

滃：《唐韻》《韻會》《正韻》烏孔切《集韻》鄔孔切，𠀤音蓊。《說文》雲氣起也。《焦氏·易林》潼滃蔚薈。又《說文》大水貌。又滃渤，霧出貌。《郭璞·江賦》氣滃渤以霧杳。又湖名。《范致明岳陽風土記》灉湖，在州南。春冬水涸，昔人謂之乾湖，水經謂之滃湖。

㴱：《集韻》深，古作㴱。註詳八畫。

𣹭：與𣹳同。《石鼓文》霝雨曰𣹭。

滄：〔古文〕𣶟𣳁《唐韻》七剛切《集韻》《韻會》千剛切，𠀤音倉。水名。《書·禹貢》嶓冢導漾，東流爲漢。又東爲滄浪之水。又河名。《水經注》濕水左會淸夷水，亦謂之滄河。又湖名。《廣輿記》在韶州府樂昌縣。又州名。《廣韻》後魏所置，蓋取滄海爲名。又《說文》寒也。《逸周書》天地之道有滄熱。亦作倉。《揚雄·甘泉賦》東燭倉海。又《集韻》楚亮切，音創。與凔同。

滅：〔古文〕𣹹𢦹《唐韻》亡列切《集韻》莫列切，𠀤音搣。《說文》盡也。《周禮·夏官》大司馬九代之，灋外內亂，鳥獸行，則滅之。《註》毀其宗廟社稷曰滅。又沒也。《易·大過》過涉滅頂。又火熄也。《書·盤庚》若火之燎于原，不可嚮邇，其猶可撲滅。又《韻補》叶明祕切，音媚。《曹植·夏啓讚》大戰于甘，有扈以滅。威振諸侯，元功克乂。

滆：《廣韻》《集韻》𠀤下革切，音覈。湖名，在陽羨。《水經注》中江東南左合滆湖。又《集韻》各核切，音隔。義同。

滇：《唐韻》《集韻》《韻會》《正韻》𠀤都年切，音顛。《說文》益州池名。《前漢·地理志》水在益州滇池縣。又本西南夷名。《史記·西南夷傳》西南夷君長以什數，夜郎最大，其西靡莫之屬。以什數，滇最大。又《廣韻》徒年切《集韻》《韻會》《正韻》亭年切，𠀤音田。滇污，大水貌。又盛貌。《前漢·郊祀歌》泛泛滇滇從高斿。又《廣韻》《集韻》𠀤他甸切，音瑱。滇㴐，大水。《左思·吳都賦》滇㴐淼漫。《註》滇㴐，水闊無涯之狀。又《集韻》堂練切，音電。義同。又《集韻》之人切《韻會》知鄰切，𠀤音眞。滇陽，縣名，屬汝南。《前漢·地理志》作眞陽。《續漢書》又作湞陽。又《集韻》之刃切，音震。義同。又通作顚。《司馬相如·上林賦》文成顚歌。《註》益州顚縣，其人能西南夷歌。顚，與滇同。考證：〔《司馬相如·子虛賦》文成顚歌。〕謹照原文子虛賦改上林賦。

㴲：《唐韻》息移切《集韻》《韻會》相支切，𠀤音斯。水名。《說文》水出趙國，東入湡。又《集韻》一曰水厓。

𣹮：《廣韻》《集韻》𠀤同渒。又與濞通。詳濞字註。

㴳：《說文》㴳，涂也。从水从土尨聲，讀若隴。○按字本从土，《正字通》譌从工，今改正。又《篇海》母總切，音㠓。㴳鴻，無知也。

滈：《唐韻》胡老切《集韻》下老切《韻會》合老切，𠀤音皓。《說文》久雨也。一曰水名，在鄠。《括地志》滈水，源出雍州長安縣西北滈池。又地名。《揚雄·羽獵賦》經縈酆滈。《註》通作鎬。亦作鄗。又滈汗，水貌。《郭璞·江賦》滈汗六州之域。又滈滈，水白光貌。《司馬相如·上林賦》翯乎滈滈。又《廣韻》許角切《集韻》黑角切，𠀤音嗃。滈瀑，水沸湧貌。或作瀥𤀰。又《集韻》呼酷切，音熇。亦久雨也。又黑各切，音臛。又光鑊切，音郭。義𠀤同。

𣹯：《集韻》須閏切，音峻。水名，在魯。

滉：《廣韻》胡廣切《集韻》《韻會》《正韻》戸廣切，𠀤音幌。水深廣貌。《郭璞·江賦》瀇滉困泫。《集韻》或作潢瀇。

𣹰：《集韻》同濅。

滊：《玉篇》許氣切《集韻》許旣切，𠀤音欷。水名。又《集韻》許竭切，音歇。《字林》鹽池。一曰以甘水和鹹水爲鹽曰滊。

㴴：《說文》古文湛字。註詳九畫。

滋：〔古文〕𣳯𦱳《唐韻》子之切《集韻》《韻會》津之切《正韻》津私切，𠀤音兹。水名。《說文》水出牛飮山白陘谷。又霸水之別名。《水經注》霸陵縣霸水，古曰滋水。又蒔也，長也，益也。《書·泰誓》樹德務滋。又液也。《禮·檀弓》必有草木之滋焉。又多也，蕃也。《左傳·僖十五年》物生而後有象，象而後有滋。又滋味也。《禮·月令》薄滋味，無致和。又濁也。《左傳·哀八年》武城人拘鄫人之漚菅者曰：何故使我水滋。又與孳孜通。又通作兹。《前漢·五行志》賦斂兹重。又《廣韻》疾之切，音慈。水名，出高麗山。《山海經》高是之山，滋水出焉。

𣹱：《集韻》迄協切，音𪖨。𣹱濈，湍流。

㴵：《集韻》覓畢切，音密。㴵，溢水貌。或作㵥。亦省作淧。

滌：《唐韻》徒歷切《集韻》《韻會》亭歷切《正韻》杜歷切，𠀤音狄。《說文》洒也。《詩·豳風》十月滌場。《正義》洗器謂之滌。又旱氣也。《詩·大雅》滌滌山川。又煗風也。《歲華紀麗》風惟滌滌，木漸欣欣。又浩酒也。《周禮·春官》司尊彝凡酒脩酌。《註》脩讀如滌。滌酌，以水和而泲之。今齊人名浩酒曰滌。又養牲室也。《禮·郊特牲》帝牛必在滌三月。又《集韻》徒弔切，音調。亦養牲室也。又《韻補》叶毒藥切，音鐸。《班固·東都賦》紹百王之荒屯，因造化之盪滌。體元立制，繼天而作。

㴶：《唐韻》口角切《集韻》克角切，𠀤音確。《說文》灌也。又《集韻》忽郭切，音霍。又光鑊切，音郭。義𠀤同。又訖岳切，音覺。漬也。又胡沃切，音鵠。水聲。

滍：《唐韻》《集韻》直几切《韻會》《正韻》丈几切，𠀤音雉。水名。《說文》水出南陽魯陽堯山，東北入汝。又《集韻》《韻會》或作泜。又《集韻》丈里切，音峙。又直利切，音治。義𠀤同。

滎：《唐韻》《集韻》《韻會》𠀤戸扃切，音熒。《說文》絕小水也。又水名。《書·禹貢》滎波旣豬。《周禮·夏官·職方氏》豫州，其川滎洛。又滎陽，郡名。《地理通釋》滎陽，漢屬河南，今鄭州滎陽滎澤二縣。又山名。《山海經》南海之外有滎山，滎水所出。又《集韻》娟營切，音縈。滎瀯，波浪湧起貌。《郭璞·江賦》漩澴滎瀯。又《玉篇》《集韻》𠀤烏迥切，音瑩。與濙同。汫濙，小水貌。又《集韻》縈定切，音鎣。義同。亦作瀅。考證：〔《書·禹貢》滎波旣道。〕謹照原文旣道改旣豬。

滏：《廣韻》扶雨切《集韻》《韻會》奉甫切，𠀤音釜。水名。《山海經》神囷之山，滏水出焉。《註》滏水，今出臨水縣西釜口山。《郡縣志》滏水，出磁州滏陽縣西北四十二里。鼓山，亦名滏山。《左思·魏都賦》北臨漳滏。

㴷：《集韻》都含切，音耽。濕也。又《集成》淫也。

滐：《唐韻》渠列切《集韻》巨列切，𠀤音傑。水激迴旋也。《木華·海賦》𣺰𣶞滐而爲魁。《註》滐與傑同。

𣹲：《唐韻》杜奚切《集韻》田黎切，𠀤音題。研米搥也。《玉篇》本作漽。《廣韻》亦作𣖸。

㴸：《廣韻》《集韻》《韻會》《正韻》𠀤失冉切，音陝。水動貌。一曰水流漂疾之貌。《木華·海賦》㴸泊柏而迆颺。

滑：《廣韻》《集韻》《韻會》《正韻》𠀤戸八切，音猾。《說文》利也。《周禮·天官·食醫》調以滑甘。《疏》滑者，通利往來。所以調和五味。又澾也。《杜甫詩》霜濃木石滑。又州名。《舊唐書·地理志》滑州，隋東郡，武德元年改爲滑州。又水名。《山海經》求如之山，滑水出焉。又《廣輿記》滑河，經滑縣北而東，滑最大，自洛以西，百水皆會於滑。又古國名。《左傳·襄二十九年》虞虢焦滑。又鄭地名。《春秋·莊三年》公次子滑。又珠名。《沈懷遠·南越志》走珠之次爲滑珠。又姓，漢滑興。又《廣韻》《集韻》《韻會》《正韻》𠀤古忽切，音骨。亂也。《晉語》置不仁以滑其中。又治也。《莊子·繕性篇》滑欲於俗思，以求致其明。又滑稽，謂俳諧也。《楚辭·卜居》將突梯滑稽如脂如韋。又混也。《楚辭·漁父》滑其泥而揚其波。又與汨同。滑滑，水流貌。《焦氏·易林》湧泉滑滑。又《廣韻》戸骨切《集韻》《韻會》《正韻》胡骨切，𠀤音搰。亦亂也。

滒：《唐韻》古俄切《集韻》居何切，𠀤音歌。《說文》多汁也。《廣韻》滒溏淖也。《淮南子·原道訓》甚淖而滒。

滓：《唐韻》阻史切《集韻》《韻會》壯士切，𠀤音笫。《說文》澱也。《李陵·與蘇武書》動增泥滓。又汁滓。《周禮·春官·醴齊註》醴，猶體也。成而汁滓相將。又滓方，器名。《陸羽·茶經》滓方以集諸滓器。又平聲。《史記·屈原傳》泥而不滓。《註》滓音湽。

滔：《唐韻》土刀切《集韻》《韻會》《正韻》他刀切，𠀤音叨。《說文》水漫漫大貌。《書·堯典》浩浩滔天。又流貌。《詩·齊風》汶水滔滔。又慢也。《左傳·昭二十六年》士不濫，官不滔。又水名。《穆天子傳》庚辰至於滔水。又八風之一。《呂氏春秋》東方曰滔風。又九土之一。《淮南子·地形訓》西南戎州曰滔土。又《集韻》徒刀切，音陶。聚也。《莊子·田子方》滔乎前而不知其所以然。《說文》从水舀聲。舀音由。凡慆蹈韜縚等字，皆从舀。上从爪，下从杵臼之臼。凡陷閻諂欿等字𠀤从臽，音陷。與舀義別。考證：〔《淮南子·地形訓》南戎州曰滔土。〕謹照原文南上增西字。

滕：《唐韻》《集韻》《韻會》《正韻》𠀤徒登切，音騰。《說文》水超湧也。與騰通。《詩·小雅》百川沸騰。又張口騁辭貌。《易·咸卦》滕口說也。又《爾雅·釋詁》滕，虛也。又國名。《左傳·僖二十四年》郜雍曹滕，文之昭也。《集韻》或書作𣹸。

𣹳：《集韻》同流。

𣹴：《廣韻》所景切，音眚。水名。

𣹵：《廣韻》女法切《集韻》暱法切，𠀤音䎎。〈氵𦊴〉𣹵，水貌。

𣹶：《玉篇》初瓦切《集韻》楚瓦切，𠀤音䂳。泥也。

𣹷：《玉篇》古文梁字。註詳木部七畫。

𣹸：《集韻》同滕。

𣹹：《集韻》滅，古作𣹹。註詳本畫。

𣹺：《韻會》同涎。

滖：《集韻》宣隹切，音綏。與浽同。

𣹻：《篇韻》與泉同。

𣹼：《集韻》他甘切，音㴂。與𣵢同。

滗：《集韻》逼密切，音筆。與潷同。《博雅》𥂖也。

𣹽：《集韻》丈井切，音徎。通流也。或省作浧。

𣹾：《字彙補》同淳。

𣹿：《字彙補》同滂。

𣺀：《字彙補》罔古切，音侮。淸也。

𣺁：《字彙補》何月切，音穴。滅也。

滫：《唐韻》思酒切《集韻》《韻會》《正韻》息有切，𠀤音醙。《說文》久泔也。淅米汁。《禮·內則》滫瀡以滑之。《註》滫，泔也。又溲也。秦人謂溲曰滫。《史記·三王世家》蘭根與白芷，漸之滫中。又《唐韻》息流切《集韻》思流切，𠀤音脩。又《集韻》疎鳩切，音搜。又息救切，音秀。義𠀤同。考證：〔《荀子·勸學篇》蘭根與白芷，漸之滫中。〕謹按此出史記三王世家，非荀子勸學篇文。今改荀子勸學篇爲史記三王世家。

滬：《唐韻》𠋫古切《集韻》後五切，𠀤音戸。𤣥滬，水名也。又《陸龜蒙·漁具詠序》綱罟之流，列竹於海澨曰滬。《註》吳人今謂之籪。

滭：《廣韻》《集韻》《韻會》《正韻》𠀤壁吉切，音必。泉沸也。同觱。《詩·小雅》觱沸檻泉。又《司馬相如·上林賦》滭弗宓汨。《註》滭弗，盛貌。《集韻》與㳼同。

滮：《廣韻》皮彪切《集韻》皮虬切《韻會》《正韻》皮休切，𠀤音淲。《說文》水流貌。《詩·小雅》滮池北流。又水名。《水經注》郭水西北註，與滮池合。又《集韻》平幽切，音瀌。義同。《說文》本作彪。

滯：《唐韻》《集韻》《韻會》《正韻》𠀤直例切，音彘。《說文》凝也。《周語》震雷出滯。又積也。《魯語》敢告滯積，以紓執事。又漏也。《詩·小雅》此有滯穗。又《周禮·地官·廛人》凡珍異之有滯者，斂而入于膳府。《疏》謂沈滯不售者。又《左傳·成十八年》晉悼公命百官振廢滯。又《集韻》尺制切，音摯。音敗不和也。或作懘。亦作慸𢤔。又丑例切，音跇。水灑散貌。又《韻補》叶直帶切，音與𦤧近。《楚辭·九章》乗舲船余上沅兮，齊吳榜以擊汰。船容與而不進兮，淹回水以凝滯。

𣻍：《正字通》與潒同。

滰：《唐韻》其兩切《集韻》《韻會》《正韻》巨兩切，並音勥。《說文》浚乾漬米也。又《揚子·方言》乾黏曰滰。又《集韻》渠映切，音競。𥂖也。

𣻎：《唐韻》苦𠋫切《集韻》《韻會》丘𠋫切，𠀤音寇。水名。《說文》水起北地靈丘，東入於河。《水經注》𣻎水，卽溫夷之水也。《山海經》高是之山，𣻎水出焉。又《廣韻》恪𠋫切《集韻》墟候切，𠀤音彄。義同。

𣻏：《廣韻》古堯切《集韻》《正韻》堅堯切，𠀤音驍。與澆同。沃也。一曰薄也。

𣻐：《唐韻》側加切《集韻》莊加切，𠀤音𣙁。水名。《說文》水出北地直路西，東入洛。又《廣韻》七余切《集韻》千余切，𠀤音疽。義同。

滲：《唐韻》《集韻》《韻會》《正韻》𠀤所禁切，音罧。《說文》下漉也。《司馬相如·封禪書》滋液滲漉。又滲漓，流貌。《揚雄·河東賦》澤滲漓而下降。又澤名。《穆天子傳》甲辰獵於滲澤。又《集韻》《韻會》𠀤疎簪切，音森。淋滲，毛羽始生貌。《木華·海賦》鶴子淋滲。又《集韻》《類篇》𠀤千尋切，音侵。與浸同。浸淫漸漬也。或作滲。

𣻑：《廣韻》所八切，音殺。水也。一曰寒也。

滳：《集韻》尸羊切，音商。水名。又《列子·力命篇》鬱鬱芊芊，若何滳滳。《註》滳，讀如商。一作滂，與汸通。

滴：《廣韻》都歷切《集韻》《韻會》《正韻》丁歷切，𠀤音的。《說文》水註也。《增韻》涓滴，水點。又瀝下也。《王子年·拾遺記》香露滴瀝。《廣韻》亦作𤁷。《法華經》作渧，與滳異。

滵：《廣韻》美必切《集韻》莫必切，𠀤音密。水流貌。《張衡·南都賦》玉膏滵溢流其隅。

㴼：《玉篇》思六切《集韻》息六切，𠀤音肅。《類篇》溼也。又《玉篇》《集韻》𠀤初六切，音珿。義同。

滶：《唐韻》五勞切《集韻》牛刀切，𠀤音敖。水名。《說文》水出南陽魯陽，入城父。

滷：《廣韻》《正韻》郎古切《集韻》籠五切，𠀤音魯。與鹵同。《說文》西方鹽地，象鹽形。安定有鹵。縣東方謂之㡿，西方謂之鹵。亦作瀂。《爾雅·釋言》滷，苦也。《疏》滷，苦地也。謂斥鹵可煑鹽者。又《廣韻》《集韻》《正韻》𠀤昌石切，音尺。或从舄作潟。又《唐韻》徒歷切《集韻》亭歷切，𠀤音狄。義𠀤同。

滸：《唐韻》呼古切《集韻》《韻會》《正韻》火五切，𠀤音虎。《說文》水厓也。《爾雅·釋丘》岸上滸。《疏》岸上平地去水稍遠者名滸。《詩·王風》在河之滸。又淮水之別出者。《爾雅·釋水》淮爲滸。《說文》本作許，或作滹。《玉篇》同汻。

𣻒：《廣韻》子盈切《集韻》咨盈切，𠀤音精。水名，在南郡。《集韻》或作𣻓。

𣻓：《集韻》同𣻒。

滹：《廣韻》《集韻》《韻會》《正韻》𠀤荒胡切，音呼。滹沱，水名，在信都，北入海。或作瀖𣿋惡淲泘。《周禮》作虖池。又姓。前漢下摩侯滹毒泥。又《集韻》火五切，音虎。與滸同。詳滸字註。

滺：《廣韻》以周切《集韻》《韻會》夷周切，𠀤音由。水流貌。《詩·衞風》淇水滺滺。《集韻》通作悠。

㴽：《廣韻》《集韻》𠀤先結切，音屑。《玉篇》瀎㴽，水流也。一曰水貌。《集韻》或作㴮，亦作泧。

滻：《唐韻》《集韻》《韻會》所𥳑切《正韻》楚𥳑切，𠀤音產。水名。《說文》水出京兆藍田谷。《司馬相如·上林賦》終始灞滻。又《水經注》沔水，又東得滻口，其水承大滻馬骨諸湖。又《博雅》滻滻，衆也。又《類篇》一曰出涕貌。《前漢·郊祀志》作產。

滼：《字彙》符諫切，音梵。浮貌。見釋藏。

滽：《廣韻》《集韻》𠀤餘封切，音容。水名。《山海經》宜蘇之山，滽滽之水出焉。○按《水經》作庸庸，出河南垣縣。又《山海經》扶豬山西曰釐山，滽滽之水出焉。《名勝志》釐山，在嵩縣西。《水經注》今水出陸渾縣之西南王母㵎。

滾：《集韻》古本切，音袞。大水流貌。或作混渾。又古困切，音腀。滾滾，水流貌。

滿：〔古文〕𡈪《唐韻》《正韻》莫旱切《集韻》母伴切，𠀤音懣。《說文》盈溢也。《書·大禹謨》不自滿假。《傳》滿謂盈實。《正義》滿以器喩，故爲盈實。《管子·霸言篇》地大而不爲，命曰土滿。人衆而不理，命曰人滿。兵威而不止，命曰武滿。又姓，晉滿奮。又《集韻》莫困切，音悶。同懣。《說文》煩也。或省作滿。《前漢·霍光傳》憂滿不食。又《韻補》叶美辨切，音免。《蘇軾詩》南都從事亦學道，不恤枯腸誇腦滿。問羊他日到金華，應時相將遊閬苑。又𣼛、満、𣺏。

漀：《唐韻》去挺切《集韻》棄挺切，𠀤音謦。《說文》側出泉也。又《玉篇》出酒也。《釋名》漀，猶傾也。側器傾水漿也。又《集韻》牽盈切，音輕。又苦丁切，音𣫒。義𠀤同。

漁：《唐韻》語居切《集韻》《韻會》《正韻》牛居切，𠀤音魚。《說文》捕魚也。《易·繫辭》以佃以漁。又侵取無擇曰漁。《禮·坊記》諸侯不下漁色。《註》漁色，取象捕魚，然中網取之，是無所擇。又或作。《周禮·天官》人掌以時。又水名，在漁陽。《水經注》漁水，出縣東南。又姓，宋漁仲脩。又《集韻》《正韻》𠀤牛據切，音御。義同。《韻會》本作𩼪。《徐曰》从二魚，魚多也。篆文从省。

漂：《唐韻》匹消切《集韻》《韻會》《正韻》紕招切，𠀤音飄。《說文》漂，浮也。《書·武成》血流漂杵。又動也。《前漢·中山靖王傳》衆煦漂山。又與飄同。《詩·鄭風》風其漂女。《傳》漂猶吹也。又漂漂，高飛貌。《賈誼·弔屈原賦》鳳漂漂其高逝。又寒也。《馬融·長笛賦》正瀏漂以風洌。《註》瀏漂，淸涼貌。又《杜篤·論都賦》漂槩朱崖。《註》漂槩，謂摩近之也。又《集韻》𤰞遙切，音猋。與瘭同。疽病也。又《廣韻》《集韻》《韻會》《正韻》𠀤匹妙切，音剽。水中擊絮也。《史記·淮隂侯傳》竟漂數十日。《集韻》或作𣿖。又水名。《山海經》隗山南有山，漂水出焉。《註》漂，音票。又漂撇，餘響少騰相擊之貌。《王褒·洞簫賦》吟氣遺響，聯緜漂撇。又《集韻》匹沼切，音縹。義同。又浮也。《說文》本作𤄚。《廣韻》亦作𣻔。

𣻔：《集韻》同漂。

漃：《集韻》前歷切，音寂。與𡧯寂𧧌諔家𠀤同。《說文》無人聲。一曰水淨也。《枚乗·七發》漃漻薵蓼。

漄：《集韻》宜佳切，音厓。與涯同。水畔也。

𣻕：《字彙》眉波切，音摩。水𣻕也。

漅：《廣韻》《集韻》《韻會》𠀤子小切，音勦。湖名。《後漢·明帝紀》漅湖，出黃金。《註》在今盧州合肥縣。亦作巢。又《集韻》《韻會》《正韻》𠀤鋤交切，音巢。義同。又《集韻》損果切，音鎖。與溑同。水也。

漆：〔古文〕𣴶《唐韻》親吉切《集韻》《韻會》《正韻》戚悉切，𠀤音七。水名。《說文》水出右扶風杜陵岐山。《書·禹貢》導渭自鳥鼠同穴，東會于澧，又東會于涇，又東過漆沮。《山海經》羭次之山，漆水出焉。又縣名。《前漢·地理志》屬右扶風。又古邑名。《春秋·襄二十一年》邾庶其以漆閭丘來奔。又海名。《張說·梁四公記》黑谷之北有漆海。又木名。《詩·鄘風》椅桐梓漆。又木汁可髤物。《書·禹貢》厥貢漆絲。又物之黑者曰漆。《周禮·春官》巾車漆車藩蔽。《註》漆車，黑車也。又《集韻》七結切《韻會》《正韻》千結切，𠀤音切。祭禮之容。《禮·祭義》濟濟漆漆。《註》漆漆者，專致之容。又《集韻》七四切，音次。與髤䰍𥿴同。以漆塗器也。本作桼，亦作柒。

𣻖：《玉篇》奴𠋫切，音耨。水嘔𣻖也。

漇：《集韻》《韻會》𠀤所綺切，音躧。流貌。一曰潤也。《楚辭·招隱士》淒淒兮漇漇。《註》衣毛若濡也。

漈：《玉篇》節例切《集韻》子例切，𠀤音祭。水涯也。又《吾學編》琉球國西有彭湖島，海水漸低，謂之落漈，舟行誤入者，百無一反。

漉：《唐韻》《集韻》《韻會》《正韻》𠀤盧谷切，音祿。《說文》浚也。一曰滲也。《戰國策》漉汁灑地。又《釋文》竭也。《禮·月令》仲春毋漉陂池。又水名。《水經》漉水，出醴陵縣東漉山。《註》水出安成鄕翁陵山。《集韻》與淥盝𣿍通。

漊：《唐韻》力主切《集韻》《韻會》隴主切，𠀤音縷。《說文》雨漊漊也。一曰小雨不絕貌。又《揚子·方言》汝南謂飮酒習之不醉曰漊。又《集韻》《韻會》𠀤龍珠切，音慺。義同。又《廣韻》《正韻》郎斗切《集韻》《韻會》郎口切，𠀤音塿。通水溝也。又《集韻》郎侯切，音婁。水名。《後漢·章帝紀》武陵漊中蠻叛。《註》漊水，源出今澧州崇義縣西北山。又水名。《山海經》虖沱水東流，注于漊水。又漊中，縣名。《廣輿記》岳州慈利縣吳漊中。又《三國志·東夷傳》高句麗名城爲溝漊。

㴾：《集韻》與渤同。

漋：《集韻》與湰同。

漌：《唐韻》居隱切《集韻》几隱切，𠀤音謹。淸也。一曰漬也。

漍：《唐韻》《集韻》𠀤古獲切。音蟈。水也。

㴿：《集韻》都挺切，音頂。與濎同。水貌。《木華·海賦》㴿濘潗㵫。

𣻗：《集韻》余支切，音移。與𠗺同。《埤蒼》冰室也。

漎：《集韻》徂聰切，音叢。與潨灇𣽇𠀤同。水會也。《杜甫·大淸宮賦》中漎漎以回復。又《韻會》鉏江切，音淙。又《玉篇》色講切，霜上聲。義𠀤同。又《玉篇》所蓊切，音竦。漎漎，疾貌。《揚雄·甘泉賦》風漎漎而扶轄兮。

漏：《唐韻》靈𠋫切《集韻》《韻會》《正韻》郎豆切，𠀤音陋。滲漏也。《說文》漏以銅壷受水，刻節，晝夜百刻。亦取漏下之義。《周禮·夏官》挈壷氏，掌漏刻之官。又泄也。《左傳·僖四年》齊寺人貂始漏師于多魚。《疏》言漏洩師之密謀也。又遺失也。《荀子·脩身篇》易忘曰漏。又《爾雅·釋宮》西北隅謂之屋漏。《詩·大雅》尚不愧于屋漏。《箋》漏，隱也。又竅也。《白虎通·聖人篇》禹耳三漏，是謂大通。又穿也。《淮南子·泰族訓》朱絃漏越。《註》漏穿越琴瑟兩頭也。又德澤下究也。《前漢·吾丘壽王傳》天下漏泉。《註》言潤澤下霑，如屋之漏。又江名。《水經注》楡水東逕漏江縣伏流山下，復出蝮口，謂之漏江。又井名。漏井，所以受水潦者。見《周禮·地官·鄭註》。又《正韻》盧侯切，音樓。《禮·內則》馬黑脊而般臂漏。《周禮》作螻。《註》漏當爲螻。言如螻蛄臭也。

𣻘：《集韻》色角切，音朔。㶅𣻘，水聲。

漐：《集韻》直立切，音蟄。汗出貌。一曰漐漐，小雨不輟也。

漑：《唐韻》古代切《集韻》《韻會》居代切，𠀤音槪。水名。《說文》水出東海桑瀆覆甑山。又灌註也。《史記·河渠書》西門豹引漳水漑鄴。又滌也。《詩·檜風》漑之釜𩱩。又沆漑，徐流也。《司馬相如·上林賦》滂濞沆漑。又《廣韻》居豙切《集韻》《韻會》居氣切，𠀤音旣。義同。又與旣通。《史記·五帝紀》帝嚳漑執中，而徧天下。《註》古旣字。又《集韻》戸代切。與瀣同。補遺：《篇海類編》居大切，音蓋。仰塗也。與塈通。

漒：《集韻》渠良切，音強。水名，在河南郡。晉桓溫封漒川侯。《通雅》沙漒洮嵹之漢也。洮水出嵹臺山東北謂之嵹川。嵹與漒通。

𣻙：《集韻》犁針切，音林。與瀶同。谷也。一曰寒也。

𣻚：《集韻》食律切，音術。與沭同。《玉篇》水在琅邪。

漓：《廣韻》呂支切《集韻》鄰知切，𠀤音離。水滲入地。又淋漓，雨聲。本作灕。或作離。

𣻛：《廣韻》都江切《集韻》株江切，𠀤音樁。深水立𣻛也。

𣻜：《廣韻》防無切《集韻》馮無切，𠀤音扶。與泭同。編木以渡也。又《集韻》芳無切，音敷。義同。

演：《唐韻》《集韻》《韻會》《正韻》𠀤以淺切，音衍。《說文》長流也。《木華·海賦》東演析木。又通也，潤也。《周語》夫水土演而民用。又引也。《班固·西都賦》留侯演成。又廣也，延也。《前漢·外戚傳》推演聖德。又水潛行也。《左思·蜀都賦》演以潛沫。又與衍同。《易·繫辭大衍註》王弼曰：演天地之數。又涴演，水迴曲貌。《郭璞·江賦》洪瀾涴演而雲迴。又《集韻》以忍切，音引。水名。《唐韻》亦作以淺切。又《集韻》延面切，衍去聲。淺流也。

漕：《唐韻》《集韻》《韻會》《正韻》𠀤在到切，曹去聲。《說文》水轉轂也。一曰人之所乗及船也。《前漢·武帝紀》穿漕渠通渭。《註》水轉曰漕。又水運曰漕。《史記·蕭相國世家》轉漕給軍。又姓。《史記·游俠傳》西河漕中叔。又《廣韻》昨勞切《集韻》《韻會》《正韻》財勞切，𠀤音曹。衞邑名。《詩·邶風》土國城漕。又《集韻》徂侯切，音鯫。亦水運也。

漖：《集韻》居效切，音敎。《玉篇》水也。

𣻝：《集韻》淺，或作𣻝。詳淺字註。

漗：《字彙》倉紅切，音蔥。汲也。

漘：《廣韻》食倫切《集韻》《韻會》船倫切，𠀤音唇。《說文》水厓也。《詩·王風》在河之漘。《傳》漘，水隒也。《疏》引爾雅云：夷上洒下不漘。郭云：涯上平坦而下水深爲漘。《集韻》或省作浱。考證：〔《詩·王風》在河之漘。《疏》引爾雅云，夷上灑下曰漘。〕謹照原文灑下改洒下。曰漘改不漘。

漙：《唐韻》度官切《集韻》《韻會》《正韻》徒官切，𠀤音團。露多貌。《詩·鄭風》零露漙兮。亦作團。《杜甫詩》玉露漙淸影。漙或作團。又《集韻》豎兗切，音腨。義同。又朱遄切，音專。與湍同。水名，出酈縣。或作漙。《集韻》或作𩅂。亦省作𣶣𩃘。

𣻞：《集韻》士止切，音市。水中小渚也。與洔同。一曰水益未減爲𣻞。詳洔字註。

㵀：《字彙》昨木切，音族。水貌。

漚：《唐韻》烏𠋫切《集韻》《韻會》《正韻》於候切，𠀤謳去聲。《說文》久漬也。《詩·陳風》東門之池，可以漚麻。《傳》漚，柔也。《正義》考工記註，漚，漸也。楚人曰漚。此云漚柔者，謂漸漬之，使柔韌也。又漚鬱，香氣盛也。《司馬相如·上林賦》芬芳漚鬱。又或作渥。《周禮·冬官考工記》渥淳其帛。《註》渥與漚同。又《廣韻》《集韻》《韻會》《正韻》𠀤烏侯切，音謳。浮漚也。《楞嚴經》空生大覺中，如海一漚。又通鷗。《列子·黃帝篇》海上有好漚鳥者。

漛：《字彙》徒登切，音滕。波浪也。

㵁：《唐韻》《集韻》𠀤呼光切，音荒。與㐬同。《說文》水廣也。

𣻟：《正字通》㵴字之譌。

㵂：《廣韻》《集韻》𠀤商署切，音恕。《玉篇》水也。一曰水名。

漜：《集韻》以者切，音野。泥淖也。或作𡌯。

𣻠：《集韻》徐嗟切，音邪。《玉篇》水名。

漝：《集韻》席入切，音習。影也。一曰滀漝，水貌。又實入切，音十。義同。

漞：《廣韻》《集韻》𠀤莫狄切，音覓。與汨同。又石名。可爲研。《米芾·硯史》通遠軍漞石硯。

漟：《玉篇》《集韻》𠀤徒郎切，音唐。溪也。

漠：《唐韻》慕各切《集韻》《韻會》《正韻》末各切，𠀤音莫。《說文》北方流沙也。與幕通。《文選·嘯賦》註沙土曰幕。幕漫之。《程大昌·北邊備對》幕者，漠也。言沙磧廣莫，望之漠漠然也。又《爾雅·釋言》漠，淸也。又《廣韻》施也，茂也。又淡漠，恬靜貌。《文子·上仁篇》非淡漠無以明德。又與寞通。《楚辭·遠遊》野寂寞其無人。又與莫通。《爾雅·釋詁》漠，謀也。《詩·小雅》聖人莫之。莫漠音義同。又漠漠，布列貌。《陸機詩》街巷紛漠漠。又漠陽，江名。《廣輿記》在肇慶府陽江縣。又《集韻》莫白切，音陌。與𡻟同。或从水，亦作㵹。又《韻補》叶蒙晡切，音模。《李陵詩》徑萬里兮度沙漠，爲君將兮奪匈奴。又叶莫卜切，音木。《嵆康·阮籍碑銘》怡神大素，𥳑邁世局。隱處虛室，反眞歸漠。考證：〔《前漢·衞靑傳》軍絕幕。《註》幕，漫也。〕謹按沙幕之幕訓爲漫出文選嘯賦註，不出前漢書。註今文選嘯賦註沙土曰幕。幕漫之。

㵃：《玉篇》時邪切《集韻》時遮切，𠀤音闍。水也。一曰水名。

漡：《集韻》尸羊切，音商。漡漡，水流貌。○按《詩·大雅》作湯湯。

𣻡：《唐韻》來宕切《集韻》郎宕切，𠀤音浪。𣻡蕩，渠名，在譙。《水經》河水東過滎陽縣，𣻡蕩渠出焉。又《集韻》盧當切，音郎。與𦵧同。𦵧毒，藥草。或从浪。

漢：〔古文〕㵄𣶔《唐韻》呼旰切《集韻》虛旰切《韻會》《正韻》虛汗切，𠀤音熯。水名。《書·禹貢》嶓冢導漾，東流爲漢。又天河也。《爾雅·釋天》箕斗之閒，漢津也。《史記·天官書》漢者，亦金之散氣。《揚泉·物理論》漢，水之精也。《詩·大雅》倬彼雲漢。又漢中，郡名，秦惠王置。《廣輿記》今爲漢中府。又漢口，地名。《廣輿記》漢陽府，本春秋鄖國地，漢屬江夏，唐曰沔州，亦曰漢陽。又州名，屬成都府。《韻會》漢屬廣漢郡，唐置州。又半漢，形容之辭。《張衡·南都賦》天馬半漢。又《輟耕錄》今人謂賤丈夫爲漢子。又高麗方言謂白曰漢。見《孫穆·雞林類事》。又《集韻》他干切，音攤。太歲在申曰汭漢。亦作涒灘。又《韻補》叶詩建切，音扇。《繁欽賦》長唐虎圈，迴望曼衍。槃旋岹嶢，上刺雲漢。考證：〔《史記·天官書》漢者，六金之散氣。〕謹照原文六改亦。

㵄：《說文》古文漢字。註詳上。

漣：《唐韻》力延切《集韻》《韻會》陵延切《正韻》靈年切，𠀤音連。風行水上成文曰漣。《詩·魏風》河水淸且漣猗。又垂涕貌。《詩·衞風》泣涕漣漣。又水名。《水經注》漣水，出邵陵縣界。又桂陽有漣水。《水經注》漣水源出桂陽縣西北之石塘村。又《郡縣志》沭水俗名漣水。又《韻會》郎干切，音闌。與瀾同。大波也。考證：〔《郡縣志》沐水俗名漣水。〕謹照原文沐改沭。

漤：《唐韻》《集韻》𠀤盧咸切，音壈。鹽漬果也。一曰汁也。又龜兆名。《龜經》漤如水滴下也。《六書故》濫或作漤。

㵅：《集韻》他含切，音貪。《玉篇》水也。一曰水名。又《集韻》他紺切，音僋。與㶒同。

漥：《唐韻》屋瓜切《集韻》《韻會》《正韻》烏瓜切，𠀤音窊。《說文》淸水也。一曰窊也。《玉篇》牛蹄跡水也。《老子·道德經》漥則盈。亦同窊。又《集韻》於佳切，音娃。與窪同。深池也。又《廣韻》一潁切《集韻》以井切，𠀤音郢。又《集韻》庾頃切，音潁。義𠀤同。

𣻢：《玉篇》禿聾切《集韻》他東切，𠀤音通。水聲。

漦：《唐韻》《集韻》《韻會》𠀤俟甾切，音狋。《說文》順流也。一曰水名。又《爾雅·釋言》漦盝也。《李巡云》吐沫漦也。又《集韻》升基切，音䀢。又充之切，音蚩。又陵之切，音釐。又魚其切，音疑。義𠀤同。又郎才切，音來。地名，在扶風美陽。《史記·樊噲傳》從攻雍漦城。通作斄，又作釐。又湯來切，音胎。與邰同。又棧山切，魚龍身濡滑者。

漧：《玉篇》古文乾字。註詳乙部七畫。

漨：《廣韻》《集韻》𠀤符容切，音逢。水名。《山海經》單狐之山，漨水出焉。又《集韻》蒲蒙切，音蓬。漨浡，煩鬱也。《左思·吳都賦》歊霧漨浡。又蒲蠓切，音菶。漨滃，水灒貌。《集韻》或作浲。

漩：《廣韻》似宣切《集韻》《韻會》旬宣切《正韻》旬緣切，𠀤音旋。與㳬同。《說文》回泉也。《郭璞·江賦》漩澴滎營。《註》皆波浪迴旋之貌。又《集韻》《韻會》《正韻》𠀤隨戀切，音鏇。義同。

漪：《廣韻》於離切《集韻》《韻會》《正韻》於宜切，𠀤音猗。水波也。《初學記》水波如錦文曰漪。《左思·吳都賦》刷蕩漪瀾。

𣻣：《唐韻》涉本字。

漫：《廣韻》《集韻》《韻會》《正韻》𠀤莫半切，音縵。大水也。一曰水浸淫敗物。《揚子·方言》溼敝爲漫。又水名。《後漢·郡國志》成臯有漫水。又㵎名。《水經注》橐水，出橐山，北流出谷，謂之漫㵎。又漫漫，長遠貌。《左思·吳都賦》廓廣庭之漫漫。又雲色也。《尚書·大傳》卿雲爛兮，禮漫漫兮。又徧也。《公羊傳·宣三年》郊牛死，不言其所食，漫也。《註》徧食牛身。又放也。《前漢·藝文志》漫羨而無所歸心。又汗漫，渺茫貌。《關尹子·九藥篇》勿以汗漫曰道之廣。又澶漫，猶縱逸也。《莊子·馬蹄篇》澶漫爲樂。又川原之形。《張衡·西京賦》澶漫靡迤。又爛漫，分散之形。《王延壽·魯靈光殿賦》流離爛漫。又《揚子·方言》漢漫，懣也。朝鮮洌水之閒煩懣謂之漢漫。又與墁同。塗也。《莊子·徐無鬼》郢人堊漫其鼻端。又《集韻》《韻會》《正韻》𠀤謨官切，音瞞。水大貌。又《博雅》漫漫，平也。又漫漫，路長貌。與曼通。又《集韻》莫晏切，音謾。與慢同。惰也。亦作僈。又《韻補》叶民堅切，音眠。《魏文帝·寡婦賦》歷夏日兮苦長，涉秋夜兮漫漫。微霜隕兮集庭，燕雀飛兮我前。又叶眼見切，音面。《揚雄·甘泉賦》仰矯首以高視兮，目瞑眴而無見。正瀏濫以弘惝兮，指東西之漫漫。考證：〔《尚書·大傳》卿雲爛兮，體漫漫兮。〕謹照原文體改禮。

漬：〔古文〕洓《唐韻》前知切《集韻》《韻會》疾智切，𠀤音胔。《說文》漚也。又浸漬也。《史記·貨殖傳》漸漬於失敎。又染也。《周禮·冬官考工記》鍾氏染羽，淳而漬之。又獸死也。《禮·曲禮》四足曰漬。《註》漬謂相瀸汙而死。考證：〔《禮·曲禮》四足曰漬。《註》漬謂相瀸汙而死。〕謹照原文汗改汙。

漭：《廣韻》模朗切《集韻》《韻會》母朗切《正韻》母黨切，𠀤音莽。《玉篇》平也，廣也，野也。《司馬相如·上林賦》過乎泱漭之𡐨。又水廣遠貌。《宋玉·高唐賦》涉漭漭，馳苹苹。又泱漭，曉色不明之貌。《謝朓詩》晨光復泱漭。又《廣韻》《集韻》《正韻》𠀤莫浪切，芒去聲。義同。

漮：《唐韻》苦岡切《集韻》丘岡切，𠀤音康。《說文》水虛也。《詩·小雅》酌彼康爵。《箋》康，空也。漮康音義同。又水名，在伊闕。

漯：《廣韻》他合切《集韻》《韻會》《正韻》托合切，𠀤音錔。水名。《前漢·地理志》漯水，出東郡東武陽縣。又漯隂，縣名，屬平原郡，漢有漯隂侯。又滀漯，水攢聚貌。《木華·海賦》𣽴濆淪而滀漯。又《集韻》魯水切，音壘。水名。出鴈門。或作灅㶟。○按《說文》本作濕，或省作𤂽。後以濕爲乾溼之溼，而𤂽又轉爲漯字。𤂽字右从日下糸。

漰：《廣韻》普朋切《集韻》披朋切，𠀤音堋。漰渤，水擊聲。《郭璞·江賦》鼓㕉窟以漰渤。又漰口，地名，在彭川。《杜甫詩》漰口江如練。又與堋同。《寰宇記》漰作堋。蜀人謂堰爲堋。又《集韻》披耕切，音怦。義同。

漱：《唐韻》所右切《集韻》所救切，𠀤音瘦。《說文》盪口也。《禮·內則註》以水曰漱。又澣也。《禮·內則》冠帶垢和灰請漱。《註》手曰漱。又《公羊傳·莊二十二年》臨民之所漱浣也。《註》無垢加功曰漱。又齧也。《馬融·長笛賦》秋潦漱其下趾。又《廣韻》疎奏切《集韻》《韻會》《正韻》先奏切，𠀤音瘶。又《集韻》《正韻》𠀤先侯切，音鎪。義𠀤同。

漲：《廣韻》《集韻》《韻會》《正韻》𠀤知亮切，音帳。水大貌。《焦氏·易林》水漲無船。又溢也。《杜甫詩》春日漲雲岑。又南海名。《謝承·後漢書》交趾七郡土獻，皆從漲海出入。又《集韻》展兩切，長上聲。義同。或从長作涱。又《廣韻》陟良切《集韻》《韻會》中良切，𠀤音張。義同。《郭璞·江賦》趨漲截洄。

漳：《唐韻》《集韻》《韻會》諸良切《正韻》止良切，𠀤音章。水名。《周禮·夏官·職方氏》冀州，其川漳。《山海經》發鳩之山，漳水出焉。又東北百二十里曰少山，淸漳水出焉。又水出南郡臨沮。《山海經》荆山，漳水出焉。又州名。《韻會》唐折福州西南境，置漳州。考證：〔《韻會》唐拆福州西南境，置漳州。〕謹照原文拆改折。

漴：《集韻》《韻會》鉏弓切《正韻》鉏中切，𠀤音崇。水聲。又《集韻》鉏江切，音淙。雨急謂之漴。又仕莊切，音牀。義同。亦作𩃕。又《廣韻》《韻會》《正韻》士絳切《集韻》仕巷切，𠀤淙去聲。水所衝也。通作淙。又《集韻》助亮切，音狀。雨疾下也。

漵：《唐韻》徐呂切《集韻》《韻會》《正韻》象呂切，𠀤音敘。水名。《廣輿記》楚辰州漵浦縣，有漵溪，出鄜渠山。又水浦也。《杜甫詩》舟人漁子入浦漵。別作㵰汿。

漶：《廣韻》《集韻》𠀤胡玩切，音換。漫漶，不可知也。《前漢·揚雄傳》爲其泰曼漶。《註》曼漶，不分別貌。猶言濛鴻也。又《集韻》戸管切《正韻》胡管切，𠀤音緩。又《集韻》《韻會》《正韻》𠀤呼玩切，音喚。義𠀤同。

漷：《唐韻》《正韻》苦郭切《集韻》闊鑊切，𠀤音廓。水名。《說文》水在魯。《春秋·襄十九年》取邾田自漷水。又縣名，屬北直。《廣輿記》漢泉州地，遼漷隂。又《廣韻》虎伯切《正韻》霍虢切，𠀤音砉。又《集韻》光鑊切，音郭。又廓擭切，音鄺。又廓獲切，音虢。義𠀤同。又《集韻》忽郭切，音霍。泧漷，水勢相激貌。《郭璞·江賦》潰濩泧漷。

漸：《唐韻》慈冉切《集韻》《韻會》疾染切《正韻》秦冉切，𠀤𥕌上聲。水名。《說文》水出丹陽黟南蠻中，東入海。又漸次也，進也，稍也，事之端先覩之始也。《易·漸卦正義》漸者，不速之名。凡物有變移，徐而不速，謂之漸。又通作蔪。《書·禹貢》草木漸包。《釋文》如字，本又作蔪。《字林》才冉反，草之相包裹也。又《集韻》鋤銜切，音鑱。與巉通。高也。或作嶄。《詩·小雅》漸漸之石，維其高矣。又側銜切，音𪗂。流貌。《楚辭·九章》涕漸漸兮。又《廣韻》子廉切《集韻》《韻會》《正韻》將廉切，𠀤音尖。流入也。《書·禹貢》東漸于海。又漬也，濕也。《詩·衞風》漸車帷裳。又浸也，染也。《前漢·董仲舒傳》漸民以仁。又臺名。《水經注》太液池中有漸臺，三十丈。又星名。《甘氏星經》漸臺四星，屬織女東足。又《集韻》子艷切，音𡄑。漸洳，溼貌也。又之列切，音折。同浙。江名。又《類篇》慈鹽切，音潛。涉水也。與潛通。《書·洪範》沉潛剛克。《左傳》《史記》皆作沉漸。考證：〔通作蔪。《書·禹貢》草木漸包。《傳》如字，本又作蔪。〕謹照原書傳字改釋文。

漹：《唐韻》乙虔切《集韻》於虔切，𠀤音焉。水名。《說文》水出西河中陽北沙。又《集韻》於閑切，音黫。又尤虔切，音䗡。義𠀤同。又《廣韻》《集韻》𠀤於建切，音堰。水名。在襄陽宜城。

漺：《唐韻》初兩切《集韻》楚兩切，𠀤音磢。《玉篇》淨也，冷也。又《揚子方言註》漺，錯也。與磢同。又《廣韻》疎兩切《集韻》《韻會》《正韻》所兩切，𠀤音爽。義同。又浮也。

漻：《唐韻》洛蕭切《集韻》《韻會》憐蕭切《正韻》連條切，𠀤音聊。《說文》淸深也。又寂漻，高遠貌。《前漢·郊祀歌》寂漻上天知厥時。又水名。《水經》漻水，出江夏平春縣。又《集韻》《正韻》𠀤力求切，音留。與瀏同。水淸貌。又《韻會》《正韻》𠀤力救切，音溜。義同。又《集韻》朗鳥切，音了。與𤁸同。𤁸洌。或省作漻。又漻澥，小水別名。又《集韻》下巧切，音攪。《博雅》淸也。一曰水中絕。一曰凍也。又郎狄切，音歷。變化貌。《莊子·知北遊》油然漻然。李軌讀。

漼：《唐韻》七罪切《集韻》《韻會》《正韻》取猥切，𠀤音璀。《說文》深也。《詩·小雅》有漼者淵。或作㵏。又鮮明也。《詩·邶風》新臺有洒洒。《韓詩》作漼。又涕垂貌。《陸機·弔魏武帝文》指季豹而漼焉。又壞貌。《崔駰·慰志賦》王綱漼以陵遲。又折貌。《傅毅·舞賦》漼以摧折。又水名。《山海經》湟水，亦曰漼水。又《集韻》昨回切《韻會》《正韻》徂回切，𠀤音摧。漼溰，雪霜積聚貌。或作凗。考證：〔《詩·小雅》有漼者淵。或作萃。〕謹按漼字無通萃。據集韻萃改㵏。

漽：《玉篇》音義與𣹲同。詳𣹲字註。

漾：〔古文〕瀁《唐韻》《韻會》《正韻》餘亮切《集韻》弋亮切，𠀤音㨾。水名。《說文》水出隴西柏道。《書·禹貢》嶓冢導漾。又水搖動貌。又長也。《王粲·登樓賦》川旣漾而濟深。亦作養。考證：〔《說文》水出隴西氐道。〕謹照原文氐改柏。

漿：〔古文〕𤕯《唐韻》卽良切《集韻》《韻會》《正韻》資良切，𠀤音將。《說文》本作將，酢漿也。一曰水米汁相將也。《周禮·天官·酒正》辨四飮之物，三曰漿。又𥠖漿，水名。《水經注》芍陂東注𥠖漿水。又寒漿，草名，葴也。見《爾雅·釋草》。又《周禮註》蚌曰合漿，亦曰含漿。

𣻤：《正字通》𣹳字之譌。

潀：《正字通》潨本字。

潁：《唐韻》余頃切《集韻》《韻會》《正韻》庾頃切，𠀤音穎。水名。《周禮·夏官·職方氏》荆州，其浸潁湛。《水經》潁水，出潁川陽城縣西北少室山。又《前漢·地理志》潁陽、潁隂、臨潁、三縣皆屬潁川郡。○按《正字通》入頁部，今依《說文》，凡熲穎㯋潁俱改入火禾木水等部。

𣻥：《廣韻》防無切，音扶。水名。其中有神。見韻寶。

𣻦：《集韻》浛，或作𣻦。

𣻧：《集韻》淰，或作𣻧。

𣻨：《字彙補》同尿。

㵆：《字彙補》與澔同。或書作㵆。

𣻩：《字彙補》直格切，音宅。土得水也。與𤁰同。

𣻪：《五音篇海》時六切。淸淳也。

𣻫：《龍龕》皮冰切。無舟渡河也。

潂：《字彙補》古文洪字。亦作𤀆。註詳六畫。

𣻬：《字彙補》靑散切，音燦。淸貌。

𣻭：《字彙補》與盪同。

𣻮：《字彙補》五刮切，音刖。屈也。

潃：《史記·倉公列傳》病得之流汗出潃。潃者，去衣而汗晞也。《註》潃，音巡。○按《字彙補》作潃，誤。潃字右旁从㣊，不从𡕙作。

𣻯：《正字通》余頃切。水名。《說文》𣻯水，出潁川陽城乾山。○按《正字通》十二畫澃字註云：𣻯字之譌，而十一畫內缺𣻯字，今補入。

𣻰：《字彙補》音未詳。水名。《水經注》泡水，上承𣻰水於下邑縣界。

𣻱：《字彙補》陟救切，音晝。水名。《水經注》水出時水東，所謂𣻱中也。俗以𣻱水爲宿留水。又作澅。

𣻲：《集韻》淄俗作𣻲。

潎：《唐韻》匹蔽切《集韻》匹曳切，𠀤音𣴪。《說文》於水中擊絮也。又《揚子·方言》淸也。又魚遊水貌。《潘岳·秋興賦》翫游儵之潎潎。又《集韻》匹妙切，音勡。義同。《玉篇》波浪貌。又《廣韻》芳滅切《集韻》《韻會》《正韻》匹滅切，𠀤音瞥。潎洌，流輕疾貌。《司馬相如·上林賦》轉騰潎洌。《註》潎洌，相撇也。又《集韻》補履切，音比。以水激物。《集韻》《韻會》或作𣽠。考證：〔《潘岳·秋興賦》翫游儵之潎潎。〕謹照原文游儵改游儵。

潏：《唐韻》《集韻》《韻會》𠀤古穴切，音玦。《說文》涌出也。《木華·海賦》天綱浡潏。又水中坻也。《爾雅·釋水》水中可居曰洲，人所爲爲潏。又水名，在京兆。《司馬相如·上林賦》酆鎬潦潏。《註》潏水，出杜陵。又《廣韻》食聿切《集韻》《韻會》《正韻》食律切，𠀤音術。義同。又《廣韻》餘律切《集韻》允律切《韻會》《正韻》以律切，𠀤音聿。水流貌。《張衡·南都賦》沒滑瀎潏。《註》亦音決。《集韻》或作泬。

𣽃：《集韻》與澹同。

潐：《唐韻》《集韻》𠀤子肖切，音醮。《說文》盡也。又《集韻》子小切，音勦。與𤃭同。《說文》釃酒也。一曰浚也，𥂖也，盡也。詳𤃭字註。又慈焦切，音樵。水名。《山海經》常烝之山，潐水出焉。

𣽄：《正字通》與瀱同。

潑：《集韻》《韻會》《正韻》𠀤普活切，音鏺。《玉篇》水漏也。一曰弃水也。又《李翊·俗呼小錄》雨一番一起爲一潑。又《孫穆·鷄林類事》高麗方言謂足曰潑。又《韻補》叶傍各切，音泊。《蘇軾詩》雨霽讀書處，亂翠曉如潑。偏偏貯秋雨，歲歲壞籬落。《集韻》或省作𣸍。

潒：《唐韻》徒朗切《集韻》待朗切，𠀤蕩上聲。《說文》水潒瀁也。讀若蕩。《博雅》浩浩潒潒，流也。《張衡·西京賦》彌望廣潒。或作𣻍。又《廣韻》徐兩切《集韻》《韻會》似兩切，𠀤音象。漭潒，水急貌。又《集韻》以兩切，音養。與瀁同。

㵊：《玉篇》女狎切《集韻》昵狎切，𠀤音𡆴。影動也。一曰水動貌。

潓：《廣韻》《集韻》𠀤胡桂切，音慧。水名。《說文》水出盧江，入淮。

㵋：《唐韻》莫蟹切《集韻》母蟹切，𠀤音買。水名。《說文》水出豫章艾縣，西入湘。又《廣韻》莫狄切，音覓。與汨同。亦作漞。

𣽅：《廣韻》《集韻》𠀤戸括切。與活𣴠𠀤同。水流聲。

潔：《唐韻》古屑切《集韻》《韻會》《正韻》吉屑切，𠀤音結。淸也。《廣韻》經典用絜。《儀禮·宗人》舉鼎鼏告絜。又《新書·道術篇》厚志隱行謂之潔。《集韻》或作洯。亦省作𣳱。

潕：《唐韻》文甫切《集韻》罔甫切，𠀤音武。水名。《說文》水出南陽舞隂。又縣名。《水經注》葉陂水，東逕潕陽縣故城北。又潕溪，武陵五溪之一。《後漢·馬援傳註》潕，一音武。今溪在辰州界。

㵌：《集韻》松倫切，音旬。流貌。

潖：《玉篇》《集韻》𠀤蒲巴切，音琶。水名。

潗：《廣韻》子入切《集韻》《韻會》卽入切，𠀤音㗱。泉出也。一曰水瀵也。又湁潗，水微轉細通貌。《司馬相如·上林賦》湁潗鼎沸。又潗㵫，沸聲。《木華·海賦》㴿濘潗㵫。又《集韻》七入切，音緝。義同。或作唼緝。《石鼓文》作㴕。考證：〔《木華·海賦》澒濘潗㵫。〕謹照原文澒改㴿。

潘：《唐韻》普官切《集韻》《韻會》《正韻》鋪官切，𠀤音拌。《說文》淅米汁也。《禮·內則》面垢燂潘請靧。又水名。《說文》在河南滎陽。又古邑名。《禮·檀弓》與縣潘氏。又泉名。《水經注》濕水，又東逕潘縣故城，左會潘泉故瀆。又《正韻》蒲官切，音盤。《列子·黃帝篇》鯢旋之潘爲淵。又《集韻》《韻會》𠀤孚袁切，音翻。米爛也。或作𤄜。又《集韻》逋禾切，音波。潘旍，縣名，在臨淮。又普半切，音判。縣名，在上谷。或省作番。

𣽆：《集韻》佇六切，音逐。水名。與筑同。《前漢·地理志》漢中郡房陵縣有筑水，東至筑陽入沔。

潙：《廣韻》《集韻》《韻會》《正韻》𠀤居爲切，音嬀。水名。《書·正義》水在河東虞鄕縣歷山西。又《廣韻》薳支切《集韻》于嬀切，𠀤音爲。水名。《水經注》潙水，出益陽縣馬頭山。又零陵有潙水。《水經注》潙水，出西北邵陵縣界。

潚：《唐韻》子叔切《集韻》子六切，𠀤音蹙。《說文》深淸也。又疾也。《張衡·思𤣥賦》迅飇潚其媵我兮。又《廣韻》息逐切《集韻》息六切，𠀤音肅。義同。又姓。《奇姓通》漢有雁門太守潚何。又《廣韻》蘇彫切《集韻》先彫切，𠀤音蕭。與瀟同。又與溲同。淘米也。

潛：《唐韻》昨鹽切《集韻》《韻會》《正韻》慈鹽切，𠀤音𤄵。《說文》涉水也。《揚子·方言》潛涵，沉也。又游也。《註》潛行水中，亦曰游。又藏也。《易·乾卦》陽氣潛藏。又《爾雅·釋言》潛，深也。《詩·小雅》潛雖伏矣。又漢水之別名。《爾雅·釋水》水自江出爲沱，漢爲潛。《書·禹貢》沱潛旣道。又丘名。《爾雅·釋丘》晉有潛丘。又地名。《春秋·隱二年》公會戎于潛。又邑名。《史記·楚世家》吳取楚之六潛。又潛江，縣名。《廣輿記》屬安陸府。又牛名。《酉陽雜俎》句漏縣大江中有潛牛。又姓。宋安撫使潛說友。又《小爾雅》魚之所息謂之潛。《詩·周頌》潛有多魚。《傳》潛，糝也。又《廣韻》《集韻》𠀤慈艷切，音𥌳。義同。一曰伏流。

潜：《字彙》俗潛字。

潝：《唐韻》《正韻》許及切《集韻》《韻會》迄及切，𠀤音吸。《說文》水疾聲。一曰水流貌。或作㴔。《司馬相如·上林賦》汨㴔漂疾。又《詩·小雅》潝潝訿訿。《爾雅·釋訓》莫供職也。一曰附和也。《韓詩》不善之貌。又《集韻》乙洽切，音𨂁。與浥同。水窊陷也。

潞：《唐韻》洛故切《集韻》《韻會》《正韻》魯故切，𠀤音路。水名。《周禮·夏官·職方氏》冀州，其浸汾潞。《註》潞，出歸德。又江名。《廣輿記》雲南永昌軍民府城北有潞江。又州名。《廣韻》春秋初爲𥠖國，唐爲潞州。又古齊邑名。《左傳·哀十七年》齊人伐衞，執般師以歸，舍諸潞。

𣽇：《集韻》徂聰切，音叢。與潨同。水會也。

𣽈：《字彙》與濡同。

𣽉：《集韻》汝朱切，音儒。與濡同。霑溼也。《莊子·大宗師》相𣽉以沫。

潟：《廣韻》《集韻》《韻會》《正韻》𠀤思積切，音昔。鹵地也。鹹土逆水之處，水寫去，其地爲鹹鹵。《周禮·地官·草人》凡糞種，鹹潟用貆。《註》潟，鹵也。亦作舄。詳舄字註。又《集韻》七約切，音碏。義同。又昌石切，音尺。與滷同。苦地。與斥通。又亭歷切，音狄。義同。

潠：《唐韻》《集韻》《韻會》《正韻》𠀤蘇困切，音巽。《說文》含水噴也。《後漢·郭憲傳》含酒三噀。又《集韻》須絹切，音選。與𤂿同。亦噴也。別作𠹀噀。《六書故》潠，刷洗也。一作𤀤。

潡：《玉篇》徒損切《集韻》杜本切，𠀤音囤。大水也。又與敦同。

𣽊：《玉篇》古文濬字。註詳十四畫。

潢：《唐韻》《集韻》《韻會》《正韻》𠀤胡光切，音黃。《說文》積水池。《木華·海賦》決陂潢而相沷。又水名。《後漢·東夷傳》偃王處潢池東。又河名。《廣輿記》潢河，出南陽分水嶺。又星名。《史記·天官書》旁有八星，絕漢曰天潢。又西宮咸池曰天五潢。又德成衡觀，成潢。又《集韻》姑黃切，音光。與洸同。水涌光也。又《集韻》《正韻》𠀤戸廣切，音幌。與滉同。水深廣貌。《司馬相如·上林賦》灝溔潢漾。又《廣韻》《集韻》𠀤胡曠切，音暀。《釋名》染紙也。《齊民要術》有裝潢紙法。《唐六典》崇文館有裝潢匠五人。

㵍：《玉篇》亡本切《集韻》毋本切，𠀤音懣。水盈貌。

㵎：《唐韻》古莧切《集韻》居莧切，𠀤音覸。《說文》山夾水也。《詩·召南》于㵎之中。又水名。《書·禹貢》伊洛瀍㵎。又《前漢·地理志》㵎水出金城郡，今居縣西北塞外。又《集韻》居閑切，音閒。義同。別作礀𡼥。

潣：《唐韻》眉殞切《集韻》《韻會》美殞切，𠀤音閔。《說文》水流浼浼貌。又《廣韻》武罪切《集韻》母罪切，𠀤音每。同浼。又《集韻》美辨切，音免。義同。又《集韻》虎猥切，音賄。水貌。或作湏。

潤：《唐韻》如順切《集韻》《韻會》《正韻》儒順切，𠀤音閏。澤也，滋也，益也。《易·說卦》雨以潤之。又水名。《水經》淮水，又東北左會潤水。又水名，出金城。《水經注》潤水，出令居縣西。又州名。《韻會》漢丹陽郡，隋置潤州。又黃潤，蜀布名。

潥：《字彙》蘇谷切，音粟。水名。

𣽋：《字彙》澔字之譌。

𣽌：《集韻》苦感切，音坎。濁也。

潦：《唐韻》盧皓切《集韻》《韻會》《正韻》魯皓切，𠀤音老。《說文》雨大貌。《禮·曲禮》水潦降。又路上流水也。《詩·大雅》泂酌彼行潦。又《廣韻》《集韻》《韻會》《正韻》𠀤郞到切，勞去聲。與澇同。淹也。一曰積水。又《集韻》《正韻》𠀤郞刀切，音勞。水名。《司馬相如·上林賦》酆鎬潦潏。《註》水出鄠縣西南潦谷。又潦倒，蘊藉貌。《嵆康·絕交書》潦倒麤疎。又《集韻》憐蕭切，音聊。水名。《山海經》潦水，出衞臯東。

潧：《唐韻》側詵切《集韻》緇詵切，𠀤音臻。水名。《水經注》潧水，出鄭國西北平地。○按《詩》與《國語》本作溱。又《集韻》咨騰切，音增。義同。

𣽍：《唐韻》其冀切《集韻》渠至切，𠀤音曁。《說文》水也。

潨：《唐韻》《正韻》徂紅切《集韻》《韻會》徂聰切，𠀤音叢。《說文》小水入大水曰潨。《詩·大雅》鳧鷖在潨。《傳》潨，水會也。又《廣韻》職戎切《集韻》之戎切，𠀤音終。義同。一曰厓也。又《廣韻》藏宗切《集韻》《正韻》徂宗切，𠀤音賨。又《集韻》將容切，音蹝。義𠀤同。又《集韻》仕巷切，淙去聲。與淙同。水聲也。《集韻》或作灇𣽇漎。

𣽎：《正韻》姑勞切，音高。與睾同。澤也。又胡刀切。音號。與𣽎同。《史記·曆書》秭鴂先𣽎。又直格切。與澤通。《史記·天官書》其色大圓黃𣽎。○按𣽎字，《玉篇》、《唐韻》、《集韻》、《韻會》俱不載。

𣽏：《正字通》俗污字。

潩：《唐韻》與職切《集韻》《韻會》逸職切，𠀤音弋。水名。《說文》水出河南密縣大隗山。又《集韻》叱力切，音瀷。又《廣韻》《集韻》𠀤羊吏切，音異。義𠀤同。《六書故》潩，亦作瀷。

㵏：《玉篇》與漼同。

潪：《廣韻》直炙切，音擲。《說文》土得水沮也。本作𤂥，或省作潪。又《廣韻》竹隻切《集韻》竹益切，𠀤音嫡。義同。又《廣韻》《集韻》𠀤知義切，音智。水名。

潫：《廣韻》《集韻》𠀤烏關切，音彎。水深廣貌。又《左思·吳都賦》泓澄𣽂潫。《註》𣽂潫，迴復之貌。又《廣韻》於緣切《集韻》縈緣切，𠀤音娟。義同。又《廣韻》《集韻》𠀤紆權切，音蝹。義同。一曰大水。

㵐：《廣韻》去月切《集韻》丘月切，𠀤音闕。水名。《水經注》㵐水，出桐柏山之陽。又《玉篇》國名。《集韻》或作灍。

潬：《廣韻》徒旱切《集韻》蕩旱切《正韻》徒亶切，𠀤音但。沙渚也。《爾雅·釋水》潬沙出。《註》今江東呼水中沙堆爲潬。又地名。《地理通釋》河陽縣有三城，其中潬城東魏築。又《集韻》《正韻》𠀤上演切，音善。水相薄也。《司馬相如·上林賦》宛潬膠盭。《註》宛潬，展轉也。又《文心雕龍·封禪篇》潬潬噅噅，萬物盡化，言至德所被也。又《集韻》他干切，音攤。義同。通作灘。《金石文》秦蜀守李冰官堰𥓓云：深淘潬，䔐包𨻳。《註》潬，古灘字。註詳十九畫。䔐字从氵从𦬗作。

潭：《唐韻》《正韻》徒含切《集韻》《韻會》徒南切，𠀤音覃。水名。《說文》水出武陵鐔成玉山。又深也。《前漢·揚雄傳》潭思渾天。又州名。《廣輿記》長沙府，隋唐曰潭州。又《集韻》《正韻》𠀤徐心切，音尋。旁深也。與潯同。《揚雄·解嘲》或橫江潭而漁。又《集韻》《正韻》𠀤夷針切，音淫。浸潭，與浸淫同。《司馬相如·上林賦》浸潭促節。《漢書》作浸淫。又《廣韻》《集韻》𠀤以荏切，音𣔸。潭濼，水動搖貌。或作藫𤄶。又《集韻》忍甚切，音荏。義同。考證：〔《說文》水出武陵潭成玉山。〕謹照原文潭改鐔。

㵑：《廣韻》胡个切《集韻》何佐切，𠀤音賀。《玉篇》水也。一曰水名。

𣽐：《正字通》俗滆字。

𣽑：《正字通》俗𣿔字。

𣽒：《廣韻》《集韻》𠀤私列切，音薛。注也。

㵒：《玉篇》《集韻》𠀤方味切。與沸同。泉涌出也。又《廣韻》扶涕切《集韻》父沸切，𠀤音狒。㵒渭，水溢貌。又《集韻》兵媚切，音祕。人名。《史記》鄭悼公㵒。又《集韻》怖拜切，音浿。與湃同。水聲。

潮：《唐韻》直遙切《集韻》《韻會》馳遙切，𠀤音晁。《說文》水朝宗於海。《王充·論衡》水者，地之血脈，隨氣進退而爲潮。《初學記》水朝夕而至曰潮。《皇極經世》海潮者，地之喘息也。隨月消長，早曰潮，晚曰汐。又州名。《廣輿記》本南海揭陽地，隋曰潮州，唐曰潮陽，明爲潮州府。又伺潮，雞名。《述異記》伺潮雞，潮水上則鳴。又望潮，魚名，出台州臨海縣。《說文》本作𣶃。

𣽓：《正字通》俗漻字。

𣽔：《說文》湮本字。

潯：《唐韻》徐林切《集韻》《韻會》《正韻》徐心切，𠀤音尋。《說文》旁深也。一曰水厓也。或作𤃂潭。又水名，在琅琊。《水經注》潯水，出巨公之山。又潯陽，地名，漢屬盧江郡。《郭璞·江賦》流九派乎潯陽。又州名，漢桂林郡，唐置潯州。《廣輿記》今爲潯州府。又《集韻》夷針切。與淫同。又徒南切，音覃。義同。

潰：《唐韻》《集韻》《韻會》《正韻》𠀤胡對切，音繪。《前漢·文帝紀》大水潰出。《註》旁決曰潰。又亂也。《詩·大雅》潰潰回遹。又散也。《左傳·文三年》民逃其上曰潰。《公羊傳》國曰潰，邑曰叛。又遂也。《詩·小雅》是用不潰于成。又怒也。《詩·邶風》有洸有潰。《韓詩》潰潰，不善之貌。又水相交過曰潰。《宋玉·高唐賦》潰淡淡而𠀤入。又潰濩，水勢相激貌。《郭璞·江賦》潰濩泧漷。又《集韻》胡隈切，音回。義同。又戸代切，音𢞐。與瀣同。又胡骨切，音搰。決也。

潱：《集韻》一結切，音噎。與洇同。水流貌。《焦氏·易林》黃落潱鬱。考證：〔《焦氏·易林》黃落噎鬱。〕謹照原文噎改潱。

㵓：《集韻》與湜同。

𣽕：《玉篇》《集韻》𠀤於𠋫切，漚去聲。罧也。冬月積草水中，以取魚。

潲：《廣韻》《集韻》𠀤所敎切，稍去聲。水激也。一曰汛潘以食豕。《博雅》潲濯滫也。又《集韻》山巧切，音稍。義同。考證：〔《廣韻》《集韻》水激也。一曰，汛潘以食豖。〕謹照原文豖改豕。

潳：《集韻》同都切，音徒。山名。《後漢·南蠻傳》南郡潳山，蠻雷遷等始反叛。又陟加切，音奓。潳𣸏，沾溼也。

潴：《集韻》與瀦同。

潵：《集韻》先旰切，音繖。水散也。

㵔：《集韻》始野切，音舍。𤾀㵔，不絜也。吳俗語。

潶：《唐韻》呼北切，音黑。水名。《書·禹貢》潶水西河惟雍州。○按今書作黑水。

潷：《廣韻》鄙密切《集韻》逼密切，𠀤音筆。《博雅》盝也。一曰去汁也。或作滗。亦作𣴡。

𣽖：《集韻》濺或作𣽖。

潸：《廣韻》所姦切《集韻》《韻會》《正韻》師姦切，𠀤音刪。《說文》涕流貌。《詩·小雅》潸焉出涕。又《廣韻》《集韻》《韻會》𠀤數版切，音𩆤。又《集韻》《韻會》《正韻》𠀤所晏切，音訕。義𠀤同。俗从林，誤。

𣽗：《正字通》涿字之譌。

潹：《正字通》俗潺字。

潺：《玉篇》士山切《集韻》《韻會》《正韻》鋤山切，𠀤音孱。潺湲，流水貌。一曰水流聲。《謝靈運詩》乗月弄潺湲。又借作流涕貌。《楚辭·九歌》橫流涕兮潺湲。又水名。《水經注》涪縣有潺水。又《唐韻》昨閑切，音虥。義同。

𣽘：《集韻》溗本字。

潻：《玉篇》尸煮切，音黍。水名。

𣽙：《正字通》俗滾字。

潼：《唐韻》《正韻》徒紅切《集韻》《韻會》徒東切，𠀤音同。水名。《說文》水出廣漢梓潼北界。又水名。《水經注》潼水，出江夏郡之曲陵縣西北潼山。又水名。《潘岳·西征賦》愬黃巷以濟潼。《註》潼水，在華隂縣界。又海名。《王子年·拾遺記》北極之外，有潼海之水。又潼潼，高貌。《宋玉·高唐賦》沫潼潼而高厲。又《廣韻》《集韻》《韻會》𠀤他東切，音通。義同。又《廣韻》尺容切《集韻》昌容切，𠀤音衝。義同。一曰水壞道。又潼容，車裳也，見《周禮·巾車註》。又《集韻》《類篇》𠀤諸容切，音鍾。溼貌。考證：〔《潘岳·西征賦》愬黃卷以濟潼。〕謹按文選註車駕東行到黄巷亭。卷改巷。

𣽚：《集韻》質力切，音職。與䐈、昵𠀤同。粘也。

潽：《集韻》頗五切，音普。水也。

㵕：《正字通》俗滲字。

𣽛：《玉篇》竹洽切，音劄。溼也。

𣽜：《廣韻》辭夜切，音謝。水名，出瞻諸山。亦作㴬。又《集韻》食亦切，音䠶。義同。

潾：《廣韻》力珍切《集韻》《韻會》《正韻》離珍切，𠀤音鄰。《玉篇》水淸貌。通作𥻘。《詩·唐風》揚之水，白石𥻘𥻘。又《廣韻》水名。又金潾，交趾地名。《張籍詩》行人幾日到金潾。又《廣韻》力閑切《集韻》《韻會》《正韻》離閑切，𠀤斕音。水貌。又《玉篇》力刃切《正韻》良刃切，𠀤音吝。《初學記》水出山石閒曰潾。又《韻補》叶陵延切，音連。《郭璞·江賦》泓汯浻澋，涒𥻘㘤潾。混瀚灝渙，流映揚焆。

𣽝：《玉篇》《集韻》𠀤虎孔切，音嗊。水風也。

潿：《唐韻》羽非切《集韻》于非切，𠀤音韋。《說文》不流濁也。與湋通。

澀：《唐韻》《韻會》色立切《集韻》《正韻》色入切，𠀤音濇。與歰同。《說文》不滑也。《風俗通·十反篇》冷澀比干寒蜒。又牆叠石作水文爲澀浪。《溫庭筠詩》澀浪浮瓊砌。又竹名。《范成大·桂海草木志》澀竹，膚麤澀如砂紙。《集韻》或作瀒𣥒澁。𣥒字原作刃下止。

澁：《玉篇》同澀。

澂：《唐韻》直陵切《集韻》《韻會》持陵切，𠀤音懲。《揚子·方言》淸也。《後漢·儒林贊》千載不作，淵源誰澂。又澂江，郡名。《廣輿記》雲南澂江府，古滇國地。《集韻》或作瀓，亦作澄。

澃：《玉篇》居詠切，扃去聲。淸也。

澄：〔古文〕浧《集韻》持陵切，音懲。《增韻》水靜而淸也。《謝靈運詩》秋水共澄鮮。又《曹植詩》明月澄淸景。《註》澄，湛也。又酒名。《禮·禮運》澄酒在下。又山名。《廣輿記》在南昌豐城縣。又《集韻》除庚切，音棖。又直拯切，懲上聲。又澄應切，音瞪。義𠀤同。又《集韻》唐亙切，音鄧。淸濁分也。

澅：《廣韻》《集韻》𠀤胡卦切，音畫。水名。《水經注》臨湽惟有澅水，西北入沛。又《集韻》胡麥切，音劃。《前漢·功臣表》澅淸侯參。《顏註》澅，音獲，又戸卦反。考證：〔《前漢·功臣表》澅淸侯參。《索隱》澅，音獲〕謹按漢書無索隱。謹照原書改爲顏註。

澆：《唐韻》古堯切《集韻》《韻會》《正韻》堅堯切，𠀤音驍。《說文》𣵽也。一曰薄也。《後漢·循吏傳》澆淳散樸。又姓。明總兵澆彧。又《集韻》《類篇》𠀤力交切，音聊。水洄洑貌。《王逸楚辭註》回波爲澆。又《廣韻》《韻會》五弔切《集韻》倪弔切，𠀤音顤。人名。寒浞子。又《集韻》魚到切，音傲。義同。或作𣻏。

澇：《廣韻》魯刀切《集韻》《韻會》《正韻》郞刀切，𠀤音勞。水名。《說文》水出扶風鄠北。亦作潦。《司馬相如·上林賦》酆鎬潦潏。《註》潦，卽澇水。又灘名。《水經注》漢水，又東謂之澇灘。又大波也。《木華·海賦》飛澇相磢。又《廣韻》盧皓切《集韻》魯晧切，𠀤音老。義同。又《廣韻》《集韻》《韻會》𠀤郞到切，勞去聲。義同。一曰淹也。

澈：《廣韻》《集韻》《韻會》𠀤直列切，音轍。《玉篇》水澄也。《關尹子·九藥篇》論道者或曰澄澈。又《易·坤鑿度》地道距水澈。《註》地道以水盡爲澈。

澉：《廣韻》《集韻》《韻會》《正韻》𠀤古覽切，音敢。澉䭕，無味也。一曰澉𩟓，味淡也。又澹澉，猶洗滌也。《枚乗·七發》澹澉手足。又浦名。《廣輿記》嘉興海鹽縣有澉浦。又《廣韻》《集韻》𠀤吐濫切，音睒。亦味薄也。

㵖：《集韻》尼據切，女去聲。溼也。

澊：《玉篇》七昆切《集韻》麤尊切，𠀤音村。水名。又《集韻》徂昆切，音存。水貌。

𣽞：《集韻》與厬同。《說文》或作𣷾𣲼。詳𣲼字註。

𣽟：《集韻》苦緩切，音款。水名。一曰流貌。

𣽠：《集韻》潎或作𣽠。

澋：《玉篇》戸猛切《集韻》胡猛切，𠀤音撔。浻澋，水回旋貌。又水名。《水經注》蒲圻縣蒲圻洲上有白面洲，洲南又有澋口。又《廣韻》呼䁝切，音卝。義同。又《集韻》俱永切，音憬。與浻同。

㵗：《廣韻》扶冰切《集韻》皮冰切，𠀤音凭。《玉篇》水聲也。一曰㵗㶔，水勢相激貌。又《集韻》蒲明切，音弸。又悲陵切，音冰。義𠀤同。

澌：《唐韻》息移切《集韻》《韻會》相支切《正韻》相咨切，𠀤音斯。《說文》水索也。《揚子·方言》澌，盡也。又《集韻》山宜切，音釃。義同。又《集韻》《韻會》《正韻》𠀤先齊切，音西。與嘶同。本作𤺊。《說文》散聲也。《徐曰》若今謂馬鳴爲嘶也。又《廣韻》《集韻》《韻會》斯義切《正韻》息漬切，𠀤音賜。亦水索也。與凘別。凘爲流冰之凘，俗誤作澌。考證：〔與凘別。凘爲流水之凘，俗誤作澌。〕謹按說文凘流冰也流水改流冰。

澍：《唐韻》常句切《集韻》《韻會》朱戍切，𠀤音注。《說文》時雨澍生萬物。又借作霑濡滋植意。《司馬相如·難蜀父老文》羣生澍濡。又與注同。水流射也。《王褒·洞簫賦》聲礚礚而澍淵。《註》澍與注，古字通。又《廣韻》《集韻》《韻會》《正韻》𠀤殊遇切，音樹。義同。

𣽡：《玉篇》補各切《集韻》伯各切，𠀤音博。𣽡潗，水貌。

𣽢：《集韻》乙力切，音億。水名。《說文》水出汝南上蔡黑閭㵎，入汝。隷作澺。○按《說文》本作𣾪，水注也。从水啻聲，都歷切。

澎：《廣韻》撫庚切《集韻》《韻會》披庚切，𠀤音磅。澎濞，水貌。一曰水聲。又《廣韻》薄庚切《集韻》蒲庚切，𠀤音彭。縣名，在東海。一曰擊水聲。

澏：《集韻》浛或作澏。

澐：《唐韻》《集韻》𠀤王分切，音雲。《說文》江水大波謂之澐。

澑：《正字通》同溜。

澒：《唐韻》呼孔切《集韻》《韻會》虎孔切《正韻》胡孔切，𠀤音汞。《說文》丹砂所化爲水銀也。又濛澒，元氣未分貌。《王充·論衡》溟涬濛澒。又澒溶，水深廣貌。《左思·吳都賦》澒溶沆瀁。又澒洞，相連貌。《杜甫詩》澒洞不可掇。又《集韻》戸講切，音項。義同。又胡貢切，音哄。亦水銀也。

澓：《廣韻》《集韻》《韻會》《正韻》𠀤房六切，音伏。《玉篇》澓流也。《增韻》水洄也。《郭璞·江賦》迅澓增澆。又《集韻》方六切，音福。姓也，漢東海澓中翁。《集韻》或作洑。

澔：《集韻》同浩。又《司馬相如·上林賦》采色澔汗。《註》言玉石符采映耀也。

𣽣：《六書故》港本字。

𣽤：《廣韻》山責切《集韻》《韻會》《正韻》色責切，𠀤音㮦。小雨零貌。《集韻》與洓同。又作𩂴。

𣽥：《集韻》魚旰切，音岸。𤅎𣽥，水貌。

𣽦：《集韻》濫，或作𣽦。詳濫字註。

𣽧：《集韻》子朕切，音䤐。溼也，漸也，或作濅。

𣽨：《篇海》徒能切，音滕。水也。備考：《篇海類編》同滕。

𣽩：《集韻》與斿同。

𣽪：《集韻》湄，或作𣽪。詳湄字註。

澕：《集韻》胡戈切，音和。水深貌。

𣽫：《字彙補》先公切，音松。水聲。

澖：《字彙補》何山切，音閑。無垠虛之貌。《淮南子·俶眞訓》甘暝於溷澖之域。

𣽬：《字彙補》與寒同。《呂氏春秋》萌芽始震，凝𣽬以形。

𣽭：《篇海》名鄧切，音孟。𣽭津，河也。亦作𤀄。

𣽮：《篇海》余針切，音淫。久雨也。與淫霪同。

𣽯：《字彙補》通甘切，音貪。水名。

𣽰：《字彙補》何末切，音括。流也。

𣽱：音未詳。《揚子·方言》芒𣽱，滅也。

𣽲：音切未詳。人名。《馭交記》安南黎𣽲。

𣽳：《字彙補》而宣切，音擩。傔也。

𣽴：《木華·海賦》𣽴濆淪而滀漯。《註》音謂，亂貌。

𣽵：《字彙補》與湊同。

𣽶：《字彙補》與淈同。

𣿅：《集韻》覩動切，音董。物墮水聲。

𣿆：《廣韻》防無切《集韻》馮無切，𠀤音扶。水名。《揚子·方言》沅涌𣿆幽之語。《郭璞註》𣿆水，今在桂陽。

𣿇：《集韻》式荏切，音審。𣿇㴸，水動貌。

澞：《廣韻》遇俱切《集韻》《韻會》元俱切《正韻》牛居切，𠀤音虞。《爾雅·釋山》山夾水㵎，陵夾水澞。

㵝：《廣韻》餘制切《集韻》《韻會》《正韻》以制切，𠀤音曳。溶㵝，水貌。《宋玉·高唐賦》洪波淫淫之溶㵝。

澟：《集韻》力錦切，音廩。淒淸也。

澠：《廣韻》食陵切《集韻》《韻會》《正韻》神陵切，𠀤音繩。水名。《春秋釋例》澠水，出齊國臨湽縣北。又水名，在蜀。《山海經》巴國有巴遂山，澠水出焉。又《廣韻》武盡切《集韻》《韻會》弭盡切，𠀤音冺。澠池，水名。亦縣名。亦作黽池。《水經注》漢景帝三年，因崤黽之地以目縣。又《廣韻》《集韻》《韻會》𠀤彌兗切，音緬。義同。通作沔。

澡：《唐韻》《集韻》《韻會》《正韻》𠀤子皓切，音早。與璪同。《說文》玉飾如水藻之文。或从水作澡。又澡，洗也。《東觀漢記》以手飮水澡頰。又借作修潔意。《禮·儒行》儒有澡身而浴德。又澤名。《𥠇天子傳》䣙伯絮觴天子於澡澤之上。又《集韻》倉刀切，音操。澡，澡欲沸。考證：〔《說文》玉飾如冰藻之文。或从水作澡。〕謹照原文冰藻改水藻。

𣿈：《玉篇》桑沒切《集韻》蘇骨切，𠀤音窣。沒也。

澢：《玉篇》《集韻》𠀤都郞切，音當。水也。

澣：《廣韻》《正韻》胡管切《集韻》戸管切《韻會》合管切，𠀤音緩。濯衣垢也。《詩·周南》薄澣我衣。《鄭康成·內則註》足曰澣。又俗以上澣，中澣，下澣爲上旬，中旬，下旬。《楊愼曰》本唐官制，十日一休沐，今襲用之。或省作浣。又《集韻》侯旰切，音翰。同瀚。《說文》本作𤃬。

澤：〔古文〕㚖《唐韻》丈伯切《集韻》《韻會》《正韻》直格切，𠀤音宅。《周語》澤，水之鐘也。《風俗通·山澤篇》水草交厝，名之爲澤。澤者，言其潤澤萬物，以阜民用也。又光潤也。《禮·少儀》澤劒首。又雨澤。《易·夬卦》澤上于天。又德澤。《書·畢命》澤潤生民。又洗濯曰澤。《禮·曲禮》共飯不澤手。《疏》以手宜潔淨，不得臨食始捼莎也。又褻衣曰澤。《詩·秦風》與子同澤。《箋》袴也。又香澤。《梁𥳑文帝樂府》八月香油好煎澤。又澤宮。《禮·射儀》必先習射于澤。澤者，所以擇士也。又州名。《韻會》秦上黨郡，隋爲澤州。又《集韻》《正韻》𠀤施隻切，音適。與釋同。《詩·周頌》其耕澤澤。《疏》釋釋然土皆解散也。又《集韻》《韻會》《正韻》𠀤達各切，音鐸。格澤，星名，音鶴鐸。《史記·天官書》格澤，星如炎火之狀。又《集韻》夷益切，音繹。與醳同。《禮·郊特牲》舊澤之酒。《註》澤，讀爲醳。

㵞：《唐韻》士尤切《集韻》鋤尤切，𠀤音愁。《說文》腹中有水氣也。又憂貌。《賈誼·新書容經篇》漻然，㵞然，憂以湫。又《集韻》字秋切，音酋。又子小切，音勦。義𠀤同。

澥：《唐韻》《正韻》胡買切《集韻》《韻會》下買切，𠀤音蟹。《說文》渤澥，海之別名也。《司馬相如·子虛賦》浮渤澥《註》斷水曰澥。又漻澥，小水別名。《張衡·西京賦》擿漻澥。又《類篇》一曰澥，谷也。

澦：《廣韻》《集韻》《韻會》《正韻》𠀤羊茹切，音豫。灩澦，水名，在瞿唐峽口。《集韻》或作𤂻。

𣿉：《集韻》硏計切，音詣。燒松枝取汁曰𣿉。

澧：《唐韻》盧啓切《集韻》《韻會》里第切，𠀤音禮。水名。《說文》水出南陽雉衡山。《山海經》雅山，澧水出焉。又水名。《前漢·地理志》武陵郡充縣歷山，澧水所出。《書·禹貢》岷山導江，東別爲沱，又東至于澧。又州名。《韻會》漢屬武陵郡，隋置澧州。《廣輿記》今屬岳州府。又通作醴。《列子·湯問篇》甘露降，澧泉涌。考證：〔《列子·殷湯篇》甘露降，澧泉涌。〕謹照原書改湯問篇。

㵟：《廣韻》武悲切《集韻》旻悲切，𠀤音眉。與湄同。水草交也。又《廣韻》《集韻》《韻會》𠀤無非切，音微。與溦同。小雨也。

澨：《唐韻》《集韻》《韻會》《正韻》𠀤時制切，音誓。《說文》𡌨增水邊，土人所止者。《楚辭·九歌》夕濟兮西澨。又水名。《書·禹貢》過三澨，至于大別。又《集韻》以制切，音曳。義同。又《韻補》叶食列切，音舌。《江淹·擬古詩》身名竟誰辨，圖史終磨滅。且汎桂水湖，映月遊海澨。

𣿊：《廣韻》《集韻》𠀤郞甸切，音練。《說文》辟𣿊，鐵也。

㵠：《集韻》苦骨切，音窟。《玉篇》水深貌。《王充·論衡》無溶㵠而泉出。

澩：《唐韻》胡角切《集韻》《韻會》《正韻》轄覺切，𠀤音學。涸泉也。《爾雅·釋山》夏有水，冬無水，曰澩。又《博雅》水自渭出爲澩。又《集韻》或作㶅。詳㶅字註。又《廣韻》《集韻》𠀤仕角切，音浞。又《集韻》呼酷切，音熇。義𠀤同。又《廣韻》《集韻》𠀤下巧切，音攪。水聲。《郭璞·江賦》漰湱澩灂。

𣿋：《集韻》與滹同。

㵡：《集韻》弼角切，音雹。《玉篇》水激也。

澪：《廣韻》《集韻》《韻會》郞丁切《正韻》離呈切，𠀤音靈。水名。

㵢：《玉篇》力堆切《集韻》盧回切，𠀤音靁。澤名。通作雷。○按雷澤，地在城陽。

𣿌：《集韻》何葛切，音曷。水貌。

澫：《周宣王·石鼓文》澫澫又𩵮。《註》澫，卽漫字。

澬：《唐韻》卽夷切《集韻》《韻會》《正韻》津私切，𠀤音咨。《說文》久雨涔澬也。一曰水名，本作資。《水經注》資水，出武陵郡無陽縣界。又《集韻》疾資切，音茨。水名，在常山郡。考證：〔《說文》久雨涔澬也。一曰，水名，在邵陵。本作資。〕謹按說文無在邵陵三字，謹照原文省去。

澭：《廣韻》《集韻》𠀤於容切，音邕。水名。《呂氏春秋·察今篇》荆人欲襲宋，使人先表澭水。又《集韻》《正韻》𠀤於用切，雍去聲。與灉同。水自河出爲灉。

㵣：《說文》渴，本作㵣。今通作渴。又遲也。《晉語》今玩日而㵣歲。

澮：〔古文〕巜𣴯𣲸《唐韻》《集韻》《韻會》《正韻》𠀤古外切，音儈。水名。《說文》水出靃山，西南入汾。《水經注》澮水，出詳高山。又涓澮，小流也。《郭璞·江賦》商搉涓澮。又《爾雅·釋水》水注溝曰澮。《周禮·地官·遂人》千夫有澮。《疏》澮，廣二尋，深二仞。又《廣韻》《集韻》𠀤古邁切，音夬。義同。又《集韻》烏外切，音薈。與濊同。深廣也。又戸八切，音滑。兩水合也。

澯：《玉篇》七旰切《集韻》蒼案切，𠀤音燦。淸也。一曰澯瀾，水貌。

㵤：《玉篇》矢甲切《集韻》色洽切，𠀤音㰱。溢也。

㵥：《集韻》覓畢切，音密。與㴵同。㴵溢，水貌。

澰：《廣韻》《集韻》𠀤力冉切，音斂。與瀲同。瀲灩，水溢貌。又《玉篇》《集韻》𠀤力驗切，斂去聲。《博雅》淸也。又《集韻》盧感切，音壈。義同。又漬也。

澱：《唐韻》《集韻》《韻會》𠀤堂練切，音電。《說文》滓垽也。又《爾雅·釋草》葴，馬藍。《註》今爲澱者是也。又《通雅》湖淀波之漾者曰澱。《水經注》汶水又西合一水，西南入茂都澱。澱，陂水之異名也。亦與淀通。《玉篇》或作𪒮。通作壂。

澲：《唐韻》魚怯切《集韻》逆怯切，𠀤音業。橫水大版。

澳：《唐韻》於六切《集韻》《韻會》《正韻》乙六切，𠀤音郁。《說文》隈厓也。通作隩。《荀悅申鑒》若亂之墜於澳也。《註》澳，崖內近水之處。又《廣韻》烏到切《集韻》《韻會》《正韻》於到切，𠀤音奧。深也。一曰水名。

澴：《廣韻》戸關切《集韻》《韻會》《正韻》胡關切，𠀤音還。水名。《廣輿記》澴河，在江西德安府孝感縣，唐置澴州。又漩澴，水濆起貌。一曰波流轉貌。《郭璞·江賦》漩澴滎瀯。又《集韻》隳緣切，音翾。義同。又滎絹切，音縣。聚流也。又翾縣切，音絢。又兪絹切，音蝝。義𠀤同。《集韻》或作㶎。

澵：《正字通》瀙字之譌。

澶：《唐韻》帀連切《集韻》《韻會》時連切，𠀤音蟬。《說文》澶淵水在宋。一曰衞地名。又《集韻》澄延切，音纏。義同。又張連切，音邅。水靜貌。又《廣韻》《集韻》《韻會》𠀤徒案切，音憚。漫也，縱也。《莊子·馬蹄篇》澶漫爲樂。又澶漫，遠也。《司馬相如·子虛賦》案衍澶漫。又《集韻》他案切，音炭。義同。

澷：《正字通》俗漫字。

𣿍：《唐韻》《集韻》《正韻》𠀤盧谷切，音祿。與盝同。去水也，瀝也，竭也。亦作淥。通作漉。

澸：《集韻》都感切，音黕。水漥。

𣿎：《類篇》音義與葴同。

澹：《廣韻》《正韻》徒覽切《集韻》《韻會》杜覽切，𠀤談上聲。澹淡，水貌。《司馬相如·上林賦》隨風澹淡。《註》淡，音琰。又水名。《水經注》澹水承澧水于作唐縣。又恬靜也。《老子·道德經》澹兮其若海。又平澹也。《韓愈詩》姦窮怪變得，往往造平澹。又動也。《前漢·郊祀歌》相放𢘍，震澹心。又《唐韻》《集韻》《韻會》《正韻》𠀤徒濫切，音啖。水搖動貌。《宋玉·高唐賦》水澹澹而盤紆。又安也。《前漢·郊祀歌》澹容與，獻壽觴。又《廣韻》《集韻》《韻會》徒甘切《正韻》徒監切，𠀤音談。澹臺，複姓。一曰水貌。又《集韻》都甘切，音儋。《史記·馮唐傳》破東胡，滅澹林。《註》澹林，一作襜襤。又《集韻》時豔切。與贍同。《前漢·食貨志》竭天下資財，以奉其政，猶不足以澹其欲。《註》古與贍通。考證：〔《宋玉·高唐賦》水淡淡而盤紆。〕謹照原文淡淡改澹澹。

澺：《唐韻》於力切《集韻》乙力切，𠀤音億。水名。《水經注》汝水，東南左會澺水。《說文》本作𣾪。

𣿏：《正字通》與𣽕同。

㵦：《集韻》思累切，音䅗。滑也。與瀡同。

𣿐：《廣韻》《集韻》𠀤昨代切，音在。《博雅》測也。又《廣韻》昨則切《集韻》疾則切，𠀤音賊。義同。

澻：《廣韻》《集韻》《韻會》《正韻》𠀤徐醉切，音遂。田閒小溝也。本作遂。《周禮·地官》夫閒有遂，遂上有徑。《集韻》或作㴚。

㵧：《廣韻》古達切《集韻》《正韻》居曷切，𠀤音葛。水名。又㶀㵧，波勢也。一曰水深廣貌。《木華·海賦》㶀㵧浩汗。又《玉篇》乙例切《集韻》於例切，𠀤音瘞。《博雅》淸也。一曰蓋也。又《集韻》於蓋切，音藹。義同。

澼：《廣韻》普擊切《集韻》《韻會》匹歷切，𠀤音霹。漂也。《莊子·逍遙遊》世世以洴澼絖爲業。《註》漂絮者。又《集韻》詰歷切，音喫。義同。又匹辟切，音僻。腸閒水。洴原字从幷作。

㵨：《廣韻》匹賜切《集韻》匹智切，𠀤音譬。蜀漢人呼水洲曰㵨。又《玉篇》《集韻》𠀤𤰞義切，音臂。義同。又《集韻》博厄切，音薛。水分流。

𣿑：《說文》港本字。○按《正字通》誤入十二畫，今攺正。

𣿒：《唐韻》七罪切《集韻》取猥切，𠀤音漼。《說文》新也。一曰新水狀。

𣿓：《集韻》同𣿒。又《玉篇》七悔切，淸也。

澽：《廣韻》居御切，音據。《廣雅》乾也。又《廣韻》《集韻》𠀤其據切，音遽。又《集韻》求於切，音渠。義𠀤同。又《集韻》臼許切，音榘。《博雅》曝也。

澾：《廣韻》《集韻》《韻會》《正韻》𠀤他達切，音闥。《字林》滑也。《韓愈詩》磴蘚澾拳跼。

𣿔：《正字通》同澾。

澿：《廣韻》《集韻》𠀤渠金切，音琴。水名。

㵩：《廣韻》餘制切《集韻》《韻會》《正韻》以制切，𠀤音曳。烝蔥也。或省作渫。

激：《唐韻》《集韻》《韻會》吉歷切《正韻》訖逆切，𠀤音擊。《說文》礙衺疾波也。一曰半遮也。《前漢·溝洫志》爲石隄激使東注。激者，聚石於隄旁衝要之處，所以激去其水也。又衝也。《潘岳·詩》驚湍激巖阿。又《水經注》沔水北岸數里，有大石，名五女激。又言論過直爲激切。《後漢·𨻰寵傳》言事者必多激切。又感激也。《後漢·蔡邕傳》感激忘身。又違俗立異爲激詭。《後漢·范冉傳》冉好違時絕俗，爲激詭之行。冉或作丹。又激楚，淸聲也。《楚辭·招魂》宮庭震驚，發激楚些。又姓。《前漢·淮南王傳》有激章。又《廣韻》古弔切《集韻》吉弔切，𠀤音叫。湍流貌。一曰風聲。又《集韻》堅堯切，音驍。與憿同。幸也。通作僥徼。考證：〔《楚辭·九歌》宮庭震驚，發激楚些。〕謹照原書九歌改招魂。

㵪：《集韻》徐連切，音唌。與㳄同。口液也。又延面切，音衍。水溢貌。

濁：《唐韻》《集韻》《韻會》《正韻》𠀤直角切，音濯。水名。《說文》水出齊郡屬嬀山。又《括地志》濁水，源出蒲州解縣東北平地。又《水經注》濁水，上承雲陽縣東大黑泉。又《水經注》南昌有濁水。又水不淸也。《詩·邶風》涇以渭濁。又星名。《爾雅·釋天》濁謂之畢。《史記·律書》濁者，觸也。又姓。《史記·貨殖傳》濁氏連騎。又《集韻》竹角切，音斲。人名。《史記·孔子世家》主於子路妻兄顏濁鄒家。又《韻補》叶昌六切，音逐。《前漢·潁川歌》潁水濁，灌氏族。

濂：《廣韻》《集韻》勒兼切《韻會》離鹽切《正韻》力鹽切，𠀤音廉。與溓同。一曰薄也。又溪名。《廣輿記》在永州府道州。又《集韻》燮玷切，音帴。濂洓，輕薄貌。

濃：《廣韻》女容切《集韻》《韻會》尼容切，𠀤音醲。厚也。《增韻》濃淡之對。通作醲。又《說文》露多也。《詩·小雅》零露濃濃。又《集韻》《韻會》奴冬切。《正韻》奴宗切，𠀤音農。義同。《玉篇》亦作𩅽。

濄：《唐韻》《集韻》《韻會》《正韻》𠀤古禾切，音戈。水名。《說文》水受淮陽扶溝浪蕩渠，東入淮。又《廣韻》烏禾切，音倭。義同。一曰水回也。《集韻》或作渦。

𣿕：《集韻》瀳，或作𣿕。

濅：《唐韻》《集韻》《韻會》《正韻》𠀤子鴆切，音祲。水名。《說文》水出魏郡武安東。又一州大瀦曰濅。《前漢·地理志》揚州川曰三江，濅曰五湖。《註》濅，古浸字。又水漬也。詳浸字註。又益也，漸也。《前漢·成帝紀》濅以成俗。又《集韻》《韻會》子朕切《正韻》子袵切，𠀤音䤐。濅丘，縣名。見《前漢·地理志》。

濆：《唐韻》《集韻》《韻會》𠀤符分切，音汾。《說文》水厓也。《詩·大雅》鋪敦淮濆。又《爾雅·釋水》汝爲濆。《註》大水溢出別爲小水之名。《水經注》汝水逕奇雒城西北，濆水出焉。又《廣韻》普䰟切《集韻》鋪䰟切，𠀤音歕。潠水也。通作噴。又《玉篇》扶刎切《集韻》《韻會》父吻切《正韻》房吻切，𠀤音憤。涌也。《公羊傳·昭五年》濆泉者何，直泉也。直泉者何，涌泉也。又去聲。《杜甫詩》撇漩捎濆無險阻。《註》今川語漩濆皆去聲。○按字从賁，十三畫。《正字通》附十二畫，非，今改正。

𣿖：《集韻》漂，或作𣿖。

濇：《廣韻》所立切《集韻》殺測切，𠀤音色。不滑也。《淮南子·要略》瀸濇肌膚。又《唐韻》色立切，音澀。義同。

㵫：《廣韻》尼立切《集韻》昵立切，𠀤音孴。潗㵫，水文貌。一曰沸聲。《木華·海賦》㴿濘潗㵫。考證：〔《木華·海賦》澒濘潗㵫。〕謹照原文澒濘改㴿濘。

濈：《唐韻》阻立切《集韻》《韻會》側立切《正韻》側入切，𠀤音戢。《說文》和也。《詩·小雅》其角濈濈。又《埤蒼》濈水行出也。《張衡·南都賦》流湍投濈。又疾貌。《曹植·七啓》濈然鳧沒。又《集韻》實洽切，音萐。𣹱濈，湍流。

濉：《廣韻》息遺切《集韻》宣隹切，𠀤音綏。水名。《正字通》與睢同。《括地志》睢水，首受浚儀縣浪蕩渠水，東經臨慮縣入泗。

𣿗：《集韻》滶本字。

𣿘：《集韻》待朗切，音盪。同蕩。水名，在河內蕩隂，東入黃澤。

濊：《唐韻》呼會切《集韻》呼外切，𠀤音翽。《說文》水多貌。又《廣韻》《集韻》《韻會》《正韻》𠀤烏外切，音薈。汪濊，深廣也。《前漢·郊祀歌》澤汪濊，輯萬國。《註》汪濊者，言饒多也。又《廣韻》於廢切《集韻》《韻會》烏廢切《正韻》烏胃切，𠀤音穢。義同。一曰濁也。亦與穢通。《前漢·李尋傳》盪滌濁濊。又水名。《水經注》淸漳自章武縣故城西，故濊邑也，枝瀆出焉，謂之濊水。又《廣韻》《集韻》《韻會》《正韻》𠀤呼括切，音豁。與𤃴同。礙流也。一曰罟入水聲也。《詩·衞風》施罛濊濊。考證：〔《詩·衞風》施罟濊濊。〕謹照原文罟改罛。

濋：《廣韻》創舉切《集韻》《韻會》創所切《正韻》創祖切，𠀤音楚。水名。《爾雅·釋水》濟爲濋。《註》大水溢出別爲小水之名。

濌：《廣韻》他合切《集韻》託合切，𠀤音嚃。積厚也。與沓通。又黑也。一曰濌濌，無賢不肖之辨。《晉書·羊曼傳》曼任達頹縱，州里稱曼爲濌伯。

濍：《玉篇》先公切《集韻》蘇叢切，𠀤音松。水聲。

濎：《廣韻》《集韻》𠀤都挺切，音頂。濎濘，水貌。或作㴿。又《集韻》他頂切，音珽。濎濙，小水貌。《揚雄·甘泉賦》梁弱水之濎濙。又他定切，音聽。義同。

𣿙：《集韻》漬本字。《揚子·方言》瀧涿謂之霑𣿙。

𣿚：《集韻》溧本字。

㵬：《集韻》以成切，音盈。人名。魯有大夫㵬。

𣿛：《說文》𣴠，或从𦕾作𣿛。

𣿜：《說文長箋》與㵞同。

㵭：《字彙補》之暑切，音主。沚也，遮也。

𣿝：《字彙補》芳送切，音賵。泥𣿝也。

𣿞：《字彙補》力几切，音里。地名。𣿞濛驛，在曲江縣。

𣿟：《字彙補》苦𠋫切，音𡨥。水名也。

𣿠：《字彙補》與澀同。

𣿡：《字彙補》同漁。《說文長箋》按《石鼓文》：君子𣿡之。从魚从水从又，三體會意。亦象形。後人妄臆，誤以又字爲二體之重文，遂改作𩼪。或从寸。

𣿢：《字彙補》音未詳。布名。《洞冥記》武帝求海肺之膏，以爲燈焉，取靈𣿢布爲纏。

𣿣：《字彙補》下巧切，音皛。混也。

𣿤：《字彙補》余朽切，音酉。水名。

𣿥：《字彙補》音義未詳。《賈誼·新書》以匈奴之饑，飯羹啗膹𦜡，喗𣿥多飮酒。𦜡字原作炙下肉。

濏：《字彙補》音未詳。水名。《水經注》魚水北與濏濏水合。

濔：《唐韻》奴禮切《集韻》《韻會》《正韻》乃禮切，𠀤音禰。《說文》水滿也。與瀰同。又衆也。《詩·齊風》垂轡濔濔。又《鮑昭·蕪城賦》濔迤平原。《註》濔，相連漸平之貌。又《廣韻》綿婢切。《集韻》母婢切，𠀤音弭。義同。《集韻》或作𣴱沔。

濕：〔古文〕𦒣《唐韻》他合切《集韻》《正韻》託合切，𠀤音沓。水名。《說文》水出東郡東武陽，入海。《水經注》濕水，出累頭山。一曰治水。又《廣韻》《集韻》《韻會》失入切《正韻》實執切，𠀤音𥌁與溼同。《說文》幽溼也。或作濕。又《集韻》叱入切，音蟄。濕濕，牛呞動耳貌。《詩·小雅》其耳濕濕。又鄂合切，音𡀾。濕隂，漢侯國名。又席入切，音習。與隰同。坂下溼也。或作濕。《通雅》濕溼漯顯𩔰以形相借。《集韻》漯㶟濕三字同。水出鴈門。○按《說文》濕水，卽禹貢孟子濟漯之漯。蓋濕乃漯本字也。後以漯爲濕，又轉以濕爲乾溼之溼。

濖：《玉篇》常預切《集韻》常恕切，𠀤音署。溝也。又《水經注》博水東逕陽城縣，散爲澤渚，渚水濖漲方數里。

濗：《廣韻》《集韻》𠀤莫狄切，音覓。水淺貌。《水經注》漳津故瀆，水舊斷，溪東北出，涓流濗注而已。《集韻》通作漞。

㵯：《集韻》符風切，音馮。水聲。

濘：《唐韻》《集韻》《韻會》《正韻》𠀤乃定切，音甯。淖也。《左思·吳都賦》流汗霢霂，而中逵泥濘。又《集韻》一曰淸也。又《唐韻》《集韻》《正韻》乃挺切《韻會》乃頃切，𠀤寧上聲。義同。又㴿濘，水沸貌。又汀濘，小水。《張協·七命》何異促鱗之游汀濘。又《集韻》囊丁切，音寧。亦小水也。又乃計切，泥去聲。涵也。

濙：《唐韻》《集韻》《韻會》《正韻》𠀤烏迥切，音瑩。濎濙，小水貌。《揚雄·甘泉賦》梁弱水之濎濙兮。《註》濙，絕小水也。又《集韻》《韻會》𤣥扃切《正韻》于平切，𠀤音熒。義同。又瀅濙，水回旋貌。《杜甫詩》洪波左瀅濙。《集韻》熒㶈滎瀅音義同，𠀤烏迥切。

濚：《玉篇》同濴。《集韻》澴瀯，水回貌。

濛：《唐韻》《正韻》莫紅切《集韻》《韻會》謨蓬切，𠀤音蒙。《說文》微雨也。《詩·豳風》零雨其濛。或作靀。又濛鴻，元氣未分貌。《春秋·命曆序》濛鴻萌兆。又水名。《水經注》水出上邽縣西北邽山。又水名。《山海經》邽山濛水出焉，南流注於洋水。又《廣韻》莫孔切《集韻》《韻會》《正韻》母摠切，𠀤音蠓。濛澒，大水。一曰小溝。考證：〔又水名。《山海經》濛水，出漢陽，西入江。〕謹按水經江水註引山海經蒙水出漢陽西入江。蒙字無水旁。不當引入濛字下。今據改爲山海經邽山濛水出焉，南流注於洋水。

濜：《廣韻》慈忍切《集韻》《韻會》在忍切，𠀤音盡。濜溳，水流急貌。一曰水波參差相次貌。《郭璞·江賦》溭淢濜溳。又《唐韻》《集韻》𠀤鉏引切，義同。又《廣韻》《集韻》𠀤徐忍切，音燼。水名。《水經注》襄陽濜水，出襄鄕縣東北陽中山。又水名。《水經》沔水東逕白馬戍南，濜水出焉。又《廣韻》將鄰切，音津。氣之液也。本作𧗁。

㵰：《玉篇》詞與切《集韻》象與切，𠀤音敘。與漵同。水名。

濝：《集韻》渠之切，音其。水名。《山海經》沮洳之山，濝水出焉。又水名。《水經注》水出垣縣王屋西山濝溪。

𤀣：《玉篇》《集韻》𠀤火管切，歡上聲。弄水也。

濞：《唐韻》《集韻》《韻會》𠀤匹備切，音淠。《說文》水暴至聲。《左思·吳都賦》濞焉洶洶。又滂濞，水聲。《司馬相如·上林賦》滂濞沆漑。又彭濞，蘊積貌。《淮南子·俶眞訓》譬若周雲之蘢蓯，遼巢彭濞而爲雨。又懿濞，深邃貌。《王延壽·魯靈光殿賦》屑黶翳以懿濞。又《集韻》平祕切，音贔。又《廣韻》《韻會》匹詣切《集韻》匹計切，𠀤音媲。義𠀤同。又水名。《通典》吐蕃有西洱海，東南流入西洱河，合流而東，號曰漾濞水。《六書故》濞，與淠通。《集韻》濞，通作𣹮。

㵱：《集韻》匹沼切，音縹。水貌。

濟：〔古文〕泲㴉《唐韻》《集韻》《韻會》《正韻》𠀤子禮切，音秭。水名。《說文》水出常山郡房子縣贊皇山。《釋名》濟，濟也，源出河北濟河而南也。《風俗通·山澤篇》濟者齊，齊其度量也。《書·禹貢》導沇水，東流爲濟。《傳》泉源爲沇，流去爲濟。又水名，出酈縣。《山海經》支離之山，濟水出焉。又濟南，郡名。《廣輿記》漢初爲濟南國，景帝時分郡。又濟濟，衆盛之貌。一曰多威儀也。《詩·大雅》濟濟多士。又《廣韻》《集韻》《韻會》《正韻》𠀤子計切，音霽。渡也。《揚子·方言》過渡謂之涉濟。《詩·邶風》濟有深涉。又止也。《詩·鄘風》旣不我嘉，不能旋濟。又與霽通。亦止也。《爾雅·釋天》濟，謂之霽。《疏》濟，止也。今南陽人呼雨止爲霽。又成也。《左傳·僖二十年》以欲從人則可，以人從欲鮮濟。又利用也。《易·繫辭》臼杵之利，萬民以濟。又益也。《左傳·桓十一年》莫敖曰：盍請濟師于王。又賙救也。《易·繫辭》知周乎萬物，而道濟天下。又相助也。《易·謙卦》天道下濟而光明。又《揚子·方言》濟，憂也。陳楚或曰溼，或曰濟。又讀作擠，滅也。《晉語》二帝用師，以相濟也。《註》濟，當讀爲擠。又《集韻》前西切，音齊。濟濟，祭祀容。又在禮切，音薺。與霽同。

𤀤：《廣韻》《集韻》𠀤先活切，算入聲。《說文》飮歃也。一曰吮也。又《廣韻》衫洽切《集韻》色洽切，𠀤音翣又《集韻》須絹切，音選。義𠀤同。又所晏切，音訕。洗馬也。又此芮切，音脆。飮也，嘗也。與𤂳同。又山芮切，音嘬。義同。

𤀥：《唐韻》《集韻》𠀤匹卦切，音派。《說文》水在丹陽。或省作𣴪。又《玉篇》普計切《集韻》匹計切，𠀤音譬。義同。

濠：《廣韻》《集韻》《韻會》《正韻》𠀤胡刀切，音豪。水名，在鍾離。《水經注》水出莫耶山東北之溪。又州名。《廣輿記》江南鳳陽府，秦屬九江郡，東漢爲鍾離侯國，隋唐宋曰濠州。又城下池也。通作壕。

㵲：《玉篇》無斧切《集韻》罔甫切，𠀤音武。與潕同。水出南陽。

濡：《唐韻》人朱切《集韻》《韻會》汝朱切，𠀤音儒。水名。《說文》水出涿郡故安，東入漆洓。《廣輿記》濡水，出易州窮獨山。一名聖女水。又水出蒼梧。《水經注》水出永豐縣西北濡山。又漬也。《詩·邶風》濟盈不濡軌。又滯也。《孟子》是何濡滯也。又鮮澤也。《詩·小雅》六轡如濡。又溺也。《史記·倉公傳》不亟治病，必入濡腎。又溼也。《禮·曲禮》濡肉齒決。又含忍曰濡。《史記·聶政傳》無濡忍之心。《註》濡，潤也。人性溼潤，則能含忍。又《集韻》《韻會》𠀤人之切，音而。水名。《左傳·昭七年》公與齊侯燕人盟于濡上。《註》濡水，出高陽縣，東北至河閒鄚縣，入易水。又與胹通。《禮·內則》濡豚，濡雞。《註》濡，謂亨之以汁和也。又《集韻》詢趨切，音須。義同。又人余切，音如。安也。《莊子·徐無鬼》有濡需者。《註》濡需，謂偷安須臾之頃。又《唐韻》乃官切《集韻》奴官切，𠀤音渜。水名，在遼西。《水經注》濡水，出禦夷鎭東南。又《集韻》而由切，音柔。柔忍也。或作𠠐。又《集韻》《正韻》𠀤乳兗切，音耎。與輭軟同。柔也。通作耎。又《集韻》儒遇切，音孺。亦沾溼也。又奴亂切，與渜同。沐浴餘潘也。又奴臥切，懦去聲。水貌。

濢：《唐韻》遵誄切《集韻》祖誄切，𠀤音嗺。《說文》小溼也。一曰汁漬也。又《廣韻》《集韻》𠀤七醉切，音翠。義同。一曰下溼也。

濣：《玉篇》烏活切《集韻》烏括切，𠀤音斡。取水也。

𤀦：《集韻》郞達切，音剌。灘之名也。

濤：《唐韻》《集韻》《韻會》《正韻》𠀤徒刀切，音陶。《說文》大波也。《郭璞·江賦》激逸勢以前驅，乃鼓怒而作濤。又《集韻》陳留切，音儔。義同。又是酉切，音受。與𨞪同。水名，在蜀。或作濤。又大到切，音導。與燾同。《說文》溥覆照也。又《韻補》叶陳如切，音除。《柳宗元詩》蒸蒸在家，其父世漁。飮酒不節，死於風濤。

濥：《廣韻》羊忍切《集韻》《韻會》《正韻》以忍切，𠀤音引。《說文》水脈行地中濥濥也。一曰水門。又《廣韻》《集韻》𠀤羊晉切，音酳。義同。

濦：《唐韻》《正韻》於謹切《集韻》《韻會》倚謹切，𠀤音隱。水名。《說文》水出潁川陽城少室山，東入潁。或作㶏，亦作溵。又汨濦，水聲也。《司馬相如·上林賦》汨濦漂疾。又《集韻》《韻會》𠀤於斤切，音殷。又《集韻》於靳切，音㒚。義𠀤同。

濧：《廣韻》《集韻》𠀤徒對切，音隊。《博雅》漬也。一曰濡也。又澹濧，猶澹𣵻也。《杜甫詩》倒影垂澹濧。一作瀩。又《集韻》都內切，音對。義同。

㵳：《字彙》落蕭切，音聊。水淸也。本作漻。

𤀧：《正字通》俗瀺字。

㵴：《集韻》慈郞切，音藏。沒也。

濨：《廣韻》疾之切《集韻》牆之切，𠀤音慈。㵎水名，在定州。或作滋。

㵵：《集韻》鉏救切，音驟。水流急也。又《字彙》慈與切，音聚。水聲。

濩：《唐韻》胡郭切《集韻》《韻會》黃郭切，𠀤音穫。《說文》雨流霤下貌。又《玉篇》煑也。《詩·周南》是刈是濩。又潰濩。水勢相激貌。《郭璞·江賦》潰濩泧漷。又蠖濩，宮室深邃貌。《揚雄·甘泉賦》蜵蜎蠖濩之中。又水名。《山海經》松果之山，濩水出焉。又濩濩，水名。《山海經》泰戲山北三百里曰石山，濩濩之水出焉。《註》濩，音如尺蠖之蠖。又鳥名。《山海經》靑丘之山有鳥，名灌灌。《註》灌灌，或作濩濩。又《廣韻》一虢切《集韻》《韻會》屋郭切，𠀤音擭。濩澤，縣名。《前漢·地理志》屬河東郡。又《集韻》胡陌切，音獲。義同。又《廣韻》胡誤切《集韻》《韻會》《正韻》胡故切，𠀤音護。布濩，流散也。《張衡·東京賦》聲敎布濩。又大濩，湯樂名。《周禮·春官·大司樂疏》濩，卽救護也。救護使天下得所也。一作頀，亦音獲。《左傳·襄二十九年》見舞大濩者，徐邈讀。考證：〔《揚雄·甘泉賦》婣娟蠖濩之中。〕謹照原文婣娟改蜵蜎。

濪：《集韻》千定切，音靘。《說文》冷寒也。

𤀨：《廣韻》田𠋫切《集韻》大透切，𠀤音豆。與𤅋同。水也。

濫：《唐韻》《集韻》《韻會》《正韻》𠀤盧瞰切，音纜。《說文》氾也。《增韻》水延漫也。《家語》其源可以濫觴。《註》濫，謂泛濫，小流貌。又溢也。《水經注》其水陽焊不耗，隂霖不濫。又𠛬溢曰濫。《詩·商頌》不僭不濫。又竊也。《賈誼·新書道術篇》反禮爲濫。又漬也。《魯語》宣公濫于泗淵。《註》漬罟于泗水之淵，以取魚也。又失實曰濫。《左傳·昭八年》民聽濫也。又浮辭也。《陸機·文賦》每除煩而去濫。又音之速疾而僭差曰滌濫。《禮·樂記》狄成滌濫之音作，而民淫亂。又《集韻》《韻會》𠀤杜覽切，音啖。竹聲也。《禮·樂記》竹聲濫濫以立會。《註》濫之意猶擥聚也。又《廣韻》胡黯切《集韻》《韻會》戸黤切，𠀤音檻。泉名。《爾雅·釋水》濫泉正出。或作𣽦。通作檻。又水名。《前漢·地理志》降狄道東有白石山濫水。又《集韻》魯敢切，音覽。與灠同。漬果也。《禮·內則》漿水醷濫。鄭註：濫以諸和水也。紀莒之閒，名諸爲濫。《釋文》乾桃乾梅皆曰諸。又《集韻》盧甘切，音藍。邑名。《春秋·昭三十一年》黑肱以濫來奔。又胡暫切與鑑。同。陶器，如甀大口，以盛冰。《周禮·天官》春秋治鑑。或从水，亦作𦉞㽉。又浴器也。《莊子·則陽篇》同濫而浴。考證：〔《禮·樂記》竹聲濫以立會。〕謹照原文以上增濫字。〔《禮·內則》醷濫。《註》以諸和水也。《揚子·方言》紀莒之閒，名諸爲濫。〕謹按紀莒之閒二句出內則註，不出方言。謹照原文改禮內則漿水醷濫。鄭註濫以諸和水也。紀莒之閒，名諸爲濫。

𤀩：《集韻》胡懺切，音㽉。沉物水中使冷也。又居懺切，音鑑。義同。

𤀪：《集韻》滂禾切，音坡。水貌。

濬：〔古文〕𣽊䜭《唐韻》私閏切《集韻》《韻會》《正韻》須閏切，𠀤音浚。《說文》深通川也。《書·舜典》封十有二山濬川。又凡深皆曰濬。《爾雅·釋言》濬，幽深也。《詩·商頌》濬哲惟商。又州名。《廣輿記》大名府濬縣，古衞邑，漢黎陽，五代濬州。《玉篇》同浚。考證：〔《書·堯典》封十有二山濬川。〕謹照原書堯典改舜典。

濭：《集韻》《韻會》𠀤於蓋切，音藹。晻濭，鬱隂也。一曰雲氣之貌。《前漢·郊祀歌》露夜零，晝晻濭。又《集韻》丘蓋切，音磕。船著沙。

濮：《唐韻》《集韻》《韻會》《正韻》𠀤博木切，音卜。水名。《說文》水出東郡濮陽，南入鉅野。《水經》瓠子河，出東郡濮陽縣北河，東至濟隂句縣爲新溝，又東北過廩丘縣爲濮水。又州名。《廣輿記》屬東昌府，春秋衞成公都此，漢鄄城，隋濮州。又竹名。《前漢·哀牢夷傳》其竹節相去一尺，名濮竹。又《孫𥠇·雞林類事》高麗方言謂鼓曰濮。

㵶：《集韻》宗括切，音繓。滿也。又《類篇》資昔切，音積。水出也。

㵷：《集韻》婢典切，音辮。旋流。又玭眄切，音便。急流也。

𤀫：《玉篇》方免切《集韻》邦免切，𠀤音辯。水貌。

𤀬：《集韻》同瀵。

濯：《唐韻》《集韻》《韻會》《正韻》𠀤直角切，音濁。《說文》𤃬也。《詩·大雅》可以濯罍。《傳》濯，滌也。《儀禮·特牲饋食禮》反告濯具。《註》濯，漑也。又洗心亦曰洒濯。《左傳·襄二十一年》洒濯其心。又《爾雅·釋詁》濯，大也。《詩·大雅》王公伊濯。又光明也。《詩·大雅》鉤膺濯濯。又《博雅》濯濯，肥也。一曰娛遊也。《詩·大雅》麀鹿濯濯。又山無草木之貌。《孟子》是以若彼濯濯也。又飮也。《禮·少儀疏》將飮之，而跪之，曰賜濯。濯，猶飮也。又湖名。《廣輿記》濯湖，在江西瑞州府新昌縣。又《集韻》式灼切，音爍。水貌。又《廣韻》《集韻》《韻會》《正韻》𠀤直敎切，音棹。《博雅》潲濯，滫也。一曰浣衣。又同櫂。《前漢·元后傳》輯濯越歌。《註》濯，與櫂同。又《韻補》叶㕑玉切，音逐。《陶潛詩》洋洋平津，乃漱乃濯。邈邈遐景，載欣載矚。

濰：《唐韻》以追切《集韻》《韻會》夷隹切，𠀤音惟。水名。《書·禹貢》濰湽其道。《前漢·地理志》水出琅邪箕屋山，北至都昌縣，入海。又縣名。《廣輿記》濰縣，屬萊州府，本漢膠東地，隋北海，唐濰州。

𤀭：《正字通》潰字之譌。

𤀮：《石鼓文註》鄭云：今作滋。郭云：溼也。

𤀯：《正字通》與漁、、𩵎𠀤同。《石鼓文》君子𤀯之。《石鼓文》君子𣿡之。

濱：〔古文〕𣴩𩔤𨽗《唐韻》必鄰切《集韻》《韻會》《正韻》𤰞民切，𠀤音賓。水際也。《書·禹貢》海濱廣斥。又地近亦曰濱。《史記·貨殖傳》鄒魯濱洙泗。又《韻會》毗賓切。與頻通。《詩·大雅》池之竭矣，不云自頻。《箋》頻作濱，厓也。又《韻補》叶𤰞眠切，音邊。《蘇轍詩》送我出重嶺，長揖淸江濱。我老益不堪，惟有二頃田。《集韻》或作瀕。考證：〔古文𩔤〕謹按𣥿古涉字，中从三。今濱下引古文𩔤字，應照古涉字改偏旁爲𩔤。

㵸：《集韻》同瀹，省文。

𤀰：《集韻》滈，或作𤀰。亦作瀥。

濲：《廣韻》《集韻》𠀤古祿切，音榖。水名。在河內。《顏延之詩》伊濲絕津濟。或作榖。

𤀱：《集韻》澾本字。

濳：《正字通》潛，字書作濳。◎按說文，从水朁聲。朁字上从二兂，自應以潛字爲正。今依說文，將音義俱移入潛字下，此不備載。

濴：《廣韻》余傾切，音營。《玉篇》水泉貌。一曰波勢回貌。《集韻》同濚。

㵹：《集韻》莫白切，音陌。《玉篇》波也。一曰與𡻟同。𡻟帕，密貌。或作漠。

𤀲：《玉篇》皮戀切，音卞。水波也。

𤀳：《字彙補》與潣同。

𤀴：《字彙補》與澆同。《莊子·繕性篇》𣻏醇散樸。一本作𤀴。

𤀵：《字彙補》烏絹切，音淵。深也。

𤀶：《集韻》滹，或作𤀶。

𤀷：《集韻》以醉切，遺去聲。𤀷津，漢侯國名。一曰藥草名。

㵽：《廣韻》落猥切《集韻》魯猥切，𠀤音磊。與灅同。水名，在右北平。又《集韻》魯水切，音壘，渨灅，水波湧起貌。《郭璞·江賦》渨灅濆瀑。

濺：《廣韻》則旋切《集韻》《韻會》將先切，𠀤音箋。濺濺，水疾流貌。《沈約詩》出浦水濺濺。又《廣韻》《集韻》𠀤子賤切，音箭。水激也。通作湔。《史記·藺相如傳》相如請得以頸血濺大王。又《集韻》則旰切，音贊。與灒同。汗灑也。又才線切，音賤。激也。《集韻》或作淺。又作𣽖。通作碊。

𤁡：《廣韻》《集韻》𠀤徒紺切，醰去聲。沒也。

㵾：《唐韻》七定切。《集韻》千定切。𠀤請去聲。《說文》冷寒也。楚人謂冷曰㵾。又《集韻》差梗切。又楚慶切。義𠀤同。又《廣韻》《正韻》𠀤古文淨字。一曰魯北城門地也。《集韻》或作儬亦作渹。

𤁢：《廣韻》𡛷末切《集韻》子末切，𠀤音拶。水湍頭起。一曰滿也。又《玉篇》《廣韻》𠀤子結切，音節。《類篇》小水出也。一曰灑也。又《玉篇》子昔切《廣韻》資昔切，𠀤音積。小水。

濻：《集韻》瀢，或作濻。

㵿：《廣韻》《集韻》《韻會》𠀤胡了切，音皛。渺皛，水遠也。一曰㵿溔，水深白貌。

濼：《唐韻》《集韻》𠀤盧谷切，音祿。《說文》齊魯閒水也。《玉篇》水在濟南。《水經注》濼水，出歷縣故城西南泉源上。又《集韻》《韻會》𠀤盧督切，音磟。又《廣韻》《集韻》𠀤普木切，音朴。又《廣韻》盧各切《集韻》《韻會》《正韻》歷各切，𠀤音洛。義𠀤同。又《廣韻》《集韻》《韻會》《正韻》𠀤匹各切，音粕。《玉篇》陂濼也。一曰大池，山東名濼，幽州名淀，俗作泊。又《廣韻》郞擊切《集韻》郞狄切，𠀤音歷。藥草名。《爾雅·釋草》濼，貫衆。又《集韻》弋灼切，音藥。又式灼切，音爍。義𠀤同。或从艸作𤄶。《集韻》或作𤃸。亦省作㴖。

濽：《正字通》俗灒字。

濾：《集韻》《正韻》良據切《韻會》良豫切，𠀤音慮。《玉篇》濾水也。一曰洗也，澄也。唐白行𥳑有濾水羅賦。《註》羅者，濾水具，用輕紗粗葛爲之。滓在上，水在下，則水潔淨。

𤁣：《玉篇》方買切《集韻》部買切，𠀤音擺。水名。

𤁤：《正字通》俗灘字。

𤁥：《玉篇》力淺切《集韻》力展切，𠀤音輦。水也。

濿：《正字通》與砅同。《說文》力制切，音例。履石渡水也。《集韻》通作厲。

𤁦：《玉篇》胡減切《集韻》戸黤切，𠀤音檻。懸水貌。

瀀：《唐韻》《集韻》《韻會》《正韻》𠀤于求切，音優。《說文》澤多也。《玉篇》渥也，寬也，漬也。今作優。《金石錄》楚相孫叔敖𥓓，優游作瀀嗂。

𤁧：《集韻》色入切，音澀。蠻夷酋長名。唐有渤達國王摩俱𤁧思。

瀁：《說文》古文漾字。《書·禹貢》嶓冢導漾。《史記·夏本紀》作嶓冢導瀁。餘詳十一畫。又《廣韻》余兩切《集韻》《韻會》《正韻》以兩切，𠀤音養。瀇瀁，水貌。一曰瀁瀁，無涯際也。又沆瀁，亦廣大之貌。《左思·吳都賦》澒溶沆瀁。《集韻》或作潒。

瀂：《集韻》鹵，或从水作滷。亦作瀂。

𤁨：《廣韻》許由切，音休。汙面。亦作膄。○按《廣韻》本作㵻。

瀃：《集韻》《韻會》𠀤斯義切，音賜泄水門。一說停水曰瀃。《增韻》障水也。

𤁩：《正字通》𠘖字之譌。

𤁪：《廣韻》下刮切《集韻》呼刮切，𠀤音頢。《玉篇》不淨也。一曰言不了。

𤁫：《廣韻》《集韻》𠀤丑刮切，音䫄。𤁪𤁫，不淨也。䫄字从兊作。

𤁬：《玉篇》先公切，音鬆。水聲。

𤁭：《集韻》壁吉切，音必。泉沸也。或省作㳼。亦作滭。

𤁮：《集韻》於𠋫切，漚去聲。《玉篇》飮水也。

瀄：《廣韻》阻瑟切《集韻》《韻會》《正韻》側瑟切，𠀤音櫛。瀄汨，水聲。一曰水流貌。《嵆康·琴賦》瀄汨澎湃。又《增韻》水相揳也。《司馬相如·上林賦》偪側泌瀄。

𤁯：《集韻》力涉切，音獵。水聲。《庾闡·涉江賦》山水𣴪𤁯而鱗布。

𤁰：《唐韻》竹隻切《集韻》竹益切，𠀤音䵂。《說文》土得水沮也。又《玉篇》直尺切《集韻》直炙切，𠀤音擿。又《廣韻》碭伯切，音宅。又《集韻》亭歷切，音狄。義𠀤同。《說文》本作𤂥。《集韻》或省作潪。

㶀：《廣韻》古肴切《集韻》居肴切，𠀤音交。《玉篇》水名。又㶀㵧，水貌。《木華·海賦》㶀㵧浩汗。

瀅：《廣韻》烏定切《集韻》《韻會》《正韻》縈定切，𠀤音瑩。汀瑩，小水。一曰水澄也。《韓愈詩》曲江汀瀅水平盃。又《玉篇》《集韻》𠀤烏迥切。音熒。與濙同。又《集韻》涓熒切，扃上聲。水名，在襄陽。又吉成切，音頸。絕小水也。

㶁：《廣韻》古伯切《集韻》郭獲切，𠀤音虢。《說文》水裂去也。《揚子·方言》激水也。又《集韻》霍虢切，音砉。與湱同。水聲。《韓愈·藍田㕔壁記》水㶁㶁，循除鳴。

𤁱：《集韻》七蓋切，音蔡。水名。

𤁲：《唐韻》直列切，音徹。《玉篇》水澄也。本作澈。

瀆：《唐韻》《集韻》《韻會》徒谷切《正韻》杜谷切，𠀤音牘。《說文》溝也。《爾雅·釋水》注澮曰瀆。又江河淮濟爲四瀆。《釋名》瀆，獨也。各獨出其水而入海也。《白虎通·巡狩篇》瀆者，濁也。中國垢濁，發源東注海，其功著大，故稱瀆。《風俗通·山澤篇》瀆者，通也，所以通中國垢濁。又小渠也。《賈誼·弔屈原賦》彼尋常之汙瀆兮，豈能容吞舟之魚。又慁也，重複也。《易·蒙卦》再三瀆，瀆則不告。又慢也。《易·繫辭》君子上交不諂，下交不瀆。又易也。《左傳·成十六年》瀆齊盟而食話言。又山名。《史記·封禪書》瀆山，蜀之汶山也。又《集韻》《韻會》《正韻》𠀤大透切，音豆。句瀆，地名。《左傳·桓十二年》公及宋公盟于句瀆之丘。又與竇同。《左傳·襄三十年》伯有自墓門之瀆入。瀆，徐邈音豆。考證：〔《爾雅·釋水》江湖淮濟爲四瀆。〕謹照原文江湖改江河。

𤁳：《廣韻》丈甲切《集韻》《韻會》《正韻》直甲切，𠀤音霅。水名，在吳興。通作霅。

𤁴：《集韻》澽，或作𤁴。

瀇：《廣韻》烏晃切《集韻》鄔晃切，𠀤音枉。瀇瀁，水深廣貌。《淮南子·覽冥訓》瀇瀁極望。又《集韻》戸廣切，音幌。與滉同。又烏曠切，音䤑。與汪同。停水臭也。一曰水貌。

瀈：《唐韻》許歸切《集韻》吁韋切，𠀤音揮。竭也。一曰振去水也。通作揮。

瀉：《廣韻》息姐切《集韻》《韻會》洗野切《正韻》先野切，𠀤音寫。《玉篇》傾也。一曰瀉水也。謝靈運詩：石磴瀉紅泉或作寫。《周禮·稻人》以澮寫水。又《類篇》一曰鑑形。又《廣韻》《正韻》司夜切《集韻》《韻會》四夜切，𠀤音卸。鹵也。《王充·論衡·書解篇》地無毛，則爲瀉土。又吐瀉也。《釋名》揚豫以東，以吐爲瀉。又泄也。《揚子·方言》泄瀉，爲注下之症。考證：〔瀉水也。《周禮·冬官考工記》以澮瀉水《謝靈運詩》石磴瀉紅泉。〕謹按周禮原文作寫，無水旁。且以澮瀉水係地官稻人文非考工記。謹改爲謝靈運詩石磴瀉紅泉或作寫周禮稻人以澮寫水。

瀊：《集韻》《韻會》《正韻》𠀤蒲官切，音盤。洄也。又《韻會》通作盤。《韓愈詩》流水盤迴三百轉。亦作潘。《列子·黃帝篇》鯢旋之潘爲淵。《註》潘音盤。水之盤迴。

𤁵：《廣韻》力居切《集韻》凌如切，𠀤音閭。浘𤁵，泄海水出外者。《莊子》作尾閭。

𤁶：《玉篇》同濔。

瀋：《廣韻》《集韻》《韻會》《正韻》𠀤昌枕切，音沈。《說文》汁也。《元結詩》煮鱖爲作瀋。又《集韻》䲭禁切，審去聲。置水于器也。

瀌：《唐韻》甫嬌切《集韻》《韻會》悲嬌切，𠀤音鑣。瀌瀌，雨雪盛貌。《詩·小雅》雨雪瀌瀌。又《集韻》蒲嬌切，音藨。又《廣韻》皮彪切《集韻》皮虬切《正韻》皮休切，𠀤音淲。又《集韻》毗召切，音驃又𤰞妙切，標去聲。義𠀤同。

瀍：《廣韻》直連切《集韻》《韻會》澄延切，𠀤音纏。水名。《書·禹貢》東北會于㵎瀍。

𤁷：《廣韻》都歷切《集韻》丁歷切，𠀤音的。與滴同。水注也。

𤁸：《廣韻》盧鳥切《集韻》朗鳥切，𠀤音了。𤁸洌，水淸。或省作漻。又《玉篇》𤁸澥，小水別名。

𤁹：《廣韻》呼麥切《集韻》忽麥切，𠀤音剨。《玉篇》流也。一曰水貌。

瀎：《廣韻》莫撥切《集韻》莫葛切，𠀤音末。《說文》拭滅貌。一曰塗也。《揚子·方言》淨巾謂之瀎布。又《廣韻》《集韻》𠀤莫結切，音蔑。瀎潏，疾流貌。《張衡·南都賦》沒滑瀎潏。

瀏：《廣韻》《集韻》《韻會》《正韻》𠀤力求切，音留。水淸貌。《詩·鄭風》瀏其淸矣。《傳》瀏，深貌。又風疾貌。《楚辭·九歎》秋風瀏以蕭蕭。又瀏莅，林木鼓動之聲。《司馬相如·上林賦》瀏莅芔吸。又瀏亮，淸明之稱。《陸機·文賦》賦體物而瀏亮。又水名。《水經注》瀏水，出江州豫章縣首裨山。又《唐韻》《集韻》《韻會》《正韻》𠀤力九切，音柳。義同。又䬀瀏，風聲也。《左思·吳都賦》䬀瀏颼飀。

瀐：《正字通》俗瀸字。

瀑：《廣韻》平報切《韻會》薄報切，𠀤音暴。《說文》疾雨也。又沫也。《郭璞·江賦》拊拂瀑沫。又《廣韻》蒲木切《集韻》《韻會》《正韻》步木切，𠀤音僕。飛泉懸水也。《孫綽·遊天台山賦》瀑布飛流以界道。又《集韻》弼角切，音雹。𤀰瀑，水沸聲。《左思·蜀都賦》龍池𤀰瀑。又濆瀑，波浪涌起之貌。《郭璞·江賦》渨㵽濆瀑。本作𤄗。

瀒：《集韻》同澀。

𤁺：《集韻》溠本字。

𤁻：《集韻》𤄺，或省作𤁻。◎按正字通誤入十四畫，今攺正。

𤁼：《字彙》與𤃀同。

𤁽：《集韻》烏猛切，音䁝。水淨貌。

𤁾：《玉篇》力兌切《集韻》郞外切，𠀤音類。與酹𩛝同。《說文》饌祭也。一曰以酒祭地也。又《玉篇》力活切。義同。

瀓：《玉篇》直陵切《集韻》持陵切，𠀤音懲。與澂同。淸也。《張衡·西京賦》集重陽之淸瀓。

𤁿：《玉篇》羊水切，音偉。水貌。

𤂀：《字彙補》兵匹切，音必。行不止也。

𤂁：《字彙補》古獲切，音國。水名。

𤂂：《字彙補》同逆切，音笛。蕩也。

𤂃：《字彙補》疋閉切，音媲。水潰散也。

𤂄：《字彙補》與測同。見漢三老袁君𥓓。

𤂅：《字彙補》與淨同。《石鼓文》𨖍水旣𤂅。

𤂆：《字彙補》同滮。

𤂇：《字彙補》同滋。

𤂳：《玉篇》息面切《廣韻》息絹切，𠀤選去聲。飮也，歃也，吮也。又《廣韻》此芮切，音毳。義同。

𤂴：《正字通》俗𤃪字。

瀕：《集韻》《正韻》𠀤𤰞民切，音賓。水厓也。《前漢·成帝紀》瀕河之郡。又同濱。《書·禹貢》海濱廣斥。《前漢·地理志》引作瀕。又《玉篇》浦民切《正韻》毗賓切，𠀤音頻。義同。《說文》本作𩔤。

𤂵：《字彙》徒登切，音滕。水超涌也。與滕同。

瀖：《廣韻》虛郭切《集韻》忽郭切，𠀤音霍。瀖泋，衆波聲。《木華·海賦》瀖泋濩渭。又瀖濩，采色眩曜不定之貌。《王延壽·魯靈光殿賦》瀖濩燐亂。

𤂶：《玉篇》力刃切《集韻》良刃切，𠀤音吝。水名。

𤂷：《玉篇》烏割切《集韻》阿葛切，𠀤音遏。水名。金國有金𤂷水。《宋周燀北轅錄》三十日就館宴天使，燕山酒固佳，是日所餉極醇厚，名金𤂷，言用金𤂷水以釀之也。

㶄：《唐韻》《集韻》𠀤余廉切，音鹽。《揚子·方言》洿也。東齊海岱之閒或曰浼，或曰㶄。又《集韻》一曰水進也。或作𤅸。又徐廉切，音爓。又以冉切，音琰。義𠀤同。

𤂸：《集韻》淳，古作𤂸。註詳八畫。

𤂹：《集韻》以荏切，音𣔸。𤂹𤄶，水動也。或作潭湛。

瀗：《唐韻》《集韻》𠀤許建切，音獻。水名。

㶅：《說文》澩从水，學省聲，讀若學。胡角切。詳澩字註。

瀘：《廣韻》洛乎切《集韻》《韻會》《正韻》龍都切，𠀤音盧。水名，出牂牁。一名苦水。《水經注》禁水，北注瀘津水。《益州記》瀘水，源出曲羅，又下合諸水，而總其目，故有瀘江之名。又州名。《廣輿記》本巴國地，梁曰瀘州。

㶆：《廣韻》章魚切《集韻》專於切，𠀤音諸。水名，在北嶽。又《集韻》𨻰於切，音除。與涂同。水名，在堂邑。

𤂺：《正字通》俗灠字。

瀙：《唐韻》七吝切《集韻》七刃切，𠀤親去聲。水名。《說文》水出南陽舞陽中陽山入潁。又《廣韻》《集韻》𠀤初覲切，音襯。又《廣韻》側詵切《集韻》咨詵切，𠀤音臻。又《集韻》雌人切，音親。義𠀤同。

㶇：《唐韻》《集韻》《正韻》𠀤戸孟切，橫去聲。《說文》小津也。一曰以船渡也。《博雅》筏也。《揚子·方言》方舟謂之㶇。又《廣韻》戸盲切《集韻》胡盲切，𠀤音橫。義同。或从舟作𦪗。

𤂻：《玉篇》《集韻》𠀤同澦。灧澦，水名。或作𤂻。

瀚：《廣韻》《集韻》《韻會》《正韻》𠀤侯旰切，音翰。北海名。《史記》作翰海。《霍驃騎傳》登臨翰海。《集韻》亦作澣。又混瀚，水貌。又浩瀚，廣大貌。《文心雕龍·事類篇》載籍浩瀚。

𤂼：《正字通》見《亳州老君𥓓》。音與藥同。義無所考。疑指唾液。

𤂽：《集韻》濕本字。

𤂾：《廣韻》《集韻》𠀤呼括切，音豁。與濊同。水聲。

瀛：《唐韻》以成切《集韻》怡成切《正韻》餘輕切，𠀤音盈。海也。《史記·孟子荀卿傳》乃有大瀛海環其外。又《楚辭·招魂》倚沼畦瀛兮遙望博。《註》楚人名澤中曰瀛。又山名。《廣輿記》瀛山，在重慶府城南。又瀛洲，神山名。《史記·始皇本紀》海中有三神山，名曰蓬萊，方丈，瀛洲。又州名。《韻會》漢河閒王國。後魏立瀛州，以瀛海名。宋河閒府。

瀜：《廣韻》以戎切《集韻》《韻會》余中切《正韻》以中切，𠀤音融。浺瀜，水深廣貌。《木華·海賦》浺瀜沆瀁。亦作沖融。

瀝：《唐韻》郞擊切《集韻》《韻會》《正韻》狼狄切，𠀤音歷。《說文》浚也。一曰水下滴。《王延壽·魯靈光殿賦》動滴瀝以成響。又飮酒將盡餘滴曰瀝。《史記·滑稽傳》時賜餘瀝。又瀝液，微流也。《張衡·思𤣥賦》漱飛泉之瀝液。又淅瀝，雨雪聲。《謝惠連·雪賦》霰淅瀝而先集。《集韻》或作𤃹。

瀞：《正字通》俗瀞字。瀞字从靜作。《唐韻》《集韻》𠀤疾正切，音淨。《說文》無垢薉也。與淨通。

瀟：《唐韻》相邀切《集韻》《韻會》《正韻》先彫切，𠀤音蕭。瀟瀟，風雨暴疾貌。《詩·鄭風》風雨瀟瀟。又水名。《廣輿記》瀟江，在永州府城外，原出九疑山。《水經注》瀟者，水淸深也。《集韻》或作潚。

瀠：《玉篇》《類篇》𠀤烏迥切，音瑩。與濙同。小水。又《集韻》維傾切，音營。與瀯同。

㶈：《集韻》同濙。

𤂿：《廣韻》息絹切《集韻》須絹切，𠀤音選。口含水噴也。或省作潠。

𤃀：《廣韻》《集韻》𠀤郞計切，音麗。《埤蒼》渧𤃀，漉也。《玉篇》滴也。

瀡：《廣韻》《集韻》思累切《韻會》《正韻》息委切，𠀤音髓。《玉篇》滑也。《禮·內則》滫瀡以滑之。《註》齊人滑曰瀡。又《集韻》髓隨切。義同。

瀢：《廣韻》以水切《集韻》愈水切，𠀤音唯瀢瀢，魚行相隨貌。一曰魚盛謂之瀢。一曰水流貌。通作唯。亦作遺。又《集韻》一曰膏液。又《唐韻》徒對切《集韻》杜罪切，𠀤音鐓。瀢𣵻，水泛沙動貌。《郭璞·江賦》碧沙瀢𣵻而往來。或從隤作濻。又《集韻》都外切，音𧘣。義同。

瀣：《唐韻》胡介切《集韻》《韻會》《正韻》下介切，𠀤音械。沆瀣，海氣。一曰露氣。一曰北方夜半之氣。《東方朔·七諫》含沆瀣以長生。又《集韻》胡對切，音潰。義同。又《廣韻》胡代切《集韻》《韻會》戸代切，𠀤音㤥。義同。一曰水貌。或作漑。

瀤：《唐韻》戸乖切，音懷。《說文》北方水也。《山海經》獄法之山，瀤澤之水出焉。又《集韻》烏乖切，音崴。溛瀤，水不平貌。《郭璞·江賦》峾淪溛瀤。

瀥：《集韻》同滈。

瀦：《唐韻》陟魚切《集韻》《韻會》張如切，𠀤音豬。《說文》水所停也。《周禮·地官》稻人以瀦畜水。又《集韻》本作豬。《書·禹貢》大野旣豬。又東徒切，音都。義同。《集韻》或作潴。

瀧：《廣韻》盧紅切《集韻》《韻會》盧東切，𠀤音籠。《說文》雨瀧瀧貌。又瀧涷，沾漬也。《揚子·方言》瀧涿，謂之霑𣿙。又水名，在梁鄒縣。《水經注》瀧水，卽古袁水也。又《集韻》力鍾切《正韻》盧容切，𠀤音龍。義同。又《廣韻》所江切《集韻》《韻會》疎江切，𠀤音雙。水名。《水經注》桂陽藍豪山，廣圓五百里，悉曲江縣界，巖嶺干天，交柯雲蔚，霾天晦景，謂之瀧中。又州名。《廣輿記》廣東羅定州，梁曰瀧州，隋曰瀧水，今州有瀧水縣。又《廣韻》呂江切《集韻》《韻會》閭江切，𠀤音䮾。奔湍也。南人名湍曰瀧。又《集韻》盧貢切，音弄。瀧涷，溼也。義同。

瀨：《唐韻》洛帶切《集韻》《韻會》《正韻》落蓋切，𠀤音賴。《說文》水流沙上也。《楚辭·九歌》石瀨兮淺淺。又湍也。《前漢·武帝紀》遣甲爲下瀨將軍。《註》瀨，湍也。吳越謂之瀨，中國謂之磧。又水名。《水經注》瀨水，出蒼梧荔浦縣西北魯山之東。又《韻補》叶力制切，音利。《劉楨·魯都賦》龜螭潛滑于黃泥，文魚游踊于淸瀨。浚迅波以遠騰，正泌瀄于湄㵝。

瀩：《正字通》杜貴切，音隊。水帶沙往來之貌。《夏侯湛詩》水溏瀩于井幹。《廣韻》作濧。《集韻》作𤄛。

𤃁：《正字通》與溼同。

瀪：《集韻》符袁切，音煩。泉名，在魏郡。

瀫：《集韻》胡谷切，音縠。水聲。又水名。《廣輿記》瀫水，在金華府城南，西至蘭谿界。《集韻》或作𣹬。

𤃂：《玉篇》辭林切《集韻》徐心切，𠀤音尋。旁深也。亦作潯。

𤃃：《集韻》孚袁切，音翻。大波也。

𤃄：《字彙補》音義未詳。《𥠇天子傳》爰有𤃄溲。《郭註》今西有渠搜國。疑𤃄爲渠字。

瀯：《集韻》《韻會》𠀤維傾切，音營。澴瀯，水迴旋貌。又渟瀯，小水也。《杜篤·論都賦》去洛邑之渟瀯。亦作汀瀯。又瀯瀯，水聲也。《白居易·冷泉亭記》瀯瀯之聲與耳謀。《集韻》或作濴。亦作濚。

𤃨：《廣韻》《集韻》𠀤郞紺切，音僋。𤃨㶒，浮貌也。

𤃩：《集韻》郞丁切，音靈。水曲也。別作𤅷。亦作泠。

瀰：《廣韻》武移切《集韻》《韻會》民𤰞切，𠀤音彌。渺瀰，水曠遠之貌。《木華·海賦》渺瀰湠漫。又《廣韻》綿婢切《韻會》母婢切，𠀤音弭。瀰瀰，水流貌。《詩·邶風》河水瀰瀰。又水滿也。《詩·邶風》有瀰濟盈。又《廣韻》奴禮切《集韻》《韻會》《正韻》乃禮切，𠀤音禰。又《集韻》母禮切《正韻》莫禮切，𠀤音米。義𠀤同。

瀱：《廣韻》《集韻》𠀤居例切，音罽。《玉篇》井水也。一曰泉出貌。《爾雅·釋水》井一有水一無水曰瀱汋。又《集韻》許罽切，音憇。義同。

㶌：《廣韻》力延切《集韻》陵延切，𠀤音連。水名。《山海經》王屋之山，㶌水出焉。

瀲：《廣韻》良冉切《集韻》《韻會》《正韻》力冉切，𠀤音斂。瀲灩，水溢貌。《木華·海賦》浟湙瀲灩。又波際也。《潘岳·西征賦》靑蕃蔚乎翠瀲。又泛也。《郭璞·江賦》或泛瀲于潮波。又《廣韻》《集韻》《韻會》𠀤力驗切，音殮。義同。《集韻》或省作澰。

瀳：《唐韻》在甸切《集韻》才甸切，𠀤音荐。《說文》水至也。瀳或作洊。《易·坎卦》水洊至。又《集韻》租昆切，音尊。義同。又《唐韻》則前切《集韻》將先切，𠀤音箋。義同。一曰水名。又《集韻》才先切，音前。義同。又徂悶切，存去聲。水出貌。考證：〔《說文》水至也。《易·坎卦》水瀳至。《石經》作洊。〕謹按說文瀳字註未引易文作瀳不得徑稱易坎卦水瀳集韻云瀳或作洊謹改爲瀳或作洊易坎卦水洊至。

瀴：《廣韻》烟涬切《集韻》烟頂切，𠀤音巊。瀴涬，大水貌。又伊盈切，音嬰。瀴溟，水絕遠貌。《木華·海賦》經途瀴溟。又《廣韻》莫迥切，音茗。義同。又《廣韻》《集韻》𠀤於孟切，音䙬。瀴㵾，冷也。

瀵：《唐韻》《集韻》《韻會》𠀤方問切，音糞。水名。《爾雅·釋水》瀵大出尾下。《疏》尾，猶底也。言其源出于底下者名瀵。瀵，猶灑散也。《水經注》南瀵水，出汾隂縣南。又神瀵，出終北國。《列子·湯問篇》終北國有山，名壷領，狀如甔甀，頂有口，名曰滋穴，有水湧出，名曰神瀵，臭過椒蘭，味同醪醴。又《集韻》普悶切，音噴。義同。又《廣韻》匹問切《集韻》芳問切，𠀤湓去聲。水浸也。《郭璞·江賦》翹莖瀵蘂。考證：〔《列子·殷湯篇》終北國有山，名壷領。〕謹照原書改湯問篇。

㶍：《玉篇》思剪切《集韻》息剪切，𠀤鮮上聲。水也。

𤃪：《廣韻》許羈切《集韻》虛宜切，𠀤音犧。水名，在新豐。通作戲。

𤃫：《廣韻》呼肱切《集韻》呼弘切，𠀤音薨。與渹同。水相激聲。《郭璞·江賦》㵗㶔𤃫𣸎。

瀶：《唐韻》力尋切《集韻》犁針切，𠀤音林。《說文》谷也。一曰寒也。一曰瀶瀶，雨也。《集韻》或省作𣻙。又从兼作溓。又或書作𤄈。

𤃬：《說文》澣作𤃬。

𤃭：《唐韻》《集韻》𠀤子小切，音𠟾。《說文》釃酒也。一曰浚也。又《類篇》𣿍也，盡也。又《類篇》樵小切，義同。本作𤄩。

𤃮：《集韻》竹角切，音斵。水名，在臨湖。

瀷：《廣韻》與職切《集韻》逸職切，𠀤音弋。與潩同。水名。《說文》水出河南密縣，東入潁。又湊漏之流曰瀷。《郭璞·江賦》磴之以瀿瀷。又《廣韻》昌力切，音𦔫。義同。又《集韻》蓄力切，音敕。水貌也。《淮南子·本經訓》淌游瀷淢。

𤃯：《說文》下各切。與涸同。《六書統》从水从鹵从舟。水乾則鹵生，舟在鹵旁也。

瀸：《唐韻》子廉切《集韻》《韻會》《正韻》將廉切，𠀤音尖。《爾雅·釋水》泉一見一否爲瀸。《註》瀸，纔有貌。《疏》言泉水有時出見，有時不出而乾涸也。又漬也，洽也。《淮南子·要略》瀸濇肌膚。又滅也，通殲。《公羊傳·莊十七年》夏齊人瀸于遂。《傳》瀸者何，瀸漬也，衆殺戍者也。二傳作殲。又通漸。《史記·天官書》瀸臺星，近天漢。一作漸臺。又《集韻》思廉切，音纖。義同。

𤃰：《集韻》湄，或作𤃰。又作𤃱。

㶎：《玉篇》《集韻》𠀤胡關切，音還。水也。一曰水濆起貌，與澴同。

瀹：《唐韻》以灼切《集韻》《韻會》《正韻》弋灼切，𠀤音藥。《說文》漬也。《儀禮·士喪禮》菅筲三，其實皆瀹。《註》皆湛之湯，不用食道，所以爲敬。又《玉篇》煮也。《齊民要術》有瀹雞子法。又《篇韻》同鬻。謂內肉及菜湯中薄熟出之。又疏瀹，開滌也。《莊子·知北遊》疏瀹而心，澡雪而精神。又潭瀹，動搖之貌。又㶒瀹，水流漂疾貌。《郭璞·江賦》㶖㴸㶒瀹。又《集韻》弋笑切，音燿。水淸也。《集韻》或作𤅢。

𤃱：《廣韻》《集韻》𠀤與湄同。

𤃲：《集韻》直立切，音蟄。𤃲𤃲，小雨也。

𤃳：《唐韻》《集韻》𠀤孚袁切，音翻。《說文》大波也。《元結·引東泉詩》此流又高懸，𤃳𤃳在長空。

𤃴：《唐韻》《集韻》𠀤呼括切，音豁。《說文》礙流也。與濊同。又《集韻》於月切，音菀。義同。又烏廢切，音薉。濁也。

瀺：《廣韻》《集韻》𠀤士減切，音嶃。瀺灂，水聲。《司馬相如·上林賦》瀺灂霣墜。又瀺灂，魚浮沉貌。《潘岳·閑居賦》游鱗瀺灂。又《集韻》士冉切，音嚵。義同。又鋤咸切，音讒。瀺灂，水落貌。又水注聲。《馬融·長笛賦》碓投瀺穴。《註》瀺穴，瀺注𨻶穴也。又手足液也。《史記·倉公傳》出及瀺水。

瀻：《集韻》丁代切，音戴。酒不淸也。

瀼：《唐韻》汝羊切《集韻》《韻會》《正韻》如陽切，𠀤音穰。露濃貌。《詩·小雅》零露瀼瀼。通作𩆶。又《集韻》奴當切，音囊。義同。又《集韻》汝兩切，音壤。水淤也。《前漢·溝恤志》杜欽曰：來春必羨溢，有塡淤反瀼之害。或从土作𤅑。又《集韻》《韻會》乃朗切《正韻》乃黨切，𠀤音曩。水流貌。《木華·海賦》涓流泱瀼。又水名。《寰宇記》夔州大昌縣西有千頃池，水分三道，一道南流，爲奉節縣西瀼水。又溪名。《廣輿記》唐元結僦居瑞昌之瀼溪上。又《集韻》思將切，音襄。水貌。通作蘘。又人㨾切，音讓。義同。又《木華·海賦》瀼瀼溼溼。《註》瀼瀼，水光開合之貌。音傷。○按字書𠀤無傷音。考證：〔《前漢·溝恤志》杜欽曰，屯民河羨溢，有塡淤反瀼之害。〕謹照原文屯民河羨溢改爲來春必羨溢。

㶏：《唐韻》《集韻》《正韻》𠀤於謹切，音隱。與濦同。水名。《說文》水出潁川陽城少室山，東入潁。又《廣韻》《集韻》𠀤於斤切，音殷。義同。又《集韻》《韻會》𠀤於靳切，隱去聲。義同。

瀽：《字彙》吉典切，音蹇。水也。

𤃵：《集韻》瀑，或作𤃵。𤀰𤃵，水沸聲。

𤃶：《廣韻》《集韻》𠀤他登切，音鼟。小水相添益貌。又《集韻》都騰切，音登。又《廣韻》《正韻》台鄧切《集韻》台隥切，𠀤音霯。義𠀤同。又通作墱。《左思·魏都賦》墱流十二，同源異口。考證：〔《左思·蜀都賦》墱流十二，同源異口。〕謹照原文蜀都賦改魏都賦。

𤃷：《唐韻》乙感切《集韻》鄔感切，𠀤音晻。《說文》水大至也。又《集韻》烏紺切，音暗。又《廣韻》《集韻》𠀤於錦切，音飮。義𠀤同。

瀾：《唐韻》洛干切《集韻》《韻會》郞干切，𠀤音蘭。大波也。《爾雅·釋水》大波爲瀾。《註》瀾，言渙瀾也。《釋名》瀾，連也。言波體轉流，相連及也。又《廣韻》《集韻》《韻會》𠀤郞旰切，音爛。義同。又瀾漫，淋漓貌。一曰分散也。《王褒·洞簫賦》㴖恅瀾漫。又瀾汗，長貌。《木華·海賦》洪濤瀾汗。又米汁也。《周禮·地官·稾人註》潘瀾戔餘，不可褻也。《禮·內則註》爛，力旦反。或作灡。又《韻補》叶陵延切，音連。《陸機·文賦》或因枝以振葉，或沿波而討源，或虎變而獸擾，或龍見而鳥瀾。

瀿：《廣韻》附袁切《集韻》符袁切，𠀤音煩。《玉篇》水暴溢也。《淮南子·俶眞訓》樹木者，灌以瀿水。

灀：《字彙》色壯切，霜去聲。殺物也。

𤃸：《集韻》與濼同。

𤃹：《集韻》瀝，或作𤃹。

𤃺：《字彙補》旬心切，音尋。出金鏡。

𤃻：《字彙補》音切未詳。《𥠇天子傳》至於𤃻山之上。

灁：《字彙補》烏涓切，音淵。深也。

𤃼：《字彙補》則郞切，音臧。水也。

𤃽：《字彙補》呼委切，音悔。水名。

𤃾：《佩觿集》𤃾翻居沼其鷇，音有如此者。《註》沼，當爲洧。王存乂說：陸氏切韻誤也。○按《字彙補》書作𥶞，入竹部，訓孂字之譌，今𠀤存以俟考。

灂：《廣韻》《集韻》《韻會》《正韻》𠀤仕角切，音浞。《說文》水小聲。又瀺灂，石在水出沒之貌。《宋玉·高唐賦》巨石溺溺之瀺灂。又遊魚出沒貌。《潘岳·閑居賦》遊鱗瀺灂。又澩灂，波相激聲。《郭璞·江賦》漰湱澩灂。又《集韻》實窄切，音齚。與泎同。瀺泎，水落貌。或作灂。又《集韻》《韻會》《正韻》𠀤子肖切，音醮。車轅漆也。《周禮·冬官考工記》良輈環灂。又與䂃通。《山海經》鴣𪄶食之不灂。《註》不瞧目也。或作䂃。本作灂，亦作𤅥。

𤄎：《廣韻》許激切《集韻》馨激切，𠀤音鬩。𤄎沐，怖遽也。《揚子·方言》𤄎沐，征伀遑遽也。江湘之閒，凡窘猝怖遽，謂之𤄎沐。《註》𤄎沐，喘𠴲之貌。又《集韻》郝格切，音赫。義同。又通作㤸。心不自安謂之㤸。

㶒：《集韻》式稔切，音審。㶒瀹，水流漂疾貌。《郭璞·江賦》㶖㴸㶒瀹。又所感切，音縿。義同。又《廣韻》《集韻》𠀤他紺切，貪去聲。㶒汎，水浮貌。又《廣韻》《集韻》𠀤賞敢切，音摲。水貌。一曰果勇貌。又《集韻》失冉切，音閃。與㴸同。流貌。

𤄏：《玉篇》戸公切，音洪。大波也。

灃：《廣韻》敷空切《集韻》《韻會》敷馮切，𠀤音豐。水名。《前漢·地理志》水出扶風鄠縣東南。《書·禹貢》灃水攸同。又作豐。《詩·大雅》豐水東注。亦作鄷。《潘岳·關中記》鄷鄗潦潏。

𤄐：《字彙》與澑同。

灄：《廣韻》書涉切《集韻》失涉切，𠀤音攝。水名。《水經》江水，左爲湖口。水通太湖，又東合灄口。又《集韻》日涉切，音聶。義同。又昵立切，音孴。澀灄，雨露貌。又《春秋·繁露山川頌》小者可以爲舟輿浮灄。《註》灄，浮栰之類。

灅：《唐韻》力軌切《集韻》魯水切，𠀤音壘。水名。《水經》水出右北平俊靡縣。又《集韻》魯猥切，音磊。義同。又與漯㶟同。或省作㵽。

㶓：《字彙》徂郞切，音藏。沒也。

灆：《玉篇》力甘切《集韻》盧甘切，𠀤音藍。水淸也。又《玉篇》力敢切，音攬。瓜葅也。又《集韻》呼濫切，音斂。又盧瞰切，音濫。義𠀤同。或作濫。

灇：《集韻》潨，或作灇《謝靈運詩》仰聆大壑灇。

灈：《唐韻》其俱切《集韻》《韻會》權俱切，𠀤音衢。水名。《水經》灈水，出汝南吳房縣西北興山。《後漢·吳漢傳》二十八年，封成子旦爲灈陽侯。《註》灈陽，縣名，屬汝南郡。

𤄑：《集韻》孚萬切，音反。水名，在睢陽。

㶔：《廣韻》蒲拜切《集韻》步拜切，𠀤音憊。水波也。《郭璞·江賦》㵗㶔𤃫𣸎。又《集韻》旁卦切，音𥺛。水名。

灉：《唐韻》《集韻》《韻會》《正韻》𠀤於容切，音邕。《說文》河灉水，在宋。《爾雅·釋水》灉反入。又水自河出爲灉。《註》卽河水決出復還入者，河之有灉，猶江之有汜。《書·禹貢》灉沮會同。又或作澭㴩，亦通作雍。又通作維。《周禮·夏官·職方氏》兗州，其浸盧維。《註》維，於恭切。又湖名。《范致明岳陽風土記》灉湖，在州南。又《廣韻》《集韻》《韻會》《正韻》𠀤於用切，雍去聲。義同。

灊：《唐韻》昨鹽切《集韻》《韻會》慈鹽切，𠀤音潛。水名。《說文》水出巴郡宕渠，西南入江。又縣名。《史記·吳世家》以兵圍楚之六灊。《註》灊在廬江六縣西南。又《廣韻》徐林切《集韻》徐心切，𠀤音尋。又《廣韻》才林切《集韻》才淫切，𠀤音鬵。又《廣韻》昨淫切《集韻》鋤簪切，𠀤音岑。義𠀤同。○按《說文》从水鬵聲。鬵，上从兂。《正字通》誤从旡，非。今改正。

𤄒：《唐韻》古限切，音𥳑。《說文》淅也。

𤄓：《玉篇》徂紅切，音藂。水聲。

㶖：《廣韻》《集韻》𠀤式竹切，音叔。水波也。《郭璞·江賦》㶖㴸㶒瀹。

𤄔：《集韻》才達切，音囋。雨聲。

𤄕：《集韻》同㶛。

㶗：《唐韻》符萬切，音飯。《說文》泉水也。又《集韻》孚萬切，音娩。義同。〇按說文字本从䋣，《正字通》誤从緐，今攺正。

𤄖：《集韻》七盍切，音囃。沸貌。又昨合切，音雜。絕流。

灋：《玉篇》古文法字。註詳五畫。《說文》𠛬也。平之如水，故从水。廌所以觸不直者去之，故从廌从去。《周禮·天官·太宰》以八灋治官府。

灌：《唐韻》《集韻》《韻會》《正韻》𠀤古玩切，音貫。水名。《說文》水出廬江雩婁，北入淮。又水名。《山海經》石脆之山，灌水出焉。又《羅含湘中記》營水，渄水，灌水，皆注湘。又縣名。《廣輿記》屬成都府。又漑也。《莊子·逍遙遊》時雨降矣，而猶浸灌。又注也。《莊子·秋水篇》百川灌河。又飮也。《禮·投壷》奉觴曰賜灌。又《博雅》灌，聚也。又木叢生曰灌。《詩·周南》黃鳥于飛，集于灌木。又盡誠相告曰灌灌。《詩·大雅》老夫灌灌。又鳥名。《山海經》靑丘山有鳥如鳩，其音若呵，名曰灌灌。又《騈雅》灌灌，九尾狐。又與祼通。《周禮·春官》以肆獻祼享先王。《註》祼之言灌也。《疏》以鬱鬯灌地降神，取澆灌之義，故从水。又《集韻》胡玩切，音換。與渙同。水流盛貌。又古緩切，音管。與盥同。澡手也。

灍：《集韻》㵐，或作灍。

𤄗：《集韻》瀑本字。

𤄘：《玉篇》古文幽字。註詳幺部六畫。《六書統》水中深隱處也。與幽義稍別。

𤄙：《玉篇》思焦切，音消。水名。一曰與瀟同。

𤄚：《集韻》𣻔本字。

㶘：《廣韻》徒玷切《集韻》徒點切，𠀤音簟。㶘灩，水滿也。○按《正字通》誤入十九畫，今改正。

𤄛：《集韻》徒對切，音隊。《玉篇》𣵻也。

𤄜：《集韻》孚袁切，音翻。《廣韻》米汁也。

灎：《廣韻》《集韻》《韻會》《正韻》𠀤以贍切，音艷。瀲灎，水動貌。《木華·海賦》浟湙瀲灎。又《廣韻》《集韻》《韻會》《正韻》𠀤以冉切，音琰。義同。或作淊淡。本作𤅿。又作灎。俗作灧。

𤄝：《字彙補》與灎同。

𤄵：《字彙》俗灊字。

灑：〔古文〕𣶇《廣韻》《集韻》《韻會》《正韻》𠀤所蟹切，音洒。《說文》汛也。《詩·大雅》灑埽庭內。《註》言以水灑地而埽，令塵不起也。又分也。《張衡·南都賦》開竇灑流。又風汎物也。《陸機·演連珠》時風夕灑。又灑釣。《潘岳·西征賦》灑釣投網。《註》灑，亦投也。又灑然，驚貌。《莊子·庚桑楚》庚桑子之始來，吾灑然異之。通作洒。又《爾雅·釋樂》大瑟謂之灑。又《廣韻》《正韻》沙下切《集韻》《韻會》所下切，𠀤沙上聲。落也，汛也。又《廣韻》《集韻》《韻會》𠀤所綺切，音躧。義同。又與洗通。《謝朓詩》輕生諒昭灑。又《廣韻》《集韻》《韻會》𠀤所寄切，音𩎉。又《集韻》《韻會》《正韻》𠀤所賣切，音曬。義𠀤同。又《韻補》叶山宜切，音詩。《楚辭·九歎》曾哀悽欷心離離兮，還顧高丘泣如灑兮。

灒：《唐韻》《集韻》𠀤則旰切，音贊。《說文》汙灑也。一曰水中人。亦作淺湔濺。又《集韻》徂丸切，音欑。水集貌。又財仙切，音錢。汛也。又子末切，音䰖。與𣴖同。水濺也。

灓：《唐韻》洛官切《集韻》盧丸切，𠀤音鑾。《說文》漏流也。一曰漬也。《戰國策》灓水齧其墓。又《廣韻》郞殷切《集韻》盧玩切，𠀤音亂。沙丘絕水橫流也。一曰舟絕流渡曰灓。通作亂。又《廣韻》力眷切《集韻》龍眷切，𠀤音戀。義同。《集韻》或作灤，亦書作𤅇。

灔：《正字通》俗灎字。

𤄶：《廣韻》以灼切《集韻》弋灼切，𠀤音藥。水名。本作𤅢。《張衡·南都賦》爾其川瀆，則滍澧𤄶濜。《註》字書曰：𤄶水出泚陽。又湛𤄶，波前却之貌。《木華·海賦》𧿒踔湛𤄶。又勺𤄶，熱貌。《張衡·思𤣥賦》心勺𤄶其若湯。又《集韻》式灼切，音鑠。與濼同。草名。《爾雅·釋草》濼貫衆。或从艸。

灕：《廣韻》呂支切《集韻》《韻會》鄰之切《正韻》鄰溪切，𠀤音離。滲灕，流貌。一曰水滲入地。《揚雄·河東賦》澤滲灕而下降。又水名。《前漢·地理志》灕水，出白石縣西塞外。又水名，出湘南。《水經》灕水，出陽海山，南至廣信縣入鬱水。又山名。《廣輿記》灕山，在廣西桂林府城東南。又形容之辭。《揚雄·甘泉賦》灕乎滲灑。又淋灕，秋雨也。亦省作漓。又與漓通，薄也。

𤄷：《廣韻》魯河切《集韻》《韻會》良河切《正韻》郞河切，𠀤音羅。《玉篇》汨𤄷，水名，在長沙羅縣。今省作羅。

灖：《玉篇》文彼切《集韻》母被切，𠀤音靡。水流貌。《淮南子·原道訓》雪霜瀼灖。

𤄹：音切未詳。《揚雄·交州牧箴》池竭𤄹乾。◎按箴本用詩大雅：池之竭矣，不云自頻。傳云：頻，厓也。與濱同。俗作瀕。則𤄹字當在頻瀕之閒。

灗：《集韻》潬或作灗。

灘：〔古文〕潬《唐韻》《集韻》《韻會》他干切《正韻》他丹切，𠀤育攤。水灘也。《增韻》瀨也。又《集韻》他含切，音貪。《爾雅·釋天》太歲在申曰涒灘。又《集韻》《韻會》𠀤他案切，音炭。義同。又《廣韻》呼旱切《集韻》許旱切，𠀤音䍐。水濡而乾也。與暵同。《說文》作𤅩。又《廣韻》奴案切《集韻》乃案切，𠀤難去聲。水奔流貌。又《韻補》叶他涓切，音湍。《白居易詩》手拄靑竹杖，足踏白石灘。漸怪耳目曠，不聞人世喧。

𤄺：《唐韻》布懸切《集韻》𤰞眠切，𠀤音邊。水名，出番侯山。或省作𤁻。

𤄻：《金石韻府》與淺同。詳淺字註。

𤄼：《玉篇》慈忍切，音盡。水名。

𤄽：《集韻》郞計切，音戾。滿也，塞也。《莊子·大宗師》隂陽之氣有沴。《註》崔本沴作𤄽。滿也。

灙：《玉篇》多𠼙切《集韻》底朗切，𠀤音黨。水名。《水經》漢水東至灙城南，與洛谷水合。又《類篇》漭灙，水貌。又《集韻》坦朗切，音曭。義同。

㶛：《唐韻》以諸切《集韻》羊朱切，𠀤音余。《說文》水也。一曰水搖蕩貌。

灚：《集韻》吉巧切，音絞。攪水聲。

灛：《廣韻》昌善切《集韻》齒善切，𠀤育闡。水名。《爾雅·釋水》汶爲灛。《註》大水溢出別爲小水之名。

𤅊：《唐韻》《集韻》𠀤魚列切，音孽。與讞同。《說文》議罪也。从水獻。與灋同意。《集韻》或从口作囐。亦作𠶿。

𤅋：《集韻》大透切，音豆。《玉篇》水也。或作𤀨。

𤅌：《說文》濃本字。

𤅍：《說文》在到切。漕本字。水轉轂也。一曰人之所乗及船也。

㶜：《字彙補》與淵同。

𤅎：《字彙補》莫半切，音縵。𤅎𣽥，水貌。

𤅏：《字彙補》與𤀆同。

𤅐：《字彙補》古冬切，音供。義未詳。

𤅑：《集韻》汝兩切，音壤。同瀼，淤也。

𤅒：《字彙補》淸贊切，參去聲。息絕也。《乾坤鑿度》天地之道不𤅒。

𤅓：音未詳。《周必大·吳郡諸山錄》碧霄峰下有泉，出石中流入寺，𤅓𤅓有聲。

𤅠：《字彙》𤅲字之譌。

㶞：《玉篇》奴朗切《集韻》乃朗切，𠀤音曩。與瀼同。水流貌。一曰水名。

𤅡：《集韻》下老切，音皓。《博雅》𤅡𤅡，大也。

灝：《唐韻》《正韻》胡老切《集韻》下老切《韻會》合老切，𠀤音皓。灝溔，水勢遠也。又灝灝，夷曠也。《揚子·法言》商書灝灝爾。《註》灝灝，猶漫漫也。通作皡。又《說文》豆汁也。《長箋》禮用豆汁沐髮，故特制字。釋氏以灝浴身，故四月八月用豆浴佛。又《集韻》古老切，音杲。又《廣韻》《集韻》𠀤古禫切，音感。義𠀤同。

㶟：《唐韻》力追切《集韻》倫追切，𠀤音纍。水名。《說文》水出鴈門隂館累頭山。一曰治水也。又《廣韻》力軌切《集韻》魯水切，𠀤音壘。義同。《集韻》亦作漯灅。

𤅢：《集韻》瀹，或作𤅢。《酉陽雜俎》有𤅢鮎法。與瀹同。

灞：《廣韻》《集韻》《韻會》《正韻》𠀤必駕切，音霸。水名。《水經注》水出藍田縣藍田谷，所謂多玉者也。通作霸。

灟：《集韻》朱欲切，音燭。《博雅》灟灟，恭也。《禮·祭義》作屬屬。又《淮南子·天文訓》馮馮翼翼，洞洞灟灟，故曰大昭。《註》馮翼，洞灟，無形之貌。又《集韻》珠玉切，音瘃。目汁。

灠：《玉篇》《集韻》𠀤盧瞰切，音纜。湧泉也。又《集韻》魯敢切，音覽。漬果也。一曰染也。《集韻》同濫。

𤅣：《廣韻》莫奔切《集韻》謨奔切，𠀤音門。與亹同。山絕水也。一曰浩𤅣，縣名，在金城郡。《前漢·地理志》作浩亹。

𤅤：《唐韻》武移切，音彌。與瀰濔同。《說文》大水也。

灡：《唐韻》洛干切《集韻》《韻會》郞干切，𠀤音闌。《說文》潘也。《周禮·地官·稾人註》潘灡戔餘。通作瀾。又《集韻》《韻會》𠀤魯旱切，音嬾。又《集韻》郞旰切，音爛。義𠀤同。

灢：《廣韻》奴朗切《集韻》乃朗切，𠀤音曩。泱灢，水濁。又《廣韻》奴浪切《集韻》《韻會》《正韻》乃浪切，𠀤音儾。義同。

灣：《廣韻》《集韻》《韻會》烏關切《正韻》烏還切，𠀤音彎。水曲也。《沈佺期詩》舟險萬重灣。又《韻補》叶于權切，音淵。《白居易·悟眞寺詩》去山四五里，先聞水潺湲。自兹拾車馬，始涉藍溪灣。

𤅩：《唐韻》呼旰切《集韻》虛旰切，𠀤音漢。《說文》水濡而乾也。又《廣韻》《集韻》𠀤他干切，音攤。通作灘。又《集韻》許旱切，音䍐。義𠀤同。

𤅪：《集韻》灂本字。

𤅫：《字彙補》與零同。

𤅰：《廣韻》同瀹。又水名，在泚陽。亦作𤄶。

𤅱：《集韻》果五切，音古。水𤅱，蟲名。

㶠：《玉篇》羊隻切《集韻》夷益切，𠀤音驛。水流貌。

𤅲：《玉篇》所患切《集韻》數患切，𠀤音孿。洗馬也。

灤：《廣韻》落官切《集韻》《韻會》盧丸切《正韻》盧官切，𠀤音鸞。漏流也。與灓同。又水名。《廣輿記》灤河，在永平府。又州名。《廣輿記》直𨽻永平府灤州，商孤竹國，漢海陽，五代灤州。

灥：《唐韻》詳遵切《集韻》松倫切，𠀤音旬。《說文》三泉也。又《廣韻》《集韻》𠀤昌緣切，音穿。義同。一曰衆流也。又《集韻》從緣切，音全。與泉同。

灦：《集韻》呼典切，音顯。《玉篇》水也。一曰灦渙，水貌。《郭璞·江賦》混瀚灦渙。《註》水勢淸深而澄徹光明也。又《集韻》馨甸切，音韅。義同。

𤅳：《集韻》壁吉切，音必。泉沸也。或省作㳼。

𤅴：《字彙補》與地同。出道藏。

𤅷：《集韻》𤃩，或作𤅷。

灧：《正字通》俗灩字。

𤅸：《玉篇》《廣韻》《集韻》𠀤與㶄同。又《廣韻》以贍切，音豔。以鹽醃也。

𤅹：《集韻》平祕切，音避。水貌。

灨：《廣韻》《集韻》《韻會》《正韻》𠀤古禫切，音感。水名也。《前漢·地理志》豫章灨縣，水出西南，北入大江。又《廣韻》《集韻》《韻會》𠀤古暗切，音紺。通作淦。又《集韻》《韻會》《正韻》𠀤古送切，音貢。通作贛。省作𣹟。義𠀤同。

𤅼：《玉篇》與𤅩同。

灩：《正字通》灎本字。

灪：《廣韻》《集韻》𠀤紆物切，音鬱。灪滃，大水貌。又《木華·海賦》澎濞灪䃶。《註》灪䃶，高峻貌。

𤆀：《玉篇》甫休切《集韻》必幽切，𠀤音淲。水聲也。

