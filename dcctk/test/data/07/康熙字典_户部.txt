戶：〔古文〕㦿𣥘《唐韻》《正韻》侯古切《集韻》《韻會》後五切，𠀤音祜。《說文》護也。《釋名》所以謹護閉塞也。《六書精薀》室之口也。凡室之口曰戶，堂之口曰門。內曰戶，外曰門。一扉曰戶，兩扉曰門。《易·節卦》不出戶庭。《詩·豳風》塞向墐戶。又民居曰編戶。《唐六典》戶部掌天下戶口。又止也。《左傳·宣十二年》屈蕩戶之。《註》止也。又《前漢·王嘉傳》坐戶殿門失闌免。《註》掌守殿門，止不當入者，而失闌入之。又《爾雅·釋地》觚竹北戶。《註》北戶，南方之國。《疏》卽日南郡也。師古曰：言其在日之南，所謂北戶以向日者。又《禮·月令》蟄蟲咸動，啓戶始出。《註》戶，猶穴也。又飮酒有大小戶。《吳志》孫皓每饗宴，人以七升爲限，小戶雖不入，𠀤澆灌取盡。《白居易詩》戶大嫌甜酒。又姓。漢有戶尊。又與昈通。文采貌。《揚雄·蜀都賦》戶豹能黃。又與濩通。湯樂名。《揚雄·蜀都賦》戶音六成。又翁姑切，音烏。《淮南子·時則訓》烏孫國，作戶孫。

戹：《唐韻》於革切《集韻》《韻會》《正韻》乙革切，𠀤音厄。《說文》隘也。《徐曰》戶小門也。又艱也。《周禮·地官》賙萬民之囏戹。又《增韻》困也。《史記·季布傳》兩賢豈相戹哉。又通作阨。《孟子》阨窮而不憫。又《韻補》叶乙得切。《王逸·九思》悼屈子兮遭戹，沉玉躬兮湘汨。何楚國兮難化，迄子今兮不易。《六書正譌》凡阨軛等字从此。俗用厄，乃五果切，木節也。考證：〔《王逸·九思》悼屈子兮遭戹，沈玉躬兮湘汨。何楚國兮難化，迄如今兮不易。〕謹照原文如今改子今。

𢨦：《字彙》俗戽字。

戺：《廣韻》《韻會》𠀤鉏里切，音士。《爾雅·釋宮》落時謂之戺。◎按爾雅作𢨪。疏，持樞也。詳𢨪字註。又堂廉曰戺。《書·顧命》四人綦弁執戈，夾兩階戺。又砌也，閾也。《張衡·西京賦》金戺玉階。又《集韻》巸，古作戺。註詳巳部六畫。考證：〔堂簾以戺〕謹照書孔傳堂簾改堂廉。

𢨪：《字彙》同戺。《爾雅·釋宮》落時謂之𢨪。《疏》持樞之木。或達北檼，以爲牢固者，名落時。檼卽棟也。落時又名𢨪，是持樞，一木有二名也。

㦾：《字彙》同扅。

𢨫：《正字通》𢨸字之譌。

戻：《集韻》《韻會》𠀤他蓋切，音太。《說文》輺車旁推戶也。又《集韻》《類篇》𠀤他計切，音替。又《集韻》大計切，音弟。義𠀤同。《說文》从戶，大聲。與下从犬者有別。

戼：《說文》卯本字。與丣字上畫連者有別。丣音酉。《六書正譌》戼，闢戶也。从二戶，象門兩闢形。因聲借爲寅卯字，爲日出物生之象。𢨯。

㦿：《集韻》戶，古作㦿。註詳部首。又《廣韻》苦減切，音𢜩。小戶也。

戽：《廣韻》侯古切《集韻》後五切，𠀤音戶。《廣韻》抒也。本作𣶉或作戽。又《廣韻》呼古切《集韻》火五切，𠀤音虎。《廣韻》戽斗，舟中渫水器也。又《廣韻》《集韻》《韻會》𠀤荒故切，謼去聲。義同。

戾：〔古文〕𤡵盭《廣韻》《集韻》《韻會》郞計切《正韻》力霽切，𠀤音麗。《說文》曲也。从犬出戶下。戾者，身曲戾也。又至也。《詩·大雅》鳶飛戾天。《禮·祭義》桑于公桑，風戾以食之。《註》風至則桑葉乾，故以食蠶也。又止也。《書·康誥》今惟民不靖，未戾厥心。又定也。《詩·大雅》民之未戾，職盜爲𡨥。又《集韻》力至切，音利。乖也，罪也。《左傳·文四年》其敢干大禮，以自取戾。又《廣韻》練結切《集韻》力結切《正韻》良薛切，𠀤音𥸸。義同。《潘岳·西征賦》信此心也，庶免于戾。如其禮樂，以俟來哲。又《諡法》不悔前過曰戾。又《韻補》叶律質切，音力。《劉向·九歎》悲余心之悁悁兮，目眇眇而遺泣。風騷屑以搖木兮，雲吸吸以湫戾。又叶郞之切，音離。《詩·小雅》樂只君子，福祿膍之。優哉游哉，亦是戾矣。

㧀：《廣韻》其立切《集韻》極入切，𠀤音及。《博雅》戶牡也。《廣韻》戶鍵也。

房：《唐韻》《集韻》《韻會》《正韻》𠀤符方切，音防。《說文》室在旁也。又東南宿名。《爾雅·釋天》天駟房也。《禮·月令》十月日在房。《尙書運期授》所謂房四表之道。又州名。春秋時房渚，秦爲房陵郡，唐武德時改爲房州。又姓。舜封堯子爲房邑侯，子陵以父封爲氏。又俎名。《詩·魯頌》籩豆大房。《註》半體之俎，足下有跗，如堂房也。又箭室也。《左傳·宣十二年》知莊子每射抽矢菆，納諸㕑子之房。又《廣韻》步光切《集韻》《韻會》《正韻》蒲光切，𠀤音傍。《廣韻》阿房，秦宮名。又《韻補》叶符風切，音馮。《道藏·中嶽仙人謌》徘徊元嶽顚，翻焉御飛龍。齊騰八紘外，翺翔閶闔房。考證：〔《爾雅·釋天》房，天駟也。〕謹照原文天駟房也。

所：〔古文〕𢨷《唐韻》疏舉切《集韻》《韻會》爽阻切，𠀤數上聲。《說文》伐木聲也。从斤，戶聲。又處所。《詩·鄭風》獻于公所。又《商頌》及爾斯所。又《漢制》車駕所在曰行在所。《蔡邕·獨斷》天子以四海爲家，故所在曰行在所。又《關西方言》致力于一事爲所。所謂絕利一源也。《書·無逸》君子所其無逸。又《召誥》王敬作所。又語辭。《論語》視其所以，觀其所由。又誓辭。《論語》予所否者。《左傳·僖二十四年》所不與舅氏同心者。又指物之辭。《禮·檀弓》其高可隱也。《註》謂高四尺所。《前漢·疏廣傳》問金餘尙有幾所。《註》幾所，猶幾許也。《張良傳》父去里所復還。《註》里所，猶里許也。又姓。漢武帝時諫議大夫所忠。又叶襄里切，音徙。《班固·西都賦》繚以宮牆，四百餘里。離宮別館，三十六所。

𢨯：《字彙補》莫飽切，音卯。闢戶也。◎按卽戼字之譌。

㧁：《廣韻》口答切《集韻》葛合切《韻會》克盍切，𠀤音閤。《說文》閉也。《廣韻》閉戶曰㧁。又《廣韻》近倨切《集韻》丘據切，𠀤音去。義同。又《廣韻》胡臘切《集韻》轄臘切，𠀤音盍。《纂文》姓也。

𢨶：《正字通》㞐字之譌。

𢨷：《集韻》所，古作𢨷。註詳四畫。

扁：〔古文〕𡲜《廣韻》《集韻》《韻會》《正韻》𠀤補典切，音匾。《說文》署也。从戶𠕁。戶𠕁者，署門戶之文也。會意。其餘皆借義。凡器物不圓者曰扁。《後漢·東夷傳》辰韓生兒，欲其頭扁，押之以石。又𤰞也。《詩·小雅》有扁斯石。又《廣韻》薄泫切《集韻》婢典切，𠀤音辮。《集韻》姓也。古有扁鵲。或作鶣。又《廣韻》符善切《集韻》婢善切，𠀤音楩。又《集韻》婢忍切，音牝。義𠀤同。又《集韻》孚袁切，音翻。番也。《莊子·知北遊》扁然。《郭註》音翻。又《集韻》《類篇》𠀤𤰞眠切，音邊。扁諸，劒名。又《集韻》蒲眠切，音蹁。圜貌。又《廣韻》芳連切《集韻》紕延切，𠀤音篇。《廣韻》小舟也。考證：〔《前漢·東夷傳》三韓生兒，欲其頭匾，壓之以石。〕謹照原書前漢改後漢。三韓改辰韓。匾改扁。壓改押。

𢨸：《廣韻》《集韻》𠀤丑注切。與𨳳同。《集韻》直開也。或从戶。

扂：《廣韻》徒玷切《集韻》《正韻》徒點切《韻會》徒忝切，𠀤音簟。《集韻》戶牡也。或作𠂼。《韓愈·進學解》椳闑扂楔。又《集韻》徒念切，音磹。所以止動也。《顏氏家訓》與扅通。

𢨹：《正字通》俗扅字。

扃：〔古文〕𢇺《唐韻》古熒切《集韻》《韻會》《正韻》涓熒切，𠀤音駉。《說文》外閉之關也。《禮·曲禮》入戶奉扃。《註》扃，門關木也。入戶之時，兩手當心，如奉扃然，雖瞻視而不回轉，嫌於干人私也。又車前橫木。《左傳·宣十二年》楚人惎之脫扃。《註》扃，車上橫木，所以約車上之兵器。又《集韻》犬迥切，音褧。扃扃，明察也。又與鉉通。《儀禮·士喪禮》右人左執七抽扃。《註》扃卽鉉字。

㧂：《正字通》屇字之譌。

𢨺：《字彙補》𢨺城，趙地名。《戰國策》秦子異人質于趙，處于𢨺。《註》字書無𢨺字，龍龕手鑑云：音脚。

扄：《玉篇》書掌切，音賞。戶耳也。从戶，向聲，與从戶冋聲者有別。

𢩅：《集韻》同𢩘。

𢩆：《集韻》下𥳑切，音限。閾也。本作䦘。或作𣐻。通作限。

𢩇：《正字通》𢨷字之譌。

扅：《廣韻》章移切《集韻》《韻會》余支切《正韻》延知切，𠀤音移。《廣韻》扊扅，戶扃也。《百里奚·妻琴歌》烹伏雌，炊扊扅。《顏氏家訓》一作剡移。

扆：《唐韻》於豈切《集韻》《韻會》隱豈切，𠀤衣上聲。戶牗閒畫斧屛風也。《禮·明堂位》天子。負斧扆南鄕而立。《曲禮》疏扆狀如屛風，以絳爲質，高八尺，東西當戶牖之閒，繡爲斧文，亦曰斧扆。天子見諸侯，則依而立負之，而南面以對諸侯。又姓。又《正韻》隱綺切，音倚。義同。又《集韻》於希切，音衣。《爾雅·釋宮》戶牖閒謂之扆。郭璞讀。又通作依。《禮·曲禮》天子當依而立。考證：〔《禮·明堂位》天子。斧扆南鄕而立。《註》扆狀如屛風〕謹照原文斧扆上增負字。又按扆狀如屛風乃曲禮疏，非明堂位註，改曲禮疏。

扇：《唐韻》《集韻》《韻會》《正韻》𠀤式戰切，羶去聲。《說文》扉也。从戶从翅省聲。《禮·月令》乃修闔扇。又箑也。《揚子·方言》自關而東謂之箑。自關而西謂之扇。一名搊。《崔豹古今注》舜作五明扇。又《爾雅·釋蟲》蠅醜扇。《註》醜類也，蠅類好搖翅自扇。又《韻補》叶尸連切，音羶。《束皙·補亡詩》四時逓謝，八風代扇。纖阿案晷，星變其躔。

𢩈：《字彙補》烏古切，音隝。《篇韻》屋舍也。

扈：〔古文〕𡴱《唐韻》《正韻》侯古切《集韻》《韻會》後五切，𠀤音祜。《說文》有扈，國名。夏后同姓所封，戰于甘者在鄠，有扈谷。又桑扈，烏名。《詩·小雅》交交桑扈，有鶯其羽。《註》桑扈，竊脂也。又當扈。《山海經·郭璞贊》鳥飛以翼，當扈以須。又官名。《左傳·昭十七年》九扈爲九農正，扈民無淫者也。《註》扈，止也。又尾也。後從曰扈。《司馬相如·上林賦》扈從橫行。《留靑日札》言隨從天子，逐獸橫行也。又跋扈，猶强梁也。《後漢·質帝紀》目梁冀爲跋扈將軍。又被也。《屈原·離騷》扈江離與辟芷兮。又《爾雅·釋山》山𤰞而大曰扈。又桑扈，隱士也。《楚辭·九章》接輿髠首兮，桑扈臝行。又扈扈，廣也。《禮·檀弓》爾毋扈扈爾。又姓。《風俗通》趙有扈輒。

𢩍：《玉篇》古文辜字。註詳辛部五畫。

扉：《唐韻》《集韻》《韻會》甫微切《正韻》方微切，𠀤音非。《說文》戶扇也。《爾雅·釋宮》闔謂之扉。《又》以木曰扉，以葦曰扇。

扊：《廣韻》《集韻》《韻會》《正韻》𠀤以冉切，音琰。《廣韻》扊扅，戶牡，所以止扉也。詳扅字註。

𢩑：《字彙補》力計切，音利。不正也。

𢩒：《字彙補》補美切，音鄙。《字林》毀也。或省作肥。《列子·黃帝篇》口作偏肥。

𢩖：《字彙》所甲切，音殺。薄𢩖也。《正字通》俗字。

𢩘：《集韻》克盍切，音榼。閉戶也。與㧁𢩅通。

𢩙：《字彙補》古文靈字。註詳雨部十六畫。

𢩠：《字彙》數還切，音拴。門關也。◎按集韻，止有𣟴字，數還切，閉門機也。無𢩠字。疑卽𣟴字之省。

𢩢：《字彙》丈陷切，音湛。屋上也。

