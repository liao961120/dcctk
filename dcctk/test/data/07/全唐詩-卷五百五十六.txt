*邊城獨望

聊憑危堞望，倍起異鄉情。霜落蒹葭白，山昏霧露生。

河灘胡雁下，戎壘漢鼙驚。獨樹殘秋色，狂歌淚滿纓。

*江亭贈別

長亭晚送君，秋色渡江濆。衰柳風難定，寒濤雪不分。

猿聲離楚峽，帆影入湘雲。獨泛扁舟夜，山鐘可臥聞。

*旅次寄賈島兼簡無可上人

相思邊草長，回望水連空。雁過當行次，蟬鳴複客中。

壯年看即改，羸病計多同。儻宿林中寺，深憑問遠公。

*寄剡中友人

故人今在剡，秋草意如何。嶺暮雲霞雜，潮回島嶼多。

沃洲僧幾訪，天姥客誰過。歲晚偏相憶，風生隔楚波。

*送國子韋丞

臨水獨相送，歸期千里間。雲回逢過雨，路轉入連山。

一騎行芳草，新蟬發故關。遙聆茂陵下，夜啟竹扉閑。

*題吳發原南居

閒居誰厭僻，門掩漢祠前。山色夏雲映，樹陰幽草連。

晴光分渚曲，綠氣冒原田。何日遠遊罷，高枝已噪蟬。

*雒中寒夜姚侍禦宅懷賈島

夜木動寒色，雒陽城闕深。如何異鄉思，更抱故人心。

微月關山遠，閑階霜霰侵。誰知石門路，待與子同尋。

*征婦歎

稚子在我抱，送君登遠道。稚子今已行，念君上邊城。

蓬根既無定，蓬子焉用生。但見請防胡，不聞言罷兵。

及老能得歸，少者還長征。

*山中寄姚合員外

朝與城闕別，暮同麋鹿歸。鳥鳴松觀靜，人過石橋稀。

木葉搖山翠，泉痕入澗扉。敢招仙署客，暫此拂朝衣。

*中秋月

陰魄出海上，望之增苦吟。冷搜驪頷重，寒徹蚌胎深。

皓氣籠諸夏，清光射萬岑。悠然天地內，皎潔一般心。

*下第寄友人

金門君待問，石室我思歸。聖主尊黃屋，何人薦白衣。

年來禦溝柳，贈別雨霏霏。

*寄廣州楊參軍

南方春景好，念子緩歸心。身方脫野服，冠未系朝簪。

足恣平生賞，無虞外役侵。汀洲觀鳥戲，向月和猿吟。

稅駕楚山廣，揚帆湘水深。采奇搜石穴，懷勝即楓林。

悵望極霞際，流情墮海陰。前朝杳難問，歎息灑鳴琴。

*離夜二首

東征遼水迥，北近單于台。戎衣掛寶劍，玉箸銜金杯。

紅燭暗將滅，翠蛾終不開。

凝夜照離色，恐聞啼晚鴉。前年營雁塞，明月戍龍沙。

曾與五陵子，休裝孤劍花。

*答太原從軍楊員外送別

君將海月佩，贈之光我行。見知言不淺，懷報意非輕。

反照臨岐思，中年未達情。河梁人送別，秋漢雁相鳴。

衰柳搖邊吹，寒雲冒古城。西遊還獻賦，應許托平生。

*送從叔重赴海南從事

又從連帥請，還作嶺南行。窮海何時到，孤帆累月程。

亂蟬吟暮色，哀狖落秋聲。晚路潮波起，寒葭霧雨生。

沙埋銅柱沒，山簇瘴雲平。念此別離苦，其如宗從情。

*送韓校書江西從事

出關寒色盡，雲夢草生新。雁背岳陽雨，客行江上春。

遙程隨水闊，枉路倒帆頻。夕照臨孤館，朝霞發廣津。

湖山潮半隔，郡壁岸斜鄰。自此鐘陵道，裁書有故人。

*送顧少府之永康

婺女星邊去，春生即有花。寒關雲複雪，古渡草連沙。

宿次吳江晚，行侵日徼斜。官傳梅福政，縣顧赤松家。

燒起明山翠，潮回動海霞。清高宜閱此，莫歎近天涯。

*幽上留別令狐侍郎

自別丘中隱，頻年哭路岐。辛勤今若是，少壯豈多時。

露滴陰蟲苦，秋聲遠客悲。晚營嚴鼓角，紅葉拂旌旗。

北闕虛延望，西林久見思。川流寒水急，雲返故山遲。

落照遊人去，長空獨鳥隨。不堪風景隔，忠信寡相知。

*襄陽席上呈于司空

花枝臨水複臨堤，也照清江也照泥。

寄語東君好抬舉，夜來曾伴鳳凰棲。

*宿裴氏溪居懷厲玄先輩

樹下孤石坐，草間微有霜。同人不同北，雲鳥自南翔。

迢遞夜山色，清泠泉月光。西風耿離抱，江海遙相望。

*集宿姚殿中宅期僧無可不至

殿中日相命，開尊話舊時。餘鐘催鳥絕，積雪阻僧期。

林靜寒光遠，天陰曙色遲。今夕複何夕，人謁去難追。

*宿賈島原居

寒雁過原急，渚邊秋色深。煙霞向海島，風雨宿園林。

俱住明時願，同懷故國心。未能先隱跡，聊此一相尋。

*贈別空公

雲門秋卻入，微徑久無人。後夜中峰月，空林百衲身。

寂寥寒磬盡，盥漱瀑泉新。履跡誰相見，松風掃石塵。

*府試觀開元皇帝東封圖

儼若翠華舉，登封圖乍開。冕旒明主立，冠劍侍臣陪。

跡類飛仙去，光同拜日來。粉痕疑檢玉，黛色訝生苔。

掛壁雲將起，陵風仗若回。何年複東幸，魯叟望悠哉。

*府試水始冰

南池寒色動，北陸歲陰生。薄薄流澌聚，漓漓翠瀲平。

暗沾霜稍厚，回照日還輕。乳竇懸殘滴，湘流減恨聲。

即堪金井貯，會映玉壺清。潔白心雖識，空期飲此明。

*邊館逢賀秀才

貧病無疏我與君，不知何事久離群。鹿裘共弊同為客，龍闕將移擬獻文。空館夕陽鴉繞樹，荒城寒色雁和雲。

不堪吟斷邊笳曉，葉落東西客又分。

*宿王屋天壇

星斗半沈蒼翠色，紅霞遠照海濤分。折松曉拂天壇雪，投簡寒窺玉洞雲。絕頂醮回人不見，深林磬度鳥應聞。

未知誰與傳金籙，獨向仙祠拜老君。

*岐陽逢曲陽故人話舊

異地還相見，平生問可知。壯年俱欲暮，往事盡堪悲。

道路頻艱阻，親朋久別離。解兵逃白刃，謁帝值明時。

淹疾生涯故，因官事業移。雞鳴關月落，雁度朔風吹。

客淚翻岐下，鄉心落海湄。積愁何計遣，滿酌浣相思。

*贈禪僧

弟子人天遍，童年在沃洲。開禪山木長，浣衲海沙秋。

振錫搖汀月，持瓶接瀑流。赤城何日上，鄙願從師遊。

*題廬山寺

白茅為屋宇編荊，數處階墀石疊成。東谷笑言西穀響，下方雲雨上方晴。鼠驚樵客緣蒼壁，猿戲山頭撼紫檉。

別有一條投澗水，竹筒斜引入茶鐺。

*題石甕寺

僧室並皇宮，雲門輦路同。渭分雙闕北，山迥五陵東。

修綆懸林表，深泉汲洞中。人煙窺垤蟻，鴛瓦拂冥鴻。

蘚壁松生峭，龕燈月照空。稀逢息心侶，獨禮竺幹公。

*謁仙觀二首

我生求羽化，齋沐造仙居。葛蔓沒丹井，石函盛道書。

寒松多偃側，靈洞遍清虛。一就泉西飲，雲中采藥蔬。

山空蕙氣香，乳管折雲房。願值壺中客，親傳肘後方。

三更禮星斗，寸匕服丹霜。默坐樹陰下，仙經橫石床。

*送樸山人歸新羅

浩渺行無極，揚帆但信風。雲山過海半，鄉樹入舟中。

波定遙天出，沙平遠岸窮。離心寄何處，目斷曙霞東。

*題靜住寺欽用上人房

寺近朝天路，多聞玉佩音。鑒人開慧眼，歸鳥息禪心。

磬接星河曙，窗連夏木深。此中能宴坐，何必在雲林。

*贈楊先輩

平生閑放久，野鹿許為群。居止鄰西嶽，軒窗度白雲。

齋心飯松子，話道接茅君。漢主思清淨，休書諫獵文。

*酬李景章先輩

平生詩句忝多同，不得陪君奉至公。金鏑自宜先中鵠，鉛刀甘且學雕蟲。鶯啼細柳臨關路，燕接飛花繞漢宮。

九陌芳菲人競賞，此時心在別離中。

*贈祠部令狐郎中

官初執憲稱雄才，省轉為郎雅望催。待制松陰移玉殿，分宵露氣靜天臺。算棋默向孤雲坐，隨鶴閑窮片水回。

忽憶十年相識日，小儒新自海邊來。

*送冊東夷王使

越海傳金冊，華夷禮命行。片帆秋色動，萬里信潮生。

日映孤舟出，沙連絕島明。翳空翻大鳥，飛雪灑長鯨。

舊鬢回應改，遐荒夢易驚。何當理風楫，天外問來程。

*送武陵王將軍

河外今無事，將軍有戰名。艱難長劍缺，功業少年成。

曉仗親雲陛，寒宵突禁營。朱旗身外色，玉漏耳邊聲。

開合談賓至，調弓過雁驚。為儒多不達，見學請長纓。

*贈鄠縣尉李先輩二首

同人家鄠杜，相見罷官時。野坐苔生石，荒居菊入籬。

聽蟬臨水久，送鶴背山遲。未擬還城闕，溪僧別有期。

休官不到闕，求靜匪營他。種藥唯愁晚，看雲肯厭多。

渚邊逢鷺下，林表伴僧過。閑檢仙方試，松花酒自和。

*邊將

玉榼酒頻傾，論功笑李陵。紅韁跑駿馬，金鏃掣秋鷹。

塞迥連天雪，河深徹底冰。誰言提一劍，勤苦事中興。

*下第別令狐員外

論文期雨夜，飲酒及芳晨。坐歎百花發，潛驚雙鬢新。

舊交多得路，別業遠仍貧。便欲辭知己，歸耕海上春。

*送春坊董正字浙右歸覲

去覲毗陵日，秋殘建業中。莎垂石城古，山闊海門空。

灌木寒檣遠，層波皓月同。何當複讎校，春集少陽宮。

*送和北虜使

路始陰山北，迢迢雨雪天。長城人過少，沙磧馬難前。

日入流沙際，陰生瀚海邊。刀鐶向月動，旌纛冒霜懸。

逐獸孤圍合，交兵一箭傳。穹廬移斥候，烽火絕祁連。

漢將行持節，胡兒坐控弦。明妃的回面，南送使君旋。

*攄情留別並州從事

淺學長自鄙，謬承賢達知。才希漢主召，玉任楚人疑。

年長慚漂泊，恩深惜別離。秋光獨鳥過，暝色一蟬悲。

鶴發生何速，龍門上苦遲。雕蟲羞朗鑒，幹祿貴明時。

故國誠難返，青雲致未期。空將感激淚，一自灑臨岐。

*酬田卿送西游

華堂開翠簟，惜別玉壺深。客去當煩暑，蟬鳴複此心。

廢城喬木在，古道濁河侵。莫慮西遊遠，西關絕隴陰。

*雪中送青州薛評事

臘景不可犯，從戎難自由。憐君急王事，走馬赴邊州。

嶽雪明日觀，海雲冒營丘。慚無鬥酒瀉，敢望禦重裘。

*哭京兆龐尹

神州喪賢尹，父老泣關中。未盡群生願，才留及物功。

清光沉皎月，素業振遺風。履跡莓苔掩，珂聲紫陌空。

從來受知者，會葬漢陵東。

*路傍樹

古樹何人種，清陰減昔時。莓苔根半露，風雨節偏危。

蟲蠹心將穴，蟬催葉向衰。樵童不須翦，聊起邵公思。

*送客南游

擬卜何山隱，高秋指岳陽。葦幹雲夢色，橘熟洞庭香。

疏雨殘虹影，回雲背鳥行。靈均如可問，一為哭清湘。

*寄襄陽王公子

君馬勒金羈，君家貯玉笄。白雲登峴首，碧樹醉銅鞮。

澤廣荊州北，山多漢水西。鹿門知不隱，芳草自萋萋。

*集宿姚侍禦宅懷永樂宰殷侍禦

石田虞芮接，種樹白雲陰。穴閉神蹤古，河流禹鑿深。

樵人應滿郭，仙鳥幾巢林。此會偏相語，曾供雪夜吟。

*易水懷古

荊卿西去不復返，易水東流無盡期。

落日蕭條薊城北，黃沙白草任風吹。

*送僧二首

親在平陽憶久歸，洪河雨漲出關遲。

獨過舊寺人稀識，一一杉松老別時。

龕中破衲自持行，樹下禪床坐一生。

來往白雲知歲久，滿山猿鳥會經聲。

*贈友人邊游回

遊子新從絕塞回，自言曾上李陵台。

尊前語盡北風起，秋色蕭條胡雁來。

*山中作

屐齒無泥竹策輕，莓苔梯滑夜難行。

獨開石室松門裏，月照前山空水聲。

*出塞詞

金帶連環束戰袍，馬頭沖雪度臨洮。

卷旗夜劫單于帳，亂斫胡兒缺寶刀。

*寄雲台觀田秀才

雲壓松枝拂石窗，幽人獨坐鶴成雙。

晚來漱齒敲冰渚，閑讀仙書倚翠幢。

*邊上送楊侍禦鞫獄回

獄成冤雪晚雲開，豸角威清塞雁回。

飛將送迎遙避馬，離亭不敢勸金杯。

*射雕騎

蕃面將軍著鼠裘，酣歌沖雪在邊州。

獵過黑山猶走馬，寒雕射落不回頭。

*高司馬移竹

叢居堂下幸君移，翠掩燈窗露葉垂。

莫羨孤生在山者，無人看著拂雲枝。

*贈前蔚州崔使君

戰回脫劍綰銅魚，塞雁迎風避隼旟。

欲識前時為郡政，校成上下考新書。

*秋思二首

萬木秋霖後，孤山夕照餘。田園無歲計，寒近憶樵漁。

亭樹霜霰滿，野塘鳧鳥多。蕙蘭不可折，楚老徒悲歌。

*黃神谷紀事

霹靂振秋嶽，折松橫洞門。雲龍忽變化，但覺玉潭昏。

*過亡友墓

憶昨送君葬，今看墳樹高。尋思後期者，只是益生勞。

*聞瀑布冰折

萬仞冰峭折，寒聲投白雲。光搖山月墮，我向石床聞。

*贈道者

深居白雲穴，靜注赤松經。往往龍潭上，焚香禮鬥星。

*華下逢楊侍禦

巨靈掌上月，玉女盆中泉。柱史息車看，孤雲心浩然。

*新春聞赦

道在猜讒息，仁深疾苦除。堯聰能下聽，湯網本來疏。

*送李侍禦福建從事

晉安來越國，蔓草故宮迷。釣渚龍應在，琴台鶴亂棲。

泛濤明月廣，邊海眾山齊。賓府通蘭棹，蠻僧接石梯。

片雲和瘴濕，孤嶼映帆低。上客多詩興，秋猿足夜啼。

*酬刑部姚郎中

路岐人不見，尚得記心中。月憶瀟湘渚，春生蘭杜叢。

鳥啼花半落，人散爵方空。所贈誠難答，泠然一雅風。

*送柳秀才往連州看弟

離人非逆旅，有弟謫連州。楚雨沾猿暮，湘雲拂雁秋。

蒹葭行廣澤，星月棹寒流。何處江關鎖，風濤阻客愁。

*晚眺有懷

點點抱離念，曠懷成怨歌。高臺試延望，落照在寒波。

此地芳草歇，舊山喬木多。悠然暮天際，但見鳥相過。

*山中興作

高高丹桂枝，嫋嫋女蘿衣。密葉浮雲過，幽陰暮鳥歸。

月和風翠動，花落瀑泉飛。欲剪蘭為佩，中林露未晞。

*送皇甫協律淮南從事

辟書丞相草，招作廣陵行。隋柳疏淮岸，汀洲接海城。

楚檣經雨泊，煙月隔潮生。誰與同尊俎，雞鸞集虎營。

*別靈武令狐校書

北風吹別思，落月度關河。樹隱流沙短，山平近塞多。

雁池戎馬飲，雕帳戍人過。莫慮行軍苦，華夷道正和。

*田氏南樓對月

主人同露坐，明月在高臺。咽咽陰蟲叫，蕭蕭寒雁來。

影搖疏木落，魄轉曙鐘開。倖免丹霞映，清光溢酒杯。

*送宗密上人

門前九陌塵，石上定中身。近放遼天鶴，曾為南嶽人。

臘高松葉換，雪盡茗芽新。一自傳香後，名山願卜鄰。

*白鹿原晚望

滻曲雁飛下，秦原人葬回。丘墳與城闕，草樹共塵埃。

*失意書懷呈知己

直道何由啟聖君，非才誰敢議論文。心存黃籙兼丹訣，家憶青山與白雲。麋鹿幽棲閑可近，鴛鸞高舉勢宜分。

微生不學劉琨輩，劍刃相交擬立勳。

*春日尋滻川王處士

碧草徑微斷，白雲扉晚開。罷琴松韻發，鑒水月光來。

宿鳥排花動，樵童澆竹回。與君同露坐，澗石拂青苔。

*宿陽臺觀

玉洞仙何在，爐香客自焚。醮壇圍古木，石磬響寒雲。

曙月孤霞映，懸流峭壁分。心知人世隔，坐與鶴為群。

*寄金州姚使君員外

老懷清淨化，乞去守洵陽。廢井人應滿，空林虎自藏。

迸泉疏石竇，殘雨發椒香。山缺通巴峽，江流帶楚檣。

憂農生野思，禱廟結雲裝。覆局松移影，聽琴月墮光。

鳥鳴開郡印，僧去置禪床。罷貢金休鑿，淩寒筍更長。

退公披鶴氅，高步隔鵷行。相見朱門內，麾幢拂曙霜。

*中秋夜坐有懷

秋光動河漢，耿耿曙難分。墮露垂叢藥，殘星間薄雲。

心懸赤城嶠，志向紫陽君。雁過海風起，蕭蕭時獨聞。

*題鏡湖野老所居

湖裏尋君去，樵風往返吹。樹喧巢鳥出，路細葑田移。

漚苧成魚網，枯根是酒卮。老年唯自適，生事任群兒。

*題女道士居

不餌住雲溪，休丹罷藥畦。杏花虛結子，石髓任成泥。

掃地青牛臥，栽松白鶴棲。共知仙女麗，莫是阮郎妻。

*送王道士

真人俄整舄，雙鶴屢飛翔。恐入壺中住，須傳肘後方。

霓裳雲氣潤，石徑術苗香。一去何時見，仙家日月長。

*送道友入天臺山作

卻憶天臺去，移居海島空。觀寒琪樹碧，雪淺石橋通。

漱齒飛泉外，餐霞早境中。終期赤城裏，披氅與君同。

*題章野人山居

帶郭茅亭詩興饒，回看一曲倚危橋。門前山色能深淺，壁上湖光自動搖。閑花散落填書帙，戲鳥低飛礙柳條。

向此隱來經幾載，如今已是漢家朝。

*江中遇客

危石江中起，孤雲嶺上還。相逢皆得意，何處是鄉關。

*期王煉師不至

黃精蒸罷洗瓊杯，林下從留石上苔。

昨日圍棋未終局，多乘白鶴下山來。

*秋日送僧志幽歸山寺

禪室繩床在翠微，松間荷笠一僧歸。

磬聲寂曆宜秋夜，手冷燈前自衲衣。

*句

申胥任向秦庭哭，靳尚終貽楚國憂。

