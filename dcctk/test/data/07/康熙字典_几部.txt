几：《唐韻》居履切《集韻》《韻會》舉履切《正韻》居里切，𠀤寄上聲。《說文》踞几也。《徐曰》人所凭坐也。《詩·大雅》或肆之筵，或授之几。《周禮·春官》五几，玉几，雕几，彤几，漆几，素几。《劉歆·西京雜記》漢制，天子玉几，冬加綈錦其上，謂之綈几。凡公侯皆竹木几，冬則細𦇧爲橐以馮之。《玉篇》案也。亦作机。《左傳·昭五年》設机而不倚。又几几，安重貌。《詩·豳風》赤舄几几。

𠘧：《廣韻》市朱切《集韻》慵朱切，𠀤音殳。《說文》鳥之短羽𠘧𠘧然。《韻會》有鉤挑者爲几案之几，不鉤挑者爲𠘧，鳥短羽也。又《精薀》𠘧，擊兵也。象建于兵車而不用，故其首有垂斿形。執之前驅赴敵，則加又爲殳。

凡：《唐韻》《集韻》《韻會》《正韻》𠀤符咸切，音帆。《說文》最括也。《玉篇》非一也。《廣韻》常也，皆也。《正韻》大槪也。又《前漢·揚雄傳》請略舉凡。《註》師古曰：凡，大指也。《杜預·左傳序》發凡以言例。又《玉篇》計數也。《前漢·石奮傳》凡號奮爲萬石君。《註》師古曰：凡，最計也。總合其一門，計五人爲二千石，故號萬石君。又最凡，諸凡之最目也。《周禮·天官·司會註》書謂簿書，契其最凡也。《小宰疏》凡要亦是簿書，如今印契，其凡目所最處印之。又輕微之稱。《廣韻》凡，輕也。《孟子》待文王而後興者，凡民也。又國名。在濬州。《春秋·隱七年》天王使凡伯來聘。《左傳·僖二十四年》凡蔣郉茅胙祭周公之胤也。又姓。《韻會》周公凡伯之後。又叶符筠切。《崔駟達旨》高樹靡隂，獨木不林。隨時之宜，道貴從凡。《註》凡，常也。考證：〔《周禮·天官·司會註》謂簿書，挈其最凡也。〕謹照原文謂字上增書字。挈字改契字。

𠘩：《字彙補》古文無字。註見火部八畫。

凥：《集韻》《正韻》𠀤斤於切，音居。《說文》處也。从尸，得几而止也。《玉篇》與居同。《晉書·胡母謙傳》凥背東壁。《正韻》古居字。凥从几案之几，與尻字不同。

処：《唐韻》昌與切《集韻》《韻會》敞呂切，𠀤音杵。《說文》処，止也。从夊，得几而止。《玉篇》與處同。

𠘱：《唐韻》章忍切《集韻》止忍切，𠀤音軫。《說文》新生羽而飛也。又《集韻》之刃切，軫去聲。義同。《說文》𠘧部曰：𠘱，新生羽而飛也。

𠘲：《字彙補》古文大字。註見部首。亦作〈一下𢁒〉。

𠘳：《字彙補》於鳩切，音憂。風也。

𠘵：《字彙補》同夙。

𠘶：《字彙補》古文否字。註見口部四畫。

𠘷：《集韻》與永同。詳永字註。

𠘸：《字彙補》古文旡字。註詳部首。《海篇》飮食逆氣，不得息也。

𠘼：《集韻》曲勿切，音屈。本作𩖷。或省作𠘼。

𠘽：《集韻》民古作𠘽。註詳氏部一畫。

𠘾：《六書略》同商。

凭：《唐韻》扶冰切《集韻》《韻會》皮冰切，𠀤音平。《說文》依几也。从几从任。《增韻》倚也。《正韻》隱几也。《山海經》西王母梯几而戴勝。《註》梯几，凭几也。又《唐韻》《集韻》《韻會》皮孕切《正韻》皮命切，𠀤憑去聲。義同。

𠙆：《唐韻》奇逆切《集韻》《正韻》竭戟切，𠀤音劇。《揚子·方言》倦也。《前漢·司馬相如傳子虛賦》徼𠙆受詘。《註》蘇林曰：𠙆音倦𠙆之𠙆。師古曰：𠙆音與劇同。又作谻。《史記》徼谻受詘。𧮷。

𠙇：《五音篇海》古文夜字。註詳夕部五畫。

𠙈：《玉篇》《集韻》𠀤古文風字。註詳部首。

𠙉：《字彙補》古文始字。註詳女部五畫。

𠙊：《集韻》風古作𠙊。註詳部首。

𠙋：《字彙補》與以同。見漢孔宙𥓓。註詳人部三畫。

𠙏：《字彙》同𠙆。

𠙐：《字彙補》古文不字。註詳一部三畫。

𠙑：《五音篇海》古文夜字。註詳夕部五畫。

𠙒：《集韻》賵古作𠙒。註詳貝部九畫。

凰：《唐韻》《集韻》《韻會》《正韻》𠀤胡光切，音黃。《爾雅·釋鳥》鶠鳳，其雌皇。《註》雞頭蛇頸燕頷龜背魚尾，五采色，高六尺許。《山海經》丹穴之山有鳥焉，其狀如鶴，首文曰德，翼文曰順，背文曰義，膺文曰仁，腹文曰信。見則天下大安。《韻會》雄曰鳳，雌曰凰。古詩：鳳兮鳳兮求其凰。又《集韻》或作䳨。《晉書·武帝紀》起䳨儀殿于後。又通作皇。《書·益稷》鳳皇來儀。《詩·小雅》鳳皇鳴矣。考證：〔《爾雅·釋鳥》鶠鳳，其雌皇。《疏》雞頭，蛇頸，燕頷，龜背，魚尾。〕謹照原書疏改註。

𠙘：《集韻》爵古作𠙘。註詳爪部十四畫。

㓘：《字彙補》心足切，音肅。姓也。㓘氏，見《廣韻》。又𤥔。㓘原刻从王。

𠙙：《字彙補》與冠同。

凱：《唐韻》苦亥切《集韻》《正韻》可亥切，𠀤同愷。《玉篇》凱，樂也。或作愷。又善也。《史記·五帝本紀》高陽氏有才子八人，謂之八愷。又《正韻》和也。南風謂之凱風。《詩·衞風》凱風自南。又通作闓。《史記·司馬相如傳》昆蟲凱澤。《前漢·司馬相如傳》昆蟲闓澤。《註》師古曰：闓讀曰凱。文穎曰：闓樂也。

𠙟：《字彙》古文勝字。《正字通》按集韻，勝古作𠙠。舊本譌作𠙟，非。

凲：《五音集韻》與𡰉同。

𠙠：《集韻》爽古作𠙠。註詳爻部七畫。

𠙢：《字彙補》古文蘧字。註詳艸部十七畫。

凳：《唐韻》都鄧切《集韻》《韻會》《正韻》丁鄧切，𠀤音鐙。《字林》牀屬，或作橙。《正韻》几屬。

凴：《集韻》同凭。

𠙭：《字彙補》與子同。

