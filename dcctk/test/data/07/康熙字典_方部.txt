方：〔古文〕𤙗《唐韻》府良切《集韻》《韻會》分房切，𠀤音芳。《說文》倂船也。象兩舟省總頭形。或从水作汸。《詩·周南》江之永矣，不可方思。《傳》方，泭也。《釋文》小筏曰泭。《爾雅·釋水》大夫方舟。《註》倂兩船。《史記·酈食其傳》方船而下。《註》謂𠀤船也。又《易·坤卦》六二直方大。《註》地體安靜，是其方也。《周禮·冬官考工記》圜者中規，方者中矩。《淮南子·天文訓》天道曰圓，地道曰方。方者主幽，圓者主明。又《易·觀卦》君子以省方觀民設敎。《疏》省視萬方。《詩·大雅》監觀四方。《周禮·天官·冢宰》辨方正位。《註》別四方。《釋文》視日景，以別東西南北四方，使有分別也。《禮·內則》敎之數與方名。《註》方名，如東西也。又《易·未濟》君子以愼辨物居方。《疏》各居其方，皆得安其所。《詩·大雅》萬邦之方，下民之王。《箋》方，猶嚮也。《疏》諸言方者，皆謂居在他所，人嚮望之，故云：方，猶嚮也。又道也。《易·恆卦》君子以立不易方。《註》方，猶道也。《禮·樂記》樂行而民鄕方。《註》方，猶道也。又《易·復卦》后不省方。《註》方，猶事。《疏》不省視其方事也。又術也，法也。《易·繫辭》方以類聚。《疏》方謂法術性行。《左傳·昭二十九年》官修其方。《註》方，法術。又放也。《書·堯典》方命圯族。《釋文》方，放也。又有之也。《詩·召南》維鵲有巢，維鳩方之。《傳》方，有之也。又今也。《詩·秦風》方何爲期。《箋》方今以何時爲還期。《莊子·天地篇》方且本身而異形。《註》凡言方且者，言方將有所爲也。又穀始生未實也。《詩·小雅》旣方旣皁。《箋》方，房也。謂孚甲始生而未合時也。又倂也。《儀禮·鄕射禮》不方足。《註》方，猶倂也。又旁出也。《儀禮·大射禮》左右曰方。《註》方，旁出也。又板也。《儀禮·聘禮》不及百名，書於方。《註》方，板也。《禮·中庸》布在方策。《註》方，板也。策，𥳑也。又常也。《禮·檀弓》左右就養無方。《註》方，猶常也。又文也。《禮·樂記》變成方謂之音。《註》方，猶文章也。又義之宜也。《左傳·隱三年》臣聞愛子，敎之以義方。又《閔二年》授方任能。《註》方百事之宜也。又比方也。《論語》子貢方人。《何晏註》比方人也。又《博雅》方，大也，正也。又祭名。《詩·小雅》以社以方。《傳》迎四方氣於郊也。又地名。《詩·小雅》侵鎬及方。《註》鎬，方，皆北方地名。又姓。《詩·小雅》方叔涖止。《傳》方叔，卿士也。又官名。《周禮·夏官·司馬》職方氏，土方氏，懷方氏，合方氏，訓方氏，形方氏。《前漢·朱雲傳註》尚方，少府之屬官也，作供御器物。又醫方。《史記·扁鵲傳》乃悉取其禁方書，盡與扁鵲。《前漢·郊祀志》少君者，故深澤侯人主方。《註》侯家人主方藥也。又《廣韻》《集韻》𠀤符方切，音房。方與，縣名。《前漢·高帝紀》沛公攻胡陵方與。《註》音房預，屬山陽郡。又《集韻》蒲光切，音旁。彷或作方。《前漢·揚雄傳》方皇於西淸。《註》方皇，猶彷徨也。又文紡切。蝄或作方。《周禮·夏官·方相氏》敺方良。《註》方良，罔兩也。木石之怪夔罔兩。《張衡·東京賦》腦方良。《註》方良，草澤之神也。○按《說文》作蝄蜽。又《集韻》甫兩切，音倣。效也。又《韻補》叶膚容切《道藏·左夫人歌》騰躍雲景轅，浮觀霞上空。霄軿縱橫舞，紫蓋記靈方。

㫃：《玉篇》《唐韻》《廣韻》《韻會》於幰切《集韻》《類篇》隱幰切，𠀤音匽。與偃同。《說文》旌旗之遊㫃蹇之貌。从屮。曲而下垂，㫃相出入也。又人名。字子游。《玉篇》舞歌。今作偃。又《廣韻》《集韻》𠀤於蹇切，音鼴。義同。

𣃘：《廣韻》丑善切《集韻》丑展切，𠀤音搌。《說文》旌旗杠貌。从丨从㫃。又《廣韻》陟陵切，音徵。又《集韻》傳江切，音幢。義𠀤同。

𣃙：《玉篇》古文旁字。註詳六畫。

斺：《篇海》下戒切，音械。補膝也。又結也。○按斺與𣃘異。《字彙》同𣃘，非。

斻：《唐韻》胡郞切《集韻》《韻會》寒剛切《正韻》胡剛切，𠀤音杭。《說文》方舟也。禮，天子造舟，諸侯維舟，大夫方舟，士特舟。《註》徐鉉曰：今俗別作航，非是。《後漢·杜篤傳》造舟於渭，北斻涇流。《註》斻，自度也。《方言》自關而東或謂舟爲航。○按《說文》斻字在方部。今流俗不解，遂與杭字相亂者，誤也。

㫄：《廣韻》步光切《集韻》《韻會》蒲光切，𠀤音螃。《說文》溥也。从二闕，方聲。○按二卽上字，《說文》在上部，今倂入。經典相承作旁。詳旁字註。

於：〔古文〕𣱏𤕘《唐韻》哀都切《集韻》《韻會》《正韻》汪胡切，𠀤同烏。《韻會》隷變作於。古文本象烏形，今但以爲歎辭及語辭字，遂無以爲鴉烏字者矣。又《爾雅·釋詁註》於乎皆語之韻絕。《疏》歎辭也。《書·堯典》僉曰：於，鯀哉。《詩·周頌》於穆淸廟。又《周頌》於乎不顯。○按或作嗚烏，音義皆同。又《廣韻》央居切《集韻》《韻會》《正韻》衣虛切，𠀤音淤。語辭也。《博雅》於，于也。○按《說文》于訓於也，蓋于於古通用。凡經典語辭皆作于。又《廣韻》居也。《韓愈·示兒詩》前榮饌賓親，冠昏之所於。《朱子·考異》所，或作依。○按所於作依於，則是依之以居也。孔融書，舉杯相於。曹植樂府，心相於。杜甫詩：良友幸相於。卽相依以居之意。又《揚子·太𤣥經》白舌於於。《註》多難貌。又《廣韻》代也。《集韻》往也。又地名。《戰國策》商於之地六百里。又姓。《姓氏急就篇》黃帝臣於則造履。《前漢·功臣表》涉安侯於單。

施：〔古文〕𢒃𠇜𠤒《唐韻》式支切《集韻》《韻會》商支切《正韻》申支切，𠀤音詩。《說文》旗貌。齊樂施字子旗，知施者旗也。《註》徐鍇曰：旗之逶迤。一曰設也。《書·益稷》以五采彰施于五色。又《詩·邶風》得此戚施《傳》戚施，不能仰者。《箋》戚施，面柔下人以色，故不能仰也。又《詩·王風》將其來施施。《傳》施施，難進之意。《箋》施施，舒行伺閒，獨來見已之貌。《釋文》施如字。《孟子》施施從外來。《趙岐註》施施，猶扁扁，喜悅之貌。《音義》丁如字，張音怡。又《周禮·天官·內宰》施其功事。《註》施，猶賦也。又《禮·祭統》施于蒸彝鼎。《註》施，猶著也。又《晉語》秦人殺冀芮而施之。《註》施，𨻰其尸也。又《玉篇》張也。《增韻》用也，加也。又姓。《左傳·桓九年》施父。《註》魯大夫。《禮·雜記》孔子曰：吾食於少施氏而飽。《註》少施氏，魯惠公子，施父之後。又《廣韻》《集韻》《韻會》𠀤施智切，音翅。惠也，與也。《易·乾卦》德施普也。《又》雲行雨施。《禮·曲禮》太上貴德，其次務施報。《左傳·僖二十四年》報者倦矣，施者未厭。《註》施，功勞也。《增韻》凡施設之施，平聲。施與之施，𠀤平去通押。又《集韻》《韻會》𠀤以豉切，音易。《詩·周南》葛之覃兮，施于中谷。《傳》施，移也。又《詩·大雅》施于孫子。《箋》施，猶易也，延也。又《儀禮·喪服》絕族無施服。《註》在旁而及曰施。又《集韻》《韻會》𠀤賞是切，詩上聲。捨也，攺易也。通作弛。《周禮·天官·少宰》治其施舍。《註》施舍，不給役者也。《論語》君子不施其親。《何晏註》施，易也。不以他人之親易己之親。《後漢·光武紀》將衆部施𠛬屯北邊。《註》施，讀曰弛。弛，解也。又《集韻》余支切，音移。㢮或作施。《史記·衞綰傳》劒人之所施易。《註》施，讀曰移。又《史記·賈生傳》庚子日施兮。《註》施，矢遺反。索隱曰：施，猶西斜也。又《韻補》叶詩戈切。《漢·高祖戚夫人歌》橫絕四海，又可奈何。雖有矰繳，尚安所施。

斾：《正字通》俗旆字。《五經文字》旆从巿。从巾者，譌。

𣃝：《篇海》倚兩切，音養。旗𣃝。

斿：《唐韻》以周切《集韻》《韻會》夷周切，𠀤音由。《說文》作游。旌旗之流也。《玉篇》斿，旌旗之末垂。或作游。《博雅》天子十二斿至地，諸侯九斿至軫，大夫七斿至軹，士三斿至肩。《周禮·春官·巾車》建大常十有二斿。《註》大常，九旗之畫日月者，正幅爲縿，斿則屬焉。又《周禮·天官·大宰》以九貢致邦國之用，八曰斿貢。《註》鄭司農云：斿貢羽毛。康成謂：斿讀如囿游之游。斿貢燕好珠璣琅玕。又與游同。《前漢·禮樂志》泛泛滇滇從高斿。又《集韻》《韻會》𠀤力求切，音劉。同旒。《周禮·夏官·弁師》諸侯之繅斿九就。《註》每繅九成，則九旒也。

𣃞：《字彙補》音義與房同。《漢隷釋曰》博物志，城固縣壻鄕有唐公𣃞，得道昇仙。

㫅：《字彙補》與旗同。詳旗字註。

𣃟：《玉篇》古文旁字。註詳六畫。

旁：〔古文〕𣃟𣃙㝑《廣韻》步光切《集韻》《韻會》蒲光切，𠀤音螃。㫄隷作旁。《博雅》旁，大也。廣也。《釋名》在邊曰旁。《玉篇》猶側也。非一方也。《易·乾卦》旁通情也。《書·太甲》旁求俊彥。《爾雅·釋宮》二達謂之岐旁。《註》岐旁，岐道旁出。又《集韻》晡橫切，音𦅈。騯騯，馬盛貌。或省作旁。《詩·鄭風》駟介旁旁。《疏》北山傳云：旁旁然不得已，則此言旁旁亦爲不得已之義。《朱傳》旁旁，馳驅不息之貌。音崩。叶補岡反。又《韻會》《正韻》𠀤蒲浪切，音傍。《前漢·霍光傳》使者旁午。《註》如淳曰：旁午，分布也。師古曰：一縱一模爲旁午。猶言交橫也。又《莊子·齊物論》旁日月。《註》依也。又《集韻》鋪郞切，音滂。旁礴，混同也。又《集韻》蒲庚切，音彭。旁勃，白蒿也。兔食之，壽八百歲。

旂：《唐韻》《集韻》《韻會》𠀤渠希切，音祈。《說文》旗有衆鈴以令衆也。《爾雅·釋天》有鈴曰旂。《註》縣鈴于竿頭，畫交龍於旒。《釋名》旂，倚也。畫作兩龍相依倚也。通以赤色爲之，無文彩。諸侯所建也。《詩·小雅》旂旐央央。《周禮·春官·司常》交龍爲旂。《禮·明堂位》有虞氏之旂。又《唐韻正》古音芹，《說文》旂从㫃，斤聲。徐鍇繫傳曰：斤祈近似聲，韻家所以言傍紐也。○按《詩》魯頌，薄采其芹，言觀其旂。《小雅》夜鄕晨，庭燎有煇，言觀其旂。以《說文》斤聲考之，則旂本有斤音。非旁紐也。

𣃦：《唐韻》文弗切《集韻》文拂切，𠀤音勿。《說文》勿，州里所建旗，象其柄有三游，雜帛，幅半異，所以趨民，故遽稱勿勿。或从㫃作𣃦。又與物同。《周禮·春官·司常》雜帛爲物。《註》以白素飾其側。

旃：《唐韻》《集韻》《韻會》𠀤諸延切，音饘。《說文》旗曲柄也，所以旃表士衆，周禮曰：通帛爲旃。○按《周禮·春官》司常，今作旜。《爾雅·釋天》因章曰旃。《註》以帛練爲旒，因其文章，不復畫之。《釋名》旃，戰也。戰戰恭已而已也。三孤所建，象無事也。《左傳·昭二十年》旃以招大夫。又《博雅》旃，之也。《詩·魏風》上愼旃哉。《左傳·桓九年》虞公求旃。又《小爾雅》旃，焉也。《詩·唐風》舍旃舍旃。《箋》旃之言焉也。又《爾雅·釋天》太歲在乙曰旃蒙。又《史記·匈奴傳》被旃裘。《前漢·王褒傳》夫荷旃被毳者。又《韻補》叶之人切。《陸雲·夏府君誄》廣命俊乂，惟弓與旃。震我聲敎，遇響惟殷。

旄：《唐韻》莫袍切《集韻》《韻會》謨袍切，𠀤音毛。《說文》幢也。《書·泰誓》右秉白旄以麾。《釋文》白旄，旄牛尾。《詩·鄘風》孑孑干旄。《傳》注，旄於干者，大夫之旃也。《周禮·春官·旄人註》旄，旄牛尾，舞者所持以指麾。又《詩·邶風·旄丘傳》前高後下曰旄丘。又星名。《史記·天官書》昴曰旄頭。《註》昴七星爲旄頭。又騎名。《後漢·光武紀》賜東海王旄頭。《註》秦文公時，梓樹化爲牛，以騎擊之，騎不勝，或墮地，髻解披髮，牛畏之，入水，故秦因是置旄頭騎。又《廣韻》《集韻》𠀤莫報切，音帽。麕毛㺜長也。又與耄通。《周禮·秋官·司刺》再赦曰老旄。《孟子》反其旄倪。又《集韻》亡遇切，音務。嵍，或作旄。山名。又《韻補》叶蒙晡切《傅毅·洛神賦》昆山美玉，濤海明珠，金銀璆琳，翠𩦉貂旄。

𣃧：《廣韻》於广切，音埯。𣃧翳。

旅：〔古文〕𣥏𣃨魯𣥐《唐韻》力舉切《集韻》《韻會》兩舉切，𠀤音呂。《說文》軍之五百人爲旅。《書·大禹謨》班師振旅。《傳》師入曰振旅，言整衆。《詩·小雅》我師我旅。《箋》五百人爲旅。《周禮·地官·小司徒》五卒爲旅。《註》旅，五百人。又《博雅》旅。客也。《易·復卦》商旅不行。又《旅卦疏》旅者，客寄之名，羈旅之稱，失其本居而寄他方，謂之爲旅。《詩·大雅》于時廬旅。《箋》廬舍其賓旅。《左傳·莊二十二年》羈旅之臣。《註》旅，客也。又《書·禹貢》蔡蒙旅平。《傳》祭山曰旅。《周禮·天官·掌次》王大旅上帝。《註》大旅上帝祭於圜丘。國有故而祭，亦曰旅。又《書·牧誓》亞旅。《傳》亞，次也。旅，衆也。衆大夫其位次卿。《左傳·文十五年》請承命於亞旅。《註》亞旅，上大夫也。又《書·旅獒》西旅底貢厥獒。《傳》西戎之長。又《詩·小雅》旅力方剛。《傳》旅，衆也。《儀禮·士冠禮》旅占卒。《註》旅，衆也。又《詩·小雅》殽核惟旅。《傳》旅，𨻰也。又《詩·周頌》侯亞侯旅。《傳》旅，子弟也。又《周禮·天官·小宰》掌官府之徵令，四曰旅，掌官常以治數。《註》旅辟下士也。又《周禮·地官·司徒》旅師。《註》旅，猶處也。又《周禮·冬官考工記函人》權其上旅，與其下旅。《註》上旅謂要以上，下旅謂要以下。《疏》謂札葉爲旅者，以札衆多，故言旅。又《儀禮·鄕飮酒禮》司正升相旅，曰：某子受酬。《註》旅，序也。又《禮·郊特牲》臺門而旅樹。《註》旅，道也。又《禮·樂記》進旅退旅。《註》旅，猶俱也。又《後漢·光武紀》至是野穀旅生。《註》不因播種而生，故曰旅。今字作穭，音呂。古字通。又姓。《前漢·功臣表》昌平侯旅卿。又《集韻》凌如切，音臚。𨻰也。

𣃨：《玉篇》古文旅字。註詳上。

旆：《唐韻》《集韻》《韻會》𠀤蒲蓋切，音沛。《說文》作旆。繼旐之旗也，沛然而垂。从㫃，𣎵聲。《爾雅·釋天》繼旐曰旆。《註》帛續旐，末爲燕尾者。《釋名》雜帛爲旆，以雜色綴其邊爲翅尾也。將帥所建，象物雜也。《詩·小雅》白旆央央。《傳》白旆，繼旐者也。《左傳·昭十三年》建而不旆。《註》旆，游也。又《詩·小雅》彼旟旐斯，胡不旆旆。《傳》旆旆，旒垂貌。《朱傳》旆旆，飛揚之貌。又《詩·大雅》荏菽旆旆。《傳》旆旆然長也。又《集韻》蒲掇切，音跋。義同。又《韻補》叶蒲枚切。《𨻰琳·大荒賦》華蓋建杠，招搖樹旆。攝提運杓，文昌承魁。旆原字从㫃从𣎵。

𣃩：《五經文字》旆，从𠂔者譌。

𣃪：《篇海類編》音義與滂同。

旇：《廣韻》敷羈切《集韻》《韻會》攀糜切，𠀤音披。《說文》旌旗旇靡也。《埤蒼》衣服貌也。又《集韻》攀悲切，音丕。麾謂之旇。又母被切，音靡。旌旗貌。又平義切，音被。義同。

旈：《集韻》力求切，音劉。旒或作旈。

𣃳：《集韻》衣檢切，音奄。覆車罔。又益涉切，音魘。手網也。《博雅》罼䍐㘝𣃳率也。又憶笈切，音𢽱。又乙業切，音壓。又又業切，音𩸆。義𠀤同。

𣃴：《正字通》俗𣃳字。

旉：《篇海》古文敷字。《易·說卦》震爲旉。《疏》取其春時氣至，草木皆吐，旉布而生也。餘詳攴部十一畫。

旊：《正字通》妃罔切，音倣。《周禮·冬官考工記》搏埴之工陶旊。《註》鄭司農云：讀爲甫始之甫。康成謂：讀如放於此乎之放。又《旊人》旊人爲簋。

旋：《唐韻》似宣切《集韻》《韻會》旬宣切《正韻》旬緣切，𠀤音璿。《說文》周旋旌旗之指麾也。从㫃从疋。疋，足也。《註》徐鍇曰：人足隨旌旗以周旋也。《左傳·僖二十三年》以與君周旋。《註》相追逐也。又《易·履卦》其旋元吉。《疏》旋，反也。又《周禮·冬官考工記鳧氏》鐘縣謂之旋。《註》旋屬鍾柄所以縣之也。《釋文》旋如字。李音信犬反。又《左傳·定三年》夷射姑旋焉。《註》旋，小便也。又《莊子·達生篇》工倕旋而蓋規矩，指與物化，而不以心稽。《註》旋，圓也。蓋，過也。又與璇同。《前漢·律歷志》佐助旋璣。又《廣韻》辭戀切《集韻》《韻會》《正韻》隨戀切，𠀤音㳬。遶也。又通作還。《禮·玉藻》周還中規，折還中矩。《釋文》還，本亦作旋。又《韻補》叶松倫切《李尤德陽殿賦》上䗶蟠其無際兮，狀行回以周旋。開三階而參會兮，錯金銀於兩楹。

㫊：《廣韻》於綺切《集韻》隱綺切，𠀤音倚。旖，或省作㫊。凡旌旗從風之貌。《楚辭·九辯》紛旖旎乎都房。《註》旖一作㫊。又《廣韻》烏可切《集韻》倚可切，𠀤音閜。㫊𣃽，旌旂也。

旌：《唐韻》《正韻》子盈切《集韻》《韻會》咨盈切，𠀤音精。《說文》析羽注旄首，所以進士卒。《爾雅·釋天》註旄首曰旌。《註》載旄於竿頭，如今之幢，亦有旒。《又》旌旂。《疏》旌旂者，凡旗之名雖異，旌旂爲之總稱。《廣雅》天子旌高九仞，諸侯七仞，大夫五仞，士三仞。《釋名》旌，精也。有精光也。《詩·鄘風》孑孑干旌。《周禮·春官·司常》析羽爲旌。《又》斿車載旌。又《周禮·天官·掌舍》爲帷宮設旌門。《註》樹旌以表門。又《周禮·地官·掌節》道路用旌節。《註》今使者所擁節是也。又《禮·曲禮》武車綏旌，德車結旌。《註》武車尚威武，故舒散若花。德美在內，故纏旌於竿。又《書·畢命》旌別淑慝。《傳》言當識別頑民之善惡。《疏》旌旗所以表識貴賤，故傳以旌爲識。又《左傳·莊二十八年》且旌君伐。《註》旌，章也。又《周語》故爲車服以旌之。《註》旌，表也。又《後漢·胡廣傳》德以旌賢。《註》旌，明也。考證：〔《爾雅·釋天》旄首曰旌。〕謹照原文旄上增註字。〔《又》旌旂。《疏》旌旂者，凡旗之名雖異，旌旂爲之總稱。〕謹按此十九字亦係爾雅釋天文，謹改於亦有旒之下，廣雅之前。〔斿車建旌。〕謹照周禮原文建旌改載旌。

旍：《廣韻》同旌。《五經文字》旌从生。作旍，譌。《後漢·袁紹傳》故復援旍擐甲。

旎：《唐韻》女氏切《集韻》《韻會》乃倚切，𠀤音柅。旖旎，旌旗從風貌。《史記·司馬相如傳》旖旎從風。《註》旖旎，阿那也。《前漢·揚雄甘泉賦》夫何旟旐郅偈之旖旎也。《註》旖旎，旒襂之形也。又《前漢·揚雄傳》乗雲蜺之旖旎兮。《註》旖旎，雲貌。又《楚辭·九辯》紛旖旎乎都房。《註》旖旎，盛貌。又《集韻》女夷切，音尼。又乃可切，音娜。或作𣃽。義𠀤同。又《韻補》叶囊何切。《東方朔·七諫》拔搴𤣥芝兮，列樹芋荷。橘柚萎枯兮，苦李旖旎。

族：〔古文〕㞺𥎩𥎼𥏁《唐韻》《集韻》《韻會》《正韻》𠀤昨木切，音鑿。《說文》矢鋒也。束之族族也。《類篇》一曰从㫃，㫃所以標衆矢之所集。又聚也。《書·堯典》以親九族。《註》高祖至𤣥孫之親。《詩·周南》振振公族。《傳》公族，公同祖也。《周禮·春官·小宗伯》掌三族之別，以辨親疏。《註》三族，謂父子孫，人屬之正名。《左傳·隱八年》無駭卒，羽父請諡與族。《疏》族者，屬也。與其子孫共相聯屬，其傍支別屬，則各自立氏。又《書·堯典》方命圯族。《傳》族，類也。又《書·泰誓》罪人以族。《傳》一人有罪，𠛬及父母妻子，言𠛬濫。又《周禮·地官·大司徒》四閭爲族。《註》閭二十五家，族百家。又《左傳·襄八年》謀之多族。《註》族，家也。又《爾雅·釋詁》木族生爲灌。《註》族，叢生。《疏》木叢生者爲灌。又《莊子·養生主》庖丁解牛，每至於族，吾見其難爲。《註》交錯聚結爲族。又《集韻》作木切，音鏃。義同。又千𠋫切，音凑。與蔟同。《前漢·律歷志》一曰黃鐘，二曰太族。《淮南子·泰族訓註》泰言古今之道，萬物之指，族於一理，明其所謂也。又《集韻》《正韻》𠀤則𠋫切，音奏。樂變也。《前漢·嚴安傳》調五聲，使有節族。《註》蘇林曰：族音奏。師古曰：奏，進也。又《集韻》《類篇》𠀤先奏切，音漱。嗾，或作族。使犬聲。

𣃵：《石鼓文》其𨙅又𣃵。《釋音》鄭作紳。潘云：未詳。

𣃼：《篇海》同旃。《正字通》俗旃字。

𣃽：《集韻》《韻會》乃可切《正韻》奴可切，𠀤音娜。㫊𣃽，旌旗貌。或作旎。

𣃾：《篇海》於豔切，音厭。比長短也。

旐：《唐韻》治小切《集韻》《韻會》直紹切，𠀤音肇。《說文》龜蛇四游，以象營室，游游而長。《釋名》龜蛇爲旐。旐，兆也。龜知氣兆之吉凶，建之於後，察度事宜之形兆也。《詩·小雅》設此旐矣。《周禮·春官·司常》龜蛇爲旐。《又》縣鄙建旐。《註》龜蛇，象其扞難避害也。又《爾雅·釋天》緇廣充幅長尋曰旐。《註》帛全幅，長八尺者也。《禮·檀弓》綢練設旐夏也。《註》旌之旒緇布廣充幅長尋曰旐。

𣃿：《五經文字》旐，石經作𣃿。

𣄀：《篇韻》同旌。

𣄁：《東觀餘論》弡仲𠤱銘：用盛諸𣄁𥼚。○按鐘鼎款識作受。

𣄈：《正字通》俗㫎字。

𣄉：《廣韻》衣險切，音奄。《玉篇》掩光也。又於業切，音擪。義同。

旒：《廣韻》《集韻》《韻會》《正韻》𠀤力求切，音劉。《玉篇》旌旗垂者。《類篇》旌旗之旓。《詩·商頌》爲下國綴旒。《傳》旒，章也。《箋》旌旗之垂者也。又冕旒，以絲繩貫玉，垂冕前後也。《禮·玉藻》天子玉藻十有二旒。《註》天子以五采爲旒，旒十有二。又《韻補》叶力救切。《皮日休·補九夏歌》何以樂之，金石九奏。何以賜之，龍旂九旒。《集韻》或作斿旈。

㫍：《唐韻》以周切《集韻》夷周切，𠀤音由。斿，或作㫍。《說文》旌旗之旒也。又《廣韻》《集韻》𠀤餘招切，音遙。義同。又《集韻》伊鳥切，音杳。㫏，或作㫍。旗貌。

旓：《廣韻》《正韻》所交切《集韻》《韻會》師交切，𠀤音梢。《玉篇》旌旗之斿。《前漢·揚雄傳》建光耀之長旓。《註》旓，旗之旒也。一曰燕尾旓。

旔：《廣韻》居万切，音建。捷也。

𣄊：《字彙補》與旟同。○按卽旟字之譌。與或作与卽非，復譌与爲①，益非。①字从𠀁、灬作。

𣄎：《集韻》拂縛切，音𩅿。姓也。

𣄏：《韻會》部本切，盆上聲。舟蓬也。

𣄐：《篇海》呼廣切，音慌。與𣄙同。酒家望子。

旖：《廣韻》於離切《集韻》《韻會》《正韻》於宜切，𠀤音漪。《說文》旗旖，施也。又《廣韻》於綺切《集韻》《韻會》《正韻》隱綺切，𠀤音倚。旖旎，旌旗從風貌。詳旎字註。又《集韻》於義切，音陭。義同。

𣄑：《集韻》衣檢切，音奄。旌旗貌。

旗：《唐韻》《集韻》《韻會》渠之切《正韻》渠宜切，𠀤音奇。《說文》熊旗五游，以象罰星，士卒以爲期。《釋名》熊虎爲旗，軍將所建，象其猛如虎，與衆期其下也。《周禮·春官·司常》熊虎爲旗。《又》師都建旗。《註》畫熊虎者，鄕遂出軍賦，象其守猛莫敢犯也。又《左傳·閔二年》佩衷之旗也。《註》旗，表也。又星名。《史記·天官書》東北曲十二星曰旗。《註》兩旗者，左旗九星，在河鼓左也。右旗九星，在河鼓右也。皆天之鼓旗，所以爲旌表。又姓。《廣韻》齊卿子旗之後，漢有九江太守旗光。又與箕同。《荀子·富國篇》則國安於盤石，壽於旗翼。《註》旗，讀爲箕。箕翼，二十人宿名。又《韻補》叶渠尤切。《班固·西都賦》乗輚輅，登龍舟，張鳳蓋，建華旗。○按《說文》旗从㫃其聲，訓熊旗五游，以象罰星，士卒以爲期也。旂从㫃，斤聲，訓旗有衆鈴以令衆也。分旗，旂爲二。《正字通》云：周禮九旗所畫異物，所建異名，各有等差。雖旌旄之通稱，而制度自別，未可合爲一也。

𣄔：《篇海》音漂。幡旂。《正字通》俗旚字。

㫎：《廣韻》許歸切《集韻》吁韋切，𠀤音煇。幑，或作㫎。幟也。以絳帛著於背。通作徽。《玉篇》動也。亦作揮。又《集韻》古本切，音袞。旗名。

㫏：《廣韻》烏皎切《集韻》伊鳥切，𠀤音杳。《說文》旗屬。《類篇》一曰旗貌。或作㫍。又《集韻》以紹切，音鷕。義同。

𣄘：《篇海》於許切，音雨。肩骨也。與𩩘同。

𣄙：《篇海》呼廣切，音慌。酒家望子。亦作旆。

旘：《正字通》同幟。

𣄚：《篇海》音遂。羽繫旌上也。《正字通》同旞，俗省。

𣄝：《廣韻》魚窆切，音驗。證也。

旚：《廣韻》匹招切。《集韻》紕招切，𠀤音漂。《說文》旌旗旚繇也。《類篇》或作𣄦。

𣄞：《集韻》昌志切，音熾。幟或作𣄞。

旛：《廣韻》《集韻》《韻會》𠀤孚袁切，音番。《說文》幅胡也。《註》徐鉉曰：胡，幅之下垂者也。《釋名》旛，幡也。其貌幡幡然也。《玉篇》旌旗總名也。《後漢·禮儀志》立靑旛。又《廣韻》附袁切《集韻》符袁切，𠀤音煩。義同。

𣄟：《篇海》音胡。山也。

𣄠：《廣韻》甫遙切《集韻》𤰞遙切，𠀤音猋。《玉篇》旌旗飛揚貌。

𣄡：《篇海》𣄠，或作𣄡。

𣄢：《轉注古音》與幢同。《字彙補》雄駿不戕壽於旗𣄢。見韓非子大體篇。

旜：《唐韻》《集韻》《正韻》𠀤諸延切，音饘。《說文》旃，或从亶。《周禮·春官·司常》通帛爲旜。《註》通帛，謂大赤，從周正色。《又》孤卿建旜。《註》孤卿不畫，言奉王之政敎而已。

旝：《唐韻》《集韻》《韻會》𠀤古外切，音儈。《說文》建大木，置石其上，發機以追敵也。詩曰：其旝如林。○按《詩·大雅》今作會。又《左傳·桓五年》旝動而鼓。《註》旝，旃也。通帛爲之，蓋今大將之麾也。執以爲號令。《後漢·馬融傳》旃旝摻其如林。

旞：《唐韻》《集韻》《韻會》《正韻》𠀤徐醉切，音遂。《說文》導車所以載全羽以爲允。允，進也。《周禮·春官·司常》全羽爲旞。《又》道車載旞。《註》道車象路也。考證：〔《又》道車建旞。〕謹照周禮原文建旞改載旞。

旟：《唐韻》以諸切《集韻》《韻會》羊諸切，𠀤音兪。《說文》錯革，畫鳥其上，所以進士衆。旟旟，衆也。《爾雅·釋天》錯革鳥曰旟。《註》此謂合剝鳥皮毛，置之竿頭。卽禮記云：載鴻及鳴鳶。《疏》錯，置也。革，急也。畫急疾之鳥於縿也。《釋名》鳥隼爲旟。旟，譽也。軍吏所建，急疾趨事，則有稱譽也。《詩·鄘風》孑孑干旟。《周禮·春官·司常》鳥隼爲旟。《又》州里建旟。《註》鳥隼，象其勇健也。又《周禮·冬官考工記》鳥旟七斿，以象鶉火。《註》畫朱雀及隼於斿縿之上也。《疏》縿旗之正幅，斿則末垂者。又《詩·小雅》匪伊卷之，髮則有旟。《傳》旟，揚也。考證：〔《爾雅·釋天》錯革鳥曰旟。《疏》錯，置也。革，忽也。〕謹照原文忽也改急也。

𣄦：《集韻》紕招切，音漂。旚或作𣄦。

𣄧：《集韻》徐醉切，音遂。《說文》旞或从遺作𣄧。《釋名》全羽爲𣄧。𣄧，滑也，順滑之貌也。又《廣韻》以迫切《集韻》夷隹切，𠀤音惟。旌也。

𣄨：《正字通》同祈。晉姜鼎銘：取乃吉金，作寶尊鼎，用𣄨綰綽眉壽，保其子孫。《鍾鼎款識》𣄨，音義同祈。

𣄪：《說文》旚作𣄪。

