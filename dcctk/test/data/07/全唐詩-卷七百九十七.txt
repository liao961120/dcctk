*離別難

此別難重陳，花飛複戀人。來時梅覆雪，去日柳含春。

物候催行客，歸途淑氣新。剡川今已遠，魂夢暗相親。

*袍中詩

沙場征戍客，寒苦若為眠。戰袍經手作，知落阿誰邊。

蓄意多添線，含情更著綿。今生已過也，結取後生緣。

*題洛苑梧葉上

舊寵悲秋扇，新恩寄早春。聊題一片葉，將寄接流人。

*又題

一葉題詩出禁城，誰人酬和獨含情。

自嗟不及波中葉，蕩漾乘春取次行。

*題花葉詩

一入深宮裏，無由得見春。題詩花葉上，寄與接流人。

*題紅葉

流水何太急，深宮盡日閑。殷勤謝紅葉，好去到人間。

*金鎖詩

玉燭制袍夜，金刀呵手裁。鎖寄千里客，鎖心終不開。

*隨駕遊青城

因隨八馬上仙山，頓隔塵埃物象閑。

只恐西追王母宴，卻憂難得到人間。

*蜀宮應制

濃樹禁花開後庭，飲筵中散酒微醒。

濛濛雨草瑤階濕，鐘曉愁吟獨倚屏。

*釣魚不得

盡日池邊釣錦鱗，芰荷香裏暗消魂。

依稀縱有尋香餌，知是金鉤不肯吞。

*宮詞

鴛鴦瓦上瞥然聲，晝寢宮娥夢裏驚。

元是我王金彈子，海棠花下打流鶯。

*太平詩

大唐開鴻業，巍巍皇猷昌。止戈戎衣定，修文繼百王。

統天崇雨施，理物體含章。深仁諧日月，撫運邁時康。

幡旗既赫赫，鉦鼓何鍠鍠。外夷違命者，翦覆被大殃。

和風凝宇宙，遐邇競呈祥。四時調玉燭，七曜巡萬方。

維嶽降宰輔，維帝用忠良。三五咸一德，昭我皇家唐。

*句

寶帳香重重，一雙紅芙蓉。

