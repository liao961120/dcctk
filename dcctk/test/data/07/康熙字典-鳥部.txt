鳥：《唐韻》都了切《集韻》《韻會》丁了切，𠀤音蔦。《說文》長尾禽總名也。《正韻》常時曰鳥，胎卵曰禽。《爾雅·釋鳥》鳥之雌雄不可別者以翼，右掩左雄，左掩右雌。《書·堯典》厥民析鳥獸孳尾。《周禮·秋官·翨氏》掌攻猛鳥。又《硩蔟氏》掌覆妖鳥之巢。《註》硩，摘也。摘其巢而去之。《正字通》二足而羽謂之禽。或曰鳥觜曰咮曰喙，爪曰距，尾曰翠，一作臎，一名尾罌。膍胵曰奧，嚨曰亢曰員官，項畜食處曰嗉，翅曰翮曰翎，頸毛曰翁，腳短者多伏，腳長者多立，腳近翠者好步，腳近臆者好躑。《師曠·禽經》羽蟲三百六十，毛協四時，色合五方。又星名。朱鳥，南方七宿名。《書·堯典》日中星鳥。又國名。《山海經》鹽長之國有人鳥首，名曰鳥氏。又山名。鳥䑕。《地志》在隴西郡首陽縣西南，禹貢，終南惇物至于鳥䑕。又《山海經》鳥危之山，鳥危之水出焉。又官名。《周禮·夏官》射鳥氏掌射鳥。《左傳·昭十七年》少皡摯之立也，紀於鳥，爲鳥師，而鳥名。又秦之先有鳥俗氏。《史記·秦本紀》大費生子二人，一曰大廉，實鳥俗氏。《索隱曰》以仲衍鳥身人言，故爲鳥俗氏。又丹鳥，白鳥，俱蟲名。《夏小正》丹鳥者，丹良也。白鳥者，蚊蚋也。又妙音鳥。《法華經偈頌》聖主天中王，迦陵頻伽聲。《註》迦陵頻伽，妙音鳥也。鳥未出聲時，卽發音微妙，一切天人聲皆不及，惟佛音類之，故以取况。又《正韻》尼了切，音裊。義同。又《集韻》《類篇》𠀤與島同。《書·禹貢》島夷皮服。《史記·夏本紀》《前漢·地理志》𠀤作鳥夷。孔讀鳥爲島。又《字彙補》子削切，音爵。《前漢·地理志》武威郡鸞鳥縣。《後漢·段熲傳》欲攻武威，熲復追擊於鸞鳥。《註》鳥音爵。又叶都縷切，音女。《史記·自序》穆公思義，悼殽之旅。以人爲殉，詩歌黃鳥。又叶丁柳切，音近斗。《前漢·敘傳》沐浴尸鄕，北面奉首。旅人慕殉，義過黃鳥。考證：〔《正韻》尼了切，音䲷。〕謹照原文音梟改音裊。

鳦：《廣韻》於筆切《集韻》《韻會》億姞切《正韻》益悉切，𠀤音乙。《廣韻》燕也。《爾雅·釋鳥》燕，燕鳦。《鄭樵註》燕有二種，前言白脰燕，知此爲紫燕也。一名鷾鴯，一名游波。《史記·秦本紀·索隱註》女脩，顓頊之裔女，吞鳦子而生大業。又《韻會》《正韻》𠀤乙黠切，音軋。義同。○按《說文》本作乙。燕乙乙，𤣥鳥也。齊魯謂之乙，取其鳴自呼。象形，重文作鳦。互見乙字註。燕𠃉。

𩾏：《類篇》與焉同。

𩾒：《篇海》古幺切，音驕。惡鳥食母者。

𩾓：《篇海》同𩾒。

𩾔：《廣韻》《集韻》𠀤七四切，音次。鳥名。○按《禽經》七鳥曰𩾙。疑卽此鳥。

𩾕：《集韻》尺栗切，音叱。鳥聲。

鳧：《唐韻》防無切《集韻》《韻會》馮無切《正韻》逢夫切，𠀤音扶。《爾雅·釋鳥》舒鳧，騖。《郭註》鴨也。《疏》野曰鳧，家曰鴨。《又》鳧，雁醜，其足蹼，其踵企。《郭註》鳧雁腳閒有幕蹼屬相著，飛卽伸其腳跟企直。《疏》醜類也。《又》鸍，沈鳧。《註》狀似鴨而小，背文靑色，𤰞腳紅掌，短喙長尾。《詩·鄭風》弋鳧與雁。又《大雅》鳧鷖在涇。《註》鳧，水鳥。鷖，鳧屬。又《南越志》有私鳧棲息松閒不水處，宿必以樹。又《揚子方言郭註》江東有小鳧，其多無數，俗謂之寇鳧。又《山海經》鹿臺山有鳥，狀如雄雞，人面，曰鳧徯。又官名。《周禮·冬官考工記》鳧氏爲鍾。《正字通》鳧入水不溺，以名鍾工，取虛浮之義。又山名。《詩·魯頌》保有鳧繹。《註》鳧繹，二山名。又鳧麗山。見《山海經》。又魚鳧，人名。蜀山氏之君也。見《成都記》。又鳧茨，草名。《後漢·劉玄傳》人掘鳧茨而食。又《廣韻》茆鳧，葵也。俗省作鳧。《爾雅·釋鳥》鸍，沉鳧。《說文》𠘧部：鳧，舒鳧，鶩也。从鳥𠘧聲。考證：〔《揚子方言郭註》江東有小鳧，其多無數，俗謂之冠鳧。〕謹照原文冠鳧改寇鳧。

𩾖：《字彙》同鳧。《歐陽通·多寶寺𥓓》魚貫𩾖集。《正字通》乃者几之譌。古𥓓變體，未可盡信。

鳨：《廣韻》林直切《集韻》六直切，𠀤音力。《玉篇》鳥似鳧而小。《集韻》一曰鴆別名。《玉篇》同𩾜。

鳩：《唐韻》居求切《集韻》《正韻》居尤切，𠀤九平聲。《說文》鶻鵃。似山雀而小，短尾，靑黑色。《禽經》拙者莫如鳩，不能爲巢。《詩·召南》維鵲有巢，維鳩居之。《禮·月令》仲春，鷹化爲鳩。又《王制》鳩化爲鷹，然後設罻羅。《註》仲秋也。又官名。《左傳·昭十七年》郯子曰：少皞氏以鳥名官，祝鳩氏，司徒也。鴡鳩氏，司馬也。鳲鳩氏，司空也。爽鳩氏，司𡨥也。鶻鳩氏，司事也。五鳩，鳩民者也。《嚴粲詩緝》左傳五鳩備見詩經。祝鳩，鵓鳩也，四牡嘉魚之鵻是也。鴡鳩，關關鴡鳩之鳩是也。鳲鳩，布穀也，曹風之鳲鳩是也。鷞鳩，大明之鷹是也。鶻鳩，鱟鳩，非《班鳩》《小宛》之鳴鳩，《氓》食桑葚之鳩是也。又蒙鳩，鷦鷯也。《荀子·勸學篇》南方有鳥，名曰蒙鳩。又《爾雅·釋詁》鳩，聚也。《正字通》鳩能聚陽氣，故取義於聚。《書·堯典》共工方鳩僝功。《左傳·襄二十五年》鳩藪澤。又安也，集也。《左傳·隱八年》君釋三國之圖，以鳩其民。又《襄十六年》敢使魯無鳩乎。又國名。《山海經》始鳩在海中轅厲南。又舒鳩，楚屬國。見《左傳·襄二十四年》。又地名。鳩兹。《左傳·襄三年》楚子重伐吳，克鳩兹。《註》吳邑。又山名。《山海經》北二百里曰發鳩之山。又人名。汝鳩，湯賢臣。又小腹下曰鳩口。《巢氏病源》斜踵至鳩口內。又《韻會》渠尤切，音裘。同馗。土菌，可食。又叶斤於切，音居。《道藏歌》重萌鬱以赫，朱風引鳴鳩。旣忘榮曜契，何不寶僊居。《說文》鳩，从鳥九聲。《禽經》九鳥曰鳩。或曰鳩字从九以此。《列子·天瑞篇》一變而爲七，七變而爲九。九者，究也。乃變而爲一，故名鳩，此鳩所以从九也。《玉篇》或作勼。

𩾗：《廣韻》都聊切《集韻》丁聊切，𠀤音貂。《爾雅·釋鳥》𩾗鷯，剖葦。《郭註》好剖葦皮食其中蟲，因名。《疏》𩾗鷯，一名剖葦。又《玉篇》作幺切《廣韻》卽消切。𠀤與鷦同。鷦鷯，小鳥。又《廣韻》《集韻》𠀤陟交切，音嘲。《廣韻》𩾗䴃，黃鳥也。《說文》本作刀。《集韻》《韻會》𠀤作䳂。鳭鷯。

鳪：《廣韻》《集韻》𠀤博木切，音卜。《廣韻》雉也。《爾雅·釋鳥》鳪雉。《郭註》黃色，鳴自呼。又《集韻》北角切，音剝。義同。

𩾘：《五音集韻》牛猘切，音刈。亦作鴱。詳鴱字註。

䲥：《字彙補》居求切，音鳩。䲥𪁟也。

鳫：《字彙補》與鴈同。《廣韻》𪃿鵞倉𪀉鳫也。《曹憲註》鳫同雁。

𩾙：《禽經》七鳥曰𩾙。音未詳。𩾔cì，𩾕chì。𩾙恐同𩾕。

鳱：《廣韻》古寒切《集韻》居寒切，𠀤音干。《廣韻》鳱鵲，鳥名。知未來事。或作鳱鵠。《廣雅》鳱鵠，鵲也。鳱，一作乾。陸賈云：乾鵲噪而行人至。《玉篇》一作准。又《集韻》魚㵎切，音贗。《鹽鐵論》引《詩》：嗈嗈鳴鳱。○按今《詩》作鴈。又《禽經》：鳱以水言，自北而南。𩿫以山言，自南而北。張華註：鳱𩿫，𠀤音鴈。鳱，隨陽鳥也。冬適南方集於江干，故字从干。𩿫中春寒盡，鴈始北向，燕代尙寒，猶集山陸岸谷閒，故字从厈。《開元五經文字》：鴈又音岸。則鳱卽鴈字無疑矣。又《集韻》魚旰切，音岸。義同。又侯旰切，音翰。鳱鴠也。《淮南子·時則訓》仲冬鳱鴠不鳴。《高誘註》鳱鴠，夜鳴求旦之鳥。《禮·坊記》引逸詩：相彼鳱鴠，上猶患之。《月令》作鶡鴠。《廣雅》鶡鴠，䳚旦也。又名渴旦。《正字通》䳚，或省作鳱。鳱又有渴音也。

𩾝：同鳱。

䲦：《集韻》大計切，音弟。鳥名。《山海經》首山机谷多䲦鳥。《註》讀如鉗釱之釱。釱音第。又《廣韻》《集韻》𠀤徒蓋切，音犬。䲦鳥似鳥，三目有耳。○按䲦从鳥从大。大，本有代、地二音，《字彙》四畫，攺大从犬，音地，其誤明矣。蓋《玉篇》之𩿁與《山海經》疑是一物而有二音也。

䲧：《集韻》動五切，音杜。䲧鵑，鳥名。○按杜鵑本作杜，別作䲧，非。

𩾞：《廣韻》《集韻》𠀤胡官切，音桓。《玉篇》𩾞鷋，鳥名。鳥喙蛇尾。

𩾟：《廣韻》《集韻》𠀤卽約切，音爵。與雀同。《說文》依人小鳥也。《正字通》俗雀字。因六書篆文而誤。

𩾠：《玉篇》居里切，音紀。鳥名。

鳲：《廣韻》式之切《集韻》《韻會》廾脂切《正韻》申之切，𠀤音尸。《爾雅·釋鳥》鳲鳩，鴶鵴。《註》布穀也。江東呼穫穀。《疏》一名擊穀。一名桑鳩。方言云戴勝，非也。《詩·曹風》鳲鳩在桑，其子七兮。又或作尸。《前漢·鮑宣傳》視之當如一，合《尸鳩》之詩。《註》言君子布德施惠，亦當然也。又別作䲩。《揚子·方言》鳩，梁宋閒謂之鷦。䲩又作𨾈。

䲨：《廣韻》戸工切《集韻》胡公切，𠀤音紅。《說文》本作𨾊。鳥肥大𨾊𨾊也。重文作䲨。《司馬相如·上林賦》䲨鷫鵠鴇。《註》張揖曰：䲨，大鳥也。師古曰：䲨，古鴻字。又《集韻》戸孔切，音澒。義同。

𩾡：《篇海》布效切，音豹。鳥名也。《正字通》鴇，一名獨豹，後人妄立𩾡字。

鳳：〔古文〕𠤈𧱶𪆍鴌《唐韻》《集韻》《韻會》《正韻》𠀤馮貢切，音奉。《說文》神鳥也。《爾雅·釋鳥》鶠鳳，其雌凰。《郭註》瑞應鳥，高六尺許。《山海經》丹穴山，鳥狀如鶴，五采而文，名曰鳳。《孔演圖》鳳爲火精，生丹穴，非梧桐不棲，非竹實不食，非醴泉不飮，身備五色，鳴中五音，有道則見，飛則羣鳥從之。《廣雅》鳳凰，雞頭燕頷，蛇頸鴻身，魚尾骿翼。五色：首文曰德，翼文曰順，背文義，腹文信，膺文仁。雄鳴曰卽卽，雌鳴曰足足，昬鳴曰固常，晨鳴曰發明，晝鳴曰保長，舉鳴曰上翔，集鳴曰歸昌。《書·益稷》鳳凰來儀。《禮·禮運》鳳以爲畜，故鳥不獝。《大戴禮》羽蟲三百六十，鳳凰爲之長。又幺鳳，小鳥名。出蜀中。《蘇軾·梅花詞》倒掛綠毛幺鳳。又鳥鳳。《范成大·虞衡志》鳥鳳出桂海，其形略似鳳，音聲淸越如笙蕭，能度小曲合宮商，又能爲百鳥音。又郡名。《唐書·地理志》扶風郡至德年更曰鳳翔。又神名。《山海經》北極天樻有神，名曰九鳳。又官名。《左傳·昭十七年》鳳鳥氏，歷正也。又姓。《神仙傳》鳳綱。

鳴：《唐韻》武兵切《集韻》《韻會》《正韻》眉兵切，𠀤音明。《說文》鳥聲也。《玉篇》聲相命也，嘷也。《詩·大雅》鳳凰鳴矣，于彼高岡。又獸亦曰鳴。《易·說卦傳》其於馬也爲善鳴。又《增韻》凡出聲皆曰鳴。《禮·學記》叩之以小，則小鳴。叩之以大，則大鳴。《莊子·德充符》子以堅白鳴。又鳥名。《山海經》弇州山有五彩之鳥，仰天鳴，名曰鳴鳥。《書·召誥》我則鳴鳥不聞。《音義》馬云：鳴鳥，謂鳳凰也。又姓。出《姓苑》。又《集韻》《韻會》《正韻》𠀤眉病切，音命。鳥相呼也。《馬融·長笛賦》山雞晨羣，野雉朝雊。求偶鳴子，悲號長嘯。《註》鳴，命也。《曹植詩》鳴儔嘯匹侶。又叶謨郞切，音芒。《前漢·郊祀歌》寒暑不忒況皇章，展詩應律鋗玉鳴。函宮吐角激徵淸，發梁揚羽申以商。《張華·俠曲》孟嘗東出關，濟身由雞鳴。信陵西反魏，秦人𢝌其彊。考證：〔《禮·樂記》叩之以小，則小鳴。叩之以大，則大鳴。〕謹照原書樂記改學記。

鳵：《玉篇》布老切，與鴇同。性不止樹。《班固·西都賦》鶬鴰鳵鶂。李註鳵似鴈無後趾。《埤雅》鳵無舌，兔無𦜉。《管子·輕重甲篇》非十鈞之弩，不能中鵾雞鷺鳵。又叶彼五切《徐幹·齊都賦》鴐鵞鶬鴿，鴻鴈鷺鳵。連軒翬霍，覆水掩渚。考證：〔《班固·西都賦》鶬鴰鳵鶂。《註》鳵似鷹而大，無趾。〕謹照原文改李註鳵似鴈無後趾。

鳶：《唐韻》與專切《韻會》余專切《正韻》于權切，𠀤音緣。《說文》鷙鳥也。《玉篇》鴟類也。《詩·大雅》鳶飛戾天。《爾雅·釋鳥》鳶鳥醜，其飛也翔。《疏》鳶，鴟也。鴟鳥之類，其飛也布翅翱翔。又《禮·曲禮》前有塵埃，則載鳴鳶。《疏》鳶，鴟也。鳶鳴則將風，畫鴟於旌首而載之，衆見咸知以爲備也。又風鳶。《唐書·田悅傳》臨洺將張伾，以紙爲風鳶，高百餘丈，爲書達馬燧營。《續博物志》今之紙鳶，引絲而上，令小兒張口望視，以洩內熱。又木鳶。《韓非子·外儲說》墨子爲木鳶，三年而成。又人名。《史記·穰侯傳》走魏將暴鳶。又《韻會》或作䳒。《前漢·梅福傳》䳒鵲遭害，則仁鳥增逝。《說文》本作𪀝，从鳥屰聲。《徐註》屰非聲，一本從𦫳，疑从雚省。今俗別作鳶，非。考證：〔《韓非子·右經》墨子爲木鳶，三年成飛。〕謹照原文右經改外儲說。三年成飛改三年而成。

𩾢：《唐韻》與職切《集韻》逸職切，𠀤音弋。鳥名。與隿通。《說文》繳射飛鳥也。今作弋。

𩾣：《字彙補》古消切，音驕。不孝鳥。與𩾒同。

𩾤：《篇韻》與鶻𩾥𠀤同。

𩾥：《篇韻》同鶻。《前漢·五行志》隼，卽今之𩾥。

𩾦：《字彙補》古文鴈字。註詳四畫。

䲩：《集韻》鳲，亦書作䲩。

𩾧：《字彙補》音訓。鳥名。

䲬：《廣韻》巨支切《集韻》翹移切，𠀤音祇。《玉篇》雉別名。《廣韻》䲬，雞也。《揚子·方言》雞，陳楚宋魏閒謂之鸊䲬。又《廣韻》鴈也。又《集韻》章移切，音支。義同。

𩾱：《集韻》胡江切，音夅。鳥名。

鳷：《廣韻》《集韻》章移切《正韻》旨而切，𠀤音支。《玉篇》鳥名。漢武帝造鳷鵲觀，在雲陽甘泉外。

𩾲：《五音類聚》戸骨切。與鶻同。

䲭：《集韻》常支切，音匙。鶗鵳也。《正字通》鶗鵳，鷂別名。

鳸：《廣韻》《正韻》侯古切《集韻》後五切，𠀤音戸。《玉篇》北鳸，鳥名。《爾雅·釋鳥》鳸，鴳。《註》鴳雀。《又》春鳸鳻鶞，夏鳸竊𤣥，秋鳸竊藍，冬鳸竊黃，桑鳸竊脂，棘鳸竊丹，行鳸唶唶，宵鳸嘖嘖。《註》諸鳸皆因其毛色音聲以爲名。《疏》竊卽古淺字。○按《左傳·昭十七年》九鳸爲九農正。以此八鳸，幷上鳸鴳爲九。賈逵云：春鳸鳻鶞，相五土之宜，趣民耕種者也。夏鳸竊𤣥，趣民耘苗者也。秋鳸竊藍，趣民收斂者也。冬鳸竊黃，趣民蓋藏者也。棘鳸竊丹，爲果驅鳥者也。行鳸唶唶，晝爲民驅鳥者也。宵鳸嘖嘖，夜爲農驅獸者也。桑鳸竊脂，爲蠶驅雀者也。老鳸鷃鷃，趣民收麥，令不得晏起者也。《說文》作雇。从佳戸聲。《廣韻》作𩿇。《左傳》作扈。

𩾳：《唐韻》平立切《廣韻》皮及切，𠀤音弼。《說文》𩾳𪀐，鵖也。《廣韻》𩾳鵖，戴勝別名。亦作𪀐。又《廣韻》居立切，音急。又其輒切，音极。義𠀤同。《說文》𪀐鵖互訓，無𩾳字。本書有鴔無𪀐字條。

𩾴：《唐韻》古拜切《集韻》居拜切《韻會》居隘切，𠀤音介。《說文》𩾴似鶡而靑，出羌中。善𩰚，故从介。《韻會》雀也。《說文》䲸，鳥，似鶡而青，出羌中。

𩾵：《玉篇》似又切，音岫。鳥名。○按鷲有就岫二音。《玉篇》鷲𩾵音義𠀤同。知𩾵卽鷲省。

鳹：《廣韻》巨淹切《集韻》其淹切，𠀤音箝。《廣韻》句喙鳥。《玉篇》鳥啄食。又《集韻》《類篇》𠀤渠金切，音琴。義同。又《集韻》姑南切，音弇。鳥名。《說文》作雂。

鳺：《廣韻》甫無切《集韻》風無切，𠀤音膚。《玉篇》鳺鳩也。《爾雅·釋鳥》隹其鳺鴀。《郭註》今䳕鳩。一作夫。《詩·小雅》翩翩者鵻。《傳》鵻，夫不也。《箋》夫不，鳥之慤謹者。一作䳕𨾚。又《集韻》馮無切，音扶。義同。又均窺切，音規。子𨾚，鳥名。

鳻：《唐韻》府文切《集韻》《韻會》敷文切，𠀤音芬。《說文》鳥聚貌。一曰飛貌。又鳥名。《爾雅·釋鳥》春鳸鳻鶞。又通作鶡。《前漢·黃霸傳》京兆尹張敞舍鶡雀，飛集丞相府。《蘇註》今虎賁所著鶡也。《師古註》蘇說非也。此鶡字音芬，本作鳻。此通用耳。鳻雀大而色靑，出羌中，非虎賁所著也。虎賁鶡者色黑，出上黨，以其𩰚不止，故用其尾飾武臣首。今俗謂鶡雞是也。音曷，非此鳻雀也。又《廣韻》符分切，音墳。義同。又《廣韻》布還切《集韻》逋還切，𠀤音班。大鳩也。《揚子·方言》鳩，自關而西，秦漢之閒謂之鵴鳩，其大者謂之鳻鳩。

鳼：《廣韻》《集韻》𠀤無分切，音文。《玉篇》鶉子也。《爾雅·釋鳥》鶉子，鳼。《疏》鶉之雛名鳼。又《玉篇》𩾿鳼，越鳥。又《集韻》眉貧切，音珉。義同。又《類篇》亦作鴍。《山海經》大荒元丹之山，有五色鳥，人面有髮，名靑鴍。

䲮：《集韻》愚袁切，音元。鳥名。

䲯：《廣韻》其立切《集韻》極入切，𠀤音及。《廣韻》䲯，鳩鳥。《集韻》鷑鳩，小鳥。《字彙》與𩾶字文同而音釋異。

𩾶：《玉篇》巨業切，音跲。鳥名。

𩾷：《廣韻》《集韻》𠀤古禾切，音戈。《廣韻》鳥名。

𩾸：《集韻》札色切，音側。鳥名。○按《說文》鴈字从人厂聲，唐本从仄从鳥。或云𩾸卽鴈字。

𩾹：《篇海》虛尤切，音休。怪鳥。

鳽：《五音類聚》音硏。《正字通》俗鳽字。鳽字从幵。《廣韻》五革切《集韻》逆革切，𠀤音虉。《爾雅·釋鳥》鳽，鵁鶄。《郭註》似鳧。又《唐韻》古賢切《集韻》經天切，𠀤音堅。《說文》鵁鶄也。又《廣韻》五堅切《集韻》倪堅切，𠀤音姸。又《集韻》丘耕切，音鏗。又輕煙切，音牽。義𠀤同。又與雃同。《說文》石鳥。一名雝渠。一名精列。又《集韻》鸇，古作鳽。註詳十三畫。鳽字从幵。

𩾺：《廣韻》丁紺切，音馾。鳥名。《集韻》本作鴆。亦作𪀩。

𩾻：《集韻》胡骨切，音搰。鳥名。鷹屬。

𩾼：《廣韻》思積切，音昔。《玉篇》水鳥也。

䲰：《廣韻》《集韻》𠀤王問切，音運。《廣韻》鳥名。似烏。一名同力。《集韻》交廣人謂鴆曰䲰。一曰雄鴆。

鳾：《集韻》霜夷切，音師。鳥名。

𩾽：《玉篇》胥林切，音心。鳥黑色。

䲱：《廣韻》妃兩切《集韻》甫兩切，𠀤音髣。《說文》澤虞也。又《廣韻》《集韻》𠀤符方切，音房。義同。又《廣韻》府良切《集韻》分房切。𠀤同鴋。字林，鷝鴋，鳥名。

𩾾：《廣韻》許交切《集韻》虛交切，𠀤音虓。《廣韻》鴟𩾾，似鳧。又《集韻》居肴切，音交。與鵁同。

䲲：《集韻》沽紅切，音公。鳥名。似鷹而小。又思融切，音嵩。爵𪀚，隼屬。

鳿：《廣韻》魚欲切《集韻》虞欲切，𠀤音玉。《玉篇》鸀鳿，鳥名。郭璞曰：鸀鳿似鴨而大。《司馬相如·上林賦》𪀁䳘鸀鳿。考證：〔《玉篇》鸀鳿，鳥名。郭璞曰，鳿似鴨而大。〕謹照原文郭璞曰下增鸀字。

鴀：《廣韻》甫鳩切《集韻》《韻會》方鳩切，𠀤音紑。《玉篇》鴀，鳩也。《爾雅·釋鳥》隹其鳺鴀。《郭註》今䳕鳩。《廣雅》鴀，戴勝也。一作不。《詩·小雅》翩翩者鵻。《毛傳》鵻，夫不也。詳鳺字註。又《廣韻》方久切《集韻》俯九切，𠀤音缶。義同。

鴁：《集韻》於喬切，音妖。鴁鵂，鳥名。又《集韻》《類篇》𠀤烏浩切，音媼。與𪁾同。

𩾿：《廣韻》扶雨切《集韻》奉甫切，𠀤音父。《玉篇》𩾿鳼，越鳥。

鴂：《唐韻》《集韻》𠀤古穴切，音玦。《說文》寧鴂也。《爾雅·釋鳥》鴟鴞，鸋鴂。《郭註》鴟類。《疏》鸋鴂，或曰巧婦，或曰女匠。關東謂之過蠃，關西謂之桑飛。或謂之襪雀。或曰巧女。今從郭註。《廣雅》鸋鴂，工雀也。《廣韻》鶗鴂，春分鳴則衆芳生，秋分鳴則衆芳歇。又鵜鴂。一名買𪀗。見《屈原·離騷王逸註》。又《集韻》涓惠切，音桂。鷤鴂，鳥名。本作䳏。《集韻》或作𨾚𪁠。《正韻》或作鴃。

鴃：《集韻》扃闃切《正韻》古闃切，𠀤音狊。與鵙同。《孟子》南蠻鴃舌之人。《趙註》鴃，博勞鳥也。

鴄：《集韻》僻吉切，音匹。《玉篇》騖也。鴨也。一作匹。《禮·曲禮》庶人之摯匹。《註》匹，鶩也。

鴅：《廣韻》《集韻》𠀤呼官切，音歡。《玉篇》鳥名。

鴆：《唐韻》《集韻》《韻會》《正韻》𠀤直禁切，音沈。《說文》毒鳥也。《玉篇》毒鳥食蛇，其羽畫酒，飮之卽死。《廣雅》鴆鳥。其雄謂之運日，其雌謂之隂諧。《廣志》鴆形似鷹，大如鶚，毛黑，喙長，食蛇及橡實。《晉語》置鴆於酒。《屈原·離騷》吾令鴆爲媒兮，鴆告予以不好。又鴆有同名殊類者。《山海經》瑤碧之山有鳥，狀如雉，恆食蜚，名曰鴆。又通作酖。《左傳·閔元年》宴安酖毒，不可懷也。《註》酖與鴆通。又《集韻》徒南切，音覃。義同。又丁紺切，音馾。鳥名。或作𪀩𩾺。

𩿀：《廣韻》《集韻》𠀤直衆切，音仲。《廣雅》𪆱𩿀，飛鸓也。

䲳：《集韻》寒剛切，音杭。同𦐄。飛上曰翓，下曰𦐄。

鴇：《廣韻》博抱切《集韻》補抱切《正韻》博皓切，𠀤音寶。《說文》鳥也。《郭璞曰》鴇，似鴈無後趾，毛有豹文。一名獨豹。《詩·唐風》肅肅鴇羽。《毛傳》鴇性不樹止。正義曰：鴇鳥連蹄，樹止則爲苦，故以喩君子從征役爲危苦也。《埤雅》鴇性羣居如鴈，自然有行列，故从𠤏。𠤏相次也。《正字通》陸佃曰：亦名鴻豹。易林曰：文山鴻豹。又段成式曰：鴇遇鷙鳥，能激糞射之，糞著毛悉脫。《廣韻》亦作䳈𪁣䳰。又馬名。與駂同。烏驄也。《詩·鄭風》叔于田，乗乗鴇。《傳》驪馬雜毛曰鴇。古字通用。

𩿁：《正字通》䲦字之譌。

𩿂：《廣韻》莫到切《韻會》莫報切，𠀤音帽。𩿂，鳥輕毛也。

鴈：〔古文〕𩾦《唐韻》五晏切《集韻》《韻會》《正韻》魚㵎切，𠀤音贗。《說文》鴈，䳘也。《玉篇》大曰鴻，小曰鴈。《禽經》一名翁雞。一名鯊鶉。一名鷹。《廣雅》鴚䳘，鶬䳘，鴈也。《揚子·方言》鴈，自關而東謂之鴚䳘，南楚之外謂之鶬鴚。又《法言》時來時往，朱鳥之謂歟。《註》鴈也。又名陽鳥。《書·禹貢》陽鳥攸居。《傳》隨陽之鳥。鴈屬。《禮·月令》孟春之月，鴻鴈來。《夏小正》鴈北鄕。《正字通》鴈夜宿，鴻內鴈外，更相驚避，飛則銜蘆避矰繳，有遠害之道。又《周禮·春官·大宗伯》禽作六摯，大夫執鴈。又《儀禮·士昏禮》下達納采用鴈。《又》昏之夕，親迎奠鴈。《疏》鴈，順隂陽往來，不再偶也。又《詩·鄭風》兩驂鴈行。《註》驂少次服馬，如鴈行也。又鵞名。《爾雅·釋鳥》舒鴈鵞。《疏》鵞一名舒鴈。又星名。天鴈，地鴈，奔星也。《爾雅·藝海泂酌》流星，色靑赤小者名地鴈，長二三丈者名天鴈。又地名。《前漢·地理志》鴈門郡。又山名。鴈門山，在高柳北。《山海經註》山有大池，鴈集其中，曰鴈塞。又衡山旁有回鴈峰。又《正字通》流庸謂之鴈戸。唐編民有鴈戸，謂如鴈去來無恆也。又木名。《唐書·地理志》雅州盧山郡貢石菖蒲落鴈木。又草名。《管子·地員篇》其種鴈膳黑實，朱跗黃實。《註》鴈膳，草名。又姓，見《姓苑》。又通贗。《韓非子·說林篇》齊伐魯，索讒鼎，魯以其鴈往。齊人曰：鴈也，魯人曰：眞也。又叶魚旰切，音岸。《班固·西都賦》鶬鴰鴇鶂，鳧鷖鴻鴈。朝發河海，夕通江漢。一作鳱。《說文》鴈，从鳥人，厂聲。《徐鉉曰》从人从厂，義無所取，當从雁省。通作雁，別作鳫。

𩿃：《集韻》呼鄰切。𩿃鸇，小鳥。或作𪀽。

𩿄：《集韻》千羊切，音鏘。《說文》鳥獸求食聲。

鴉：《廣韻》《集韻》《正韻》於加切《韻會》幺加切，𠀤音椏。《廣韻》烏別名。《爾雅·釋鳥》鸒斯鵯鶋《註》鴉烏也。《廣雅》純黑反哺者，謂之烏。小而腹下白，不反哺者，謂之鴉烏。古有鴉經占吉凶，南人喜鵲惡鴉，北人反之，師曠以白項者爲不祥。亦作鵶。又《廣韻》五丅切《集韻》《正韻》語下切，𠀤音訝。本作雅。《韻會》按說文，雅本平聲。今俗作鵶。而雅从上聲，爲大小雅之雅矣。

鴊：《廣韻》《集韻》《韻會》諸盈切《正韻》諸成切，𠀤音征。《玉篇》鶙鵳也。一作征。《禮·月令》季冬，征鳥厲疾。《郭註》征鳥，題肩也。齊人謂之擊征。或名曰鷹，春化爲鳩。又《揚子·方言》齊魯閒謂題肩爲鴊鳥。又《廣韻》《集韻》《正韻》𠀤之盛切，音正。《唐韻》鴊，雞也。一作正。《禮·射義》循聲而發，不失正鵠。《疏》正者，正也。亦鳥名。齊魯之閒名題肩爲正是也。

𩿅：《集韻》胡弓切，音熊。鳥父也。一曰牡也。一曰武稱。本作雄。

𩿆：《字彙補》與𩾥同。

鴋：《篇海類編》敷房切，音方。鷝鴋，鳥名。人面鳥聲。又與𨾔同。

䲴：《海篇》同鴆。

𩿇：《字彙補》籀文雇字。

𩿈：《字彙補》撫文切。與翁同。飛貌。又非文切，音分。鳥聚貌。

𩿉：《字彙補》兵攀切，音班。《篇韻》大鳩。又扶云切，音汾。義同。

𩿊：《字彙補》𩿊兜。與驩頭同。○按《古文尙書》驩頭作鴅吺。疑此爲𩿊字之譌。又《管子·侈靡篇》：藹然若夏之靜雲，乃及人之體，𩿊然若謞之靜。註：𩿊然，和順貌。則古實有此字矣。

鴌：《五音集韻》古文鳳字。註詳三畫。

𩿋：《篇海》古堯切，音驕。不孝鳥也。

鴍：《類篇》同鳼。

䲵：《玉篇》與雀同。

𩿌：《廣雅》與𩿞同。

䲹：《廣韻》符悲切《集韻》貧悲切，𠀤音邳。《廣韻》䲹鶚也。又人名。《山海經·欽䲹圖贊》欽䲹及鼓，是殺祖江，帝乃戮之崑崙之東。又《集韻》攀悲切，音丕。義同。

䲺：《集韻》古暗切，音紺。鳥聲。

𩿜：《正字通》俗䴅字。

䲻：《篇海》胡涓切，音懸。𤣥鳥。本作𤣥。俗加鳥。又悅全切，音員。義同。又《字彙補》何微切，音與攜近。引《張超·誚靑衣賦》：隋珠彈雀，堂溪刈葵，鴛雛啄䑕，何異乎䲻。○按張賦本作鴟，譌作𩿍，𩿍轉譌䲻。《字彙補》以䲻字爲何微切，大誤。

鴏：《廣韻》徒得切《集韻》敵德切，𠀤音特。《廣韻》〈代鳥〉，鴨屬。

𩿝：《集韻》臼許切，音巨。鳥名。

𩿞：《集韻》側革切，音迮。鳥名。《廣雅》𩿣𩿞，𪁗也。

鴐：《廣韻》古牙切《集韻》《韻會》《正韻》居牙切，𠀤音嘉。鴈屬。《廣韻》鴐，鵝鳥。《司馬相如·上林賦》𪀁鵝鸀鳿。又或作駕。《司馬相如·子虛賦》連駕鵝。《郭璞註》野鵝也。駕音加。又《玉篇》與𪀉同。詳𪀉字註。

𩿟：《玉篇》却據切《集韻》丘據切，𠀤音去。《玉篇》鳥名。

鴑：《玉篇》音奴。鳥名。

䲼：《集韻》師庚切，音生。《玉篇》鳥名。又同鼪。《集韻》江東呼鼬䑕爲鼪。一从鳥。

𩿠：《集韻》王伐切，音越。鳥名。

𩿡：《廣韻》徒哀切《集韻》堂來切，𠀤音苔。《玉篇》鳥名。

鴒：《廣韻》《集韻》《韻會》𠀤郞丁切，音靈。鶺鴒，鳥名。《爾雅·釋鳥》䳭鴒，雝渠。《註》一名雝渠也。《陸璣疏》大如鷃雀，頸下黑如連錢，杜陽人謂之連錢。一名錢母，一名雝渠。一作脊令。《詩·小雅》脊令在原，兄弟急難。《疏》令，亦作鴒。

𩿢：《唐韻》天口切《集韻》他口切，𠀤音妵。《說文》鳥也。似鳧，黑色。又《廣韻》《集韻》𠀤徒口切，音〈扌萮〉。水鳥名。

鴓：《玉篇》美畢切《集韻》莫筆切，𠀤音密。《玉篇》鳥如鵲。《集韻》繼英也。又《廣韻》《集韻》𠀤莫結切，音蔑。義同。又《正韻》薄宓切，音弼。䳝鴓，鳥名。

鴔：《集韻》匐急切。同𩾳。《玉篇》鴔鵖也。《集韻》鵖鴔，鳥名。戴勝也。《爾雅·釋鳥》鵖鴔，戴鵀。《郭註》鵀卽頭上勝，亦呼爲戴勝。鵖鴔，猶𪃃鶝，語聲轉耳。《疏》戴勝，齊魯之閒謂之鵖鴔。○按《丹鉛錄》云：唐盧延遜詩：樹上諮諏批鵊鳥。王安石詩：藉草聽批頰。批頰，不詳何狀，或卽鵯頰也。李時珍以批頰爲升菴之駕犂，一名烏臼，五更鳴架架格格者也。滇人以爲榨油郞。又曰鳳皇皁隷，汴人呼爲夏舌，如燕，黑色，長尾有岐，頭上戴勝，卽《爾雅》之鵖鴔戴鵀也。鵖鴔者，匹及切，匹及之音轉爲批頰耳。又《集韻》訖立切，音急。又房六切，音伏。義𠀤同。

鴕：《集韻》唐何切，音駝。鴕鳥似雉。《晉書·張華傳》武庫封閉甚密，其中忽有雉雊。華曰：此必蛇化爲雉也。開視雉側，果有蛇蛻焉。又《前漢·西域傳》安息國有大馬爵。《師古註》《廣志》云：大爵，頸及膺身，蹄似橐駝，色蒼，舉頭高八九尺，張翅丈餘，食大麥。○按大馬爵似橐駝。本作駝，後人以鳥之名，攺馬從鳥。《張華傳》所云蛇化雉者，本作蛇，因其化雉，亦攺虫从鳥耳。

鴖：《玉篇》音珉。鳥名。《山海經》符禺山鳥多鴖，似翠赤喙，可以禦火。又《集韻》無分切，音文。鴖母，鳥名。

䲽：《廣韻》常隻切，音石。雝渠也。《廣雅》䲽鳥，精列。又《集韻》覩老切，音倒。𥗀䲽，懸石貌。

䲾：《廣韻》《集韻》𠀤苦絞切，音巧。鷦鷯，鳥名。巧婦也。陳藏器曰：巧婦小於雀，在林藪閒爲窠，窠如小袋。○按《爾雅·釋鳥》註：鷦𪃧，桃雀。俗呼爲巧婦。本作巧，後人加鳥作䲾。詳鷦字註。鷦𪃧或作鷦𪃦。

䲿：《五音類聚》音慈。義與鶿同。

𩿣：《玉篇》莫栝切《廣韻》莫撥切，𠀤音末。鳥名。《廣雅》𩿣，匹鴨也。

鴗：《唐韻》《集韻》𠀤力入切，音立。《爾雅·釋鳥》鴗，天狗。《郭註》小鳥也。靑似翠，喙紅，項下白，食魚。江東呼爲水狗。亦名翠孥。《本草》名魚師。《爾雅翼》謂之魚狗。又名魚虎。《正字通》又名翠碧鳥。與翡翠鳥別。陸龜蒙詩：紅襟翠翰兩參差，徑拂烟華上細枝。春水漸生魚易得，不辭風雨坐多時。崔德符《通羊驛》詩：翠裘錦帽初相識，魚虎彎環掠岸飛。𠀤指鴗言。

鴘：《廣韻》被免切《集韻》《韻會》披免切，𠀤篇上聲。《集韻》鷹隼二歲，色赤。《正字通》鴘，鸄鳥屬。《酉陽雜俎》鸄色黃，一變爲靑鴘，又一變爲白鴘。詳鸄字註。又《廣韻》方免切《集韻》邦免切，𠀤音辯。又《集韻》《類篇》𠀤翻阮切，音䫶。又《集韻》父遠切，音㨧。義𠀤同。

䳀：《唐韻》夷質切《集韻》《類篇》弋質切，𠀤音逸。《說文》䳀，鋪豉也。鋪豉，鳥名。《爾雅·釋鳥》鴩，餔𢻃。《郭註》未詳。《正字通》爾雅䳀餔𢻃，玉篇作鋪豉，一說𢻃或豉之譌。按餔𢻃因鳥聲而名之，如泥滑，滑脫，破袴之類，自宜從爾雅爲正。通雅曰：卽鵓鳩，俗譌呼鵓姑子。又倉頡篇，餔穀鳥卽布穀。據此說，餔豉亦餔穀之譌。又《集韻》《類篇》𠀤徒結切，音迭。又《集韻》他結切，音鐵。義𠀤同。

鴙：《廣韻》《集韻》𠀤直几切，音滍。同雉。《廣雅》野雞雉也。又《字彙》鴙，古謂之鶻。《前漢·五行志》魯哀公時，有隼集於陳庭。《師古註》隼，鷙鳥，卽今之鴙也。鴙，胡骨反。

𩿤：《廣韻》側八切，音札。《玉篇》鳥雜毛色。又鳥名。《類篇》鳥，似百舌，喙長善食魚。

𩿥：《五音類聚》武移切，音彌。與鸍同。詳鸍字註。

䳁：《廣韻》《集韻》𠀤蒲撥切，音跋。《說文》鳥也。《玉篇》大鳥也。《正字通》鳥似鳧。又《廣韻》《集韻》𠀤北末切，音撥。《集韻》鳥似雉。

䳂：《集韻》丁聊切，音雕。䳂鷯。又癡宵切，音超。鳥聲。又田聊切，音迢。䳂𪁎，鳥尾翹毛。又《玉篇》呼幺切《集韻》馨幺切，𠀤音膮。羽貌。

鴚：《唐韻》古俄切《集韻》居河切《韻會》《正韻》居何切，𠀤音歌。《說文》鴚，䳘也。《爾雅·釋鳥》舒鴈䳘。《註》禮記曰：出如舒鴈。今江東呼鴚。又《玉篇》居牙切，音加。與駕同。亦䳘也。

䳃：《集韻》委遠切，音宛。同𪂭省。《正字通》鳳屬。又《類篇》人名。《山海經》女和月母國有人名曰𪂭，處東極隅以主日月，使無相閒出。○按經本文今作𪂭。

鴛：《唐韻》《集韻》《韻會》𠀤於袁切，音眢。《說文》鴛鴦也。《玉篇》匹鳥。雄曰鴛，雌曰鴦。《崔豹·古今註》鳧類，雌雄未嘗相離，人得其一，則一必思而死，故謂匹鳥。《埤雅》鵲好外反，鴛好內思。《詩·小雅》鴛鴦在梁，戢其左翼。《正字通》鴛鴦紅頭，翅尾黑，頭有白長毛，質杏黃色具文采。又《廣韻》烏渾切《集韻》烏昆切，𠀤音溫。義同。

鴜：《唐韻》卽夷切《集韻》將支切，𠀤音貲。《說文》𪇳，鴜也。《玉篇》水鳥，似魚虎，蒼黑色。又《廣韻》疾移切《集韻》才支切，𠀤音疵。義同。

䳄：《正字通》同鴜。《司馬相如·上林賦》𪇳䳄鵁鸕。又《集韻》《類篇》𠀤七支切，同雌。《說文》鳥母也。又《集韻》淺氏切，音此。鳥名。

䳅：《廣韻》諸氏切《集韻》掌氏切，𠀤音紙。《廣韻》䳅，䳜鳥如烏。見山海經。又《類篇》頸尒切，音枳。義同。又《集韻》支義切，音寘。鳥聲。

𩿦：《正字通》同䳅。

䳆：《集韻》《類篇》𠀤薄陌切，音白。《字林》䳆郁，鳥名。似鸐，出懸雍山。

鴝：〔古文〕𪁖𩿩《唐韻》其俱切《集韻》權俱切，𠀤音劬。《說文》鴝鵒。《爾雅翼》鴝鵒，似鵙而有幘，飛輒成羣。字書謂之哵哵鳥。一名鴝𪃪。一作鸜。《山海經註》鸜鵒，鴝鵒也。《正字通》又名八哥。幽明錄云：五月五日，翦其舌端使圓，敎令學語，能人言。又鴝掇，蟲名。《列子·天瑞篇》蝴蝶胥也。化而爲蟲，生竈下，其狀若脫，其名曰鴝掇。鴝掇千日，化而爲鳥，其名爲乾餘骨。又《廣韻》古侯切《集韻》居侯切，𠀤音鉤。《廣韻》鴝鵒鳥。《集韻》鵂鶹也。又《集韻》居𠋫切，音冓。鳥聲，雉鳴也。

鴞：《唐韻》《集韻》《韻會》𠀤于嬌切，音猇。《說文》鴞鴟，鸋鴂也。《爾雅·釋鳥》鴟鴞，鸋鴂。《郭註》鴟類。《孔疏》陸璣云：鴟鴞，似黃雀而小，幽人或謂之鸋鴂。《埤雅》鴞大如班鳩，綠色。《詩·陳風》有鴞萃止。《毛傳》惡聲鳥也。又《魯頌》翩彼飛鴞，集于泮林。又名鵩。《巴蜀異物志》鵩鴞體有文色，俗因形名之曰鵩。又名訓狐。一作梟。又《禮·內則》鵠鴞胖。《註》胖脅側薄肉，不可食。又有靑鴞，可作羹。《爾雅·梟鴟疏》其肉甚美，可爲羹臛，又可爲炙。《莊子·齊物論》見彈而求鴞炙。又獸名。《山海經》鉤吾山有獸，狀如羊身人面，目在腋下，虎齒人爪，音如嬰兒，名狍鴞。《註》卽饕餮。與鴟鳥別一種。

𩿧：《廣韻》甫無切《集韻》風無切，𠀤音跗。《玉篇》𪁺𩿧，鳥名。《山海經》基山有鳥如雞，三首六目，六足三翼，名𪁺𩿧，食之無臥。《註》急性無臥，使人少眠。又《集韻》芳無切，音敷。鳥名。

鴟：《廣韻》處脂切《集韻》《韻會》稱脂切，𠀤音摛。《說文》䳠也。《玉篇》鳧屬。鴟鴞，惡鳥，捉鳥子而食者。又角鴟，一名鵂鶹，一名鵋䳢，一名鵅。《爾雅·釋鳥》鴟鴞，鸋鴂。又茅鴟。《釋鳥》狂，茅鴟。《郭註》今鵵鴟也。似鷹而白。《疏》茅鴟，一名狂。廣雅云：茅鴟，鳩也。又怪鴟。《釋鳥註》卽鴟鵂也。《廣雅》今江東呼此屬爲怪鳥。《埤雅》怪鴟，一名隻狐，晝無所見，夜卽飛噉蚊蟲。莊子所謂夜撮蚤察毫末，晝出瞑目而不見丘山是也。又梟鴟。《爾雅·釋鳥郭註》土梟。又《山海經》南海蒼梧山有鴟久。《註》卽鴟舊。《又》三危山有鳥，狀如𪇱，名曰鴟。○按此鳥，疑別是一種。又鴟夷，革囊也。《史記·伍子胥傳》盛以鴟夷革。《註》取馬革爲榼形也。又《揚雄·酒箴》自用如此，不如鴟夷。《顏云》盛酒者也。又蹲鴟，芋也。《史記·貨殖傳》汶山下有蹲鴟。《華陽國志》汶山大芋如蹲鴟。又《茅鴟》，逸詩篇名。《左傳·襄二十八年》慶封來奔，穆子使工爲之誦《茅鴟》。《杜註》刺不敬也。又《書·呂𠛬》鴟義姦宄。註鴟義，以鴟張跋扈爲義也。庚桑子曰：人實鴟義而有其國。又《史記·貨殖傳》范蠡適齊爲鴟夷子皮。《正字通》字彙以鴟夷爲複姓，誤。考證：〔《書·呂𠛬》罔不𡨥賊鴟義。《註》以鴟張跋扈爲義也。〕謹照原文以鴟義姦宄連讀，謹据改爲：鴟義姦宄。註鴟義，以鴟張跋扈爲義也。

𩿨：《正字通》同鴟。

鴠：《廣韻》《集韻》《韻會》得案切《正韻》得爛切，𠀤音旦。䳚旦，鳥也。《增韻》䳚旦，求旦之鳥，似雞，晝夜常鳴。《揚子·方言》周魏齊宋之閒謂之獨春，自關而東謂之城旦，秦隴之內謂之鶡鴠。《禮·月令》仲冬，鶡旦不鳴。又《集韻》黨旱切，音亶。義同。○按鶡鴠，因求旦之聲得名，本作盍旦。《禮坊記》引《詩》相彼盍旦，尙猶患之。或作曷旦。《月令》作鶡旦，《廣志》作侃旦，《方言》作鶡鴠，別作鳱鴠、䳚鴠、渴旦。

鴡：《唐韻》七余切《集韻》千余切，𠀤音疽。《說文》王鴡也。《爾雅·釋鳥》鴡鳩，王鴡。《郭註》鵰類。今江東呼之爲鶚，好在江渚邊食魚。一作雎。《詩·周南》關關雎鳩。又官名。《左傳·昭十七年》鴡鳩氏，司馬也。

䳇：《唐韻》文甫切《集韻》罔甫切，𠀤音武。《說文》鸚䳇也。能言鳥。一作鵡。《禮·曲禮》鸚鵡能言，不離飛鳥。《正字通》鸚䳇，能言鳥，有綠色，紫赤色，白色，五色數種，丹咮鉤吻，舌似小兒，趾前後各二，性畏寒。又一種大於鸚䳇，出嶺南，名秦吉了。身黑觜赤，首戴黃冠，善效人笑語聲。其大於吉了而尾長者曰靑雞。蔡絛《鐵圍山叢談》曰：鸚䳇，初丹喙，中黑，後丹。初名木矦。又一種名烏鳳。范成大《虞衡志》云：出桂海，紺碧色，頭上有冠，尾垂二弱骨，長一尺數寸，至杪始有毛，形略似鳳，音聲淸越似笙蕭，能度小曲合宮商，能爲百鳥之音。又花名。刺桐花，雲南名鸚哥花，花形似之。《彭綱詩》風吹綠葉翠翩翩，露出幾枝紅鸚䳇。又《廣韻》《集韻》《韻會》莫後切《正韻》莫厚切，𠀤音母。亦作毋。熊大古以大者爲鸚母，小者爲鸚哥。戴侗以白者爲鸚母，小者爲鸚哥。

䳈：《玉篇》同鴇。

鴢：《廣韻》烏皎切《集韻》伊鳥切，𠀤音杳。《玉篇》鴢，魚𪁉也。《爾雅·釋鳥》鴢頭𪁉。《郭註》似鳧，江東謂之魚𪁉。《山海經》靑要山有鳥名鴢，狀似鳧，身靑，朱目，赤尾，食之宜子。又《廣韻》《集韻》𠀤於絞切，音拗。又《集韻》於交切，音坳。又伊謬切，音幼。義𠀤同。

鴣：《唐韻》古胡切《集韻》《韻會》攻乎切，𠀤音孤。《說文》鷓鴣，小類班鳩。《埤雅》臆前有白圓點文，多對啼，常向日飛，畏霜露，蚤晚稀出，有時夜飛，則以木葉自覆其背。志常南向，不思北徂，雖東西回翅，開翅之始，必先南翥，故一名懷南。江左名爲逐影。其鳴自呼云：鉤輈格磔，行不得也，哥哥。《林通詩》林木叫鉤輈。《註》鷓鴣自呼也。互詳鷓字註。

𩿩：《玉篇》古文鴝。字註詳本畫。

鴤：《廣韻》職戎切《集韻》之戎切，𠀤音螽。《廣韻》鳥名。《正字通》水鳥似鳧而小。或讀若終。義同。

䳉：《廣韻》《集韻》𠀤都宗切，音冬。《廣韻》䳉鳥好入水食，似鳧，形小。

𩿪：《等韻》昌石切，音尺。《正字通》𩿪，小雀。或省作斥。莊子逍遙遊：斥鷃笑之。俗加鳥作𩿪。按字彙謂𩿪與𩾝俱同鴈，引師曠禽經及張華註云：鳱𩿪𠀤音岸。不知禽經𩿪本从厈，非从斥，𩿪斤右加點，𩿫厂下从干。張華鳱註言：集江干上，故字从干。𩿫註言：集岸谷閒，故字从厈。釋義甚明。𩿪鳱同字異形，今字彙以从斥爲从厈，誤。

鴥：《唐韻》以出切《集韻》允律切《正韻》以律切，𠀤音聿。《說文》鸇飛貌。《廣韻》鳥飛快也。《廣雅》鴥飛也。《詩·秦風》鴥彼晨風。又《小雅》鴥彼飛隼。又《集韻》于六切，音𦳩。疾飛貌。又王勿切，音曰。義同。又胡決切，音穴。鳥名。考證：〔《廣雅》矯飛也。〕謹按鴥矯二字俱訓爲飛，不訓鴥爲矯飛，今照原文矯改鴥。

鴦：《唐韻》《集韻》《韻會》《正韻》𠀤於良切，音央。鴛鴦，匹鳥也。《荆楚記》鴦名節木鳥。又紫鴛鴦，鸂𪀦別名。又黃鶯，一名黃鴦。又瓦名。《蘇軾詩》瓦弄寒蟾鴦臥月。又人名。梁鴦。見《列子》。文鴦。見《晉書》。又《廣韻》烏郞切《集韻》於郞切，𠀤音佒。義同。互詳鴛字註。

鴧：《集韻》戎用切，音𢫨。鸇飛貌。○按《字彙》鴧从宂，與从穴者不同。《正字通》云：鴥字之譌。存考。

鴨：〔古文〕鵪𪁨《唐韻》烏甲切《集韻》《韻會》乙甲切，𠀤音押。《玉篇》小鳥也。《爾雅·釋鳥》舒鳧，騖。《註》鳧也。《禽經》鴨鳴呷呷，其鳴自呼，鳧能高飛，而鴨舒緩不能飛，故曰舒鳧。《廣雅》一名𩿣匹，亦作鴄。又水名，鴨淥。《唐書·地理志》馬訾水出白山，色若鴨頭，號鴨淥水，今鴨淥江也。又叶乙頰切，音謁。《蘇軾·畫鴈詩》徐行意自得，俯仰若有節。我衰寄江湖，我伴雜鵝鴨。又叶於質切，音乙。《蘇軾·岐亭詩》知我犯寒來，呼酒意頗急。拊掌動鄰里，遶村捉鵝鴨。《說文》从鳥甲聲。《玉篇》亦作𩿼，別作𪀌。

𩿫：《正字通》𩿫與鴈鳱同。鳱卽𩿫之省。與𩿪別。字彙誤以𩿪爲𩿫，闕𩿫。詳鳱字註。

𩿬：《玉篇》于周切《集韻》夷周切，𠀤音由。《玉篇》鼯鼠也。《類篇》𩿬夷，鳥名。《爾雅·釋鳥》鼯䑕，夷由。

𩿭：《字彙補》與䳙同。

𩿮：《字彙補》同鶵。

𪀒：《玉篇》充尸切《廣韻》處指切，𠀤音胵。《廣韻》鴟𨾛鵄𠀤同。鳶也。《淮南子·萬畢術》鵄鵂能致鳥，言取鵄鵂，折其大羽，絆兩足，以爲媒，張羅其旁，鳥自聚。又《晉書·涼武昭王傳》軍之所至，莫不賓至，惟蒙遜𪀒跱一城，堅守不下。又《廣韻》徒結切，音迭。鳥名。

𪀓：《玉篇》弋支切，音移。鳥名。《五音集韻》衆鳥總名。

𪀔：《字彙》書之切，音詩。鳥名。

䳋：《廣韻》《集韻》𠀤徒冬切，音彤。《玉篇》鳥名。《山海經》松果山有鳥，名䳋渠，如山雞。又《集韻》他冬切，音炵。又直衆切，音仲。義𠀤同。

𪀕：《廣韻》餘制切《集韻》以制切，𠀤音曳。《玉篇》鳥名。《集韻》飛生也。

鴭：《廣韻》《集韻》𠀤都回切，音磓。《廣韻》雀屬。

𪀖：《玉篇》七由切《集韻》雌由切，𠀤音秋。《說文》禿鶖也。

𪀗：《廣韻》過委切《集韻》古委切，𠀤音詭。鷶𪀗，鳥名。子規也。又《玉篇》布穀也。又《廣韻》魚毀切《集韻》五委切，𠀤音頠。義同。

𪀘：《廣韻》《集韻》𠀤疾亮切，音匠。《玉篇》巧婦也。《廣雅》女𪀘，工雀也。又名鷦𪃦，鸋鴂，果鸁，桑飛。鷦𪃦或鷦𪃧。

鴮：《廣韻》哀都切《集韻》汪胡切，𠀤音烏。《玉篇》鴮鸅，鵜鶘別名。《爾雅·釋鳥》鵜，鴮鸅。《郭註》今之鵜鶘也。一名洿澤。俗呼之爲淘河。又《集韻》荒胡切，音謼。又《字彙》荒故切，汚去聲。義𠀤同。

鴯：《廣韻》如之切《集韻》《韻會》人之切《正韻》如支切，𠀤音而。《廣韻》鷾鴯，𤣥鳥也。《莊子·山木篇》鳥莫智於鷾鴯。又《韻會》或作怠。東海有鳥，其名曰意怠。

𪀙：《說文》鵒，或从臾。《字書》一作鴝𪃪。詳鵒字註。○按谷、臾轉聲。如《鬼谷子》《漢書》作鬼臾區之類。𪃪。

鴰：《廣韻》《集韻》《韻會》《正韻》𠀤古活切，音括。《玉篇》鶬，鴰也。《爾雅·釋鳥》鶬，麋鴰。《郭註》今呼鶬鴰。《班固·西都賦》鶬鴰鳵鶂。《司馬相如·子虛賦》雙鶬下。《註》鶬鴰也。又《廣韻》古䫄切，音刮。鶬鴰，鳥毛逆九尾。《韓詩外傳》孔子渡江見之異，衆莫能名。孔子嘗聞河上人歌曰：鶬兮鴰兮，逆毛衰兮，一身九尾長兮。鶬鴰也。

鴱：《廣韻》五蓋切《集韻》牛蓋切，𠀤音艾。《玉篇》巧婦也。《爾雅·釋鳥》桃蟲鷦，其雌鴱。《郭註》鷦𪃧，桃雀也。俗呼爲巧婦。又《集韻》魚刈切，音乂。與𩾘同。鷦𪃧或鷦𪃦。

䳌：《正字通》俗鵑字。

𪀚：《廣韻》息弓切《集韻》思融切《正韻》息中切，𠀤音崧。《廣韻》𪀚似鷹而小，能捕雀。《玉篇》與𪁿同。

鴲：《唐韻》旨𡗝切《集韻》蒸𡗝切，𠀤音脂。《說文》鴲，瞑鴲也。《廣韻》鴲，小靑雀也。又《玉篇》至几切，音旨。鳥鷇未生毛也。又《廣韻》指利切《集韻》脂利切，𠀤音至。雀聲也。瞑鴲原刻作〈冥鳥〉鴲。

𪀛：《集韻》渠容切，音蛩。水鳥。

𪀜：《廣韻》落蓋切，音賴。鳥名。

鴳：《廣韻》於㵎切《集韻》《正韻》於諫切，𠀤音晏。《說文》雇也。《玉篇》鶬鴳也。《爾雅·釋鳥》鳸，鴳。《註》今鴳雀。又《呂覽》有菟生雉，雉亦生鴳。《高誘曰》鴳，一名冠雀。於五行之中。爲羽蟲之孽。《埤雅》鴳不木處安矣，故謂之鴳。《晉語》晉平公射鴳，不死。《韋昭註》鴳鳸，小鳥也。又《莊子·逍遙遊》斥鷃笑之。一作鴳。又獸名。《山海經》邊春山有獸，狀如禺，曰幽鴳。又《集韻》於寒切，音安。鳥聲。

𪀝：《唐韻》與專切《正韻》于權切，𠀤音緣。同鳶。鷙鳥也。从䒑从屮从鳥。《說文》𪀝，鷙鳥也。从鳥屰聲。

鴴：《玉篇》戸庚切，音衡。荒鳥也。又戸孟切，衡去聲。義同。

鴵：《五音類聚》古幺切，音交。不孝鳥也。○按與梟同。

𪀞：《玉篇》呼光切，音荒。雀也。

鴶：《廣韻》古黠切《集韻》訖黠切，𠀤音戛。《玉篇》鴶鵴，布穀鳥也。《爾雅·釋鳥》鳲鳩，鴶鵴。《疏》布穀類也。一名擊穀。一名桑鳩。又《集韻》激質切，音吉。義同。

𪀟：《玉篇》音回。鳥長一尺，五色文。

鴷：《廣韻》良薛切《集韻》力蘖切，𠀤音列。鴷，卽斲木鳥。常斲樹食蟲。《爾雅·釋鳥》鴷，斲木。《異物志》此鳥有大有小，有褐有斑，褐者雌，斑者雄。又山中有一種，靑黑色，頭上有紅毛，土人呼山斲木，亦名火老鴉。《王元之詩》淮南斲木大如鴉，頂似仙鶴堆丹砂。《埤雅》鴷善爲禁法，能曲爪畫地爲印，則穴之塞自開，飛卽以翼墁之。

鴸：《廣韻》章俱切《集韻》鍾輸切，𠀤音朱。《玉篇》鳥似雞。《廣韻》鳥似鴟也。《山海經》柜山有鳥，其狀如鴟而人手，其音如痺，名鴸。《註》痺，鶉之䳄者。又《廣韻》陟輸切《集韻》追輸切，𠀤音株。鳥名。

䳍：《廣韻》九容切《集韻》居容切，𠀤音恭。䳍鳥，似雉。鳴自呼。

䳎：《廣韻》其九切，音舅。烏䳎也。似鳩，有冠。

𪀠：《廣韻》詳遵切《集韻》松倫切，𠀤音旬。《玉篇》鴝䳦，小鳥也。《集韻》鷦鷯也。又《集韻》須倫切，音荀。義同。又與𩿃同。𩿃鸇，小鳥。或書作𪀽。

鴹：《廣韻》與章切《集韻》《韻會》余章切《正韻》移章切，𠀤音羊。鳥名。《廣韻》𪄲鴹，一足，舞則天下雨。《家語》作商羊。又《呂覽》田䑕化爲鴽。《高誘註》鴽鵲，靑州謂之鴹鴹。又《正字通》字統云：一足鳥。一名山蕭。文身赤口，晝伏夜飛，聲如人嘯，將雨轉鳴。明永樂中西域進獨脚異鳥，上以問解縉。對曰：此名商羊，左肋有肉鼓，右肋有肉鍾，伐鼓則舞，考鐘則鳴。試之果然。又《集韻》《正韻》𠀤徐羊切，音詳。回飛也。與翔同。《前漢·郊祀志》聲氣遠條鳳鳥鴹。

𪀡：《集韻》力灼切，音略。鳥名。或作鷺。

𪀢：《玉篇》房六切，音伏。鳥名。

䳏：《廣韻》古惠切《集韻》《韻會》涓會切，𠀤音貴。鷤䳏，鳥名。《揚雄·反騷》恐鷤䳏之將鳴兮，故先百草爲不芳。《師古曰》鷤䳏，鳥。一名買𪀗，一名子規，一名杜鵑。常以立夏鳴，鳴則衆芳皆歇而農事興。又《玉篇》《類篇》𠀤古穴切，音玦。又《集韻》吉典切，音繭。又居悸切，音季。義𠀤同。

鴺：《唐韻》《正韻》杜兮切《集韻》田黎切，𠀤音啼。《說文》鴺胡，洿澤也。重文作鵜。又《玉篇》鴺，山雞也。《左思·蜀都賦》鷩鴺山棲。與鴺胡別一種。又《廣韻》以脂切《集韻》延知切，𠀤音夷。鴺𩿬。一名飛生。

𪀣：《玉篇》巨六切《廣韻》渠竹切，𠀤音驧。鳴鳩也。

𪀤：《集韻》胡江切，音夅。鳥名。

鴻：〔古文〕䲨《唐韻》戸工切《集韻》《韻會》《正韻》胡公切，𠀤音洪。《說文》鴻，鵠也。《玉篇》鴻，鴈也。詩傳云：大曰鴻，小曰鴈。《陸璣疏》鴻羽毛光澤純白，似鶴而大，長頸，肉美如鷹。又有小鴻如鳧，色白，今人直謂之鴻。《易·漸卦》鴻漸于陸，其羽可用爲儀。又旗名。《禮·曲禮》前有車騎，則載飛鴻。《鄭註》鴻取飛有行列也。又通作洪，大也。《史記·河渠書》禹抑鴻水。《楚辭·天問》不任汨鴻，何以尙之。《註》鴻，大水也。又傭也。《周禮·冬官考工記》梓人爲筍簴，小首而長，摶身而鴻，若是者謂之鱗屬，以爲筍。《註》鴻，傭也。又《周禮·冬官考工記》矢人橈之，以眡其鴻殺之稱也。《疏》釋云：鴻卽上文强是也。殺，卽上文弱是也。又地名。《左傳·昭二十一年》齊師宋師敗吳師于鴻口。《註》梁國睢陽縣東有鴻口亭。又鴻溝。《史記·蘇秦傳》大王之地，南有鴻溝。《註》在滎陽。又蟲名。蜚鴻。《史記·周本紀》蜚鴻滿野。《註》蠛蠓也。又姓。衞大夫鴻騮魋，見《左傳》。鴻安丘，見《後漢書》。又人名。大鴻，堯臣名。梁鴻，漢人。又《廣韻》《韻會》胡孔切《集韻》戸孔切，𠀤音汞。與澒同。《揚雄·羽獵賦》鴻絧緁獵。《師古註》鴻絧，直馳貌。又鴻濛，元氣也。《淮南子·俶眞訓》以鴻濛爲景柱。《註》東方之野日所出。又《集韻》《類篇》𠀤虎孔切，音嗊。義同。又《集韻》胡貢切，音𠴨。鴻洞，深遠。一曰相連次貌。又《字彙》古送切，音貢。《淮南子·精神訓》澒濛鴻洞。《註》鴻，讀如子贛之贛。又叶胡光切，音黃。《呂氏春秋》彭祖以壽，三代以昌。五帝以昭，神農以鴻。考證：〔搏身而鴻。〕謹照周禮原文搏身改摶身。〔《廣韻》《韻會》胡孔切，《集韻》戸孔切，𠀤音永。〕謹照原文音永改音汞。〔《揚雄·校獵賦》鴻絧緁獵。〕謹照原文校獵賦改羽獵賦。〔《淮南子·俶眞訓》以鴻濛爲景。《註》鴻濛，東方日所出地。〕謹照原文爲景下增柱字。鴻濛東方日所出地改東方之野日所出。

䳐：《廣韻》《集韻》𠀤七四切，音次。鳥名。《玉篇》卽鵂鶹也。《山海經》奇肱國之北女祭女戚國有䳐鳥，人面。又《集韻》《類篇》𠀤津私切，音資。又《集韻》資四切，音恣。義𠀤同。

𪀥：《廣韻》場伯切《集韻》直格切，𠀤音宅。《廣韻》𪀥𪁔，鳥名。毛備五色。

𪀦：《唐韻》恥力切《集韻》蓄力切，𠀤音敕。《說文》谿𪀦，水鳥也。毛有五色。建州圖經曰：溪游，雄者左，雌者右，皆有式度。陳藏器曰：五采首有纓者爲谿𪀦。色多紫，尾有毛如船舵形。《正字通》韻會小補，或作𪅍。以𪅍溷𪀦，誤。別作鷘䳵鶒，𠀤非。

䳑：《集韻》乙六切，音彧。鳥名。《山海經》縣甕之山，其鳥多白䳑。又《廣韻》《集韻》𠀤云九切，音有。《玉篇》白鵫也。《廣韻》似雉。

鴼：《唐韻》盧各切，音洛。《說文》烏鸔也。《爾雅·釋鳥》鵅，烏𪇰。《郭註》水鳥也。似鶂而短頸，腹翅紫白，背上綠色，江東呼鳥𪇰。又《廣韻》古伯切《集韻》各頟切，𠀤音格。《玉篇》鵋䳢也。《爾雅·釋鳥》鵅，鵋䳢。《郭註》今江東呼鵂鶹爲鵋䳢。亦謂之鴝鵅。

鴽：《廣韻》人諸切《集韻》《韻會》《正韻》人余切，𠀤音如。鴿也。《爾雅·釋鳥》鴽，鴾母。《郭註》䳺也。靑州人呼曰鴾母。《禮·月令》田䑕化爲鴽。又《內則》鴽釀之蓼。《註》鴽不爲羹，惟蒸煑切蓼。《儀禮·公食大夫禮》以雉兔鶉鴽。《正字通》田䑕化爲鴽。鴽卽鶉也。十二支神，子水位，䑕屬，水午伏乃鶉火之次，豈可移易。蓋三月大辰𠋫，當出火，故田䑕至建辰月化爲鴽。八月辰伏，九月當納火，而鴽於建酉月爲䑕者，辰巳伏也。子午隂陽之極，神交爲變化如此，餘可類推。

鴾：《廣韻》莫浮切《集韻》迷浮切，𠀤音謀。鴾母。註見上。

鴿：《唐韻》《正韻》古沓切《集韻》葛合切，𠀤音閤。《說文》鳩屬。《周禮·天官·庖人》掌供六禽。《註》鴈鶉鷃雉鳩鴿。陸佃曰：鴿性喜合。凡鳥雄乗雌，惟鴿雌乗雄，逐月有子。又名鵓鴿。又《韻會》唐明皇呼鴿爲飛奴。《正字通》唐鄭復禮言，波斯舶上多養鴿，鴿能飛行數千里，放一隻至家以爲平安信。又野鴿，其矢皆左盤。《本草》野鴿矢謂左盤龍。又蒲鴿，瓜名。《杜甫詩》傾筐蒲鴿靑。

鵀：《廣韻》《集韻》《韻會》如林切《正韻》如深切，𠀤音壬。《廣韻》戴勝鳥也。頭上毛似勝。《爾雅·釋鳥》鵖鴔，戴鵀。《郭註》鵀卽頭上勝。今呼爲戴勝。陸佃曰：首有文如勝。師古曰：勝，婦人首飾。漢世謂之華勝。《方言》云：自關而西謂之戴鵀，或謂之戴頒，或謂之戴勝。東齊吳揚之閒謂之鵀。又《廣韻》《正韻》汝鴆切《集韻》如鴆切，𠀤音妊。又《廣韻》尼心切，音䛘。義𠀤同。

䳒：《正韻》于權切，音員。《前漢·梅福傳》䳒鵲遭害，則仁鳥爭逝。又《五行志》河平元年，泰山山桑谷有䳒，焚其巢。又地名。《前漢·地理志》交趾郡朱䳒縣。又人名。《左傳·昭十五年》晉襲鼓，以鼓子䳒鞮歸。

鵁：《唐韻》古肴切《集韻》《正韻》居肴切，𠀤音交。《說文》鵁鶄也。《爾雅·釋鳥》鳽，鵁靑。《郭註》似鳧。脚高，毛冠。《郉疏》鵁鶄一名鳽。《博物志》鵁鶄，巢於高樹，生子穴中，銜其母翼，飛下飮食。《師曠·禽經》鵁鶄，睛交而孕。又曰旋目其名鷃，方目其名鴋。《司馬相如·上林賦》鵁鶄䴋目。《正字通》鵁鶄，似鳧。脚高，觜丹，頂有紅毛如冠。又鵁鸕。《爾雅·釋鳥》鴢頭鵁。《郭註》似鳧。江東謂之魚鵁。《釋文》許交切，音骹。《郉疏》一名頭鵁。《司馬相如·上林賦》𪈁鴜鵁鸕。《註》魚鵁也。又《山海經》蔓聯山有鳥，羣居而朋飛，其毛如雌雉，名曰鵁。又《集韻》虛交切，音虓。義同。

鵂：《廣韻》許由切《集韻》虛尤切，𠀤音休。鵂鶹，鳥也。《廣雅》肥鵂，鴟鵂，怪鴟也。《周禮·天官·硩族氏鄭註》夭鳥鵂鵬。又《莊子·秋水篇》鴟鵂夜撮蚤，察見毫末，晝出瞑目，而不見丘山。又《集韻》巨救切，音賕。義同。

鵃：《唐韻》《集韻》𠀤張流切，音輈。《說文》鵃，鶻鵃也。似山鵲而小。一名鶌鳩。《爾雅·釋鳥》鶌鳩，鶻鵃。《本草》其鳴云：鉤輈格磔，自呼也。又《玉篇》止遙切《集韻》之遙切，𠀤音昭。又《廣韻》《集韻》𠀤陟交切，音啁。義𠀤同。又《玉篇》丁交切《集韻》丁聊切，𠀤音鵰。義同。又《集韻》丁了切，音鳥。鵃䑠，船長貌。䑠字原刻从了从鳥。考證：〔《爾雅·釋鳥》鶌鳩，鶻鳩。〕謹照原文鶻鳩改鶻鵃。

𪀧：《正韻牋》十三巧𨓜字，音老。《本草》禿鶖。一名鴜𪀧。飮膳正要云：鴜𪀧有三種，有白者、黑者、花者，名爲胡、鴜、𪀧。其肉色亦不同。元時猶有鴜𪀧之供獻。按鶖名扶老，本作老，俗加鳥。𪀧字六書不載。

𪀨：《字彙補》與鴉同。

𪀩：《五音集韻》丁紺切，音馾。鳥名。本作鴆。或作𩾺。

𪀪：《說文長箋》同鵂。

𪀫：《海篇》同雛。

𪀬：《篇海》音灰。鳥名。

鵄：《集韻》同鴟。《史記·條枝有大鳥註》鵄，鷹聲，蹄駱，色蒼，舉頭八九尺。

𪀭：《字彙補》音童。鳥名。

鵊：《廣韻》古洽切《集韻》《韻會》訖洽切，𠀤音夾。《廣韻》杜鵑也。又鵯鵊。《正字通》歐陽修鵯鵊詩：龍樓鳳閣鬰崢嶸，深宮不聞更漏聲。紅紗蠟燭愁夜短，綠窻鵯鵊催天明。《註》鵯鵊，催明鳥，京師謂之夏雞。又姓。鵊治，黃帝臣。《前漢·藝文志》隂陽家有鵊治子一篇。又《集韻》檄頰切，音協。鳥名。

𪁊：《玉篇》之利切《正韻》支義切，𠀤音寘。《玉篇》同鷙。又《集韻》之列切，音浙。鳥擊也。

𪁋：《字彙》是征切，音成。鳥名。

鵋：《廣韻》《集韻》《韻會》𠀤渠記切，音忌。鵋䳢，鵂鶹鳥，今之角鴟。一名鵅。

鵌：《廣韻》《集韻》《韻會》𠀤同都切，音徒。《爾雅·釋鳥》鳥䑕同穴，其鳥爲鵌，其䑕爲鼵。《郭註》鵌似鵽而小，黃黑色，穴入地三四尺，䑕在內，鳥在外。今在首陽縣，鳥䑕同穴山中。《尙書孔傳》共爲雌雄。《地理記》不爲牝牡。又《廣韻》以諸切《集韻》羊諸切，𠀤音余。義同。一作𪄫。《揚雄·蜀都賦》𪄫𪃶鴝䳨。又《山海經》翼望山有鳥，狀如烏，三首六尾，善笑。名鵸䳜。《又》帶山有鳥，狀如烏，五采赤文，亦名鵸䳜。《太平御覽》善芳一作獻芳。鵸䳜者，卽獻芳鳥也。

䳔：《唐韻》居玉切《集韻》拘玉切，𠀤音輂。鳥名。又《廣韻》《集韻》𠀤居六切，音匊。義同。又《集韻》巨九切，音舅。百舌鳥也。一曰烏䳔鳥。《五音集韻》鳥名。似鳩有冠。書作䳎。亦作𨾹。

鵍：《玉篇》火丸切《集韻》呼官切，𠀤音歡。同鸛。鵍鷒鳥也。又《集韻》古丸切，音官。鶇鵍，亦鳥名。

𪁌：《玉篇》同鶃。與鷊鷁𠀤同。

𪁍：《廣韻》《集韻》𠀤居盍切，音砝。鳥名。

鵎：《廣韻》他果切《集韻》吐火切，𠀤音妥。鳥名。

𪁎：《字彙》先彫切，音消。鳥名。

鵏：《廣韻》博孤切《集韻》奔謨切，𠀤音逋。鵏𢻃，鳥名。《字彙》鵏，鵑也。一曰鵏穀。又《廣韻》薄故切《集韻》蒲故切，𠀤音捕。鵏，䜴鳥。又《集韻》滂模切，音痡。鵝也。又蓬逋切，音蒲。鳥膺前也。

𪁏：《篇海》鋤簪切，音岑。小鳥也。

鵐：《廣韻》武夫切《集韻》微夫切，𠀤音無。鳥名。雀屬。

𪁐：《集韻》良脂切，音棃。𪁐黃，鳥名。與鵹鸝𠀤同。又《山海經》王母山沃野有三靑鳥，赤首黑目。一名大𪁐。一名小𪁐。一名靑鳥。

鵑：《廣韻》古懸切《集韻》《韻會》圭懸切《正韻》圭淵切，𠀤音涓。杜鵑，鳥名。《玉篇》甄鵑。《顏師古曰》鷤䳏，一名買𪀗，一名子規，一名杜鵑。《李時珍曰》杜鵑，出蜀中，狀如雀鷂，而色慘黑，赤口，有小冠，春暮卽鳴，夜啼達旦，鳴必向北，至夏尤甚，晝夜不止，其聲哀切，田家𠋫之，以興農事。惟食蟲蠹，不能爲巢，居他巢生子。《埤雅》杜鵑苦啼，啼血不止，一名怨鳥，夜啼達旦，啼苦則倒懸於樹。《異物志》杜鵑一名巂周，自呼曰謝豹。《寰宇記》蜀王杜宇號望帝，立鼈靈爲相，後因禪位，自亡去，化爲子規。《華陽國志》杜宇稱帝，會有水災，其相開明，決玉壘山以除害，帝遂委以政，升西山隱焉。時適二月，子規鳥鳴，故蜀人聞輒悲思之。又花名杜鵑。《花木考》亦名山石榴，山躑躅，映山紅。互見䳏𪀗鴂鷤鷶𪈥諸字註。巂字原刻从隹从冏。或雋字。𪈥字原刻从嶣从鳥。。考證：〔《玉篇》盤鵑。〕謹照原文盤鵑改甄鵑。

𪁑：《唐韻》弋雪切《集韻》欲雪切，𠀤音悅。水鳥也。

鵒：《唐韻》余蜀切《集韻》兪玉切，𠀤音欲。《說文》鴝鵒也。古者鴝鵒不踰泲。互詳鴝字註。

鵓：《廣韻》蒲沒切《集韻》薄沒切，𠀤音孛。鵓𪅄鳥，今之鵓鴣也。《六書故》斑鳩差小者，頸有白點斑，聲若布穀。又謂勃姑，又謂步姑。李時珍曰：鴿性易合，故名。鵓者，其聲也。

𪁒：《廣韻》莫項切《集韻》母項切，𠀤音𠈵。鴟鳥也。似鷹而白。又《廣韻》莫湩切《集韻》母湩切，𠀤音䏵。又《集韻》母總切，音懵。又母朗切，音莽。義𠀤同。

鵔：《唐韻》私閏切《韻會》《正韻》須閏切，𠀤音峻。《說文》鵕䴊驚也。《玉篇》鳥狀如鴟，赤足，直喙，黃文。《正字通》鳥似鳳有光彩。李彤曰：鵔䴊，神烏，飛光竟天。《南越志》增城縣多鵔䴊。《正字通》鵔䴊似山雞而小，卽錦雞也。一作鵔䴊。又冠名。《前漢·佞倖傳》孝惠時郞侍中皆冠鵔鸃。嚴武詩：何須不著鵔鸃冠。

鵕：《正字通》同鵔。

鵖：《唐韻》彼及切《集韻》北及切，𠀤音䧨。《說文》鴔鵖也。一名戴勝。又《廣韻》居輒切《集韻》戟葉切，𠀤音𦀖。又《玉篇》北涉切《集韻》眨耴切。義𠀤同。

𪁓：《玉篇》之餌切《五音類聚》之吏切，𠀤音志。鳥名。

䳕：《廣韻》縛謀切《集韻》房尤切，𠀤音浮。䳕，鳩也。一作鴀。《爾雅·釋鳥》佳其鴂鴀。《郭註》䳕，鳩也。又《集韻》芳無切，音敷。義同。

𪁔：《集韻》郞刀切，音勞。𪀥𪁔，鳥錦文羽。

𪁕：《集韻》烏酷切，音沃。水鳥。又屋郭切，音雘。義同。

𪁖：《集韻》鴝，古作𪁖。註詳五畫。

𪁗：《正字通》同鴨。《廣雅》作𪁨。

𪁘：《廣韻》《集韻》𠀤烏光切，音汪。《玉篇》雉名。《廣韻》鴙鳴自呼。

𪁙：《廣韻》五乎切《集韻》訛胡切，𠀤音吾。《玉篇》𪁙䑕。或作鼯。《爾雅·釋鳥》鼯䑕夷由。《註》亦謂之飛生。

鵗：《廣韻》香衣切《集韻》《韻會》香依切，𠀤音希。北方雉名。《爾雅·釋鳥》北方曰鵗。又官名。《左傳·昭十七年》五雉爲五工正。《註》北方曰鵗雉，攻皮之工也。又《集韻》《韻會》𠀤展几切，音黹。義同。

𪁚：《玉篇》烏而切，音醫。鳥鳴也。

鵘：《集韻》具運切，音郡。雞無尾。又巨隕切，音窘。義同。

䳖：《廣韻》尼輒切，音聶。鳥飛也。《類篇》鳥名。

𪁛：《廣韻》《集韻》𠀤營隻切，音役。小鳩也。《揚子·方言》秦漢之閒謂鳻鳩，小者謂𪁛鳩。《註》今荆鳩也。

鵙：《韻會》扃闃切，音郹。卽伯勞鳥。一名伯鷯，一名伯趙，一名姑惡，一名苦吻鳥。《爾雅·釋鳥》鵙，伯勞也。《郭註》似鶷鶡而大。左傳曰：伯趙氏。《禽經》伯勞似鴝鵒喙黑。《埤雅》鵙能制蛇，鵙鳴在上，蛇盤不動。又《爾雅·釋鳥》鵲鵙醜，其飛也𦑁。《詩·豳風》七月鳴鵙。《禮·月令》仲夏之月，鵙始鳴。《易·通卦驗》云博勞，夏至應隂而鳴，冬至而止，故帝少皡以爲司至之官。嚴粲云：五月伯勞始鳴，應一隂之氣，至七月猶鳴，則三隂之𠋫，寒將至，故七月聞闃之鳴，先時感事也。本作鶪。《曹植·惡鳥論》鵙聲嗅嗅，故以名之。感隂而動，殘害之鳥也。互詳鶪字註。《爾雅·釋鳥》鵲鵙醜，其飛也翪。

鵚：《廣韻》《集韻》《韻會》《正韻》𠀤他谷切，音禿。鵚鶖鳥也。《本草》凡鳥，至秋毛脫禿，此鳥頭禿如秋毨。○按《說文》本作禿，俗加鳥，蓋鶖頭禿，故號禿鶖，非禿卽鳥也。詳鶖字註。

鵛：《廣韻》古靈切《集韻》堅靈切，𠀤音經。鳥名。《爾雅·釋鳥》輿頸鷋。《郭註》未詳。《廣雅》鵛雀，怪鳥。

𪁜：《廣韻》魯當切《集韻》盧當切，𠀤音郞。《玉篇》鸅鳩也。《揚子·方言》鳩，周鄭之郊，韓魏之都，謂之𪁜鷎。

𪁝：《說文》鴰本字。

鵜：《廣韻》杜奚切《集韻》《韻會》田黎切《正韻》杜兮切，𠀤音啼。鴮鸅也。《爾雅·釋鳥》鵜，鴮鸅。《註》今之鵜鶘也。好羣飛，沉水食魚，故名鴮鸅。俗呼淘河。《正字通》陸璣曰：形如鴞而大，喙長尺餘，口中正赤，頷下大如數升囊，小澤中有魚，共抒水滿而棄之，水竭魚出，乃食之。又鼂以道曰：鵜之屬，有曰漫畫者，以觜畫水，求魚，無一息之停。有曰信天緣者，終日凝立，不易其處，俟魚過取之。《詩·曹風》維鵜在梁。《毛傳》洿澤也。《三國志》魏文帝鵜鶘集靈芝池詔云：此詩人所謂汙澤也。又《集韻》《正韻》𠀤天黎切，音梯。義同。

鵝：〔古文〕䳗《唐韻》五何切《集韻》《韻會》《正韻》牛何切，𠀤音峩。《說文》鴚鵝也。長脰善鳴，峩首似傲，故曰鵝。《埤雅》鵝頸如瘤，今鵝江東呼鴚。李時珍曰：鵝綠眼黃喙紅掌，善𩰚，夜鳴應更。禽經曰：脚近臎者能步，鵝騖是也。鵝見異類差翅鳴，一名家雁。一名舒雁。一名鵱鷜。又《爾雅·釋鳥》舒雁，鵝。《李巡曰》野曰雁，家曰鵝。《本草註》又有野鵝，大於雁，似人家蒼鵝，謂之鴐鵝。又《禽經》鵝鳴則蜮沉，養之圍林，則蛇遠去。又《嶺南異物志》蠻人聚鵝腹毳毛爲衣被。又《洞冥記》日出銜翅而舞，名喜白鵝。又陣名。《左傳·昭二十一年》鄭翩願爲鸛，其御願爲鵝。又人名。榮駕鵝，魯大夫成伯。又草名。黑鵝。《管子·地員篇》其種陵稻黑鵝馬夫。又鵝抱，亦草名。見《本草》。

䳘：同鵝。

鵞：同䳘。

䳙：《集韻》呼頂切，音省。鶬䳙，水鳥，似鷺，色蒼。又火迥切，音詗。義同。

鵟：《廣韻》巨王切《集韻》渠王切，𠀤音狂。《廣韻》鵟，鴟屬。《玉篇》鳥有冠。本作狂。《爾雅·釋鳥》狂，夢鳥。《郭註》狂鳥，五色有冠。又《爾雅·釋鳥》狂，茅鴟。《郭註》茅鴟，一名狂。

䳚：《廣韻》苦旰切《集韻》可旱切，𠀤音侃。䳚鴡，鳥名。似雞，五色，晝夜鳴。又《廣韻》苦曷切《集韻》丘葛切，𠀤音渴。又《廣韻》苦蓋切《集韻》丘蓋切，𠀤音磕。義𠀤同。互詳𩾝鶡二字註。

鵠：《唐韻》《集韻》《韻會》𠀤胡沃切，音翯。《說文》鴻鵠也。《顏師古曰》鵠，水鳥，其聲鵠鵠。《本草》鵠大於鴈，羽毛白澤，其翔極高，而善步。一名天鵝。《史記·陳涉世家》燕雀安知鴻鵠之志哉。又黃鵠。《玉篇》黃鵠仙人所乗。《前漢·賈誼傳》黃鵠之一舉知山川之紆曲，再舉知天地之圓方。又鵠立。《後漢·袁紹傳》瞻望鵠立。《註》企佇之狀，如鵠立也。又鵠蒼，犬名。見《博物志》。又《爾雅·釋器》象謂之鵠。《郭註》鵠，治樸之名，謂治其樸未成器也。又《後漢·吳良傳》大儀鵠髮。《註》鵠髮卽鶴髮。又《集韻》《正韻》𠀤姑沃切，音牿。《周禮·天官·司裘》王大射，則共虎侯豹侯，設其鵠。《鄭司農云》鵠，鵠毛也。四尺曰鵠，謂之鵠者，取名於鳱鵠。鵠小鳥難中，是以中之謂雋。一說鵠，鳥之大者，有力飛遠，故正鵠取此。《禮·射儀》循聲而發，不失正鵠。《註》畫布曰正，棲皮曰鵠。鵠之言梏也。梏直，言人正直乃能中也。又姓。見《萬姓統譜》。又《正字通》音告。地名。鵠澤。《詩·唐風》從子于鵠。《毛傳》鵠，曲沃邑也。《前漢·地理志》鵠澤。《註》孟康讀告。又《呂覽》鵠乎其羞周智慮也。《註》鵠讀如浩，大也。○按《正字通》云：《轉註古音》《讀書通》俱云鵠通作鶴。《淮南子·覽冥訓》：鴻鵠，鶬鶴，莫不驚憚伏竄。《班固·西都賦》：𤣥鶴白鷺，黃鵠鵁鸛。《左思·吳都賦》：鳥則鸘鵠、鶄鶴。皆分鵠、鶴爲二，至於《別鶴操》雄鵠、雌鵠，《劉孝標·辨命論》龜鵠千歲，《費昶·擣衣》詩開韞舒龜鵠，古本皆作鶴，俗譌爲鵠，豈可據此謂鵠卽鶴也。鶴不過叶音同鵠耳，《嵆康·琴賦》鶴與曲叶讀如鵠，豈可言鵠卽是鶴，故鶴不宜與鵠通。

𪁞：《玉篇》大侯切《集韻》徒侯切，𠀤音頭。鴢頭鵁，似鳧，脚近尾。《正字通》按爾雅：鴢頭鵁。本作頭，非作𪁞，皆因聲而譌。

鵡：《廣韻》文甫切《集韻》《韻會》罔甫切，𠀤音武。鸚鵡，能言鳥也。《禮·曲禮》鸚鵡能言，不離飛鳥。《郭璞云》靑羽赤喙，舌似小兒，有五色者，白者，赤者。凡鳥四指，三指向前一向後。此鳥兩指向後。《禽經》鸚鵡拊其背而啞。《正字通》與䳇同。

𪁟：《正字通》俗䳺字。別作𪂻。

𪁠：《集韻》古穴切。與鴂同。鸋𪁠也。

𪁡：《字彙補》五諫切，音鴈。鴻也。

𪁢：《字彙補》夫邦切，音方。與鴋同。

䳛：《字彙補》烏諫切，音鷃。今鴳雀。

𪁣：《字彙補》博稿切，音保。大鳥也。

𪁤：《字彙補》鵍字之譌。

𪁥：《字彙補》其語切，音鉅。鳥名。

鵢：《海篇》申人切，音身。鳥名。

𪁦：《字彙補》他兮切，音梯。鷹𪁦也。

𪁧：《集韻》章忍切，音震。𪁧鷺羣飛。又《玉篇》時眞切。與鷐同。

𪁨：《字彙補》古文鴨字。註詳五畫。

䳗：《字彙補》古文鵝字。註詳本畫。

𪁩：《字彙補》古文雉字。註詳隹部五畫。

𪁪：《集韻》莫江切，音尨。鴟鳥也。似鷹而白。○按與𪁒字義同音異。

𪁷：《玉篇》美畢切。與𪅮𪂨同。鳥名。

𪁸：《玉篇》去羊切，音羌。𪁸，鳥名。

鵦：《玉篇》盧谷切，音祿。鳥雜毛色。

𪁹：《玉篇》方微切，音非。鳥名。又《集韻》方未切，音沸。鳥名。或書作𪂏。

𪁺：《集韻》齒兩切，音敞。鳥名。《山海經·郭註》𪁺𩿧鳥，狀如雞，食之無臥。

𪁻：《篇海》之利切，音鷙。猛鳥也。

𪁼：《篇海》莫堅切，音綿。鶯語。

𪁽：《集韻》蘇骨切，音窣。鵓𪁽，鳥名。

𪁾：《玉篇》烏道切《唐韻》烏皓切，𠀤音襖。《說文》𪁾，鳥也。

𪁿：《集韻》思融切，音嵩。《玉篇》鷂屬。

䳝：《廣韻》《集韻》𠀤普后切，音剖。雀名。又《集韻》斐父切，音撫。義同。又薄口切，音部。䳝鴓，鳥名。又《集韻》《類篇》𠀤蒲𠋫切，音䏽。義同。

鵧：《玉篇》步丁切《集韻》旁經切，𠀤音瓶。烏臼也。《爾雅·釋鳥疏》鷑鳩，一名鵧鷑。又《廣韻》房脂切《集韻》頻脂切，𠀤音毗。鵧鷑，鳥名。鳴自呼。又《集韻》𤰞盈切，音幷。又蒲街切，音牌。又貧悲切，音邳。又補買切，音擺。又蒲巴切，音爬。義𠀤同。鵧从幷作。考證：〔《爾雅·釋鳥疏》鷑鳩，一名鵧鳩。〕謹照原文鵧鳩改鵧鷑。

𪂀：《五音集韻》方矩切，音斧。鳥名。

鵨：《玉篇》失余切《廣韻》傷魚切，𠀤音書。鳥似鳧。

鵩：《廣韻》《集韻》《韻會》𠀤房六切，音伏。鵩似鴞，不祥鳥也。《周禮·秋官·鄭註》夭鳥惡聲之鳥，若鴞𪂖。本作服。《史記·賈誼傳》有鴞飛入賈生舍，止於坐隅。楚人命鴞曰服。《正字通》鵩，山鴞，夜爲惡聲，不能遠飛，若有彊服然，故名。

鵪：同䳺。《夏小正》三月，田䑕化爲鴽。鴽，鵪也。又《玉篇》古文鴨字。註詳五畫。

䳞：《集韻》補孔切，喜琫。鳥亂飛貌。又《集韻》《類篇》𠀤蒲蠓切，音菶。義同。

𪂁：《集韻》同鴓。

鵫：《廣韻》都敎切《集韻》陟敎切，𠀤音罩。鵫雉，今白雉也。《爾雅·釋鳥》雗雉，鵫雉。《郭註》今白鵫也。江東呼曰雗。亦名白雉。又《廣韻》《集韻》𠀤直角切，音濁。又《集韻》竹角切，音斲。又敕角切，音逴。義𠀤同。

𪂂：《正字通》同鶾。俗省。《山海經》嶓𡺪之山多白翰。《註》白翰，白𪂂也。一名𪂂雉。

鵬：《集韻》《韻會》蒲登切，𠀤音朋。《玉篇》大鵬鳥也。《集韻》大鵬，鵾屬。《莊子·逍遥遊》鯤之大，不知其幾千里也，化而爲鳥，其名爲鵬。又《齊諧》鵬之徙於南溟，水擊三千里，摶扶摇而上九萬里。又《集韻》悲朋切，音𡹔。又《韻會》蒲弘切。義𠀤同。

䳟：《廣韻》武兵切《集韻》《韻會》《正韻》眉兵切，𠀤音明。《廣韻》鷦䳟，似鳳，南方神鳥。《本草註》建武中，大鳥集東都，五采備，名曰鷦䳟。沈約曰：鷦䳟，至水之感也。一作焦明。《劉向·九歎》駕鸞鳳以上遊兮，從天鶴與焦明。又《韻補》叶謨郞切，音茫。《司馬相如·上林賦》拂翳鳥，捎鳳皇，捷鵷雛，掩鷦明。

鵭：《廣韻》巨金切《集韻》渠金切，𠀤音琴。《廣韻》鵭，鶨鳥。亦作鳹。《集韻》句喙烏。

鵮：《廣韻》苦咸切《集韻》丘咸切，𠀤音嵁。鳥啄物也。又《廣韻》竹咸切《集韻》知咸切，𠀤音詀。義同。

鵯：《廣韻》譬吉切《集韻》《韻會》僻吉切，𠀤音匹。鵯鶋，鳥也。《爾雅·釋鳥》譽斯，鵯鶋。《註》鴉烏也。小而多羣，腹下白，江東亦呼爲鵯烏。又《廣韻》府移切《集韻》《韻會》賔彌切，𠀤音卑。義同。《集韻》或作𨿵。

𪂃：《正字通》同鵯。

鵰：《廣韻》都聊切《集韻》《正韻》丁聊切，𠀤音貂。胡地鷙鳥。《本草》鵰似鷹而大，尾長翅短，土黃色。服虔曰：鵰一名鷲。韋昭曰：鵰一名鶚。一作雕。《說文》雕，鷻也。《禽經》曰：鷹以膺之，鶻以搰之，隼以尹之，鵰以周之，鷲以就之，鷻以搏之，皆言其擊搏之異也。李時珍曰：靑鵰最俊者，謂之海東靑。《正字通》俗呼皁鵰，翮可爲箭羽。杜甫有《鵰賦》，陶九成有《鵰傳》。又《𡌨雅》鵰一曰拂河。《禽經》曰：淘河在岸則魚没，拂河在岸則魚涌。○按鵰盤旋空中，擊鴻鵠食之，草中有鵰毛，衆鳥毛自落。《𡌨雅》所誌，又一種鶚之類也。

鵱：《唐韻》《集韻》𠀤力竹切，音六。《說文》鵱，蔞鵝也。《爾雅·釋鳥》鵱鷜鵝。《郭註》今之野鵝。《說文》𪂚,蔞鵝也。考證：〔《爾雅·釋鳥》鵱鷜。〕謹照原文鵱鷜下增鵝字。

鵲：《廣韻》《正韻》七雀切，集韻《韻會》七約切，𠀤音碏。鳥名。喜鵲也。一名乾鵲，一名鳷鵲。陶弘景謂之飛駁鳥。《本草》鵲大如鴉而長尾，尖觜黑爪，綠背白腹。上下飛鳴，以音感而孕，以視而抱。季冬始巢，開戸背太歲，向太乙，知來歲多風，巢必𤰞下，其鳴唶唶故謂之鵲，鵲色駁雜故謂之駁，靈能報喜故謂之喜，性最惡濕故謂之乾鵲。陸佃曰：傳枝受卵不墮地，故曰乾鵲。《莊子·天運篇》烏鵲孺。《註》傳枝而孚生也。因傳枝而名鳷鵲。《詩·鄘風》鵲之疆疆。《禮·月令》季冬鵲始巢。《淮南子·修務訓》如鵲之駁。《正字通》鵲春三月乳子，已，舍巢去，他鳥居之。涉秋首無毛若髠，能制蝟。鵲所在蝟必反腹受其啄，鳴木上蝟伏不能興。又練鵲，白毛如練帶，俗呼拖白練。山鵲曰鷽。又喜鵲，小說謂之神女。藏經謂之芻尼。芻尼，梵語鵲也。又地名。《左傳·昭五年》楚伐吳，吳人敗諸鵲岸。《註》廬江舒縣鵲尾渚。又山名。《後漢·臧宮傳》宮與岑彭等破荆門，別至垂鵲山，通道出秭歸。又鵲山，在濟南。見《山海經》以扁鵲名。又觀名。漢西京有鳷鵲觀。又人名。扁鵲，古良醫。又犬名。宋鵲，宋良犬。一作猎。又鵲玉。《天玄主物簿》鵲啄槐實，結玉於腦，謂之鵲玉。一作䧿。

鵳：《廣韻》古賢切《集韻》《韻會》《正韻》經天切，𠀤音堅。鶙鵳，鷂屬。《廣雅》鵳，鷤也。《集韻》鶙鵳，鷸子。一曰征鳥。一曰鷹。《禮·月令註》作題肩。

𪂄：《集韻》弋睡切，音贀。鳥名。小鳩也。

鵴：《廣韻》《集韻》《韻會》《正韻》𠀤居六切，音匊。鴶鵴，今之布穀也。《詩傳》作秸鵴。《前漢·鮑宣傳》作秸鞠。

𪂅：《廣韻》《集韻》𠀤章移切，音支。𪂅，土精也。如鴈一足，黃色，毀之殺人。

鵵：《廣韻》湯故切《集韻》《韻會》《正韻》土故切，𠀤音兔。鵵，木鵵鳥，有毛角，夜飛，好食雞。《爾雅·釋鳥》鶹鵵軌。一曰木兔。又《爾雅·釋鳥》雈老鵵。《註》木兔似鴟鵂而小。又《玉篇》大胡切，音徒。義同。

𪂆：《唐韻》武巾切《集韻》眉貧切，𠀤音珉。《廣韻》作𪃯。鳥似翠而赤足。《正字通》似翠赤喙，冥鵲也。

𪂇：《集韻》蚩良切，音昌。𪇵𪂇，鳳凰屬。

鵶：《廣韻》於加切，音掗。同鴉。又地名。《丹鉛錄註》三鵶在汝州，古繞角城，項城縣爲第一鵶，分領山爲第二鵶，汝州爲第三鵶。《韓翊詩》三鵶水上一歸人。

鵷：《廣韻》《集韻》《韻會》𠀤於袁切，音淵。鵷鶵，鳳屬。《莊子·秋水篇》南方有鳥，其名鵷雛。又一作宛。《司馬相如·子虛賦》宛雛孔鸞。

𪂈：《玉篇》弋占切《集韻》于廉切，𠀤音炎。《玉篇》𪂈離，怪鳥。《廣雅》𪂈離，自爲䳄𩿅。又《廣韻》《集韻》𠀤余廉切，音鹽。義同。

鵸：《廣韻》渠基切《集韻》渠羈切，𠀤音奇。《山海經》翼望之山有鳥，如烏，三首六尾，名鵸䳜。又《集韻》於宜切，音漪。義同。

𪂉：《廣韻》雨逼切《集韻》越逼切，𠀤音域。鶝𪂉，鳥名。《廣雅》戴勝也。又《集韻》《類篇》𠀤忽域切，音洫。義同。又《集韻》穫北切，音或。《揚子·方言》戴勝，燕之東北謂之𪂉。《郭註》𪂉音或。

䳠：《集韻》是爲切，音垂。鴟也。又樹僞切，音瑞。鴉烏別名。又《集韻》《類篇》𠀤株遇切，音駐。鳥不飛也。

鵹：《廣韻》呂支切《集韻》鄰知切，𠀤音離。與鸝離𠀤同。《爾雅·釋鳥》鵹楚雀。《郭註》卽倉庚也。鳴則蠶生。又《集韻》良脂切，音梨。又憐題切，音黎。義𠀤同。

鵺：《廣韻》羊謝切《集韻》夤謝切，𠀤音夜。鳥名。似雉。《山海經》單張山有鳥，如雉，文首，白翼，黃足，名曰白鵺，食之已嗌痛。

鵻：《廣韻》職追切《韻會》《正韻》朱惟切，𠀤音錐。小鳩，卽今白鳩。《說文》祝鳩也。《詩·小雅》翩翩者鵻。《毛傳》鵻，夫不也。《鄭箋》謹慤孝順之鳥也。本作隹。《爾雅·釋鳥》隹其，鳺鴀。《疏》隹，一名䳕鴀。今楚鳩。按鵻名不一，曰隹其，曰祝鳩，曰鳺鴀，曰鵴鳩，曰𪁛鳩，曰楚鳩，曰荆鳩，曰䳕鳩，曰康鳩，曰𪆴鳩，曰𪁜鷱，曰鷿鷱，曰鳻鳩，曰乳鳩，皆鵻之別名。詳見詩緝。又靑鵻，本草，一名黃褐侯。𪁜原刻从朗从鳥。𪁜鷱或作𪁜鷎。

䳡：《正字通》同鵻。

鵼：《廣韻》苦紅切《集韻》枯公切，𠀤音空。《廣韻》鵼，怪鳥。出《字統》。

鵽：《廣韻》丁括切《集韻》都括切，𠀤音掇。鵽鳩，鳥名。《爾雅·釋鳥》鵽鳩𡨥雉。《郭註》鵽大如鴿，似雌雉，䑕脚，無後指，岐尾，爲鳥憨急，羣飛，出北方沙漠地。《疏》又謂之泆泆，卽所謂𡨥雉泆泆也。《禽經》奪曰鵽。《註》如鸇而小，取鳥雀如攘奪也。《異物考》蕃雀卽鵽也。《玉篇》鵽，一名冠雀。《本草》又名突厥雈。《張協·七命》晨鳧露鵠，霜鵽黃雀。又《廣韻》丁滑切《集韻》張滑切，𠀤音窡。又《廣韻》丁刮切《集韻》張刮切，𠀤音錣。又《集韻》徒活切，音奪。義𠀤同。考證：〔《郭註》鵽大如鴿，似雌雄。〕謹照原文雌雄改雌雉。

鵾：《廣韻》古渾切《集韻》《韻會》公渾切，𠀤音昆。《玉篇》似雞而大也。《廣韻》鵾雞。《楚辭·九辯》鵾雞啁哳而悲鳴。又作鶤。《韻會》陽溝巨鶤，古之雞名。亦作昆。《前漢·司馬相如傳》亂昆雞。《註》昆同鵾。又叶俱倫切，音君。《傅毅·洛都賦》屬蒲且以矰繳，命詹何使沈綸。維高冥之獨鵠，連軒翥之雙鵾。考證：〔《楚辭·九辯》鵾雞啁唽而悲鳴。〕謹照原文啁唽改啁哳。

𪂊：《集韻》同鴕。

𪂋：《玉篇》房缶切，音婦。鳥名。巧婦也。

鵿：《篇海》音升。騰也。

𪂌：《廣韻》徒合切《集韻》托合切，𠀤音沓。鳥名。

鶀：《廣韻》《集韻》《韻會》渠之切《正韻》渠宜切，𠀤音其。小雁也。《史記·楚世家》小臣之好射鶀鴈羅鸗。《註》鸗，小鳥。鶀，小雁。又《玉篇》去其切《集韻》丘其切，𠀤音欺。鵋䳢也。

䳢：《正字通》同鶀。

䳣：《字彙》夷然切，音緣。鴟也。又飛也，翔也。

鶁：《廣韻》舉卿切《集韻》居卿切，𠀤音京。《集韻》羌鶁，鳥名。南方有之。

鶂：《廣韻》五歷切《集韻》《韻會》倪歷切，𠀤音艗。水鳥。雄雌相視則孕。《莊子·天運篇》鶂之相視，眸子不運而風化。《謝靈運·山居賦》鳥則鵾鴻鶂鵠。又通鷁。《史記·宋世家》六鶂退飛。《左傳》作鷁。又《集韻》研奚切，音倪。義同。又《集韻》《類篇》𠀤逆革切，音虉。鳥名。《集韻》或作鷁𪁌。

鶃：《正字通》同鶂。又䳘鳴聲。《孟子》惡用是鶃鶃者爲哉。

鶄：《唐韻》子盈切，音精。鳥名。說文，鵁鶄也。陸佃云：長目精交，故名鵁鶄。一名交目。一名鵁鸕。詳鵁字註。又《廣韻》《集韻》𠀤倉經切，音靑。《廣韻》鶄鶴鳥。出南海。《韓愈·城南聯句》浮迹侶鷗鶄。

鶅：《廣韻》側持切《集韻》《韻會》莊持切《正韻》旨而切，𠀤音甾。東方雉也。《爾雅·釋鳥》東方曰鶅。《疏》東方雉名。又《爾雅·釋鳥》鶅鵵軌。《註》義未詳。又《廣韻》《集韻》𠀤側吏切，音胾。義同。

䳤：《廣韻》幷列切《集韻》必列切，𠀤音鼈。《廣韻》䳤，鵂鶹也。

鶆：《廣韻》落哀切《集韻》郞才切，𠀤音來。《爾雅·釋鳥》鷹鶆鳩。《註》鶆，當爲鷞字之譌。《左傳》作鷞鳩。○按《周禮·秋官》有鷞鳩氏，《左傳·昭十七年》郯子曰：少皡氏以鳥名官，鷞鳩氏，司𡨥也。杜註鷞鳩，鷹也。鷙故爲司𡨥。《爾雅》旣誤作鶆，諸韻書遂攺音來，尤非。

鶇：《廣韻》德紅切《集韻》都籠切，𠀤音東。《廣韻》鶇鵍，鳥名。又鶇，美形貌。亦作𪂝。

鶈：《集韻》千西切，音妻。《玉篇》鶈鸎，東裔鳥。

鶉：《廣韻》常倫切《集韻》《韻會》《正韻》殊倫切，𠀤音淳。《廣韻》䳺鶉。《本草》鶉大如雞雛，頭細而無尾，有斑點，雄者足高，雌者足𤰞。《淮南子·時則訓》田䑕化爲鶉。又《畢萬術》蝦蟆得爪化爲鶉。《交州記》南海有黃魚，九月則化爲鶉。《陸佃云》鶉無常居，而有常匹，故《尸子》曰：堯鶉居。詩曰：鶉之奔奔。言鶉能不亂其匹，衞人以爲宣姜鶉之不如也。又俗言此鳥性淳，飛必附草，行不越草，遇草橫前，卽旋行避之，故曰鶉。《正字通》鶉尾特禿，若衣之短結，故凡敝衣曰衣若縣鶉。又《山海經》崑崙之丘有鳥，名鶉鳥。是司帝之百服。又星名。《埤雅》南方朱鳥七宿，曰鶉首，鶉火，鶉尾。又縣名。《前漢·地理志》安定郡鶉隂縣。《後漢·郡國志》安定郡有鶉觚。又與醇同。《揚子·寡學篇》春木之芚兮，援我手之鶉兮。言孔子敎人，有以手援而醇和也。又《集韻》船倫切，音脣。義同。又《集韻》《正韻》𠀤都昆切，音敦。《莊子·天地篇》聖人鶉居而鷇食。又《集韻》《正韻》徒官切《韻會》徒丸切，𠀤音團。《詩·小雅》匪鶉匪鳶，翰飛戾天。《註》鶉，徒丸反。

鶊：《廣韻》古行切《集韻》《韻會》居行切《正韻》古衡切，𠀤音庚。鶬鶊，鳥名。大於鴝鵒，毛黃色，羽及尾黑色相閒，雌雄雙飛，鳴音如織機聲。一作倉庚。《爾雅·釋鳥》倉庚，鵹黃也。《禮·月令》仲春倉庚鳴。《正字通》倉庚，黃鸝也。雙飛相麗，曰黃鸝。以黃色黑章曰黧黃，以鳴嚶嚶曰黃鶯。詩疏云：或謂之黃栗留，或謂之黃袍。詩豳風：倉庚于飛，熠燿其羽。揚子方言：齊人謂之搏黍，冬藏谷中，二月始鳴。荆州志：農人冬月於田中掘二三尺，得土堅圓如卵，破之則鳥在焉，無復羽毛，春始生羽，破土而出。又山海經云：黃鳥，食之不妒。

鶋：《廣韻》九魚切《集韻》《韻會》《正韻》斤於切，𠀤音居。鶢鶋，鳥名。一作爰居。《爾雅·釋鳥》爰居，雜縣。《疏》爰居，一名雜縣。又《爾雅·釋鳥》鸒斯，鵯鶋。《郭註》雅烏也。小而多羣，腹下白，江東亦呼鵯烏。

鶌：《唐韻》《集韻》𠀤九勿切，音𠜾。《說文》鶌鳩也。《爾雅·釋鳥》鶌鳩，鶻鵃。《郭註》似山鵲而小。又《集韻》曲勿切，音𨧱。《山海經》馬成山有鳥，狀如烏，首白，身靑，足黃，名鶌鶋，食之不饑。

𪂍：《類篇》古禮切，音䏿。鳥似鳧。《玉篇》同𪃇。

𪂎：《字彙補》與鶉同。《漢外黃令高君𥓓》龍在困敦，月次𪂎火。

𪂏：《五音集韻》同𪂞。

𪂐：《字彙》微夫切，音無。鳥也。

𪂑：《字彙補》昌脂切，音鴟。鳶鳥。

𪂒：《字彙補》何骨切，音鶻。見釋典。

𪂓：《字彙補》七余切，音疽。𪂓鳩，不淫鳥。又《篇海》同岨。石山戴土也。

𪂔：《五音集韻》同𩿈。

𪂕：《字彙補》以呂切，音雨。鳥名。《禽經》鸘飛則霜，𪂕飛則雨。○按𪂕，卽商羊也。

鶒：《正韻》昌石切，音尺。與𪀦同。鸂鶒，水鳥也。《謝靈運·鸂鶒賦》覽水禽之萬類，信莫麗於鸂鶒。又《字彙》鶒同鷓。

䳦：《廣韻》况袁切《集韻》許元切，𠀤音暄。鴝䳦，小鳥也。又《廣韻》須緣切《集韻》荀緣切，𠀤音宣。義同。

𪂶：《玉篇》胡讒切，音咸。鳥也。

𪂷：《集韻》胡溝切，音侯。雕也。出崑崙山。《揚雄·蜀都賦》𪄫𪂷鴝䳨，風胎雨鷇。又《集韻》呼侯切，音齁。鳥名。又下遘切，音𠋫。義同。

𪂸：《玉篇》同鷫。

𪂹：《玉篇》齒旬切，音春。鳥名。

鶓：《玉篇》眉鑣切，音苗。鳥名。

䳨：《正字通》同凰。本作皇。《揚雄·蜀都賦》𪄫𪂷鴝䳨。《詩·大雅》鳳皇鳴矣，于彼高岡。《周禮·春官·掌次設皇邸註》皇羽覆上邸後版也。染羽象鳳凰羽色爲之。又殿名。䳨儀，見《晉書·劉聰載紀》。

𪂺：《玉篇》居立切，音急。鳥名。

𪂻：《正字通》俗䳺字。

鶔：《廣韻》耳由切《集韻》而由切，𠀤音柔。鶝鶔，鳥名。《爾雅·釋鳥》鸛鷒，鶝鶔。《郭註》一名𡡙羿。

鶕：同䳺。

𪂼：《玉篇》息良切，音相。鳥名。《謝靈運·山居賦》其鳥則鴇𪃥雞鵲。

𪂽：《廣韻》蒲奔切《集韻》步奔切，𠀤音盆。《廣韻》𪂽鳩鳥。《廣雅》鶻鵃，𪂽鳩也。

𪂾：《五音集韻》扶雨切，音父。鷂屬。○按《集韻》𪃓音父，鷂屬。《五音集韻》，譌作𪂾。《篇海》《字彙》因之，皆傳習之誤，其實六書𠀤無𪂾字。考證：〔《五音集韻》扶雨切，音殳。〕謹按扶雨切不得音殳，查五音集韻扶雨切以父字爲首，今据改音殳爲音父。

鶖：《廣韻》七由切《集韻》《韻會》雌由切，𠀤音秋。《玉篇》水鳥也。一名扶老。《崔豹·古今注》扶老，禿秋也。狀如鶴而大。《詩·小雅》有鶖在梁。《本草》李時珍曰：禿鶖，水鳥之大者。靑蒼色，長頸赤目，頭項皆無毛，其項皮紅色，如鶴頂，其喙深黃色而扁直，長尺餘。凡鳥至秋毛脫禿，此鳥頭禿如秋毨，如老人頭童，及扶老之杖，故一名扶老。𡌨雅，鶖性貪惡，今俗呼禿鶖。○按禿鶖，《說文》作𪀖。俗曰鷀䳓，如鵜鶘，爪如雞。

鶗：《廣韻》杜奚切《集韻》《韻會》田黎切《正韻》杜兮切，𠀤音啼。《玉篇》鶗肩鷹，仲春化爲鳩。又《廣韻》鶗鴂，子規也。又《廣韻》特計切《韻會》《正韻》大計切，𠀤音弟。義同。又《集韻》常支切，音匙。鷂也。

𪂿：《集韻》同鶗。

䳩：《廣韻》於霄切《集韻》伊消切，𠀤音要。《廣韻》鳥名。如山雞而長尾。《山海經》廆山有鳥，如山雞，長尾赤如丹火，青喙，名曰鴒䳩，其鳴自呼，服之不眯。亦作𩀄。

鶘：《玉篇》戸徒切《集韻》《韻會》洪孤切，𠀤音胡。鵜鶘也。《莊子·外物篇》魚不畏網，而畏鵜鶘。《山海經》廬其之山，無草木，多沙石，沙水出焉，南流注于涔水中，多𪁐鶘，狀如鴛鴦，人足，其鳴自詨。《註》今鵜鶘，足頗似人脚。

䳪：《玉篇》職緣切，音專。鳥名。又他官切，音湍。義同。

鶙：《正字通》同鶗。

𪃀：《集韻》同𪆹。

𪃁：《集韻》補抱切，音寶。鳥名。

𪃂：《集韻》力求切，音流。水鳥。

鶚：《廣韻》五各切《集韻》《韻會》逆各切，𠀤音咢。《玉篇》雕，鶚也。師古曰：鷙擊之鳥，鷹鸇之屬。陸佃曰：鶚性好峙立，每立更不移處，所謂鶚立。《本草》一名魚鷹，又名鵰雞，又曰下窟鳥。《前漢·鄒陽傳》鷙鳥累百，不如一鶚。《正字通》鶚翔水上，扇魚令出，啖之，故名沸波。

𪃃：《廣韻》《集韻》𠀤房六切，音伏。《廣韻》𪃃鶝，卽戴勝也。《爾雅·釋鳥》鵖鴔。《註》猶𪃃鶝。又《集韻》弼角切，音雹。義同。考證：〔《爾雅·釋鳥》鵖鴒。〕謹照原文鵖鴒改鵖鴔。

䳫：《廣韻》渠追切《集韻》渠惟切，𠀤音葵。《玉篇》小鳩也。《正字通》䳫卽𪆴本字。

𪃄：《廣韻》蘇來切《集韻》桑才切，𠀤音鰓。鳥名。

𪃅：《集韻》息約切，音削。鳥名。

𪃆：《篇海》俱𠋫切，音奏。鳥名。

鶛：《廣韻》古諧切《集韻》居諧切，𠀤音皆。鶉之雄者。《爾雅·釋鳥》鷯鶉，其雄鶛，牝痺。又《集韻》居拜切，音介。《爾雅·釋鳥》鶛劉疾。《郭註》未詳。

𪃇：《篇海》古屑切，音結。鳧屬。

䳬：《篇海》五狄切，音榏。䳬鳥。

鶜：《廣韻》莫交切《集韻》謨交切，𠀤音茅。《廣韻》鶜鴟，鳥也。《爾雅·釋鳥》狂，茅鴟。本作茅，俗加鳥。

䳭：《廣韻》《集韻》𠀤資昔切，音積。《廣韻》䳭鴒。一名𪄉渠。《爾雅·釋鳥》䳭鴒，𪄉渠。《前漢·東方朔傳》辟若䳭鴒，飛且鳴矣。又《廣韻》子力切《集韻》節力切，𠀤音卽。義同。《玉篇》同鶺。

鶝：《廣韻》《集韻》𠀤方六切，音福。《廣韻》𪃃鶝，戴勝別名。又《廣韻》符逼切，音愎。鶝𪂉鳥。又《集韻》筆力切，音逼。鳥名。似雉。

𪃈：《唐韻》古節切《集韻》吉屑切，𠀤音結。《說文》𪃈𪈙，鳧屬。《張衡·南都賦》𪃈鶂鷿鶙。又《集韻》訖黠切，音拮。義同。

𪃉：《類篇》儒轉切，軟去聲。鳥名。《廣雅》𩀋雡也。又《集韻》濡純切，音犉。雞晚生者。考證：〔《廣雅》鷚𪃉。〕謹照類篇所引博雅原文，鷚𪃉改𩀋雡也。

鶞：《廣韻》丑倫切《集韻》敕倫切，𠀤音椿。《玉篇》鳻鶞，春扈也。《爾雅·釋鳥》春扈，鳻鶞。一作𩀐。

𪃊：《集韻》祖叢切，音葼。《說文》斂足也。又同𦑨。《爾雅·釋鳥》其飛也𦑨。

鶟：《廣韻》陀骨切《集韻》陁沒切，𠀤音突。《爾雅·釋鳥》鶟，鶦鳥。《郭註》似雉，靑身，白頭。

鶠：《唐韻》《韻會》《正韻》於幰切《集韻》隱幰切，𠀤音匽。《說文》鶠鳥也。一曰鳳皇也。《爾雅·釋鳥》鶠鳳，其雌皇。《註》言百鳥見之偃伏也。

𪃋：《玉篇》之然切《集韻》諸延切，𠀤音饘。𪃋鳥，山名。《穆天子傳》天子大享於平衍之中，𪃋韓之人無鳧，乃獻良馬百匹，良犬七千。又《集韻》稽延切，音甄。《玉篇》同鸇。

鶡：《唐韻》胡割切《廣韻》《韻會》《正韻》何葛切，𠀤音曷。鳥名。《說文》鳥似雉，出上黨。《正字通》色黃黑而褐首，有毛角，有冠，性愛儕黨，有被侵者，直往赴鬭，雖死不置。《禽經》鶡，毅鳥也。李時珍曰：其羽色黑黃而褐，故曰鶡。靑黑色者曰䲸，性耿介也。又鶡旦，夜鳴求旦之鳥也。《禮·月令》鶡旦不鳴。《坊記》作盍旦。詳見鳱䳚二字註。又鶡冠，趙武靈王製，以表武士。《後漢·輿服志》虎賁皆鶡冠。《顏師古註》鳥出上黨，以其鬭死不止，故用其尾飾武臣首。又隱士鶡冠，亦取勇退義。《前漢·藝文志》有鶡冠子一篇。又《韻會》《正韻》𠀤敷文切，音芬。與鳻通。《前漢·黃霸傳》鶡雀飛集丞相府。《顏師古註》此鶡字音芬，與鳻通，鳻雀大而色靑，出羌中。蘇林音曷，非。詳前鳻字註。又《類篇》曷各切，同鶴。或作鶡。

𪃌：《集韻》余章切，音陽。白鷢。○按《爾雅·釋鳥》楊鳥白鷢。本作楊。又《類篇》怡成切，音盈。義同。

鶢：《廣韻》愚袁切《集韻》于元切，𠀤音袁。《玉篇》鶢居，海鳥。本作爰。《魯語》海鳥曰爰居，止于東門之外。

鶣：《集韻》紕延切，音篇。鶣𪅃，輕貌。《傅毅·舞賦》鶣𪅃燕居，拉㧺鵠驚。又《集韻》《類篇》𠀤婢典切，音辮。姓也。古有扁鵲。或作鶣。又《集韻》婢忍切，音牝。義同。

𪃍：《廣韻》遇俱切《集韻》元俱切，𠀤音虞。鳥名。一作顒。《山海經》令丘之山，其南有谷焉，曰中谷，有鳥，狀如梟，人面四目，有耳，名曰顒。

𪃎：《五音集韻》羊朱切，音臾。鳥名。

鶤：《廣韻》《集韻》𠀤王問切，音運。《爾雅·釋畜》雞三尺曰鶤。《郭註》陽溝巨鶤，古之良雞。《揚子·太𤣥經》鶤雞朝飛踤於北，嚶嚶相和不輟食。又《張衡·西京賦》鴐鵝鴻鶤。《張揖曰》鶤雞黃白色，長頷赤喙。又《唐韻》古渾切《集韻》公渾切，𠀤音昆。同鵾。《淮南子·覽冥訓》軼鶤雞於姑餘。《高誘註》鶤雞，鳳皇別名也。

鶥：《廣韻》武悲切《集韻》旻悲切，𠀤音眉。《玉篇》鶥鴰，鳥名。《爾雅·釋鳥》作麋鴰。

鶦：《集韻》洪孤切，音胡。鶟鶦，鳥名。《爾雅·釋鳥》鶟鶦鳥。《郭註》似雉。

𪃏：《集韻》謀杯切，音枚。誘取禽者。本作媒。俗去女，加鳥。《潘岳·射雉賦》眄箱籠以揭驕，睨驍媒之變態。《李商隱詩》下馬雉媒嬌。

𪃐：《唐韻》亡沼切《集韻》彌沼切，𠀤音眇。《說文》鷦𪃐也。卽巧婦。又《玉篇》《廣韻》《集韻》𠀤彌遙切，音䕯。《廣韻》工雀。

𪃑：《集韻》莫報切，音帽。𪄀𪃑，鳥名。《山海經》北囂之山有鳥，人面，名曰𪄀𪃑，宵飛而晝伏，食之巳暍。《註》鵂鶹屬。

鶧：《廣韻》《集韻》𠀤於驚切，音霙。《廣韻》繼鶧，鳥名。

𪃒：《篇海》達各切，音鐸。鸌𪃒，鳥名。

䳮：《篇海》莫白切，音脉。鳥驚視貌。又叶莫筆切，音密。《潘岳·射雉賦》目不步體，邪視旁剔。靡聞而驚，無見自䳮。《註》不步體視，與體違也。

鶨：《唐韻》丑絹切《集韻》寵戀切，𠀤音猭。鳥名。《爾雅·釋鳥》鶨，䳢老。《郭註》鳹鶨也。俗呼爲癡鳥。《疏》鶨，一名䳢老。字林云：句喙鳥。又《廣韻》《集韻》𠀤徒困切，音鈍。又《集韻》吐玩切，音彖。義𠀤同。考證：〔《爾雅·釋鳥》鶨，䳢老。《郭註》鴒鶨也。〕謹照原文鴒鶨改鳹鶨。

𪃓：《廣韻》房九切《集韻》扶缶切，𠀤音婦。《廣韻》𪃓鷂，別名也。又《集韻》奉甫切，音父。義同。《五音集韻》譌作𪂾。

鶩：《唐韻》《韻會》𠀤莫卜切，音木。《說文》鶩，舒鳧也。郭璞曰：鴨也。方氏曰：以爲人所畜，不善飛，舒而不疾，故曰舒鳧。《禮·曲禮·疏》野鴨曰鳧，家鴨曰鶩。又毛氏云：可畜而不能高飛曰鴨，野生高飛曰鶩。又《左傳·襄二十八年》公膳日雙雞，饔人竊更之以鶩。又《周禮·春官·大宗伯》庶人執鶩。《鄭註》鶩取其不飛遷。又《後漢·馬援傳》刻鵠不成尙類鶩。又《楚辭·九歌》鼂騁鶩兮江臯。《註》鶩，亂馳也。又《廣韻》《韻會》𠀤亡遇切，音務。義同。

䳯：《廣韻》直容切《集韻》傳容切，𠀤音重。《玉篇》䳯𪄹，鳥名。又《集韻》蠢勇切，衝上聲。雛飛貌。一曰雀也。

鶪：《唐韻》《正韻》古闃切《集韻》局闃切，𠀤音狊。鵙本字。《說文》伯勞也。又《五音集韻》弃役切，音䠐。義同。

𪃔：《集韻》同𪃯。

𪃕：《字彙補》古客切，音格。與鵅義同。

𪃖：《集韻》翹移切，音祗。鳥似翠，赤喙。

𪃗：《字彙補》與䳦同。《字統》𪀠𪃗，小鳥。

𪃘：《字彙補》同鳶。

𪃙：《字彙補》師曠禽經，鴝鵒剔舌而語。張華註云：山海經謂之𪃙鵒。○按今《山海經》作鸜鵒，無有𪃙字。其音未詳，疑誤。

𪃚：《字彙補》心律切，音戌。鳥名也。見《海篇金鏡》。

𪃛：《字彙補》音諫。鳥名。

𪃜：《五音類聚》胡瞎切。鳥名。見搜眞玉鏡。

𪃝：《五音類聚》音詩。鳥名。見搜眞玉鏡。

䳰：《集韻》《類篇》𠀤補抱切，音寶。同鴇。

䳱：《正字通》俗鶩字。

鶬：《唐韻》七岡切《集韻》《韻會》《正韻》千剛切，𠀤音倉。水鳥也。《爾雅·釋鳥》鶬，麋鴰。《郭註》今呼鶬鴰。《疏》鶬，一名麋鴰。《司馬相如·子虛賦》雙鶬下。《正義曰》鶬似鴈而黑。《韓詩外傳》鶬胎生也。《正字通》鶬大如鶴，靑蒼色，亦有灰色者，長頸高脚，頂無丹，兩頰紅。關西呼鴰鹿，山東呼鶬鴰，南人呼爲鶬雞，江人呼爲麥雞。又鶬鶊，鳥名。本作倉。《詩·豳風》有鳴倉庚。又奇鶬。《郭璞·江賦》龍鯉一角，奇鶬九頭。又《集韻》《韻會》《正韻》𠀤千羊切，音鏘。《詩·商頌》八鸞鶬鶬。《鄭箋》聲和也。又《詩·周頌》鞗革有鶬。《毛詩》言有法度也。《鄭箋》金飾貌。

鶭：《廣韻》妃兩切《集韻》撫兩切，𠀤音髣。《爾雅·釋鳥》鶭，澤虞。《郭註》今婟澤鳥似水鴞，蒼黑色，常在澤中，見人輒鳴喚不去，有象主守之官，因名云。俗呼爲護田鳥。又《集韻》《類篇》𠀤甫兩切，音昉。義同。《說文》作䲱。

𪃺：《集韻》居𠋫切，音冓。𪃺鵒，鳥名。

鶮：《正字通》與鶴同。又《集韻》胡沃切，音鵠。邑名。《史記·秦始皇紀》八年，遷其民於臨洮，卒屯留蒲鶮反。《註》蒲鶮，二邑。反，反卒也。正義曰：鶮音高。

𪃻：《篇海》䳮本字。

鶯：《唐韻》烏莖切《集韻》於莖切《韻會》幺莖切，𠀤音罌。《說文》鶯，鳥也。卽黃鸝。一名倉庚，一名商倉，一名鵹黃，一名鸝鶹，一名鸝鶬，一名楚雀，一名黃袍，一名搏黍，一名黃鳥，一名金衣公子。魏文帝王粲𠀤有鶯賦。又鳥羽文。《詩·小雅》交交桑扈，有鶯其羽。《毛傳》鶯然有文章也。俗作鸎，非。

𪃼：《廣韻》相卽切《集韻》悉卽切，𠀤音息。《廣韻》鳥食。又鳥名。一作𪄛。

䳲：《玉篇》之鄰切，音眞。鷺鳥別名。《左思·蜀都賦》鴻儔鶴侶，䳲鷺鵜鶘。又《廣韻》章刀切《集韻》之刃切，𠀤音震。義同。○按《詩·周頌》振鷺于飛。註：振，羣飛貌。後人因振加鳥作䳲。

鶰：《玉篇》于權切，音員。鳥名。

𪃽：《集韻》房尤切，音浮。𪃽鳩也。《正字通》䳕字之譌。

𪃾：《廣韻》《集韻》𠀤餘封切，音容。《廣韻》𪃾鸀。

𪃿：《玉篇》同𪀉。

鶱：《唐韻》《集韻》《韻會》𠀤虛言切，音軒。《說文》鶱飛貌。《張衡·西京賦》鳳鶱翥於甍標，咸遡風而欲翔。《沈約·水鳥賦》將鶱復斂翮。《杜甫詩》風雅藹孤鶱。《韓愈詩》得時方張王，挾勢欲騰鶱。俗讀音愆，誤。

䳳：《唐韻》辛律切《集韻》雪律切，𠀤音卹。《說文》鳥名。未詳。一說从祟，卽怪鳥。《廣韻》䳳，小鳥。

鶲：《玉篇》烏紅切，音翁。鳥名。

𪄀：《廣韻》薄官切《集韻》蒲官切，𠀤音槃。𪄀𪃑，鳥名。《山海經》北囂山有鳥，人面，名曰𪄀𪃑，宵飛晝伏，食之巳暍。

𪄁：《玉篇》遇袁切，音元。《山海經》昆侖之丘有鳥，狀如蜂，大如鴛鴦，名曰欽原。《正字通》𪄁卽欽原之原，俗加鳥。

鶳：《集韻》霜夷切，音師。與𩿐同。鳥名。《博物志》條支國西海有師子大雀。本作師，俗加鳥。

𪄂：《玉篇》乎馬切，音夏。鳥也。

𪄃：《集韻》鸇，古作𪄃。註詳十三畫。

鶴：《唐韻》下各切《集韻》《韻會》《正韻》曷各切，𠀤音涸。水鳥名。似鵠，長頸高脚，丹頂白身，頸翅有黑，常以夜半鳴，聲聞八九里。《博物志》鶴䯓頰䯔，耳響則聽遠，眼赤則眎遠，其色似雪。《相鶴經》鶴，陽鳥也，而遊於隂，行必依洲渚，止不集林木。《埤雅》形定而色白，食於水，故喙長。軒於前，故後短。棲於陸，故足高而尾凋。翔於雲，故毛豐而肉疎。大喉以吐故，修頸以納新，故壽。內典曰：鶴影生。禽經曰：鶴以聲交而孕。張華云：雄鳴上風，雌承下風則孕。《崔豹·古今註》鶴千年則變蒼，又二千歲則變黑，所謂𤣥鶴也。古謂之仙禽，亦名露禽，或又謂之隂羽。《本草》鶴白色㿥㿥，故又名八公。《易·中孚》鳴鶴在隂，其子和之。《詩·小雅》鶴鳴于九臯，聲聞于天。《淮南子·說山訓》雞知將旦，鶴知夜半。《左傳·閔二年》衞懿公好鶴，鶴有乗軒者。又地名。《史記·衞世家註》鶴城在滑州匡城縣正南十五里。又《莊子·徐無鬼》君必無盛鶴列於麗譙之閒。《郭註》鶴列，陳兵也。又鶴膝，矛名。鶴之膝隆起，故吳矛骹大者爲鶴膝。又《逸雅》鋤，助也。齊人謂其頭曰鶴，似鶴頭也。又姓。鶴壽，見《金史》。又《正韻》與翯同。《詩·大雅》白鳥翯翯。《孟子》作鶴鶴。又叶胡沃切，音礐。《嵆康·琴賦》下逮謠俗，蔡氏五曲。王昭楚妃，千里別鶴。

鶵：《廣韻》仕于切《集韻》崇芻切，𠀤音䅳。《莊子·秋水篇》南方有鳥，其名鵷雛。又《玉篇》鶵，鳥子初生，能啄食。一作雛。

䳴：《廣韻》徒盍切《集韻》達合切，𠀤音蹋。《玉篇》鳥名。又《廣韻》𪇹䳴，鳥飛。

𪄄：《正字通》俗鵰字。

鶶：《廣韻》《集韻》𠀤徒郞切，音唐。《廣韻》鶶鷵，鳥名。似鳥，蒼白色。《爾雅·釋鳥》鸄，鶶鷵。《疏》鸄，一名鶶鷵。

鶷：《廣韻》胡瞎切《集韻》下瞎切，𠀤音轄。鶷𪆰，鳥名。《字林》鶷𪆰似伯勞而小。又鶷𪆰卽反舌鳥也。《李時珍曰》百舌，狀如雊𨿜而小，身略長，灰黑色，微有斑點，喙亦尖黑，行則頭俯。《謝靈運·山居賦》雞鵲繡質，鶷鸐綬章。又《集韻》何葛切，音曷。義同。

𪄅：《集韻》山戛切，音殺。鳥飛迅疾。

鶸：《篇海》而灼切，音弱。昆鳥。

𪄆：《廣韻》匹迷切《集韻》篇迷切，𠀤音批。《廣韻》𪄆鵊，鳥名。

鶹：《唐韻》《集韻》《韻會》《正韻》𠀤力求切，音劉。《玉篇》鶹鷅鳥。又名鶹離。《爾雅·釋鳥》鳥少美長醜爲鶹鷅。《註》一作留離。《詩·邶風》瑣兮尾兮，流離之子。《陸璣疏》自關而西，謂梟爲流離。亦作留離。又鵂鶹，怪鳥。一曰鴞。一名鵋䳢。

𪄇：《集韻》奉甫切，音父。𪄇鳼，越鳥也。《正字通》鸛一名負釜，俗加鳥作𪄇。

鶺：《玉篇》子席切，音積。鶺鴒，本作脊令。《詩·小雅》脊令在原。一作䳭𪃹。互詳䳭鴒二字註。

鶻：《唐韻》《集韻》𠀤古忽切，音骨。《說文》鶻鵃也。《玉篇》班鳩也。《爾雅·釋鳥》鶌鳩，鶻鵃。《註》似山雀而小，短尾，靑黑色，多聲，江東呼爲鶻鵃。《本草》鶻鵃，一名鶻嘲。北人呼爲𪈭鷜鳥。《張衡·東京賦》鶻嘲春鳴。《正字通》鶻多義，冬撮鳥之盈握者，夜燠其爪掌，旦縱之。禽經曰：鶻不擊胎。《李邕鶻賦》營全鳩以自暖，乃詰朝而自釋。又官名。《左傳·昭十七年》鶻鵃氏司事也。又舟名。《海物異名記》越人水戰，舟名海鶻。急流浴浪不溺。又《廣韻》《集韻》𠀤戸八切，音滑。義同。又《廣韻》戸骨切《集韻》《韻會》《正韻》胡骨切，𠀤音搰。《廣韻》鶻，鳥名。鷹屬。又回鶻。《唐書·回鶻傳》元魏時號高車部，隋曰韋紇，亦曰回紇，德宗時請改爲回鶻。

鶼：《廣韻》古甜切《集韻》《韻會》堅嫌切《正韻》古嫌切，𠀤音兼。比翼鳥。《爾雅·釋鳥》南方有比翼鳥焉，不比不飛，其名謂之鶼鶼。《郭註》似鳧，靑赤色，一目一翼，相得乃飛。《正字通》山海經，崇吾山有鳥如鳧，一翼一目，曰𪈿𪈿。拾遺記，周成王時，然丘國獻此鳥，如鵲而多力。水經注，林邑有比翼鳥，名歸飛，其鳴自呼。按諸說，則西海南山皆有之，鶼鶼與𪈿𪈿實一也。

鶽：《玉篇》思尹切，音笋。祝鳩也。急疾之鳥也。本作隼。《說文》隼，鷙鳥也。《陸璣曰》齊人謂之擊征。或謂之題肩。或謂之雀鷹。春化布穀者也。《山海經》開明南有鶽。《註》雕也。

鶾：《唐韻》侯幹切《集韻》侯旰切，𠀤音翰。《說文》鶾，雉肥鶾者也。魯郊以丹雞祝曰：以斯鶾音赤羽，去魯侯之咎。《爾雅·釋鳥》鶾，天雞。《郭註》鶾雞赤羽。《逸周書》文鶾若彩雞，成王時蜀人獻之。《疏》鳥有文彩者也。又《博古辨》古玉多刻天雞紋，其尾翅輪如鴛鴦，卽錦雞。又《玉篇》雞肥貌。今爲翰。《禮·曲禮》雞曰翰音。又與雗同。《爾雅·釋鳥》雗雉，𪂂雉。《疏》雗卽鶾也。詳隹部雗字註。又《廣韻》胡安切《集韻》何干切，𠀤音寒。義同。

鶿：《廣韻》疾之切《集韻》《韻會》牆之切《正韻》才資切，𠀤音兹。鸕鷀，水鳥。《埤雅》鳥似鶂而黑。一名鷧。《爾雅·釋鳥》鶿鷧。《郭註》鸕鷀也。李時珍曰：韻書盧與兹皆黑也。此鳥色深黑，故名。鷧者，其聲自呼也。又名水老鴉。又名烏鬼。《夔州圖經》夔州人以鸕鶿捕魚，謂之烏鬼。《杜甫·遣悶詩》家家養烏鬼。《楊孚異物志》鸕鶿能沒於深水，取魚而食之，不生卵，而孕雛於池澤，旣胎而又吐生，多者生七八，少生五六，相連而出，若絲緒。《正字通》鸕鶿，俗呼慈老，人畜之，以繩約其嗉，才通小魚，其大魚不可下，時呼而取之，復遣去。觜曲如鉤，喉熱如湯，魚入喉卽爛，味不美。又《廣韻》子之切《集韻》津之切，𠀤音孜。義同。

鷀：《正字通》同鶿。

𪄈：《篇海》自經切，音情。出《釋典》。義闕。

鷁：《廣韻》五歷切《集韻》倪歷切，𠀤音逆。與鶂𪁌同。水鳥也。似鷺而大。《春秋·僖十六年》六鷁退飛，過宋都。《註》水鳥。穀梁傳作鶂。又《前漢·司馬相如子虛賦》浮文鷁。《註》鷁，水鳥也。畫其象於船頭。《淮南子·本經訓》龍舟鷁首，浮吹以娛。又與艗同。《張協·七命》乗艗舟兮爲水嬉，臨芳洲兮拔雲芝。

鷂：《廣韻》弋照切《集韻》《韻會》《正韻》弋笑切，𠀤音燿。《說文》鷙鳥也。卽所謂鷣負雀也。《列子·天瑞篇》鷂爲鸇，鸇爲布穀，久復爲鷂，此物變也。又《廣韻》《集韻》《正韻》𠀤餘招切，音遙。《玉篇》五色雉。《廣韻》大雉名。《爾雅·釋鳥》鷂雉註：靑質五采。考證：〔《說文》鷙鳥也。《爾雅·釋鳥鷂雉註》靑質五采，卽所謂鷣負萑也。〕謹照爾雅䆁文鷂雉鷂音遥，在餘昭切内，不在弋照切内，且鷂雉非鷙鳥，不當在鷙鳥也下。今按文義將爾雅䆁鳥鷂雉註靑質五采十一字，移在下文广韻大雉名之下，並照爾雅萑改雀。

鷃：《廣韻》烏㵎切《集韻》《韻會》《正韻》於諫切，𠀤音晏。同鴳鴽也。一名鵪，又名鸋。小雀也。《禽經》雉上有丈，鷃上有赤。雉上飛能丈，故計丈。鷃上飛能尺。赤與尺通。亦作斥，莊子所云斥鷃是也。李時珍曰：鷃不木處，可謂安寧自如矣。莊子所謂騰躍不過數仞，下翔蓬蒿之閒者也。又曰鷃，𠋫鳥也。常晨鳴如雞，趨民收麥，行者以爲𠋫。《禮·內則》雉兔鶉鷃。又《集韻》伊甸切，音宴。鶉屬。

鷄：《廣韻》古奚切《集韻》堅奚切，𠀤音稽。《說文》知時畜也。《徐鉉曰》鷄者，稽也。能稽時也。《易·說卦》巽爲鷄。《詩·鄭風》女曰鷄鳴。《禮·曲禮》鷄曰翰音。《韓詩外傳》鷄有五德：首帶冠文也，足搏距武也，敵在前敢鬭勇也，見食相呼仁也，守夜不失信也。《爾雅·釋畜》鷄大者蜀，蜀子雓。《郭註》今蜀鷄也。魯鷄又其大者。或曰鷄爲積陽，又名燭夜。春秋運斗樞曰：玉樞星精散爲鷄。李時珍曰：鷄類甚多。朝鮮一種長尾鷄，尾長三四尺。遼陽一種食鷄，一種角鷄。南越一種長鳴鷄，晝夜啼叫。南海一種石鷄，潮至卽鳴。蜀中一種鶤鷄，楚中一種傖鷄，𠀤高三四尺。江南一種矮鷄，脚纔二寸許也。廣志云：大者曰蜀，小者曰荆，其雛曰𪅏。又火鷄。《洞冥記》滿剌伽國有火鷄，食火吐氣，島𡗝以其卵爲飮器。又竹鷄似鷓鴣，居竹林閒，性好啼，蜀人呼爲鷄頭鵠。又杉鷄。陳藏器云：出澤州有石英處，常食碎石英，腹下毛赤，不能遠翔。又秧鷄，白頰長觜短尾，背有白斑。夏至後夜鳴達旦，秋後卽止。又《拾遺記》漢武帝大初二年，月氏國貢雙頭鷄，四足一翼，鳴則俱鳴。又《洞冥記》遠飛鷄，曉飛四海外，夕還依人。又天鷄，星名。《北齊書》武成卽位，大赦，殿門外建金鷄，不詳其義。問於司馬膺之，對曰：海中日占云：天鷄星動，當有赦，帝王以爲𠋫。又《前漢·天文志》野鷄一星，在軍市中。又山名。《史記·五帝紀》黃帝西至於空桐，登鷄頭。《註》索隱曰：鷄頭，山名。又《山海經》鷄山，其上多金，其下多丹雘，黑水出焉。又寶鷄，縣名。又鷄人，官名。《周禮·春官》鷄人掌鷄牲，辨其物，又夜嘑旦，以嘂百官。又神名。《史記·漢宣帝神爵元年》遣諫大夫王褒，求金馬碧鷄之神於益州，褒作聖主得賢臣頌以諷。又鷄鳴，歌名。《前漢·高帝紀》羽夜聞漢軍四面皆楚歌。《應劭曰》鷄鳴歌也。又蟲名。《爾雅·釋蟲》螒天鷄。《郭註》水蟲，黑身赤頭，一名莎鷄，又曰樗鷄。《詩·豳風》六月莎鷄振羽。《朱傳》蟋蟀也。又醯鷄。《莊子註》蠛蠓也。又樹鷄，菌也。《王建詩》雁門天花不復憶，况乃桑鵝與樹鷄。又鷄毒。《高誘曰》烏頭也。又鷄頭，芡也。又鷄蘇伏，鷄子，𠀤草名。又辟鷄。《禮·內則》麕爲辟鷄。《註》葅類，聶而切之也。又《風俗通》鷄本朱氏翁所化，故呼朱朱。祝鷄翁善養鷄，故呼祝祝。

𪄉：《廣韻》《集韻》𠀤於容切，音邕。同雝。《爾雅·釋鳥》䳭鴒雝渠。一作𪇉。

鷅：《廣韻》《集韻》《韻會》《正韻》𠀤力質切，音栗。鶹鷅，梟也。《爾雅·釋鳥》鳥少美長醜爲鶹鷅。

鷆：《廣韻》徒年切《集韻》亭年切，𠀤音田。《爾雅·釋鳥》鷆，蟁母。《郭註》似烏𪇰而大，黃白雜文，鳴如鴿聲，今江東呼爲蚊母。又名吐蚊鳥。《嶺南異物志》吐蚊鳥大如靑鷁，大觜，食魚。又《集韻》之人切，音眞。又多年切，音顚。義𠀤同。

𪄊：《篇海》巨俱切，音衢。鳥名。左足白。

䳵：《韻會小補》同𪀦。谿𪀦鳥。一作鸂䳵。

𪄋：《廣韻》美畢切《集韻》莫筆切，𠀤音密。𪄋肌，繼英也。又《類篇》莫結切，音得。義同。

鷇：《廣韻》苦𠋫切《集韻》《韻會》《正韻》丘𠋫切，𠀤音𡨥。《揚子·方言》爵子及雞雛，皆謂之鷇。《爾雅·釋鳥》生哺鷇，生噣雛。《疏》鳥子生，須母哺而食之，名鷇，謂燕雀之屬也。鳥生子而能自哺食者名雛，謂雞雉之屬。《魯語》里革曰：獸長麛夭，鳥翼鷇卵。《韋註》生哺曰鷇，未乳曰卵。《莊子·齊物論》其以爲異於鷇音。《揚雄·蜀都賦》風胎雨鷇。《後漢·王符傳》世非胥庭，人乖鷇飮。《註》鷇飮不假物，淳樸時也。又《集韻》居𠋫切，音冓。又墟𠋫切，音彀。又古慕切，音顧。義𠀤同。又《集韻》《韻會》克角切《正韻》乞約切，𠀤音㱿。鳥子欲出者。《說文》从鳥在㱿中，會意。

鷈：《唐韻》土雞切《集韻》《韻會》《正韻》天黎切，𠀤音梯。《說文》鸊鷈，似鳧而小，膏可塗刀。《揚子·方言》野鳧，其小而好水中者，謂之鸊。鷈大者謂之鶻鷈。《廣雅》𪇊鷈，鶻鷈也。《馬融·廣成頌》鷺鴈𪇊鷈。《正字通》𪇊鷈蒼白文，多脂，脚連尾，不能陸行。一名水𩿤。又名䴇𩾚。俗作鵜。《杜甫·贈張太常詩》銛鋒瑩鸊鵜。从鷈爲正。又《集韻》相支切，音斯。鳥名。又田黎切，音題。義同。

鷉：《正字通》同鷈。

鷊：《廣韻》五歷切《集韻》《韻會》倪歷切，𠀤音逆。《玉篇》與鶂𪁌鷁𠀤同。《埤雅》鷊，綬鳥也。綏鳥大如鸜鵒，頭似雉，有時吐物長數寸，食必蓄嗉，臆前大如斗。《古今注》吐綬一名功曹，今俗謂之錦囊。一名辟株，行必遠草木，慮觸其嗉也。《韻會》亦曰眞珠雞，體有眞珠點文。李時珍曰：吐綬雞項有嗉囊，內藏肉綬，常時不見，春夏淸明則向日擺之，頂上先出兩翠角二寸許，乃徐舒項下綬，長闊近尺，采色煥爛，踰時悉斂，或剖視之，一無所睹。又草名。《詩·𨻰風》中唐有甓，邛有旨鷊。《爾雅·釋草》作虉綬。《郭註》小草有雜色，似綬。

𪄌：《集韻》《韻會》《正韻》𠀤古送切，音貢。鳥讓食。

鷋：《玉篇》大乎切《集韻》同都切，𠀤音徒。《玉篇》鷋，鳩也。《爾雅·釋鳥》輿鵛鷋。《郭註》未詳。

鷌：《玉篇》命把切，音馬。鳥名。

𪄍：《字彙補》五各切，音咢。鳥名。見廣雅。

𪄎：《字彙補》古客切，音格。鳥名。

䳶：《字彙補》與鸂同。

𪄏：《字彙補》薛延切，音先。鳥也。

𪄐：《字彙補》之然切。同鸇。詳鸇字註。

鷍：《字彙補》古幺切，音交。不孝鳥。

𪄑：《字彙補》同鷫。《司馬相如·凡將篇》鷫鷞作𪄑爽。《說文長箋》又作𪂸。

𪄭：《唐韻》親吉切《集韻》戚悉切，𠀤音七。《說文》𪄭鳥也。

鷐：《唐韻》植鄰切《集韻》丞眞切，𠀤音辰。《玉篇》鷐風，鸇也。○按《詩·秦風》鴥彼晨風，不从鳥。

䳷：《集韻》牆容切，音從。鳥名。《揚子·方言》桂林之中，謂雞曰𩀨。或从鳥。

𪄮：《玉篇》乎古切，音故。鳥名。又《集韻》顧，古作𪄮。註詳頁部十二畫。

𪄯：《玉篇》古隨切，音規。鳥也。《正字通》子規。俗作𪄯。

䳸：《篇海》莫隹切，音埋。《禽經》雁一名䳸。又《正字通》簷雀，俗呼麻雀。

𪄰：《正字通》同𪄋。

𪄱：《唐韻》都歷切《集韻》丁歷切，𠀤音的。《說文》雉屬。戅鳥也。又《廣韻》《集韻》𠀤陟革切，音磔。義同。

𪄲：《廣韻》式羊切《集韻》尸羊切，𠀤音商。《廣韻》𪄲鶊。又𪄲鴹也。《家語》作商羊，舞則天大雨。

𪄳：《集韻》莫獲切，音麥。鳥名。《五音集韻》同𪍇。

鷑：《集韻》極入切，音及。《爾雅·釋鳥》鷑鳩，鵧鷑。《郭註》小黑鳥。江東呼爲鳥䳆。又《集韻》力入切，音力。義同。考證：〔《爾雅·釋鳥》鷑鳩，鵧鳩。《郭註》小黑鳥。江東呼爲烏鵙。〕謹照原文鵧鳩改鵧鷑。註内鳥鵙改爲鳥䳆。

鷒：《廣韻》度官切《集韻》《韻會》《正韻》徒官切，𠀤音團。鸛鷒，鳥名。《爾雅·釋鳥》鸛鷒，鶝鶔，如鵲，短尾。《疏》鸛一名鶝鶔，一名𡡙羿。郭璞贊，鸛鷒之鳥，一名𡡙羿。《註》言此鳥勁捷，雖羿亦不敢射也。又《廣韻》職緣切《集韻》朱遄切，𠀤音專。義同。

鷓：《唐韻》《集韻》《韻會》𠀤之夜切，音柘。鳥名。鷓鴣，越雉也。《禽經》隨陽鳥也。《崔豹·古今注》鷓鴣出南方，向日而飛，畏霜露，早晚希出。

𪄴：《集韻》美隕切，音敏。鶚別名。

𪄵：《集韻》巨至切，音曁。鳥名。

𪄶：《廣韻》似入切《集韻》席入切，𠀤音習。鴣𪄶，鳥名。《山海經》明漳之水，南流注于黃澤，有鳥，狀如烏而白文，名曰鴣𪄶。

𪄷：《玉篇》息連切《集韻》相然切，𠀤音僊。鳥似鶴，碧色。

𪄸：《廣韻》《集韻》𠀤則歷切，音績。鳥名。

𪄹：《廣韻》市羊切《集韻》辰羊切，𠀤音常。《玉篇》䳯𪄹，鳥名。

𪄺：《集韻》丘𠋫切，音𡨥。《爾雅·釋鳥》𪄺雉泆泆。《郭註》卽鵽鳩也。本作𡨥。又《集韻》𪄺，鴨屬也。𪄺字原刻从鳥从𡨥。

𪄻：《廣韻》《集韻》《韻會》《正韻》𠀤書容切，音舂。《廣韻》𪇆𪄻，鳥名。《集韻》布穀也。本作舂。《廣韻》𪇆舂，䳚鴠也。

鷔：《廣韻》五勞切《集韻》牛刀切，𠀤音敖。《廣韻》不祥鳥，白首赤口。《郭璞·江賦》則有晨鵠，天雞，鴢鷔，鷗𩿁。又《山海經》𤣥丹山有五色之鳥，人面有髮，爰有靑鴍黃鷔。又《廣韻》五到切《集韻》魚到切，𠀤音傲。《廣韻》鷔，鳦魚鳥狀也。又《集韻》倪虬切，音汼。義同。

鷕：《唐韻》以沼切《集韻》《韻會》以紹切，𠀤音溔。《說文》雌雉鳴也。《詩·邶風》有鷕雉鳴。《潘岳·射雉賦》麥漸漸以擢芒，雉鷕鷕而朝雊。又《廣韻》羊水切《集韻》愈水切，𠀤音唯。義同。《詩·邶風·陸德明音義》又以水反。又《集韻》《正韻》𠀤伊鳥切，音杳。又《集韻》胡了切，音皛。義𠀤同。

𪄼：《正字通》同鷕。

𪄽：《集韻》丘𠋫切，音𡨥。鳥卵。《韓愈·納涼聮句》盤肴饋禽𪄽。又《集韻》空谷切，音哭。義同。《五音集韻》與𣫠㲉同。

䳺：《廣韻》《集韻》《韻會》《正韻》𠀤烏含切，音諳。《玉篇》䳺鶉。互見鴽鴾二字註。

𪄾：《玉篇》古屑切，音結。同𪃈。𪃈𪈟，鳧屬。又《集韻》古禮切，音晵。同𪂍。亦鳧屬。

鷖：《唐韻》烏雞切《集韻》《韻會》煙奚切，𠀤音翳。水鳥。鷗也。一名水鴞。《說文》鳧屬。《埤雅》鳧好沒，鷖好浮。《正字通》鷖，蒼黑色，羣飛鳴，隨潮往來，曰信鳧，知風起，輒飛至岸，渡海者以爲𠋫。《詩·大雅》鳧鷖在涇。又通作翳。《司馬相如·上林賦》拂翳鳥。《註》同鷖。又《山海經》九疑之山有五采之鳥，名曰鷖。《又》蛇山有鳥，五色，飛蔽日，名鷖鳥。又鳥似鳳。《屈原·離騷》駟玉虬以乗鷖兮。《王逸註》鷖，鳳皇別名。身有五彩文，如鳳皇。又《集韻》一計切，音医。靑黑色也。《周禮·春官·巾車》彫面鷖總。《註》鷖總者，靑黑色，以繒爲之。《疏》取鳥之鷖色靑黑爲義。

鷗：《唐韻》《集韻》《韻會》《正韻》𠀤烏侯切，音謳。《說文》鷗，水鴞也。一名鷖。《李時珍曰》鷗者，浮水上，輕漾如漚也。又本作漚。《列子·黃帝篇》海上之人有好漚鳥者，每旦之海上，從漚鳥遊，漚鳥之至者，百住而不止。《註》漚同鷗。又《集韻》𧇾于切，音區。水鳥也。又於求切，音優。義同。

𪄿：《唐韻》那干切《集韻》那肝切。𠀤同難。《說文》鳥也。又姓。又《集韻》許旱切，音䍐。鳥名。又《集韻》《類篇》𠀤乃旦切，難去聲。阻也。

𪅀：《集韻》同𪄿。

𪅁：《正字通》䳳字之譌。

鷘：《廣韻》恥力切《集韻》蓄力切，𠀤音敕。鸂鷘，水鳥也。一作𪆵。《杜甫詩》一雙鸂𪆵對沉浮。《字彙補》同𪆵，見《大方鑑》註。

𪅂：《廣韻》《集韻》𠀤諸良切，音章。《玉篇》鳥名。《廣韻》吳人呼水雞爲𪅂渠。

鷙：《唐韻》《集韻》《韻會》脂利切《正韻》支義切，𠀤音至。《說文》擊殺鳥也。《玉篇》猛鳥也。《屈原·離騷》鷙鳥之不羣兮，自前世而固然。《王逸註》鷙，執也。謂能執伏衆鳥，鷹鸇之類也。《後漢·杜詩傳》湯武善禦衆，故無忿鷙之師。《註》鷙，擊也。又凡鳥之勇，獸之猛者，皆曰鷙。《禮·月令》鷹隼蚤鷙。《註》鷙，疾厲之氣也。亦作摯。《禮·曲禮》前有摯獸。又抵也。莊子馬蹄篇馬知介倪闉扼鷙曼。䆁文李云鷙，牴也。又《集韻》《類篇》𠀤陟栗切，音窒。《莊子·在宥篇》天下始喬詰卓鷙。《音義》卓鷙，行不平也。又疑也。《管子·五輔篇》下愈覆鷙而不聽從。《註》謂伺察而懷疑也。又《集韻》之列切，音晢。鳥擊也。又《集韻》《類篇》𠀤敕栗切，音抶。又陟利切，音致。義𠀤同。考證：〔又與騺同。《史記·秦本紀》晉君棄其軍，與秦爭利，還而馬鷙。〕謹按史記不作鷙。今節云於上文禮曲禮前有摯獸下，增又抵也。莊子馬蹄篇馬知介倪闉扼鷙曼。䆁文李云鷙，牴也。

𪅃：《玉篇》匹沼切，音縹。鳥變也。《正字通》鳥毛色變也。又《廣韻》撫招切《集韻》紕招切，𠀤音漂鶣𪅃，鳥飛輕貌。

𪅄：《廣韻》《集韻》𠀤蘇骨切，音窣。鵓𪅄，鳥也。

鷚：《廣韻》《集韻》《正韻》𠀤力救切，音溜。《爾雅·釋鳥》鷚，天鸙。《郭註》大如鷃雀，色似鶉，江東名之曰天鷚，音綢繆。《疏》音綢繆者，詩豳風云：綢繆牖戸。取其音同，故讀從之。《正字通》鷚，俗呼告天鳥，其鳴如龠，形醜善鳴，聲高多韻。《張協·七命》丹穴之鷚。《左思·吳都賦》巖穴無豜縱，翳薈無𪊫鷚。又《正韻》雉子也。又《集韻》力求切，音留。又《廣韻》莫浮切《集韻》迷浮切，𠀤音謀。又《廣韻》武彪切《集韻》亡幽切，𠀤音繆。又《廣韻》《集韻》𠀤渠幽切，音虯。義𠀤同。又《集韻》羌幽切，音近丘。天鷚，鳥名。江東語。又《集韻》《類篇》𠀤憐蕭切，音聊。義同。

鷛：《廣韻》《集韻》《韻會》𠀤餘封切，音容。《廣韻》鷛𪆂，似鴨雞足。《司馬相如·上林賦》煩鶩鷛𪆂。

𪅅：《玉篇》力灼切，音略。鳥也。《五音集韻》本作𪀡。

鷜：《廣韻》落侯切《集韻》郞侯切，𠀤音樓。《爾雅·釋鳥》鵱鷜，鵝。《郭註》今之野鵝。又一作蔞。《說文》鵱蔞，鵝也。又《廣韻》力朱切《集韻》龍珠切，𠀤音慺。義同。又《集韻》隴主切，音縷。𪇖鷜，鳥名。郭公也。《五音集韻》作𪈜。

𪅆：《廣韻》呂支切《集韻》鄰知切，𠀤音離。鳥名。《廣韻》鸝鵹𠀤同。詳隹部離字註。又𪂈離鳥，自爲牝牡。

鷝：《廣韻》必吉切《集韻》壁吉切，𠀤音必。《廣韻》鷝鴋，鳥名。白面靑色。《山海經》作畢方。狀如鶴，一足赤文，靑質白喙。《集韻》一曰水澤神。

𪅇：《篇海》亡亙切，音瞢。《字彙》𪅇，鳩鳥。《正字通》卽爾雅狂㝱鳥。註：五色，有冠。攺𪅇訓鳩，誤。

䳻：《廣韻》昨甘切《集韻》財甘切，𠀤音慙。《廣雅》䳻鷲，雕也。又《廣韻》仕咸切《集韻》仕懺切，𠀤音鑱。《廣韻》似鵰而班白。

鷞：《唐韻》所莊切《集韻》《韻會》《正韻》師莊切，𠀤音霜。《說文》鷫鷞，西方神鳥。《正字通》長頸綠色似鴈，皮可爲裘。《揚雄·蜀都賦》䨥鷤鷫鷞。《史記·司馬相如傳》家貧，以鷫鷞裘貰酒。一作肅爽。馬名。《左傳·定三年》唐成公有兩肅爽馬。《疏》肅爽，其羽如練，高首而修頸，馬似之。俗作鸘。又《廣韻》疎兩切《集韻》《韻會》《正韻》所兩切，𠀤音縔。《廣韻》鷞鳩，鷹也。亦作爽。《左傳·昭二十年》晏子曰：爽鳩氏始居此地。《註》爽鳩氏，少皡司𡨥。

鷟：《唐韻》《集韻》仕角切《韻會》什角切《正韻》食角切，𠀤音浞。《說文》鸑鷟也。《禽經》紫鳳曰鷟。又《韻會》江中有鸑鷟，似鳧而大，此別一種。又叶昨木切，音族。義同。《陸機·七徵》舞唐庭之來儀，鳴岐陽之鸑鷟。膺天監之休命，荷神聽之介福。

鷠：《字彙補》五魚切，音魚。鳥名。

䳼：《說文》鷗本字。又《字彙補》於求切，音憂。水鳥也。《山海經》𤣥股之國，其爲人，衣魚食䳼。《註》音憂。

𪅈：《字彙補》丑凶切，音忡。鳥不行也。

𪅉：《字彙補》通堅切，音天。鴨也。

𪅊：《字彙補》直几切。與雉同。《篇海》作𪁰。

𪅋：《字彙補》力盈切，音陵。鳥名。

𪅌：《字彙補》力其切，音梨。與鸝同。黃鸝鳥也。

𪅍：《韻會》同鷘。

𪅎：《海篇》苦咸切，音嵁。鳥喙物曰𪅎也。○按𪅎卽鵮字之譌。

鷡：《廣韻》武夫切《集韻》微夫切，𠀤音無。《廣韻》鴽鳥名。《爾雅·釋鳥》鴽，鴾毋。《禮·月令·田䑕化爲鴽疏》舍人曰：毋作無，謂牟無也。《儀禮·鄭註》亦作無。詳鴽字註。

𪅯：《字彙》同鴻。

䳾：《廣韻》《集韻》𠀤都騰切，音登。《廣韻》䳾鶛鳥也。《本草》䳾雞，大如雞，長脚，紅冠，雄色褐，雌稍小，色斑，秋月卽無聲。與秧雞同類。

鷢：《唐韻》《集韻》《韻會》𠀤居月切，音厥。《說文》白鷢，王鴭也。《廣韻》白鷢一名鸉，善捕䑕。《爾雅·釋鳥》鸉，白鷢。《註》似鷹，尾上白。《韓愈·送文暢詩》飄然逐鷹鷢。又《廣韻》《集韻》《正韻》𠀤其月切，音𧤼。義同。考證：〔《說文》白鷢，王鵙也。〕謹照原文鵙改鴭。〔《廣韻》鷢，一名揚鳥。〕謹照楊鳥二字乃鸉字之譌。謹照原文改爲白鷢一名鸉。〔《爾雅·釋鳥》楊鳥，白鷢。〕謹照原文楊鳥二字改爲鸉字。

鷣：《廣韻》餘針切《集韻》夷針切，𠀤音淫。《廣韻》鷂之別名。《爾雅·釋鳥》鷣，負雀。《郭註》鷂也。江東呼鷣，善捉雀，因名。又《廣韻》弋炤切《集韻》弋笑切，𠀤音燿。義同。

鷤：《廣韻》徒干切《集韻》《韻會》唐干切《正韻》唐闌切，𠀤音壇。雉子。○按《廣韻》以鸛鷒作鸛鷤，似誤。又《廣韻》杜奚切《集韻》田黎切，𠀤音啼。《廣韻》鷤，䳏鳥。《揚雄·反騷》恐鷤䳏之將鳴矣。《註》子規也。又《廣韻》特計切《集韻》《正韻》大計切，𠀤音第。《廣韻》鷤鴂鳥。《玉篇》亦布穀也。

鷥：《集韻》新兹切《正韻》相咨切，𠀤音斯。鷺鷥。《爾雅·釋鳥·舂鉏註》白鷺縗，俗稱鷺鷥，頭上毛似絲。《禽經》鷺喙則絲偃。海錄云：一名帶絲，後人加鳥。又《集韻》津之切，音兹。義同。

𪅰：《集韻》《韻會》𠀤商居切，音舒。鳥似鳧。《爾雅·釋鳥》舒鴈，鵝，舒鳧，鶩。本作舒，俗加鳥。

𪅱：《廣韻》之欲切。同鸀。鸀鳿，如鴨而大。

𪅲：《廣韻》許及切《集韻》迄及切，𠀤音吸。《玉篇》鳥名。

鷦：《唐韻》卽消切《集韻》《韻會》兹消切，𠀤音焦。《說文》鷦𪃦，桃蟲也。一名鷦鷯。俗呼黃脰雀，喙銳如錐。《爾雅·釋鳥》桃蟲鷦，其雌艾。《疏》此鷦𪃦小鳥，而生鵰鶚者也。《詩·周頌》肇允彼桃蟲，拚飛維鳥。《陸璣疏》今鷦鷯是也。微小於黃雀，其雛化而爲鵰，故俗謂鷦鷯生鵰。《揚子·方言》自關而東，謂之巧雀，或謂之女匠。自關而西，謂之韈雀，或謂之巧女。江東謂之桃蟲。《說苑》鷦鷯巢於葦苕，繫之以髮，取茅秀爲巢，以麻紩之，如刺韈然。○按鷦鷯、鷦𪃦、𩾗鷯，皆一聲之轉耳。小鳥之巧於爲巢者也。又《廣韻》鷦䳟，南方神鳥。《樂叶圖徵》鷦明狀似鳳皇。一作焦明。《揚子·法言》焦明遴集。

鷧：《廣韻》乙冀切，音懿。懿，鸕鶿鳥也。又《爾雅·釋鳥》鶿鷧。《郭註》卽鸕鶿也。考證：〔《爾雅·釋鳥》鶿懿。〕謹照原文懿改鷧。

𪅳：《說文》鶹本字。

䳿：《玉篇》《集韻》𠀤如延切，音然。鳥名。

鷨：《廣韻》戸花切《集韻》胡瓜切，𠀤音華。《廣韻》鷨，鳥名。似雉。《廣雅》鴣穀擊鷨布穀。又《集韻》胡化切，華去聲。義同。

䴀：《廣韻》徒紅切《集韻》徒東切，𠀤音同。《廣韻》鸏䴀，水鳥。黃喙，喙長尺餘。詳鸏字註。

𪅴：《篇海》遏各切，音惡。水𪅴鳥。

䴁：《廣韻》牛具切《集韻》元具切，𠀤音遇。《廣韻》䴁䑕，鳥名也。本作寓。《山海經》虢山有鳥，名寓，狀如䑕，鳥翼，音如羊，可以禦兵。又《廣韻》遇俱切，音虞。義同。

𪅵：《集韻》津私切，音咨。鳥名。雞身，䑕尾。

䴂：《集韻》似兩切，音象。䴂鵰，鸏䴀別名。

𪅶：《廣韻》《集韻》𠀤昌兩切，音敞。《廣韻》同氅。鶖鳥毛也。

鷩：《唐韻》幷列切《集韻》《正韻》必列切，𠀤音𪔀。《說文》鷩，赤雉也。一名山雞，一名錦雞，一名鵕䴊，一名金雞。《爾雅·釋鳥》鷩雉。《郭註》似山雞而小，冠背毛黃，腹下赤，項綠色鮮明。《劉敬叔異苑》山雞愛其羽毛，照水卽舞，目眩多溺，以文累其身者也。又鷩冕。《周禮·春官·司服》王饗先公，饗射則鷩冕。《釋名》鷩雉之憋惡者，山雞是也。鷩，憋也。性急憋，不可生服，必自殺，故畫其形於衣，以象人執耿介之節也。又《山海經》小華山多赤鷩，養之禦火災。又《廣韻》《集韻》《韻會》𠀤必袂切，音蔽。又《集韻》必至切，音畀。又《正韻》必弊切，音萆。義𠀤同。

鷪：《篇海》鶯字之譌。

𪅷：《正字通》𪄌字之譌。

𪅸：《正字通》俗𪃈字。

𪅹：《玉篇》居希切，音幾。鳥也。

鷫：《唐韻》息逐切《集韻》息六切，𠀤音肅。《說文》鷫鷞也。五方神鳥，東發明，南焦明，西鷫爽，北幽昌，中央鳳皇。一作鷫鸘。《司馬相如·上林賦》鴻鷫鵠鴇。《郭璞曰》鷫，鷫鸘也。《西京雜記》司馬相如還成都，居貧，以所著鷫鸘裘，就市人貰酒，與文君爲歡。又《類篇》所六切，音縮。義同。互詳鷞字註。

鷬：《集韻》胡光切，音黃。鸝鷬，鳥名。本作黃。《詩·小雅》緜蠻黃烏。

𪅺：《廣韻》《集韻》𠀤呼侯切，音齁。《廣韻》𪅺鳥，靑色似浮鳩。

鷭：《廣韻》附袁切《集韻》符袁切，𠀤音煩。《廣韻》鷭鵃。又《玉篇》府袁切，音蕃。義同。

𪅻：《篇海》音勝。戴勝本作𪅻。卽戴鵀，俗加鳥。

𪅼：《廣韻》郞擊切《集韻》狼狄切，𠀤音靂。《玉篇》鳥似鷹而大。

𪅽：《集韻》咨林切，音祲。雞別名。漢中人呼雞爲𪅽。《楊愼曰》𪅽音岑。卽魯雞。《玉篇》作𩀿。

𪅾：《廣韻》去其切《集韻》丘其切，𠀤音欺。《廣韻》鵋䳢，鵂鶹鳥。亦作䳢。

䴃：《廣韻》女交切《集韻》尼交切，𠀤音鐃。《玉篇》𩾗䴃，黃鳥。

鷮：《廣韻》舉喬切《集韻》居妖切《韻會》居祅切《正韻》堅堯切，𠀤音驕。《說文》走鳴長尾鷄也。《爾雅·釋鳥》鷮雉。《郭註》卽鷮鷄也。《詩·小雅》有集維鷮。《山海經》女几之山，其鳥多白鷮。《陸璣疏》鷮微小於翟，走而且鳴，曰鷮鷮。其尾長，肉甚美。《埤雅》薛綜曰：雉之健者爲鷮，尾長六尺。《字說》鳴則首尾喬如。《後漢·華佗傳》冷壽光嘗屈頸鷮息。又《唐韻》巨嬌切《集韻》渠嬌切，𠀤音喬。義同。

鷯：《唐韻》洛蕭切《集韻》《韻會》憐蕭切《正韻》連條切，𠀤音聊。《說文》刀鷯，剖葦食其中蟲。《玉篇》鷦鷯，小鳥，在葦。《荀子·勸學篇註》鸏鳩，鷦鷯也。見𩾗鷦二字註。又《廣韻》《集韻》《類篇》𠀤力照切，音燎。《廣韻》鷯鶉。《爾雅·釋鳥》鷯鶉，其雄鶛，牝𤷒。互見鶛字註。又《韻會》《正韻》𠀤力弔切，音料。義同。

鷰：《廣韻》於甸切《集韻》伊甸切，𠀤音宴。與燕同。《說文》薾口，布翅，枝尾，象形，亦書作䴏。又鷰濯，角觝之戲。《張衡·西京賦》衝狹鷰濯，胷突銛鋒。《註》鷰濯，以盤水置前，坐其後，踊身張手跳前，以足偶節，踰水復却坐，如燕之濯也。《玉篇》俗燕字。

鷱：《廣韻》古勞切《集韻》居勞切，𠀤音高。《廣韻》𪁜鷱，鳥名。又鷱鴡。《爾雅·釋鳥陸璣疏》䳕鳩，小鳩，幽州人或謂之鷱鴡。又《集韻》古老切，音杲。義同。《集韻》本作鷎。一作𩀹。

鷲：《唐韻》《集韻》《韻會》《正韻》𠀤疾僦切，音就。《廣韻》鳥名。黑色，多子。師曠曰：南方有鳥，名羌鷲，黃頭，赤目，五色皆備。《本草》鷲悍多力，盤旋空中，無細不覩，卽白鵰也。一作就。又靈鷲，山名。《西域記》耆闍崛山，有兩峰雙立，鷲鳥常居其嶺，山遠望如鷲形，故名靈鷲山。《沈約·石象銘》永言鷲室，棲誡梵宮。

鷳：《唐韻》戸閒切《集韻》何間切《韻會》何閒切《正韻》何艱切，𠀤音閑。《說文》鴟也。又白鷴，鳥名。形似山雞，白質黑章，尾長三四尺，距觜純丹，亦有靑黑者。一作鷴。《本草》張華曰：行止閑暇，故曰鷴，李昉命爲閑客。○按白鷴，卽白鶾也。《爾雅》雗雉，𪂂雉。註：白鵫也。雗，本从翰，音寒，今南人呼閒如寒，則鷴卽雗音之轉也。《西京雜記》：南粵王獻白鷴、黑鷴各一。蓋雉亦有黑色者，幷可明《爾雅》秩秩海雉之說，况鷳非鴟類，《說文》誤。

鷴：《說文長箋》俗鷳字。

䴄：《集韻》輸閏切，音舜。鶌䴄，鳥名。

𪅿：《集韻》勻規切《篇海》以追切，𠀤音䔺。鳥飛也。《說文》作𩀶，从隹。俗从鳥。

鷵：《廣韻》《集韻》𠀤同都切，音徒。鳥名。《爾雅·釋鳥》鸄鶶鷵。《註》似烏，蒼白色。考證：〔《爾雅·釋鳥》鸄鶶鷵。《註》似鳥，蒼白色。〕謹照原文似鳥改似烏。

𪆀：《集韻》之六切，音祝。𪆀鳩，鳥名。

𪆁：《廣韻》息移切《集韻》《韻會》相支切《正韻》相咨切，𠀤音斯。鸒𪆁，鳥名。本作斯。《爾雅·釋鳥》鸒斯，鵯鶋。《郭註》雅烏也。小而多羣，腹下白。《廣雅》此類有三種，純黑反哺者，謂之烏。小而腹下白，不反哺者，謂之鴉。白項而羣飛者，謂之燕烏。《正字通》按說文𪇬訓𤰞居，不言鸒斯。詩弁彼鸒斯，孔疏以斯爲助語辭，猶蕭斯柳斯是也。據此說，則爾雅、禽經、法言，稱鸒斯，皆相承而誤。六書統、正韻皆收𪆁字，註鳥名，亦作斯，𠀤非。

鷶：《廣韻》莫蟹切《集韻》母蟹切，𠀤音買。鷶𪀗，子嶲也。一作𩀺𨾼。

𪆂：《唐韻》强魚切《集韻》《韻會》《正韻》求於切，𠀤音蕖。《說文》𪄉𪆂也。《廣雅》𪄉𪆂，鳽也。一名䲽鳥。一名精列。本作渠。《索隱》𪄉𪆂，一名章渠。

鷷：《廣韻》將倫切《集韻》《韻會》蹤倫切，𠀤音遵。西方雉名。《爾雅·釋鳥》雉，西方曰鷷。又《廣韻》昨旬切，音臻。義同。又《集韻》徂昆切，音存。與蹲通。《周禮·天官·染人鄭註》夏狄六曰蹲。音存。本鷷字。又《集韻》《韻會》《正韻》𠀤租昆切，音尊。義同。

鷸：《廣韻》餘律切《集韻》允律切《韻會》《正韻》以律切，𠀤音聿。《說文》鷸，知天將雨鳥也。知天文者冠鷸。陳藏器云：鷸如鶉，色蒼喙長，在泥塗。邨民云：田鷄所化。《戰國策》蘇秦曰：鷸蚌相持。又一種翠鳥曰鷸。《爾雅·釋鳥》翠鷸。《郭註》似燕，紺色，生鬰林。《疏》李巡曰：鷸，一名翠，其羽可以爲飾。又一種，赤足，黃文，曰鷸。《左傳·僖二十四年》鄭子臧好聚鷸冠，是也。又《正韻》疾飛貌。《木華·海賦》鷸如驚鳧之失侶。又《集韻》食律切，音術。《廣雅》鶙鵳鷸子籠脫鷂也。《曹憲註》鷸音述。驚字原刻从敬从鳥。《考證》已改正。考證：〔《木華·海賦》鷸如〈敬下鳥〉鳧之失侶。〕謹照原文〈敬下鳥〉鳧改驚鳧。

𪆃：《唐韻》度官切《集韻》《正韻》徒官切，𠀤音團。《說文》作𪆝雕也。《廣韻》𪆃，鳶之別名。《詩·小雅》匪鶉匪鳶，翰飛戾天。《毛傳》雕也。

鷹：《廣韻》《集韻》《韻會》𠀤於陵切，音膺。《玉篇》鷙鳥。李時珍曰：鷹以膺擊，故謂之鷹。陸佃云：一歲曰黃鷹，二歲曰鴘鷹，鴘次赤也。三歲曰鶬鷹，今通謂之角鷹，頂有毛角微起。一曰題肩，一曰征鳥，一曰爽鳩。《左傳·昭十七年》爽鳩氏。《註》鷹也，一作鶆鳩。《爾雅·釋鳥》鷹鶆鳩。又《本草》虎鷹，翼廣丈餘，能搏虎。《裴氏新書》鷹在衆鳥閒，若睡寐然，故積怒而後全剛生焉。詩大雅：維師尚父，時維鷹揚。言其武之奮揚也。《正字通》鷹雄形小雌體大，生於窟者好眠，巢於木者常立，雙骹長者起遲，六翮短者飛急。禮月令，季夏，鷹乃學習。註：鶵學飛。又季秋，鷹乃祭鳥。註：欲食鳥，先殺鳥不食。毛氏曰：本作䧹，後人加鳥字，不知䧹已从隹矣。徐鍇曰：鷹隨人指縱，故从人。

鷺：《唐韻》洛故切《集韻》《韻會》《正韻》魯故切，𠀤音路。《說文》白鷺也。《李時珍曰》水鳥也。林棲水食，羣飛成序，潔白如雪，頂有長毛十數莖，毿毿然如絲，欲取魚，則弭之，名曰絲禽。一名屬玉，一名舂鉏。《爾雅·釋鳥》鷺舂鉏。《註》鷺頭翅背上，皆有長翰毛。今江東人取以爲睫攡，名之曰白鷺縗。禽經曰：鸘飛則霜，鷺飛則露，其名以此。步於淺水，好自低昂，如舂如鋤之狀，故曰舂鋤。又朱鷺。《爾雅·釋鳥疏》楚威王時，有朱鷺合沓飛翔而來舞。則復有赤者，舊鼓吹朱鷺曲，是也。然則鳥名白鷺，赤者少耳。《晉書·樂志》漢時短簫鐃歌之樂，其曲有朱鷺。又鷺羽，舞者所持以指麾，或坐或伏也。《詩·𨻰風》値其鷺羽。又《魯頌》振振鷺。又白鷺，官名。《魏書·官氏志》以伺察者謂𠋫官，謂之白鷺，取延頸遠望之義。又《集韻》良據切，音慮。《字林》鳥名。又《集韻》龍都切，音盧。水鳥也。

䴅：《廣韻》博昆切《集韻》逋昆切，𠀤音奔。鳥名。《山海經》太行山有鳥，狀如鵲，白身，赤尾，六足，名曰䴅，善驚，其鳴自詨。又《廣韻》《集韻》𠀤符分切，音汾。義同。

䴆：《廣韻》《集韻》𠀤蒲沃切，音僕。䴆鸔，鳥名。又《廣韻》《集韻》𠀤普木切，音扑。鳥名。善占。

𪆄：《說文》鷦本字。

𪆅：《廣雅》同鷦。

𪆆：《字彙補》通路切，音兔。木𪆆鳥有毛角也。

𪆇：《字彙補》古文𪇘字。註詳十四畫。

𪆈：《字彙補》同䳿。

𪆉：《字彙補》苦𠋫切，音宼。《廣雅》𪆉鶵也。

𪆊：《字彙補》書容切，音舂。鸀𪆊鳥。

𪆋：《字彙補》義與擷同。音未詳。《江暉亶爰集》𪆋甘葉於𩬡丘。又幣名。《金陵志》宋淳初二年，賜杜杲香茶𪆋羅等。

𪆌：《集韻》武兵切。同䳟。

𪆍：《字彙補》古文鳳字。註詳三畫。

𪆮：《正字通》鸋字之譌。

鷽：《廣韻》於角切《集韻》乙角切，𠀤音渥。《爾雅·釋鳥》鷽，山鵲。《郭註》似鵲而有文彩，長尾，觜脚赤。《疏》山鵲，一名鷽。《說文》知來事鳥也。字說云：能效鷹鸇之聲，而性惡。其類相値則搏。又《廣韻》胡覺切《集韻》《韻會》《正韻》轄覺切，𠀤音學。小鳩也。《莊子·逍遙遊》蜩與鷽鳩笑之。亦作學鳩。又《集韻》烏酷切，音沃。又戸八切，音滑。義𠀤同。

𪆯：《玉篇》女冬切，音農。鴻之別名。又《廣韻》女江切《集韻》濃江切，𠀤音䁸。鴻也。

𪆰：《廣韻》乙鎋切《集韻》乙轄切，𠀤音䦪。《集韻》鶷𪆰，鳥名。似伯勞而小。又《玉篇》午鎋切《集韻》午轄切，𠀤音聐。又《集韻》居太切，音蓋。又居曷切，音葛。又居轄切，音擖。義𠀤同。

䴇：《廣韻》《集韻》𠀤郞丁切，音靈。《廣韻》鶴別名。《字彙》䴇鳥，脊鴒別名。

𪆱：《廣韻》力求切，音留。《廣雅》𪆱𩿀飛鸓。也詳𩿀字註。

鷾：《廣韻》《集韻》𠀤於記切，音意。《廣韻》鷾而。《莊子·山木篇》鳥莫知於鷾鴯。《註》燕也。

𪆲：《玉篇》舉雅切，音賈。鳥名。本作賈。《山海經》赤水之東，蒼梧之野，有賈鳥。《註》賈亦鷹屬。

𪆳：《字彙》居爲切，音規。卽子規也。《揚雄·蜀都賦》𧲽貕螗蛦，子𪆳呼焉。本作嶲。《爾雅·釋鳥》巂周。《郭註》子巂鳥，出蜀中。𧲽字原刻从奚从巨。

鷿：《唐韻》普擊切《集韻》蒲歷切，𠀤音甓。《廣韻》鷿鷉，水鳥。陳藏器曰：似鳧而小，足連尾不能陸行，常在水中。《廣雅》鷿鷉，鶻鷉也。一名須鸁，一名水𩿤，一名䴇𩾚，一名油鴨。又《集韻》博厄切，音蘖。又必益切，音辟。又匹歷切。音霹。義𠀤同。

鸀：《集韻》殊玉切，音蜀。《爾雅·釋鳥》鸀，山烏。《郭註》似烏而小，赤觜，穴乳。出西方。又《廣韻》《集韻》𠀤直角切，音濁。義同。又《唐韻》《集韻》𠀤徒谷切，音獨。《廣韻》鸀，𪂹鳥。又《集韻》樞玉切，音觸。《山海經》海外互人之國有靑鳥，身黃，赤足，六首，名曰鸀。此與山烏別一種。又《廣韻》之欲切《集韻》《類篇》朱欲切，𠀤音燭。《廣韻》鸀鳿鳥。𨻰藏器曰：鸀鳿，狀如鴨而大，長項，赤目，斑觜，毛觜紺色。一名鸑鷟。《本草》江中有鸑鷟，似鳧而大，赤目。蓋鸀鳿乃鸑鷟聲轉耳。又與竹通。《揚雄·蜀都賦》獨竹孤鶬。《註》竹屬通，屬玉鶬，皆水鳥。本作屬玉。俗加鳥。又屬玉，觀名。《前漢·宣帝紀》帝幸屬玉觀。《音義》屬玉，水鳥也。似鵁鶄，於觀上作之，因以爲名。《班固·西都賦》天子登屬玉之館。考證：〔《爾雅·釋鳥》鸀，山烏。《郭註》似鳥而小。〕謹照原文似鳥改似烏。

𪆴：《集韻》渠惟切，音葵。鳥名。《揚子·方言》秦漢之閒，鳩之小者謂𪆴鳩。

鸁：《廣韻》落戈切《集韻》盧戈切，𠀤音螺。《廣雅》果鸁桑飛。《爾雅·釋鳥》鷉須鸁。《郭註》鷿鷉，似鳧而小，膏中瑩刀。又《集韻》魯果切，音裸。義同。

䴈：《篇海》烏老切，音襖。鳥名。

鸂：《廣韻》苦兮切《集韻》《韻會》《正韻》牽奚切，𠀤音谿。《廣韻》鸂鷘，水鳥。《說文》作谿𪀦。《埤雅》鸂鷘五色，尾如船䑨，在山澤中，無復毒氣，其宿若有敕令，故謂鸂鷘。

鸃：《唐韻》《集韻》魚羈切《集韻》疑羈切，𠀤音𡧧。《玉篇》鵔鸃，鳳屬。《集韻》鷩雉也。似山雞而小。互詳鵔字註。

𪆵：《正韻》同𪀦。

𪆶：《廣韻》《集韻》𠀤蒼案切，音粲。《玉篇》鳥名。

𪆷：《廣韻》土魚切《集韻》牀魚切，𠀤音鉏。𪅖𪆷鳥，白鷺也。《爾雅·釋鳥》作舂鉏。

䴉：《集韻》《正韻》𠀤胡關切。音還。繞飛也。又䴋目，水鳥也。《前漢·司馬相如傳》鵁鶄䴉目。《索隱》荆郢閒有水鳥，大如鷺而短尾，色紅白，深目，目旁毛長而旋，此其是乎。又《集韻》旬宣切，音旋。《前漢·相如傳註》䴉目，本作旋目。又《正韻》音暄。《揚子·法言》朱鳥䴉䴉，歸其肆矣。

鸄：《廣韻》古歷切《集韻》吉歷切，𠀤音激。鳥名。一名鶶鷵。《爾雅·釋鳥》鸄，鶶鷵。《郭註》似烏，蒼白色。《酉陽雜俎》鸄色黃，一變爲靑鴘，帶灰色，鴘之後，乃至屢變。橫理轉細，臆前微微漸白。又曰白唐。唐者黑色也。謂斑上有黑色，一變爲白鴘。《正字通》楊升𤲅以羅鶉至中秋爲白唐。○按鶶鷵鸄，卽阿濫堆也。阿濫堆驪山鳥也。明皇采其聲爲曲云。又《廣韻》古弔切《集韻》吉弔切，𠀤音叫。又《集韻》吉了切，音皎。又堅堯切，音驍。又《廣韻》胡狄切《集韻》𠛬狄切，𠀤音檄。義𠀤同。

𪆸：《篇海》戸骨切，音搰。同鶻。鷹屬。又古忽切，音滑。義同。

𪆹：《集韻》古禾切，音戈。鳥名。《廣雅》𪆹鸁，工雀也○按《廣雅》今本作果鸁。

𪆺：《集韻》同渠。

𪆻：《集韻》之廉切，音詹。鳥名。《山海經》女戚國有𪆻鳥，其色靑黃。又《廣韻》都敢切《集韻》覩敢切，𠀤音膽。義同。

鸅：《廣韻》場伯切《集韻》《韻會》《正韻》直格切，𠀤音宅。《廣韻》鸅鸆，卽護田也。《集韻》鵜鶘也。《爾雅·釋鳥》鶭，鸅鸆。又曰鵜，鴮鸅。○按鸅鸆，洿澤，卽今之淘河也。𠀤詳鶭、鵜二字註。

鸆：《廣韻》遇俱切《集韻》《韻會》元俱切，𠀤音虞。鸅鸆，鳥名。一名婟澤。常在澤中，象主守之官。又蒼鸆，鳥名。《白澤圖》蒼鸆九首。俗傳此鳥十首，天狗齧其一，常流血，血著人家則凶，荆楚人夜聞其飛鳴，爭作犬聲相逐，以其畏犬也。《正字通》蒼鸆，妖鳥也。一名鬼車鳥，一名九頭鳥。狀如鵂鶹，大者翼廣丈許，晝盲夜瞭，見火光輒墮。齊東野語，此鳥似野鳧，赤色，身圓如箕，十頭環簇有九頭，其一獨無而滴血，每頸兩翼，飛則𠀤進。又一種，姑獲鳥，一名乳母鳥。小兒夜露衣物，此鳥夜飛，以血點之，兒卽病驚。

𪆼：《正字通》俗鸓字。

鸇：〔古文〕鳽𪄃《唐韻》《集韻》《韻會》《正韻》𠀤諸延切，音饘。鷙鳥。《說文》鷐風也。《爾雅·釋鳥》晨風，鸇。《郭註》鷂屬。陸璣云：鸇似鷂，黃色，燕頷句喙，響風搖翮，乃因風急疾，擊鳩鴿燕雀食之。又地名。鸇隂。《後漢·郡國志》屬安定郡。又《西羌傳》羌到建威鸇隂河。又《集韻》稽延切，音甄。鷂屬。又已仙切，音搴。義同。又叶之人切，音珍。《漢高彪詩》呂尚七十，氣冠三軍。詩人作歌，如鷹如鸇。

鸈：《廣韻》魚怯切《集韻》逆怯切，𠀤音業。《廣韻》鸈鳥知人吉凶。

鸉：《廣韻》與章切《集韻》余章切，𠀤音陽。《玉篇》似䧹。本作楊。《爾雅·釋鳥》鸉，白鷢。《郭註》似鷹。尾上白。按或作楊鳥二字誤。又《集韻》怡成切，音盈。白鷢也。江東語。考證：〔《玉篇》似䧹。本作楊。《爾雅·釋鳥》楊鳥白鷢。《郭註》似鷹。尾上白。〕謹按䧹卽雁字之誤。郭註可以不引。玉篇攷釋文唐石經及宋本爾雅俱作鸉，则楊鳥二字卽鸉字之誤，不得云本作楊。今謹改爲爾雅釋鳥鸉，白鷢。郭註似鷹，尾上白。按或作楊鳥二字誤。

𪆽：《字彙補》同鷺。《樊宗師·絳守居園池記》提鷴挈𪆽。

𪆾：《字彙補》與鶉同。

𪆿：《字彙補》古鴈切，音諫。毛相𪆿也。

𪇀：《字彙補》音未詳。《枚乗·兔園賦》附巢蹇𪇀之傳於列樹也。《註》附巢，蹇𪇀，皆水鳥。枚乘《菟園賦》。

𪇁：《字彙補》都郞切，音當。鳥名。

𪇂：《篇海》許𠋫切，音吼。𪇂𪅃，野鴨。又吼上聲。義同。

鸋：《廣韻》奴丁切《集韻》囊丁切，𠀤音寧。《爾雅·釋鳥》鴟梟鸋鴂。《疏》幽州謂之鸋鴂。《又》鶉子鳼，鴽子鸋。《註》別䳺鶉雛之名。又《廣韻》《集韻》𠀤乃定切，音甯。義同。

鸌：《廣韻》烏郭切《集韻》屋郭切，𠀤音雘。《廣韻》水鳥。又《集韻》胡故切，音護。鳥名。

𪇑：《集韻》吁運切，音訓𪇑。鶘，妖鳥。《篇海》作𪈧。

𪇒：《集韻》咨盈切，音精。𪇒鴷，鳥名。卽雝𪆂也。本作精列。

鸍：《廣韻》式支切《集韻》商支切，𠀤音施。鴆鳥也。《玉篇》鸍鳥似鴨而小，背上有文，俗呼水䲹。一名沉鳧。《爾雅·釋鳥》鸍，沉鳧。《郭註》似鴨而小，尾長，背上有文。今江東亦呼爲鸍。又《玉篇》亡支切《廣韻》武移切《集韻》民𤰞切，𠀤音彌。義同。

䴍：《集韻》於莖切，音罌。鶈䴍，鳥名。東夷有之。

𪇓：《集韻》莫鳳切，音夢。鳥名。本作㝱。《爾雅·釋鳥》狂㝱烏。

𪇔：《集韻》同鶿。

𪇕：《集韻》紕民切，音繽。飛貌。又鳥名。

鸎：《廣韻》汙莖切《集韻》於莖切，𠀤音甖。黃鸝也。《禽經》鸎鳴嚶嚶，故名。或云：鸎項有文，故从賏。賏，項飾也。或作鶯。互樣鶯鸝等字註。

鸏：《唐韻》莫紅切《集韻》謨蓬切，𠀤音蒙。《玉篇》水鳥鷇未生毛也。又《廣韻》鸏䴀鳥也。《劉欣期交州志》鸏䴀，水鳥。出九眞交趾，大如孔雀，喙長尺許，南人以爲飮器。《竺眞羅浮山疏》鸏䴀不食魚，止啖木葉，糞似薰陸香，入藥，治雜瘡。一名䴂鵰，言大也。俗因作䴂字。一名鶴頂。《丹鉛錄》鸏䴀，卽鶴頂，世以爲杯。又《集韻》《類篇》𠀤莫江切，音厖。鳩屬。又母總切，音蠓。義同。

𪇖：《廣韻》魯甘切《集韻》盧甘貝，𠀤音藍。《玉篇》𪇖鷜今之郭公。

𪇗：《廣韻》《集韻》𠀤古祿切，音穀。布穀鳥。本作穀，俗加鳥。

𪇘：〔古文〕𪆇《廣韻》直由切《集韻》陳留切，𠀤音儔。《玉篇》南方雉名。《淮南子·主術訓》趙武靈王貝帶鵔𪇘而朝，趙國化之。又本作𠷎。《爾雅·釋鳥》雉，南方曰𠷎。又《集韻》徒刀切，音匋。𪇘河，鳥也。

鸐：《集韻》亭歷切，音笛。《爾雅·釋鳥》鸐，山雉。《郭註》長尾者。《疏》山雉，一名鸐。今俗呼山雞。李時珍曰：雉居原野，鸐居山林，故得山名，大者爲鷮。又《王子年·拾遺記》帝堯在位，羽山北有善鳴之鳥，人面鳥喙，八翼一足，毛色如雉，行不踐地，名曰靑鸐。聲似鐘磐笙竽。世語曰：靑鸐鳴，時太平。又《廣韻》《集韻》𠀤直角切，音濁。義同。本作翟。俗加鳥。

鸑：《唐韻》五角切《集韻》《韻會》《正韻》逆角切，𠀤音嶽。《說文》鸑鷟，鳳屬。神鳥也。《周語》周之興也，鸑鷟鳴於歧。《張說·握乾符頌》鳴鸑改號。又《本草》江中有鸑鷟，似鳧而大，赤目。○按此卽鸀鳿聲轉耳。《集韻》或作𩁓。

鸒：《廣韻》以諸切《集韻》《韻會》羊諸切《正韻》雲居切，𠀤音余。《說文》𤰞居也。一名鴉烏。小而多羣，腹下白。《詩·小雅》弁彼鸒斯。《字彙》斯，語辭，後儒以二字爲鳥名，非。又《唐韻》《集韻》《韻會》《正韻》𠀤羊茹切，音豫。義同。《說文》作𪇬。

𪇙：《五音集韻》與𪇢同。詳𪇢字註。

𪇚：《五音集韻》與鸉同。詳鸉字註。

𪇛：《字彙補》影雄切，音邕。與𪇉同。𪇛𪆂。《廣雅》鳥名。

𪇜：《類篇》古滑切。鶈𪇜，鳥名。

𪇝：《字彙補》以渠切，音余。鳥名。疑卽鵌字之譌。

𪇭：《廣韻》倉大切《集韻》《類篇》七蓋切，𠀤音蔡。《玉篇》鳩也。

𪇮：《說文》籀文鸇字。

𪇯：《集韻》力求切，音留。鶩卵也。

𪇰：《唐韻》蒲木切，音卜。《爾雅·釋鳥》鵅，烏𪇰。《郭註》水鳥也。似鶂而短頸，腹翅紫白，背上綠色，江東呼烏𪇰。又《廣韻》北角切《集韻》伯各切，𠀤音鎛。又《廣韻》博沃切《集韻》逋沃切，𠀤音襮。義𠀤同。

𪇱：《廣韻》盧各切《集韻》歷各切，𠀤音落。鳥名。一曰鷹赤首曰𪇱。又《山海經》天帝山有鳥，如雕，黑文赤翁，名曰𪇱，食之已痔。《註》翁，音甕。頸上毛也。

𪇲：《唐韻》子結切《集韻》子列切，𠀤音蠽。《玉篇》小雞也。

𪇳：《唐韻》職深切《集韻》《韻會》諸深切，𠀤音斟。《說文》𪇳鴜也。《玉篇》𪇳鴜，水鳥。似魚虎而黑色。

𪇴：《廣韻》《集韻》𠀤莫結切，音蔑。工雀也。一曰巧婦。

𪇵：《集韻》古晃切，音廣。𪇵𪂇，鳳類。

𪇶：《五融奉和纖纖詩》兩頭纖纖綺上紋，半白半黑𪇶翔雲。音義未詳。○按《正字通》以爲鷦字之訛。

𪇷：《唐韻》《集韻》𠀤魚列切，音蘖。《說文》𪃈𪇷，鳧屬。

𪇸：《玉篇》與鷺同。

𪇹：《廣韻》盧盍切《集韻》力盍切，𠀤音臘。《玉篇》𪇹䳴，飛起貌。又《廣韻》盧合切，音拉。義同。

鸓：《唐韻》力軌切《集韻》魯水切，𠀤音壘。《說文》鸓，鼠形，飛走且乳之鳥也。一名鸓鼠，一名飛生，一名鼯䑕。《陶弘景曰》飛䑕狀如蝙蝠，大如鴟鵝，毛紫色，暗夜行。《李時珍曰》此物肉翅連尾，飛不能上，易至礧墜，故謂之鸓。又《山海經》翠山，其鳥多鸓，其狀如鵲，赤黑而兩首四足，可以禦火。《司馬相如·上林賦》蜼蠼飛鸓。《註》飛鸓䑕首，以其髥飛。又《廣韻》力追切《集韻》倫追切，𠀤音㶟。《廣雅》𪆱𩿀，飛鸓也。又《集韻》盧回切，音雷。義同。

𪇺：《集韻》與鵹同。

鸕：《唐韻》洛乎切《集韻》龍都切，𠀤音盧。《說文》𪈒鷀也。《楊孚異物志》鸕鷀不生卵，旣胎又吐生，多者七八，少者五六，相連而生。詳鷀字註。又《集韻》凌如切，音臚。《爾雅·釋鳥》鸕諸雉。《郭註》未詳。

𪈃：《集韻》光鑊切，音郭。𪈃公鳥，鴶鵴別名。

鸖：《正字通》同鶴。《淮南子·覽冥訓》鴻鵠鶬鸖。《史記·衞世家》懿公好鸖。《左傳》作鶴。

𪈄：《集韻》同鷸。

𪈅：《正字通》同鵴。《說文》秸𪈅，鳲鳩。《爾雅》作鴣鵴。

𪈆：《玉篇》亡𠀕切，音瞢。鴟𪈆也。○按《爾雅》狂㝱鳥，又曰狂茅鴟。後合鴟㝱爲一，非。

鸗：《廣韻》《集韻》𠀤力鍾切，音龍。小鳥。《廣雅》鴨也。《史記·楚世家》鄒費郯邳者，羅鸗也。《徐廣曰》野鳥也。又《廣韻》盧紅切。《集韻》盧東切《正韻》力童切，𠀤音籠。鳧屬。又《集韻》盧動切，小𪁗也。又《韻會》魯孔切，音籠。義同。

𪈇：《玉篇》音錢。鳥名。

𪈈：《篇海》落蓋切，音賴。鳥名。

𪈉：《篇海》悅全切，音緣。鳥名。

𪈊：《集韻》下革切，音覈。䳆𪈊，鳥名。

𪈋：《字彙補》定端切，音團。鳥名。見廣雅。

𪈌：《篇海》徒谷切，音獨。鳥名。

𪈍：《字彙補》烏含切。𪈍鶉也。

𪈘：《字彙》呼昆切，音薨。水名。《山海經》鬲山，其陽多金，其隂多白瑉，蒲𪈘之水出焉，東流注于江。

鸘：《正字通》鷞，俗作鸘。鷫鸘鳥。禽經云：鸘飛則霜，鷺飛則露，其名以此。

鸙：《廣韻》以灼切《集韻》《韻會》《正韻》弋灼切，𠀤音藥。天鸙，鳥名。形如鷃，色似鶉，卽鷚也。《爾雅·釋鳥》鷚，天鸙。

鸚：《唐韻》烏莖切《集韻》於莖切《韻會》幺莖切，𠀤音甖。《說文》鸚鵡，能言鳥也。《前漢·武帝紀》南越獻能言鳥。《師古註》今鸚鵡，隴西南海有之，一種白，一種靑，一種五色。白及五色者尤慧解。師曠謂之乾臯，李昉呼爲隴客。又鶬鸚。《左傳·昭十七年靑鳥氏杜註》靑鳥，鶬鸚也。以立春鳴，立夏止。又鸚螺。《南州異物志》鸚鵡螺，狀如覆杯，頭似烏頭，向其腹，視如鸚鵡。《郭璞·江賦》鸚螺旋蝸。《庚信啓》鸚鵡承杯。詳鵡䳇二字註。

𪈙：《正字通》𪇷字之譌。

𪈚：《說文》𪇰本字。

𪈛：《字彙》同𪇴。

𪈜：《玉篇》《廣韻》𠀤力主切，音縷。𪇖𪈜鳥，今之郭公也。與鷜同。

𪈝：《字彙補》同䴒。

𪈞：《字彙補》苦𠋫切。與鷇同。

𪈥：《廣韻》戸圭切《集韻》懸圭切，𠀤音攜。《廣韻》子𪈥。出蜀中。本作嶲。

鸛：《廣韻》《集韻》《韻會》𠀤古玩切，音貫。水鳥。好水，將雨則鳴。《禽經》鸛仰鳴則晴，俯鳴則隂。又鸛生三子，一爲鶴，巽極成震，隂變爲陽，震爲鶴，巽爲鸛。《本草陶弘景註》頭無丹，項無烏帶，身似鶴，不善唳，但以喙相擊而鳴。鸛有二種，似鵠而巢樹者爲白鸛，黑色曲頸者爲烏鸛。陸璣曰：鸛雀似鴻而大。一名負釜，一名黑尻，一名背竈，一名早裙。泥巢，其旁爲池，含水滿之，取魚置其中，以食其雛。《詩·豳風》鸛鳴于垤。又一作冠。《後漢·楊震傳》有冠雀銜三鱣魚置講堂前。《註》冠音貫，卽鸛雀也。又《唐韻》《集韻》𠀤呼官切，音歡。《爾雅·釋鳥》鸛鷒，鶝鶔。《註》鸛，音歡。又《集韻》古丸切，音官。水鳥也。又《集韻》胡官切，音桓。義同。又《集韻》《類篇》𠀤逵員切。同𪈻。鸜鵒，亦作鸛鵒。《左傳·昭二十五年》鸜鵒來巢。《公羊傳》作鸛，音權。《韻會小補》鸜本作𪈻。𪈻鵒也。

鸜：《玉篇》同鴝。鸛鵒，鳥名。《周禮·冬官考工記》鸜鵒不踰濟。《春秋·昭二十五年》鸜鵒來巢。《陸佃云》里兒剔其舌端，敎以語言，甚慧。《李時珍曰》此鳥好浴水，其睛瞿瞿然，故名。又複姓。鸜鵲子。見《莊子·齊物論》。

𪈦：《字彙補》與鸓同。

𪈧：《字彙補》許運切，音訓。怪鳥也。

𪈨：《字彙補》於宜切，音鷖。鳧也。亦作𪈬𪇣。

鸝：《廣韻》呂支切《集韻》鄰知切《韻會》離知切，𠀤音離。黃鸝，倉庚也。一名黃鶯。郭璞云：其色黧黑而黃，因名之。陸璣云：黃鸝留，關西謂之鸝黃。俗呼黃離留，或謂之黃栗留。齊人謂之搏黍，常以葚熟時來桑閒。里語曰：黃栗留，看我麥，桑葚熟。亦應節趨時之鳥。又《集韻》鄰題切《韻會》憐題切《正韻》鄰溪切，𠀤音黎。義同。互詳鶊鵹二字註。

鸞：《廣韻》落官切《集韻》《韻會》盧丸切《正韻》盧官切，𠀤音鑾。神鳥也，赤神之精，鳳凰之佐，雞身赤毛，色備五采，鳴中五音，出女牀山。《山海經》女牀山有鳥，狀如翟而五彩文，名曰鸞。見則天下安寧。又《洽聞記》蔡衡曰：多赤色者鳳，多靑色者鸞。《李賀詩》銅鏡立靑鸞。又鸞鈴。《詩·小雅》和鸞雝雝。《毛傳》在軾曰和，在鑣曰鸞。《左傳·桓二年》鍚鸞和鈴，昭其聲也。《杜註》鍚在馬額，鸞在鑣，和在衡，鈴在旂，動皆有聲。《埤雅》鸞鳥，雌曰和，雄曰鸞。禮云：在輿則聞鸞和之聲，蓋取諸此。古時鸞輿順動，此鳥飛集車上，雄鳴於前，雌應於後。又鸞刀。《詩·小雅》執其鸞刀。《毛傳》刀有鸞者，言割中節也。《疏》鸞鈴之刀，鸞卽鈴也。刀環有鈴，其聲中節。又作鑾。《古今注》玉輅衡上金雀，若朱鳥也。口銜鈴，鈴謂之鑾。或謂朱鳥鑾也。鸞口銜鈴，故謂之鑾。又鸞鳥，縣名。《後漢·郡國志》屬武威郡，卽今涼州昌松縣北。又叶閭員切，音連。《陸璣羅敷歌》赴曲迅驚鴻，蹈節如集鸞，綺態隨緣變，沈姿無乏源。

𪈮：《類篇》同𪈿。

𪈯：《篇海》何各切。音瀖。同鶴。

𪈰：《字彙補》力何切，音羅。鳥名。

𪈱：《字彙補》丘縛切，音钁。𪈱鳥有三角。

䴐：《玉篇》布老切，音寶。鳥也。

𪈴：《廣韻》居縛切《集韻》厥縛切，𠀤音玃。《廣韻》鳥如雞，白身，三首三足。《玉篇》𪈴鳥似白鵁。

𪈸：《字彙補》古玩切，音貫。鳥名也。

𪈻：《玉篇》巨員切《集韻》逵員切，𠀤音權。𪈻鵒，卽鸜鵒。詳鸛字註。

𪈼：《玉篇》奴了切。鳥名。

䴑：《廣韻》徒協切《集韻》達協切，𠀤音牒。《廣韻》鳥名。《正字通》按山海經郭璞鸓鳥贊，有鳥名鸓，兩頭四足，翔若合飛。叶飛韻。鸓音釐。以此推之，乃知䴑爲鸓之譌。互見鸓字註。

䴒：《集韻》鴒，一作䴒。

𪈿：《廣韻》莫還切《集韻》《韻會》《正韻》謨還切，𠀤音蠻。《廣韻》似鳧。一目，一足，一翼，相得乃飛，卽比翼鳥也。本作蠻。○按蠻蠻，卽鶼鶼也。《山海經》崇吾之山，鳥曰蠻蠻。卽《爾雅》比翼鶼鶼也。又《玉篇》亡奔切《廣韻》莫奔切《集韻》謨奔切，𠀤音門。義同。

𪉀：《說文》籀文䴎字。

