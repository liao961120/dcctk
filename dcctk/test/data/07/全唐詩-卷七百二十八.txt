*吟敘

歷代興亡億萬心，聖人觀古貴知今。

古今成敗無多事，月殿花台幸一吟。

*閑吟

考摭妍媸用破心，剪裁千古獻當今。

閑吟不是閑吟事，事有閑思閑要吟。

*唐虞門：唐堯

祅氛不起瑞煙輕，端拱垂衣日月明。

傳事四方無外役，茅茨深處土階平。

*唐虞門：虞舜

進善懲奸立帝功，功成揖讓益溫恭。

滿朝卿士多元凱，為黜兜苗與四凶。

*唐虞門：舜妃

蒼梧一望隔重雲，帝子悲尋不記春。

何事淚痕偏在竹，貞姿應念節高人。

*唐虞門：再吟

瀟湘何代泣幽魂，骨化重泉志尚存。

若地道中休下淚，不應新竹有啼痕。

*三代門：夏禹

堯違天孽賴詢謨，頓免洪波浸碧虛。

海內生靈微伯禹，盡應隨浪化為魚。

*三代門：再吟

萬古龍門一旦開，無成甘死作黃能。

司空定有匡堯術，九載之前何處來。

*三代門：太康

師保何人為琢磨，安知父祖苦辛多。

酒酣禽色方為樂，詎肯閑聽五子歌。

*三代門：後稷

人惟邦本本由農，曠古誰高後稷功。

百穀且繁三曜在，牲牢郊祀信無窮。

*三代門：文王

昭然明德報天休，礿祭惟馨勝殺牛。

二老五侯何所詐，不歸商受盡歸周。

*三代門：武王

文王寢膳武王隨，內豎言安色始怡。

七載豈堪囚羑裏，一夫為報亦何疑。

*三代門：太公

昌獵關西紂獵東，紂憐崇虎棄非熊。

危邦自謂多麟鳳，肯把王綱取釣翁。

*三代門：再吟

東鄰不事事西鄰，禦物卑和物自親。

天下言知天下者，兆人無主屬賢人。

*三代門：又吟

千妖萬態逞妍姿，破國亡家更是誰。

匡政必能除苟媚，去邪當斷勿狐疑。

*三代門：子牙妻

陵柏無心竹變秋，不能同戚擬同休。

歲寒焉在空垂涕，覆水如何欲再收。

*三代門：周公

文武傳芳百代基，幾多賢哲守成規。

仍聞吐握延儒素，猶恐民疵未盡知。

*三代門：夷齊

讓國由衷義亦乖，不知天命匹夫才。

將除暴虐誠能阻，何異崎嶇助紂來。

*三代門：管蔡

伊商胡越尚同圖，管蔡如何有異謨。

不念祖宗危社稷，強於仁聖遣行誅。

*三代門：成王

成王有過伯禽笞，聖惠能新日自奇。

王道既成何所感，越裳呈瑞鳳來儀。

*三代門：幽王

狼煙篝火為邊塵，烽候那宜悅婦人。

厚德未聞聞厚色，不亡家國幸亡身。

*三代門：平王

犬戎西集殺幽王，邦土何由不便亡。

宜臼東來年更遠，川流難絕信源長。

*春秋戰國門：祭足

吳魯燕韓豈別宗，曾無外禦但相攻。

當時周鄭誰為相，交質將何服遠戎。

*春秋戰國門：再吟

周室衰微不共匡，干戈終日互爭強。

諸侯若解尊天子，列國何因次第亡。

*春秋戰國門：隱公

今古難堤是小人，苟希榮寵任相親。

陳謀不信懷憂懼，反間須防卻害身。

*春秋戰國門：莊公

齊甲強臨力有餘，魯莊為戰念區區。

魚麗三鼓微曹劌，肉食安能暇遠謨。

*春秋戰國門：哀公

賢為鄰用國憂危，廟算無非委豔奇。

兩葉翠娥春乍展，一毛須去不難吹。

*春秋戰國門：再吟

好龍天為降真龍，及見真龍瘁厥躬。

接下不勤徒好士，葉公何異魯哀公。

*春秋戰國門：平公

鴻鵠輕騰萬里高，何殊朝野得賢豪。

能知翼戴穹蒼力，不是蒙茸腹背毛。

*春秋戰國門：文公

滅虢吞虞未息兵，柔秦敗楚霸威成。

文公徒欲三強服，分晉元來是六卿。

*春秋戰國門：景公

覺病當宜早問師，病深難療恨難追。

晉侯徒有秦醫緩，疾在膏肓救已遲。

*春秋戰國門：衛靈公

子魚無隱欲源清，死不忘忠感衛靈。

伯玉既親知德潤，殘桃休吃悟蘭馨。

*春秋戰國門：陳靈公

誰與陳君嫁禍來，孔甯行父夏姬媒。

靈公徒認征舒面，至死何曾識禍胎。

*春秋戰國門：陳蔡君

楚聘宣尼欲道光，是時陳蔡畏鄰強。

庸謀但解遮賢路，不解迎賢謀自昌。

*春秋戰國門：楚惠王

芹中遇蛭強為吞，不欲緣微有害人。

何事免成心腹疾，皇天惟德是相親。

*春秋戰國門：楚懷王

不聽陳軫信張儀，六裏商於果見欺。

既舍黔中西換得，又令生去益堪悲。

*春秋戰國門：再吟

不得商于又失齊，楚懷方寸一何迷。

明知秦是虎狼國，更忍車輪獨向西。

*春秋戰國門：韓惠王

韓惠開渠止暴秦，營田萬頃飽秦人。

何殊般肉供羸獸，獸壯安知不害身。

*春秋戰國門：頃襄王

秦陷荊王死不還，只緣偏聽子蘭言。

頃襄還信子蘭語，忍使江魚葬屈原。

*春秋戰國門：武公

猛獸來兵只為文，豈宜涼德擬圖尊。

君看豹彩蒙麋質，人取無難必不存。

*春秋戰國門：華元

未知軍法忌偏頗，徒解於思腹漫皤。

昔日羊斟曾不預，今朝為政事如何。

*春秋戰國門：臧孫

諸孟憎吾似犬獰，賢臧哭孟倍傷情。

季孫愛我如甘疾，疾足亡身藥故寧。

*春秋戰國門：公叔

吳起南奔魏國荒，必聽公叔失賢良。

無謀縱欲離安邑，可免河溝徙大樑。

*春秋戰國門：莊辛

莊辛正諫謂妖詞，兵及鄢陵始悔思。

見兔必能知顧犬，亡羊補棧未為遲。

*春秋戰國門：孫臏

曾嫌勝己害賢人，鑽火明知速自焚。

斷足爾能行不足，逢君誰肯不酬君。

*春秋戰國門：靈輒

失水枯鱗得再生，翳桑無地謝深情。

朱輪未染酬恩血，公子何由見赤誠。

*春秋戰國門：郭開

秦襲邯鄲歲月深，何人沾贈郭開金。

廉頗還國李牧在，安得趙王為爾擒。

*春秋戰國門：樂羊

杯羹忍啜得非忠，巧佞胡為惑主聰。

盈篋謗書能寢默，中山不是樂羊功。

*春秋戰國門：虞卿

割地求和國必危，安知堅守絕來思。

年年來伐年年割，割盡邯鄲何所之。

*春秋戰國門：豫讓

門客家臣義莫儔，漆身吞炭不能休。

中行智伯思何異，國士終期國士酬。

*春秋戰國門：毛遂

不識囊中穎脫錐，功成方信有英奇。

平原門下三千客，得力何曾是素知。

*春秋戰國門：再吟

定獲英奇不在多，然須設網遍山河。

禽雖一目羅中得，豈可空張一目羅。

*春秋戰國門：田文

下客常才不足珍，誰為狗盜脫強秦。

秦關若待雞鳴出，笑殺臨淄土偶人。

*春秋戰國門：再吟

門下三千各自矜，頻彈劍客獨無能。

田文不厭無能客，三窟全身果有憑。

*春秋戰國門：馮讙

兔窟穿成主再興，輩流狐伏敢驕矜。

馮讙不是無能者，要試君心欲展能。

*春秋戰國門：章子

在家能子必能臣，齊將功成以孝聞。

改葬義無欺死父，臨戎安肯背生君。

*春秋戰國門：卞和

磷磷誰為惑溫溫，至寶凡姿甚易分。

自是時人多貴耳，目無明鑒使俱焚。

*春秋戰國門：季劄

吹毛霜刃過千金，生許徐君死掛林。

寶劍徒稱無價寶，行心更貴不欺心。

*春秋戰國門：孫武

理國無難似理兵，兵家法令貴遵行。

行刑不避君王寵，一笑隨刀八陣成。

*春秋戰國門：夫差

信聽讒言疾不除，忠臣須殺竟何如。

會稽既雪夫差死，泉下胡顏見子胥。

*春秋戰國門：少孺

寶貴親仁與善鄰，鄰兵何要互相臻。

螳螂定是遭黃雀，黃雀須防挾彈人。

*春秋戰國門：蘇厲

百步穿楊箭不移，養由堪教聽弘規。

身隆業著未知退，勿遣功名一旦隳。

*春秋戰國門：鬻拳

鬻拳強諫懼威刑，退省懷慚不顧生。

雙刖忍行留痛恨，惟君適足見忠誠。

*春秋戰國門：荊軻

反刃相酬是匹夫，安知突騎駕群胡。

有心為報懷權略，可在於期與地圖。

*春秋戰國門：再吟

幾尺如霜利不群，恩仇未報反亡身。

誠哉利器全由用，可惜吹毛不得人。

*春秋戰國門：陳軫

丹青徒有逞喧嘩，有足由來不是蛇。

殺將破軍為柱國，君今官極更何加。

*春秋戰國門：田饒

廚拋敗肉士懷饑，倉爛餘糧客未炊。

臨難欲行求死士，將何恩信致扶危。

*春秋戰國門：鮑叔

忠臣祝壽吐嘉詞，鮑叔臨軒酒一卮。

安不忘危臣所願，願思危困必無危。

*春秋戰國門：晏嬰

正人徒以刃相危，貪利忘忠死不為。

麋鹿命懸當有處，驅車何必用賓士。

*春秋戰國門：再吟

下澤逢蛇蓋是常，還如山上見豺狼。

國中有怪非蛇獸，不用賢能是不祥。

*春秋戰國門：又吟

馬斃廄人欲就刑，百年臨盡一言生。

賴逢賢相能匡救，仍免吾君播惡聲。

*春秋戰國門：叔向

重祿存家不敢言，小臣憂禍亦如然。

明開諫諍能無罪，只此宜為理國先。

*春秋戰國門：師曠

老能勸學照餘生，似夜隨燈到處明。

往行前言如不見，暗中無燭若為行。

*春秋戰國門：智伯

三國連兵敵就擒，晉陽城下碧波深。

風濤撼處看沈趙，舟楫不從翻自沈。

*春秋戰國門：再吟

攻城來下惜先分，一旦家邦屬四鄰。

徒逞威強稱智伯，不知權變是愚人。

*春秋戰國門：襄子

君子常聞不迫危，城崩何用急重圍。

叛亡能退修文德，果見中牟以義歸。

*春秋戰國門：楊回

三逐鄉閭五去君，莫知何地可容身。

楊回不是逢英鑒，白首無成一旅人。

*春秋戰國門：顏回

陋巷簞瓢困有年，是時端木飫腥膻。

宣尼行教何形跡，不肯分甘救子淵。

*春秋戰國門：子貢

救魯亡吳事可傷，誰令利口說田常。

吳亡必定由端木，魯亦宜其運不長。

*春秋戰國門：再吟

一言能使定安危，安己危人是所宜。

仁義不思垂教化，背恩亡德豈儒為。

*春秋戰國門：鄭相

鄭相清賢慎有餘，好魚魚至竟何如。

退魚留得終身祿，祿在何憂不得魚。

*春秋戰國門：子產

為政何門是化源，寬仁高下保安全。

如嫌水德人多狎，拯溺宜將猛濟寬。

*春秋戰國門：管仲

美酒濃馨客要沽，門深誰敢強提壺。

苟非賢主詢賢士，肯信沽人畏子獹。

*春秋戰國門：再吟

社鼠穿牆巧庇身，何由攻灌若為熏。

能知窟穴依形勢，不聽讒邪是聖君。

*春秋戰國門：范蠡

西子能令轉嫁吳，會稽知爾啄姑蘇。

跡高塵外功成處，一葉翩翩在五湖。

*春秋戰國門：屈原

滿朝皆醉不容醒，眾濁如何擬獨清。

江上流人真浪死，誰知浸潤誤深誠。

*春秋戰國門：黃歇

春申隨質若王圖，為主輕生大丈夫。

女子異心安足聽，功成何更用陰謨。

*春秋戰國門：王后

連環要解解非難，忽碎瑤階一旦間。

兩國相持兵不解，會應俱碎似連環。

*春秋戰國門：樊姬

側影頻移未退朝，喜逢賢相日從高。

當時不有樊姬問，令尹何由進叔敖。

*春秋戰國門：齊桓公

三往何勞萬乘君，五來方見一微臣。

微臣傲爵能輕主，霸主如何敢傲人。

*春秋戰國門：中山君

敵臨烹子一何庸，激怒來軍速自攻。

結怨豈思圍不解，愚謀多以殺為雄。

*春秋戰國門：趙簡子

簡子雄心蓄霸機，賢愚聊欲試諸兒。

假言藏寶非真寶，不是生知焉得知。

*春秋戰國門：再吟

諤諤能昌唯唯亡，亦由匡正得賢良。

一從忠讜無周舍，吾過何人為短長。

*春秋戰國門：趙宣子

門人曾不有提彌，連嗾呀呀孰敢支。

臨難若教無苟免，亂朝爭那以獒為。

*春秋戰國門：韓昭侯

去年秦伐我宜陽，今歲天災旱且荒。

對此不思人力困，樓門何可更高張。

*春秋戰國門：魏文侯

冒雨如何固出畋，慮乖群約失幹幹。

文侯不是貪禽者，示信將為教化先。

*春秋戰國門：郤成子

陳樂無歡璧在隅，宰臣懷智有微謨。

苟非成子當明哲，誰是仁人可托孤。

*春秋戰國門：秦武陽

丱歲徒聞有壯名，及令為副誤荊卿。

是時環柱能相副，誰謂燕囚事不成。

*春秋戰國門：田子方

太子無嫌禮樂虧，願聽貧富與安危。

賤貧驕物貧終在，富貴驕人貴必隳。

*春秋戰國門：淳于髡

穰穰何禱手何齎，一呷村漿與只雞。

以少求多誠可笑，還如輕幣欲全齊。

*春秋戰國門：再吟

戲問將何對所耽，滑稽無骨是常譚。

昔時王者皆通四，近見君王只好三。

*春秋戰國門：再吟

曲突徙薪不謂賢，焦頭爛額饗盤筵。

時人多是輕先見，不獨田家國亦然。

*春秋戰國門：田子奇

少年為吏慮非循，一騎奔追委使臣。

使者不追何所對，車中緣見白頭人。

*春秋戰國門：百里奚

船驥由來是股肱，在虞虞滅在秦興。

裁量何異刀將尺，只系用之能不能。

*春秋戰國門：孫叔敖

童稚逢蛇歎不祥，慮悲來者為埋藏。

是知陽報由陰施，天爵昭然契日彰。

*春秋戰國門：魯仲連

昔迸燒牛發戰機，夜奔驚火走燕師。

今來躍馬懷驕惰，十萬如無一撮時。

*春秋戰國門：宋子罕

子憐溫潤欲歸仁，吾貴堅廉是寶身。

自有不貪身內寶，玉人徒獻外來珍。

*春秋戰國門：宮之奇

虞虢相依自保安，謀臣吞度不為難。

貪憐璧馬迷香餌，肯信之奇諭齒寒。

*春秋戰國門：王孫滿

九牧金熔物像成，辭昏去亂祚休明。

興亡在德不在鼎，楚子何勞問重輕。

*春秋戰國門：顏叔子

夜雨鄰娃告屋傾，一宵從寄念悲驚。

誠知獨處從燒燭，君子行心要自明。

*春秋戰國門：張孟譚

強兵四合國將危，賴有謀臣為發揮。

城內蒿銅誠自有，無謀誰解見玄機。

*春秋戰國門：公子無忌

按劍臨籠震咄呼，鷂甘梟戮伏鳩辜。

能憐鈍拙誅豪俊，憫弱摧強真丈夫。

*春秋戰國門：再吟

趙解重圍魏再昌，信陵賢德日馨芳。

昏蒙愚主聽讒說，公子雲亡國亦亡。

*春秋戰國門：侯嬴朱亥

屠肆監門一賤微，信陵交結國人非。

當時不是二君計，匹馬那能解趙圍。

*春秋戰國門：再吟

走敵存亡義有餘，全由雄勇與英謨。

但如公子能交結，朱亥侯嬴何代無。

