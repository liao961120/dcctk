隹：《廣韻》職追切《集韻》《韻會》《正韻》朱惟切，𠀤音錐。《說文》鳥之短尾總名也。象形。又《爾雅·釋鳥》隹其鳺鴀。《註》今䳕鳩。《疏》鵻，一名鳺鴀。詩曰：翩翩者騅。毛傳，鵻，夫不也。春秋傳云：祝鳩氏司徒。祝鳩卽鵻。又《集韻》遵綏切，觜平聲。與崔同。崔崔，高大也。亦作嗺崒𨻵。又《集韻》祖誄切，音濢。與嶊同。山貌。《莊子·齊物論》山林之畏隹。《郭註》大風之所扇動也。《劉註》山林之偎僻角尖處，風所不到也。又《集韻》諸鬼切。山貌。《莊子·齊物論畏隹註》李軌讀。又《集韻》祖猥切，觜上聲。義同。

䧱：《集韻》同鳩。詳鳥部鳩字註。

𨾅：《集韻》同𩾔。詳鳥部𩾔字註。

隺：《唐韻》《集韻》𠀤胡沃切，音㿥。《說文》高至也。从隹，上欲出冂。易曰：夫乾隺然。○按今易繫辭作確然。又《集韻》克角切，音榷。隺然心志高也。又曷各切，音鶴。鳥飛高也。又忽郭切，音霍。義同。《字彙》俗用爲鶴字，非。

隻：《唐韻》《集韻》《韻會》《正韻》𠀤之石切，音炙。《說文》鳥一枚也。从又，持隹。持一隹曰隻，持二隹曰雙。《玉篇》奇也。《增韻》物單曰隻。《後漢·方術傳》得一隻舄。《𥡆天子傳》載玉萬隻。又《列子·力命篇》多偶，自專，乗權，隻立，四人相與遊于世，胥如志也。

𨾆：《集韻》同𩾗。詳鳥部𩾗字註。

隼：《唐韻》息允切《集韻》聳尹切《正韻》聳允切，𠀤音笋。《說文》祝鳩也。《爾雅·釋鳥》鷹隼醜。《疏》陸璣云：鷂屬也。齊人謂之擊征，或謂之題肩，或謂之雀鷹。春化爲布穀者是也。《埤雅》鷹之搏噬，不能無失，獨隼爲有準，故每發必中。古之制字者，以此化書曰隼，憫胎義也。蓋隼之擊物，遇懷胎者輒釋，不戮也。禽經曰：隼以尹之。《易·解卦》公用射隼，于高墉之上。《疏》隼者，貪殘之鳥，鸇鷂之屬。《詩·小雅》鴥彼飛隼，其飛戾天。《箋》隼，急疾之鳥也，飛乃至天，喩士卒勁勇，能深攻入敵也。《禮·月令》鷹隼早鷙。《魯語》仲尼在𨻰，有隼集於𨻰侯之庭。《註》隼，鷙鳥，今之鶚也。又《集韻》一曰鶉子。《廣韻》本作鵻。《集韻》亦作鶽。

𨾇：《集韻》同鳪。詳鳥部鳪字註。

隽：《字彙補》與雋同。鳥肥也。

𨾈：《集韻》同鳲。詳鳥部鳲字註。

𨾉：《唐韻》舉有切《集韻》已有切，𠀤音久。《廣韻》姓也。出纂文。

䧲：《集韻》居寒切，音干。《玉篇》鳱，鵠鵲。又《禽經·張華註》音鴈。隨陽鳥也。《鹽鐵論》引《詩》雝雝鳴鳱。○按今《詩·邶風》作鴈。

隿：《唐韻》與職切《集韻》逸職切，𠀤音弋。《說文》繳射飛鳥也。从隹从弋。《玉篇》今作弋。《楚辭·九章》矰弋機而在上。《朱註》弋，一作隿。《玉篇》亦作𨾍。

𨾊：《唐韻》戸工切《集韻》胡公切，𠀤音洪。《說文》鳥肥大𨾊𨾊也。从隹工聲。或作䲨。又《玉篇》傭也。又《集韻》戸孔切，音澒。義同。

䧳：《集韻》雌古作䧳。註詳五畫。

雀：《唐韻》卽略切《集韻》《韻會》《正韻》卽約切，𠀤音爵。《說文》依人小鳥也。从小，隹。讀與爵同。《古今注》雀，一名家賔。《埤雅》雀，物之淫者。《詩·召南》誰謂雀無角。《左傳·襄二十五年》如鷹鸇之逐鳥雀也。又《書·顧命》二人雀弁。《傳》雀韋弁。《疏》雀，言如雀頭色也。又《周禮·春官·巾車》漆車藩蔽豻𧜀雀飾。又《戰國策》雀立不轉。《註》雀立，踊也。又《揚子·方言》鸝黃，或謂之楚雀。《爾雅·釋鳥》鵹黃，楚雀。《註》卽倉庚也。又《爾雅·釋鳥》鷣，負雀。《註》鷣，鷂也。善捉雀，因名。又《爾雅·釋鳥·桑鳸竊脂註》俗謂之靑雀。又《爾雅·釋鳥·桃蟲鷦註》鷦𪃦，桃雀也。俗呼爲巧婦。《疏》方言說，巧婦之名，自關而東謂之工爵，自關而西或謂之韈雀。又《揚雄·羽獵賦》𤣥鸞，孔雀。又《臨海異物志》南海有黃雀魚，六月化爲黃雀，十月入海爲魚。又《爾雅·釋草》蘥，雀麥。《註》卽燕麥也。又朱雀，南方宿名。《禮·曲禮》前朱雀而後𤣥武。考證：〔《揚雄·校獵賦》𤣥鸞，孔雀。〕謹照原文校獵賦改羽獵賦。

𨾋：《集韻》與鳲同。

𨾒：《字彙》胡郞切，音杭。飛高下也。《正字通》䲳𦐄頏通。

𨾓：《篇海》音戈。《字彙》同𩾷。

雁：《唐韻》五宴切《集韻》魚㵎切，𠀤音贗。《說文》鳥也。从隹从人厂聲。讀若鴈。《註》徐鉉曰：雁，知時鳥。大夫以爲摯，昏禮用之，故从人。《爾雅·釋鳥》鳧雁醜。《詩·邶風》雝雝鳴雁。餘詳鳥部鴈字註。

𨾔：《唐韻》府良切《集韻》《類篇》分房切，𠀤音方。《說文》鳥也。从隹方聲。讀若方。《集韻》本作鴋。又《集韻》符方切，音房。又《廣韻》《集韻》𠀤甫妄切，音放。義𠀤同。

䧴：《唐韻》《集韻》《韻會》𠀤章移切，音支。《說文》鳥也。从隹支聲。又《集韻》或作鳷。《玉篇》武帝造鳷鵲觀，在雲陽。《司馬相如·上林賦》過䧴鵲。《註》徐廣曰：甘泉宮觀名。《韻會》通作枝。又《說文》一曰䧴度。《韻會》猶今言度支也。

雂：《唐韻》巨淹切《集韻》其淹切，𠀤音箝。《說文》鳥也。《廣韻》白喙鳥。本作鳹。又《廣韻》巨金切《集韻》渠金切，𠀤音琴。又《集韻》枯含切，音堪。又枯南切，音弇。又胡南切，音含。義𠀤同。又《集韻》五甘切，音玵。人名。《左傳·昭二十一年》齊師宋師敗吳師于鴻口，獲其二帥，公子苦雂偃州員。○按釋文，雂，古含反。《篇海》譌作𨾠。

𨾕：《集韻》同鴂。詳鳥部鴂字註。

𨾖：《集韻》同鴊。詳鳥部鴊字註。

𨾗：《集韻》渠龜切，音逵。《博雅》眷𨾗，顧也。

𨾘：《集韻》同𪁾。詳鳥部𪁾字註。

𨾙：《集韻》同鴇。詳鳥部鴇字註。

𨾚：《廣韻》居隋切《集韻》《韻會》均窺切《正韻》居爲切，𠀤音規。《玉篇》子𨾚，子鳺鳥。《廣韻》鷒𨾚，鳥名。《集韻》亦作鳺巂。又《集韻》風無切，音膚。同鳺。詳鳥部鳺字註。

䧵：《集韻》同鴆。詳鳥部鴆字註。

雃：《正字通》雃字譌省。《唐韻》《正韻》苦堅切《集韻》《韻會》輕煙切，𠀤音牽。《說文》石鳥。一名雝𪆫，一名精列，从隹幵聲。又人名。《左傳·襄九年》秦伯使士雃乞師于楚。《釋文》苦田反。又《廣韻》俄寒切《集韻》俄干切，𠀤音豻。雃䲽，鳥名。𪄉𪆂。又《集韻》丘耕切，音牼。又倪堅切，音姸。義𠀤同。又《集韻》逆革切，音虉。同鳽。鵁鶄也。《集韻》本作鳽。《玉篇》省作雃，非。

雄：〔古文〕赨《集韻》《韻會》𠀤胡弓切，音熊。《說文》鳥父也。《爾雅·釋鳥》鳥翼，右掩左雄，左掩右雌。《詩·邶風》雄雉于飛，泄泄其羽。又《集韻》牡也。《詩·齊風》雄狐綏綏。○按詩衞風傳云：飛曰雌雄，走曰牝牡。然齊風言雄狐，狐，走類也，亦曰雄。《正字通》云：物各有雌雄，鱗介至蟣蝨皆然，詩傳分屬獸禽，非。又《集韻》一曰武稱。《左傳·襄二十一年》齊莊公朝指殖綽郭最曰：是寡人之雄也。《人物志》草之精秀者爲英，鳥之將羣者爲雄。張良是英，韓信是雄。又州名。《韻會》本涿郡地，周置雄州。又南雄州，百粵地南，漢置雄州，宋加南字。又《廣韻》亦姓。舜友有雄陶。《集韻》亦作𩿅。

雅：《唐韻》烏加切《集韻》於加切，𠀤音丫。《說文》楚烏也。一名鸒，一名𤰞居。秦謂之雅。从隹从牙。《註》徐鉉曰：今俗別作鴉，非是。《集韻》亦作鴉鵶。又《小爾雅》小而腹下白，不反哺者謂之雅烏。又《唐韻》五下切《集韻》《韻會》《正韻》語下切，𠀤音庌。義同。又《玉篇》正也。《爾雅疏》雅，正也。《周禮·春官·大師》敎六詩：曰風、曰賦、曰比、曰興、曰雅、曰頌。《註》雅，正也。言今之正者，以爲後世法。又《詩·小雅》以雅以南。《箋》雅，萬舞也。周樂尙武，故謂萬舞爲雅。雅，正也。又《論語》子所雅言。《註》孔曰：雅言，正言也。《朱註》雅，常也。又《玉篇》儀也，嫻雅也。《史記·司馬相如傳》從車騎，雍容閒雅甚都。又《玉篇》素也。《史記·張耳𨻰餘傳》張耳雅遊。《註》韋昭曰：雅，素也。又《史記·淮南王傳》天子以伍被雅辭，多引漢之美。《後漢·竇后紀》及見雅以爲美。又樂名。《周禮·春官·笙師》應雅。《註》雅，狀如漆筩而弇口，大二圍，長五尺六寸，以羊韋鞔之，有兩紐疏畫。又酒器名。《東觀漢記》今日歲首，請上雅壽。《註》雅，酒閜也。別作㿿。又姓。《正字通》元詩人雅㙈。又《五音集韻》五加切，音牙。人名。周書有君雅，通作牙。又叶語可切。《仲長統·述志詩》百慮何爲，至要在我。叛散五經，滅棄風雅。

集：〔古文〕雦《唐韻》《廣韻》《韻會》《正韻》秦入切《集韻》《類篇》籍入切，𠀤音箿。《說文》本作雧。羣鳥在木上也。《詩·周南》集于灌木。又《廣韻》就也，成也。《書·武成》大統未集。《傳》大業未就。《詩·小雅》我行旣集。《箋》集，猶成也。又《韻會》雜也。《孟子》是集義所生者。《註》集，雜也。又《廣韻》衆也。又《廣韻》安也。《史記·曹參世家》問所以安集百姓。又《玉篇》合也。《廣韻》聚也，會也，同也。《史記·秦始皇紀》天下雲集響應。《前漢·鼂錯傳》動靜不集。《註》師古曰：集，齊也。《史記·司馬相如傳》鱗集仰流。又《左傳·昭二十三年》險其走集。《註》走集，邊境之壘辟也。又《前漢·藝文志》劉歆總羣書，而奏其七略，故有輯略。《註》師古曰：輯與集同。謂諸書之總要。《韻會》文集，文所聚也。唐有子史經集四庫。又州名。《廣韻》漢宕渠縣，梁恭帝爲集州。又《廣韻》姓也。漢有集壹。又《韻補》叶疾救切，音就。《詩·小雅》我龜旣厭，不我告猶。謀夫孔多，是用不集。猶，于救切。又叶昨合切，音雜。《詩·大雅》天監在下，有命旣集。文王初載，天作之合。考證：〔《左傳·昭二十三年》險其走集。《註》集，謂邊境之壘辟也。〕謹按註中集上脫走字下多謂字。今照原文改走集邊境之壘辟也。

𨾛：《玉篇》昌耳切，音齒。《五音集韻》雌也。又《集韻》翹移切，音忯。本作䲭，雞也。

雇：《唐韻》《正韻》侯古切《集韻》《韻會》後五切，𠀤音戸。《說文》九雇，農桑𠋫鳥，扈民不婬者也。从隹戸聲。春雇鳻盾，夏雇竊𤣥，秋雇竊藍，冬雇竊黃。棘雇竊丹，行雇唶唶，宵雇嘖嘖，桑雇竊脂，老雇鷃也。《集韻》或作𪄮𩿇。《爾雅·釋鳥》作鳸。又《廣韻》《集韻》《韻會》《正韻》𠀤古慕切，音顧。《廣韻》相承借爲雇賃字。《集韻》傭也。又《韻會》通作顧。《前漢·鼂錯傳》斂民財以顧其功。《註》顧，讎也。若今言雇賃也。又《韻會》通作故。《史記·馮唐傳註》索隱曰：故行不行謂故，命人行而身不自行，故與雇同。考證：〔《說文》春雇頒盾〕謹照原文頒盾改鳻盾。

䧷：《玉篇》人中切，音戎。人姓也。又《集韻》而由切，音柔。鳥名。

𨾠：《正字通》雂字之譌。

𨾡：《集韻》雖古作𨾡。註詳九畫。又《玉篇》胡廣切，音沆。田器。

𨾢：《篇海》音巧。《字彙》同䲾。

𨾣：《正字通》俗鶩字。

雉：〔古文〕𨿘𪁩《唐韻》《集韻》直几切《韻會》《正韻》丈几切，𠀤音薙《說文》雉有十四種。《爾雅·釋鳥》鷂雉、鷮雉、鳪雉、鷩雉、秩秩海雉、鸐山雉、雗雉、鵫雉。雉絕有力奮。伊洛而南，素質五彩皆備成章曰翬。江淮而南，靑質五彩皆備成章曰鷂。南方曰𠷎，東方曰鶅，北方曰鵗，西方曰鷷。《疏》別諸雉之名也。《易·說卦》離爲雉。《周禮·春官·大宗伯》六摯，士執雉。《公羊傳·襄二十七年》昧雉彼視。又《爾雅·釋鳥》鵽鳩，𡨥雉。《註》𡨥雉，一名鵽鳩。又《晏子·問篇》鄒滕雉犇而出其地，猶稱公侯。又《晉語》雉經於新城之廟。《註》雉經，頭搶而懸也。又《周禮·冬官考工記·匠人》王宮門阿之制五雉，宮隅之制七雉，城隅之制九雉。《註》雉，長三丈，高一丈。《左傳·隱元年》都城過百雉。《註》方丈曰堵，三堵曰雉。一雉之牆，長三丈，高一丈。侯伯之城方五里，徑三百雉，故其大都不過百雉。《管子·海王篇》吾欲藉於臺雉。又《春秋·定二年》雉門及兩觀災。《註》雉，公宮之南門。又《揚雄·甘泉賦》列新雉於林薄。《註》服虔曰：新雉，香草也。又《爾雅·釋詁》雉，𨻰也。《註》義未詳。又《揚子·方言》雉，理也。又《韻會》姓也。殷後有雉氏。又《前漢·高后紀註》荀悅曰：諱雉之字曰野雞。師古曰：呂后名雉，故臣下諱雉也。《韻會》漢人諱之，謂雉爲野雞。又《集韻》序𡛷切，音䒨。本作𤉡。詳𤉡字註。又《集韻》演爾切，音酏。縣名。《前漢·地理志》江夏郡下雉縣。《註》雉，羊氏反。《又》南陽郡雉縣。《註》弋爾反。又《集韻》口駭切，音鍇。桂林人謂人短爲矲雉，或作𥏪𥩤。又直利切，音稚。野雞也。考證：〔《說文》東方曰鶹〕謹照原文曰鶹改曰鶅。〔《前漢·高后紀註》荀悅曰，諱雉之字野雞。〕謹照原文野雞上增曰字。

𨾤：《集韻》徒結切，音耋。同鴩。

䧸：《集韻》同鴣。詳鳥部鴣字註。

𨾥：《集韻》同䳇。詳鳥部䳇字註。

𨾦：《唐韻》處脂切《集韻》稱脂切。𠀤同鴟。《說文》𨿠也。从隹从氐。餘詳鳥部鴟字註。

雊：《唐韻》古𠋫切《集韻》《韻會》居𠋫切，𠀤音遘。《說文》雄雉鳴也。雷始動，雉鳴而雊其頸。从隹从句，句亦聲。《書·高宗肜日》越有雊雉。《禮·月令》雉雊，雞乳。《集韻》或作㗕呴鴝。又縣名。《前漢·地理志》上谷郡雊瞀縣。《註》雊，工豆反。又《集韻》俱遇切，音句。義同。《前漢·地理志註》孟康曰：雊瞀音句無。又《類篇》吉𠋫切。雉鳴也。

𨾧：《集韻》同𪂆。詳鳥部𪂆字註。

𨾨：《集韻》同𩿢。詳鳥部𩿢字註。

𨾩：《五音集韻》蒲撥切，音跋。與䳁同。鳥名，似鳧。

雋：《唐韻》《韻會》《正韻》𠀤徂兗切，音吮。《說文》肥肉也。从弓，所以射隹。《前漢·蒯通傳》通論戰國時說士權變，亦自序其說，凡八十一首，號曰雋永。《註》雋，肥肉也。言其所論甘美而深長也。又《說文》長沙有下雋縣。《前漢·地理志》長沙國下雋縣。《註》莽曰閇雋。又《廣韻》姓也。漢有雋不疑。又《集韻》子兗切，音臇。肥也。又捋遂切，音醉。本作檇。詳木部檇字註。又與儁通。《前漢·禮樂志》進用英雋。《人物志》張良體弱而精彊，爲衆智之雋也。考證：〔《說文》長沙有雋縣。〕謹照原文改長沙有下雋縣。

䧹：《唐韻》《集韻》𠀤於陵切，音膺。《說文》鳥也。从隹，瘖省聲。《徐鍇曰》鷹隨人所指𨌰，故从人。《說文》作𨿳。《集韻》或作鷹。餘詳鳥部鷹字註。

雌：〔古文〕䧳《唐韻》七移切《集韻》《韻會》七支切，𠀤音姕。《說文》鳥母也。从隹从此。《詩·小雅》誰知烏之雌雄。又《廣韻》牝也。《詩·小雅》以雌以雄。《史記·司馬相如·上林賦·素雌註》索隱曰：素雌，猿之雌者。餘詳雄字註。又《集韻》《正韻》𠀤千西切，音妻。《集韻》牝也。《莊子·齊物論》猿猵狚以爲雌。

𨾪：《集韻》同𩿧。詳鳥部𩿧字註。

雍：〔古文〕邕《唐韻》《集韻》《韻會》《正韻》𠀤於容切，音廱。《玉篇》和也。《書·堯典》黎民於變時雍。又《爾雅·釋天》太歲在戊曰著雍。又水名。《水經》四方有水曰雍。又縣名。《前漢·地理志》漁陽郡雍奴縣。又《前漢·中山靖王傳》雍門子壹微吟。《註》張晏曰：齊之賢者，居雍門，因以爲號。蘇林曰：六國時人，名周。又《廣韻》姓也。祭仲壻雍糾。見《左傳·桓十五年》。又《集韻》通作雝。《班固·兩都賦》乃流辟雍。○按禮王製作辟雝。又《集韻》委勇切，音壅。《周禮·秋官·司寇》雍氏。《註》謂隄防止水者也。《釋文》雍，於勇反。又《集韻》祐也。《揚雄·甘泉賦》雍神休。《註》晉灼曰：雍，祐也。師古曰：雍，聚也。雍讀曰擁。又《廣韻》《集韻》《韻會》《正韻》𠀤於用切，音㙲。《廣韻》九州名。雍，擁也。東崤，西漢，南裔，北居庸，四山之所擁翳也。《書·禹貢》黑水西河惟雍州。《釋文》雍，於用切。○按爾雅釋地作雝。又《韻會》國名。《左傳·僖二十四年》郜雍曹滕。《註》雍國，在河內山陽縣。《釋文》雍，於用反。又《廣韻》姓也。《韻會》文王子雍伯之後。

雎：《廣韻》《韻會》七余切《集韻》千餘切，𠀤音疽。《玉篇》王雎也。《詩·周南》關關雎鳩。《傳》雎鳩，王雎也。鳥摯而有別。《釋文》七胥反。《左傳·昭十七年》雎鳩氏，司馬也。《註》雎鳩，王雎也。摯而有別，故爲司馬，主法制。《釋文》雎本又作睢，七徐反。又《玉篇》次雎。行難也。又姓。《正字通》明洪武御史雎稼，請立學宮臥𥓓。《集韻》本作鴡。

𨾫：《字彙補》與離同。見漢楊耽𥓓。

䧺：《字彙補》與雄同。

䧻：《集韻》同鴿。詳鳥部鴿字註。

𨾲：《集韻》同鴸。詳鳥部鴸字註。

𨾳：《廣韻》余蜀切《集韻》兪玉切，𠀤音欲。同鵒。詳鳥部鵒字註。

𨾴：《廣韻》古攜切《集韻》涓畦切，𠀤音圭。《玉篇》谷名。《集韻》在西縣。

𨾵：《廣韻》人諸切《集韻》人余切，𠀤音如。《玉篇》𨾵，鴾毋，卽䨄也，或作鴐。

雐：《唐韻》荒烏切《集韻》荒胡切，𠀤音呼。《說文》鳥也。从隹从虍。

𨾶：《集韻》同鴳。詳鳥部鴳字註。

𨾷：《集韻》蘇典切，音銑。同毨。詳毛部毨字註。

𨾸：《集韻》同鴷。詳鳥部鴷字註。

𨾹：《集韻》同䳔，亦書作𨿀。詳鳥部䳔字註。

𨾺：《集韻》同鴮。詳鳥部鴮字註。

雑：《字彙》俗雜字。

𨾻：《集韻》朱惟切，音騅。小鳥也。

𨾼：《集韻》同𪀗。詳鳥部𪀗字註。

𨾽：《集韻》同𨾦。詳𨾦字註。

雒：《唐韻》盧各切《集韻》《韻會》《正韻》歷各切，𠀤音洛。《說文》鵒䳢也。从隹各聲。《釋名》雅雒也。爲之難，人將爲之雒，雒然憚之也。又馬名。《詩·魯頌》有駵有雒。《傳》黑身白𩯓曰雒。《釋文》雒音洛，本作駱。又水名。《周禮·夏官·職方氏》豫州，其川滎雒。又國名。《左傳·僖二十一年》伊雒之戎。《春秋·文八年》公子遂會雒戎盟于暴。又縣名。《前漢·地理志》弘農郡上雒縣。○按左傳僖二十一年疏云：雒水，出上雒縣冢領山東北，經弘農至河南鞏縣，雒戎因此而名也。又雒陽縣，屬河南郡。《前漢·地理志註》師古曰：魚豢云：漢火行，忌水，故去洛水而加隹。如魚氏說，則光武以後攺爲雒字也。《正字通》楊愼曰：春秋書雒戎，左傳凡洛皆作雒。非後漢始攺也。○按魚氏說必有所本，故師古从之。左傳今文洛皆作雒，安知古本左傳不書作洛乎。未可據今本左傳駁魚氏說也。又雒縣，屬廣漢郡。《前漢·地理志註》音山，雒水所出，南至新都谷入湔。又姓。《後漢·南蠻傳》徵側者，麊泠縣雒將之女。又與絡通。《莊子·馬蹄篇》刻之雒之。《註》雒同絡。又與額同。《前漢·韓嫣傳》子增封龍雒侯。《註》雒，或作額。

𨾾：《篇海》他弔切，音跳。低頭聽也。

𨾿：《集韻》本作鴯。詳鳥部鴯字註。

𨿀：《集韻》居六切，音匊。與䳔同。

𨿁：《字彙補》余略切，音岳。棊心中一子也。《馬融·圍碁賦》橫行陣亂，敵心駭惶。迫兼碁𨿁，頗棄其裝。

𨿂：《字彙補》如林切，音仁。戴勝鳥。

𨿋：《集韻》同鵛。詳鳥部鵛字註。

𨿌：《集韻》同鵏。詳鳥部鵏字註。

𨿍：《集韻》同鵝。詳鳥部鵝字註。

䧼：《集韻》同鵠。詳鳥部鵠字註。

𨿎：《正字通》俗鶪字。

𨿏：《集韻》同鷡。詳鳥部鷡字註。

𨿐：《廣韻》千水切，音趡。細頸。

𨿑：《集韻》同䳚。詳鳥部䳚字註。

𨿒：《集韻》同𪁛。詳鳥部𪁛字註。

𨿓：《集韻》同鵕。詳鳥部鵕字註。

𨿔：《集韻》同鵑。詳鳥部鵑字註。

雓：《廣韻》以諸切《集韻》《韻會》羊諸切，𠀤音余。《玉篇》雞子也。《爾雅·釋鳥》雞大者蜀，蜀子雓。

𨿕：《集韻》同鵗。詳鳥部鵗字註。

𨿖：《集韻》同鵚。詳鳥部鵚字註。

𨿗：《集韻》同鵟。詳鳥部鵟字註。

𨿘：《玉篇》古文雉字。註詳五畫。

䧽：《字彙補》靑軌切，崔上聲。細𪃋也。○按卽𨿐字之譌。

𨿙：《字彙補》名項切，音㤶。𨿙鴟，鳥也。

𨿠：《唐韻》是僞切《集韻》樹僞切，𠀤音睡。《說文》鴟也。从隹垂聲。《廣韻》雉鳥別名。《集韻》鴉鳥也。又《廣韻》《集韻》𠀤是爲切，音垂。《玉篇》子𨿠，巂也。《廣韻》或作䳠。

𨿡：《集韻》殊倫切，音純。䳺屬。《玉篇》亦作鶉。

𨿢：《玉篇》德紅切，音東。鳥名。《廣韻》《集韻》作鶇。《廣雅》亦作𪂝。

𨿣：《集韻》同䳢。詳鳥部䳢字註。

𨿤：《集韻》同鵺。詳鳥部鵺字註。

𨿥：《集韻》同鵴。詳鳥部鵴字註。

𨿦：《集韻》同䳝。詳鳥部䳝字註。

𨿧：《集韻》同鵫。詳鳥部鵫字註。

𨿨：《集韻》同雗。詳後雗字註。

䧾：《集韻》同鵨。詳鳥部鵨字註。

𨿩：《集韻》同鶈。詳鳥部鶈字註。

𨿪：《正字通》俗鵾字。

𨿫：《集韻》同鵸。詳鳥部鵸字註。

䧿：《唐韻》七雀切《集韻》七約切，𠀤音碏。《玉篇》䧲䧿。《集韻》或作鵲。又山名。《山海經》南山經之首曰䧿山。《註》三才圖會有鵲山之神。餘詳鳥部鵲字註。又《集韻》思積切，音昔。雉名。

𨿬：《集韻》同𪂴。詳鳥部𪂴字註。

𨿭：《篇海》余雖切，音遺。飛貌。

𨿮：《集韻》同鵵。詳鳥部鵵字註。

雔：《唐韻》市流切《集韻》時流切，𠀤音酬。《說文》雙鳥也。从二隹。《爾雅·釋蟲》雔由樗繭。《註》食樗葉。《釋文》音讎。

𨿯：《廣韻》郞奚切《集韻》憐題切，𠀤音黎。《玉篇》𨿯黃，楚雀。其色黎黑而黃，亦作鵹。《集韻》本作𩁟。或作𪁐鸝。𪁐原作鵹。又𪇺。

𨿰：《篇海》辰羊切，音常。䳯𪁺。○按卽𩀯字之譌。

𨿱：《集韻》同鵳。詳鳥部鵳字註。

𨿲：《集韻》同鵱。詳鳥部鵱字註。

雕：《唐韻》都僚切《集韻》《韻會》《正韻》丁聊切，𠀤音貂。《說文》鷻也。从隹周聲。《玉篇》鷲也。能食草。《禽經》雕以周之。《埤雅》雕，似鹰而大，黑色，俗呼皁雕。一名𪆃，其飛丄薄雲漢。今大雕翱翔水上，扇魚令出，沸波攫而食之。一名沸河。《史記·李廣傳》生得一人，果匈奴射雕者也。又《荀子·議兵篇》雕雕焉縣貴爵重賞於其前。《註》雕雕，章明之貌。又《爾雅·釋器》玉謂之雕。《又》雕謂之琢。《孟子》必使玉人雕琢之。《埤雅》雕之義，出於雕鶚之雕，雕性刻制故也。又官名。《周禮·冬官考工記》雕人。又雕題，國名。《禮·王制》雕題交阯。《註》雕文，謂刻其肌，以丹靑涅之也。又人名。《前漢·功臣表》常樂侯稠雕。又姓。《前漢·武帝功臣表》臧馬康侯雕延年。又複姓。《論語》子使漆雕開仕。《集韻》或作鵰。

𨿳：《說文》䧹本字。

𨿴：《集韻》莊持切，音葘。與鶅同。東方雉也。

𨿵：《集韻》賔彌切，音𤰞。與鵯同。鵯鶋，鳥名。

𨿶：《集韻》居行切，音庚。與鶊同。鶬鶊，鳥名。

𨿿：《廣韻》充隴切《集韻》蠢勇切，𠀤音喠。《玉篇》雀也。《廣韻》小鳥飛也。《集韻》或作䳯。又《集韻》蚩工切，音充。義同。

𩀀：《集韻》同鶠。詳鳥部鶠字註。

𩀁：《集韻》同𪆴、䳫。詳鳥部𪆴字註。

𩀂：《集韻》同䨄。詳後䨄字註。

䨁：《廣韻》《集韻》𠀤亡遇切，音務。《玉篇》雀子。《廣韻》雞雛。《集韻》或作鶩。

𩀃：《集韻》同𪃯。詳鳥部𪃯字註。

𩀄：《集韻》同䳩。詳鳥部䳩字註。

𩀅：《集韻》同鶨。詳鳥部鶨字註。

𩀆：《集韻》同鶟。詳鳥部鶟字註。

𩀇：《集韻》同鶚。詳鳥部鶚字註。

𩀈：《集韻》同䳦。詳鳥部䳦字註。

𩀉：《集韻》同鶦。詳鳥部鶦字註。

𩀊：《集韻》同鶛。詳鳥部鶛字註。

䨂：《廣韻》七由切《集韻》雌由切，𠀤音秋。《玉篇》雞雛。《廣韻》雅雛。又《集韻》子幽切，音稵。《揚子·方言》雞雛，齊魯之閒謂之䨂子。又《集韻》將由切，音楢。義同。

𩀋：《集韻》儒轉切，音𤲬。《玉篇》鷚雞。《博雅》𩀋，雡也。又《廣韻》如均切《集韻》濡純切，𠀤音犉。《廣韻》鷚雞晚生。又《集韻》而宣切，音瓀。義同。《集韻》或作𪃉。

𩀌：《字彙》離字之譌。

𩀍：《集韻》同𪃍。詳鳥部𪃍字註。

雖：〔古文〕𨾡《唐韻》息遺切《集韻》《韻會》宣隹切，𠀤音綏。《說文》似蜥蜴而大。从虫唯聲。又《玉篇》詞兩設也。《廣韻》助語也。《集韻》不定也。况辭也。《爾雅·釋訓》每有，雖也。《註》詩曰：每有良朋，辭之雖也。《禮·少儀》雖請退可也。《疏》雖，假令也。當此时假令請退則可也。又《玉篇》推也。又與唯通。《禮記·表記》唯天子受命於天。註：唯當爲雖。又《荀子·性恶篇》今以仁義法正爲固無可知可有之理耶，然則唯禹不知仁義法正，不能仁義法正也。楊僦註：唯，讀爲雖。考證：〔《註》小雅棠棣曰，每有良朋〕謹照原文小雅棠棣曰改詩曰。〔《吳語》吾雖之不能，去之不忍。〕謹按原文作須不作雖。謹節去吳語以下十一字，而於上文少儀疏雖假令也下，照原文增當此时假令請退則可也二句。〔又獸名。《于逖聞奇錄》傅宏業宰天台縣，有人獵得一獸，形如豕，仰鼻，長尾有岐，謂之怪。宏業識之曰，其名雖，非怪也。雨則縣于樹，以尾塞其鼻。驗之，果然。《註》雖，以醉反。〕謹按仰鼻長尾乃爾雅所謂蜼非雖也。聞奇錄誤刻为雖不可從。今省此段謹改爲又與唯通。禮記表記唯天子受命於天。註唯當爲雖。又荀子性恶篇今以仁義法正爲固無可知可有之理耶，然則唯禹不知仁義法正不能仁義法正也。楊僦註唯讀爲雖。

𩀎：《集韻》同鶪。亦作鴂。詳鳥部鶪字註。

𩀏：《集韻》難古作𩀏。註詳十一畫。

𩀐：《集韻》與鶞同。

𩀗：《集韻》本作鷉。詳鳥部鷉字註。

𩀘：《字彙》同鷂。

雗：《唐韻》侯榦切《集韻》侯旰切，𠀤音翰。《說文》雗，鸒也。从隹倝聲。《玉篇》白雗雉也。《廣韻》雉別名。《爾雅·釋鳥》雗雉。《註》白𪂂也。江東呼爲白雗，亦名白雉。又《集韻》何干切，音寒。義同。《集韻》或作𨿨。

雘：《唐韻》《正韻》烏郭切《集韻》《韻會》屋郭切，𠀤音蠖。《說文》善丹也。从丹蒦聲。《書·梓材》惟其塗丹雘。《釋文》烏郭反。《山海經》雞山，其下多丹雘。《註》郭璞曰：雘，赤色者。吳任臣曰：蓋赤石脂之類。又《集韻》欝縛切，音嬳。義同。《書·丹雘釋文》又枉略反。又《集韻》王縛切，音籰。砮雘丹也。又瑚故切，音護。《博雅》丹也。

𩀙：《玉篇》古文難字。註詳十一畫。

𩀚：《字彙》同䳴。

𩀛：《集韻》同鶶。詳鳥部鶶字註。

雙：《唐韻》所江切《集韻》《韻會》疎江切，𠀤音䉶。《說文》隹二枚也。从雔，又持之。《後漢·王喬傳》有雙鳧，從東南飛來。又《玉篇》兩也。《儀禮·聘禮》凡獻執一雙。又《玉篇》偶也。《詩·齊風》冠綏雙止。《箋》五人爲奇，而襄公往從而雙之。又獸名。《山海經》南海之外，赤水之西，流沙之東，有三靑獸相幷，名雙雙。《註》郭璞曰：言體合爲一也。公羊傳所云雙雙而俱至者，蓋謂此也。吳任臣云：獸經曰：文文善呼，雙雙善行。駢志云：雙雙合體，蛩蛩假足。麟書曰：雙雙俱來，孟極是覆。又鳥名。《公羊傳·宣五年》其諸爲其雙雙而俱至者與。《疏》舊說云：雙雙之鳥，一身二首尾，有雌雄，隨便而偶，常不離散，故以喩焉。○按公羊傳疏與山海經註異。又《正字通》溫庭筠詩：招客先開四十雙。王弇州註云：雙，五畝也。四十雙，二百畝也。或曰唐書南詔傳：官給田，四雙爲二百畝。又雲南雜志：俗耕田，三人使二牛，前牽，中壓，後驅，犂一曰爲一雙。又陶九成輟耕錄，謂一雙爲四畝，佛地以二畝爲一雙，蓋各從其方俗而名之，非有成數也。又姓。《正字通》南北朝孝子雙泰貞。又《集韻》朔降切，音淙。偶也。又叶所終反。《謝惠連·七夕詩》弄杼不成藻，聳轡騖前蹤。昔離秋已兩，今聚夕無雙。

𩀜：《篇海》丁澆切，音雕。鶚屬。

𩀝：《篇海》俗雙字。

𩀞：《唐韻》七岡切《集韻》千剛切，𠀤音倉。《廣韻》𩀞鴰，同鶬。詳鳥部鶬字註。

雚：《唐韻》工換切《集韻》《正韻》古玩切，𠀤音灌。《說文》雚，小爵也。从萑吅聲。《玉篇》水鳥。《詩·豳風》雚鳴于垤。《集韻》或作鸛。又草名。《爾雅·釋草》雚，芃蘭。《註》雚芃蔓生，斷之有白汁，可啖。《釋文》雚，音貫。又《集韻》胡官切，音桓。與芃同。詳艸部芃字註。又《集韻》古丸切，音官。水鳥也。或作鸛。

雛：《唐韻》仕于切《集韻》《韻會》崇芻切，𠀤音䅳。《說文》雞子也。从隹从芻。《爾雅·釋鳥》生噣雛。《註》生能自食者。《釋文》雛，仕俱反。《禮·月令》天子乃以雛嘗黍。《釋文》仕于反。《孟子》力不能勝一匹雛。又《禮·內則》不食雛𪔀。《註》𪔀伏乳者。又《莊子·秋水篇》南方有鳥，其名鵷雛。《司馬相如·子虛賦》鵷雛孔鸞。《註》鵷雛，鳳屬也。《集韻》或作鶵。俗作𨿊，非。又《集韻》《類篇》𠀤從遇切，音聚。《集韻》人名。仲尼弟子顏濁雛。

雜：《廣韻》徂合切《集韻》《韻會》昨合切，𠀤音䕹。《說文》五彩相合也。《玉篇》糅也。《易·坤卦》夫𤣥黃者，天地之雜也。《周禮·冬官考工記》畫繢之事雜五色。又《禮·玉藻·雜帶註》雜，猶飾也，卽上之韠也。又《玉篇》同也。《廣韻》集也。《易·繫辭》雜物撰德。《疏》言雜聚天下之物。又《揚子·方言》碎也。《易·繫辭》其稱名也，雜而不越。《疏》辭理雜碎，各有倫序，而不相乖越。又《玉篇》厠也。又最也。又《廣韻》帀也。又穿也。又鳥名。《爾雅·釋鳥》爰居，雜縣。《疏》爰居，海鳥也，一名雜縣。又《集韻》七盍切《韻會》《正韻》七合切，𠀤音囃。《公羊傳·成十五年》諸大夫皆雜然曰：仲氏也，其然乎。《釋文》雜，七合反，又如字。

雝：《唐韻》《集韻》《韻會》《正韻》𠀤於容切，音邕。《說文》雝渠也。《爾雅·釋鳥》䳭鴒，雝渠。《註》雀屬。又《詩·邶風》雝雝鳴雁。《傳》雝雝，雁聲和也。又《大雅》雝雝喈喈。又《詩·召南》曷不肅雝。《傳》雝，和。又《周頌》有來雝雝。《箋》雝雝，和也。又地名。《詩·周頌》于彼西雝。《傳》雝，澤也。又姓。《晉語》郉侯與雝子爭田。○按左傳作雍。又《正韻》尹竦切，音勇。《詩·小雅》無將大車，維塵雝兮。《箋》雝，蔽也。《釋文》於勇反。又《正韻》於用切，音灉。《詩·小雅·塵雝釋文》又作壅。於用反。

雞：《唐韻》古兮切《集韻》《韻會》堅奚切《正韻》堅溪切，𠀤音稽。《說文》知時畜也。《玉篇》司晨鳥。《爾雅·釋畜》雞大者蜀。蜀子雓，未成雞僆，絕有力奮。《疏》此別雞屬也。《春秋·說題辭》曰：雞爲積陽，南方之象，火陽精物炎上，故陽出雞鳴，以類感也。《易·說卦》巽爲雞。《書·泰誓》牝雞無晨。《周禮·春官·大宗伯》六摯，工商執雞。《禮·曲禮》雞曰翰音。又《爾雅·釋鳥》鶾，天雞《註》鶾雞赤羽。《逸周書》文鶾若彩雞，成王時蜀人獻之。又《爾雅·釋蟲》螒，天雞。《註》小蟲，黑身赤頭，一名莎雞，又曰樗雞。《詩·豳風》六月莎雞振羽。《爾雅翼》一名梭雞。一名酸雞。又雞人，官名。《周禮·春官·雞人》掌共雞牲，辨其物，大祭祀夜嘑旦，以嘂百官。又《禮·明堂位》灌尊，夏后氏以雞彝。又地名。《春秋·襄三年》同盟于雞澤。《註》在廣平曲梁縣西南。又《昭二十三年》吳敗頓胡、沈蔡、𨻰許之師于雞父。《註》雞父，楚地。《戰國策》負雞次之典。《前漢·地理志》鬱林郡，雍雞縣。又姓。《正字通》明正統，陝西苑馬寺監正雞鳴時。《說文》籀文作鷄。互詳鳥部鷄字註。考證：〔《爾雅·釋畜》雞大者蜀。蜀子雓，未成雞健〕謹照原文健改僆。〔《前漢·地理志》欝林郡雍雞縣。〕謹照原文欝改鬱。

雟：《唐韻》戸圭切《集韻》《韻會》懸圭切，𠀤音攜。《說文》周燕也。从隹从屮，象其冠也。冏聲。《通雅》爾雅本文，雟周，燕燕乙。陸璣云：雟周，子規也。燕燕則乙。說文失爾雅之句讀，誤以周燕釋雟。《玉篇》卽布穀。《集韻》或作𪈥。又《禮·曲禮》立視五雟。《註》雟，猶規也。謂輪轉之度。雟，或爲橤。《釋文》雟，惠圭反，車輪轉一周爲雟。一周，一丈九尺八寸也。又《公羊傳·僖二十六年》公追齊師至雟。《釋文》雟，戸圭反。○按左傳作酅。又《集韻》均窺切，音規。《爾雅·釋鳥》雟周。《釋文》雟音規。《集韻》本作𨾚。或作鳺。又《廣韻》《韻會》息委切《集韻》選委切，𠀤音髓。郡名。《前漢·地理志》越雟郡。《註》元鼎六年開。應劭曰：故邛都國有雟水，言越此水，以章休盛也。師古曰：雟音先蘂反。《集韻》或作嶲。又《集韻》粗兗切，音吮。地名。《公羊傳·至嶲釋文》又似兗反。《集韻》或作𨟎。

𩀟：《字彙補》子泉切，音箋。鑽鏤也。出續高僧傳。

𩀤：《正字通》俗字。《說文》𪅀重文作𩁘。俗省作𩀤。

𩀥：《集韻》同鷟。詳鳥部鷟字註。

𩀦：《集韻》本作𪄶。《玉篇》鳥也。詳鳥部𪄶字註。

𩀧：《集韻》同䳻。詳鳥部䳻字註。

雡：《唐韻》《集韻》𠀤力救切，音溜。《說文》鳥大雛也。从隹翏聲。一曰雉之莫子爲雡。又《廣雅》𩀋，雡也。

𩀨：《集韻》牆容切，音從。雞也。《揚子·方言》桂林之中謂雞曰𩀨。《集韻》或作𪅜。《廣韻》書作𩀰。

𩀩：《集韻》同鷑。詳鳥部鷑字註。

𩀪：《集韻》謨加切，音麻。雞名。

𩀫：《集韻》於𠋫切，音漚。鳥聲。

𩀬：《集韻》同鷛。詳鳥部鷛字註。

離：《唐韻》呂支切《集韻》《韻會》鄰知切，𠀤音驪。《說文》黃倉庚也，鳴則蠶生。从隹离聲。《玉篇》亦作鸝。《廣韻》今用鸝爲鸝黃，借離爲離別。《集韻》或作鵹。又卦名。《易·離卦》彖曰：離，麗也。《玉篇》離，明也。又《玉篇》散也。《廣韻》近曰離，遠曰別。《揚子·方言》參蠡，分也。秦晉曰離。《易·乾卦》進退無恆，非離羣也。《待王風》有女仳離。又《玉篇》遇也。《揚子·方言》羅謂之離。《易·小過》飛鳥離之。《前漢·揚雄傳·反離騷註》應劭曰：離，猶遭也。又《詩·小雅》不離于裏。《疏》離，歷也。又《玉篇》兩也。《禮·曲禮》離坐離立。《註》離，兩也。兩相麗謂之離。又《玉篇》判也。《禮·學記》一年視離經辨志。《註》離經，斷絕句也。《周禮·夏官·形方氏》無有華離之地。《註》華讀爲𠇗，正之使不𠇗邪離絕。又《禮·明堂位》叔之離磬。《註》離，謂次序其聲懸也。《疏》叔之所作編離之磬。又《儀禮·大射禮》中離維綱。《註》離，猶過也，獵也。又《玉篇》𨻰也。《左傳·昭元年》設衞離服。《註》離，𨻰也。又《爾雅·釋親》男子謂𡛷妹之子爲出，謂出之子爲離孫。又《荀子·非相篇》離離然。《註》離離，不親事之貌。又《爾雅·釋詁》覭髳茀離也。《註》謂草木之蒙茸翳薈也。茀離卽彌離，彌離猶蒙茸。又《屈原·離騷》長余佩之陸離。《註》陸離，猶㠁嵯，衆貌也。許愼云：美好貌。師古云：分散也。又《前漢·郊祀歌》闢流離。《註》流離，不得其所者。又《司馬相如·大人賦》滂濞泱軋，麗以林離。《註》林離，撡攦也。《揚雄·羽獵賦》淋離廓落。又《司馬相如·大林賦》前長離而後矞皇。《註》服虔曰：皆神名也。師古曰：長離，靈鳥也。○按前漢禮樂志作長麗。註云：星名。《張衡·思𤣥賦》前長離使拂羽兮。《註》長離，南方朱雀神也。又《爾雅·釋樂》大琴謂之離。《疏》音多變，聲流離也。又《前漢·西域傳》罽賔出璧流離。《註》師古曰：魏略云：大秦國出赤、白、黑、黃、靑、綠、縹、紺、紅、紫十種流離。又馬名。《李斯·諫逐客書》乗纖離之馬。又鳥名。《詩·邶風》流離之子。《傳》流離，鳥也。○按爾雅釋鳥註，作留離。又草名。《屈原·離騷》扈江離與辟芷兮。《註》離，蘼蕪也。又《司馬相如·子虛賦》蘖離朱楊。《註》離，山梨。又《埤雅》韓詩曰：芍藥，離草也。將離，相贈以芍藥。一名可離。又木名。《史記·孔子世家註》《皇覽》曰：塋中樹，柞、枌、雒、離。又水名。《前漢·武帝紀》出零陵下離水。又地名。《左傳·成十五年》會吳于鍾離。《註》鍾離，楚邑，淮南縣。又國名。《前漢·西域傳》東離國，大國也。《拾遺記》泥離之國來朝。又《廣韻》姓也。孟子弟子離婁。又《集韻》抽知切，音痴。本作螭。詳虫部螭字註。又《集韻》輦尒切，音邐。離跂，攘臂貌。又《司馬相如·上林賦》離靡廣衍。《註》離靡，謂相連不絕也。離，音力爾反。又《廣韻》《集韻》《韻會》𠀤力智切，音荔。《廣韻》去也。《書·胤征》畔官離次。《釋文》離，如字，又力智反。《禮·曲禮》鸚鵡能言，不離飛鳥。又與荔同。《司馬相如·上林賦》答遝離支。《註》晉灼曰：離支，大如雞子，皮粗，剝去皮，肌如雞子，中黃，味甘多酢少。師古：音力智反。又《廣韻》《集韻》《韻會》𠀤郞計切，音麗。《禮·月令》司天日月星辰之行，宿離不貸。《註》離，讀如儷偶之儷，宿儷謂其屬。馮相氏保章氏掌天文者，相與宿偶，當審伺𠋫，不得過差也。《釋文》離，呂計反。偶也。又叶音黎。《卓文君·白頭吟》凄凄復凄凄，嫁女不須啼。願得一心人，白頭不相離。又叶良何切，音羅。《韓愈·裴少府墓銘》支分族離，各爲大家。家，音歌。考證：〔《曲禮》離坐離立。《註》離，兩也。兩相麗，謂之立。〕謹按註無此文。今据陳氏集說引方氏註改兩相麗謂之離。〔《揚雄·校獵賦》淋離廓落。〕謹照文選校獵賦改羽獵賦。〔《司馬相如·上林賦》前長離而後矞皇。〕謹照漢書上林賦改大林賦。

𩀭：《集韻》同鷐。詳鳥部鷐字註。

𩀮：《集韻》同鷜。詳鳥部鷜字註。

𩀯：《集韻》同𪄹。詳鳥部𪄹字註。

䨄：《玉篇》《集韻》烏含切《唐韻》恩含切，𠀤音諳。《說文》𩁛屬。从隹从酓。《玉篇》䨄𨿡，亦作䳺。《集韻》亦作𪁟鶕𪂻𩀂。

難：〔古文〕𩁢𩁬𩀙𩁣𩁲𩁩𩀏𩁤《廣韻》《韻會》那干切《集韻》那肝切，𠀤音䕿。《說文》鳥也。本作𪄿。又《玉篇》不易之稱也。《書·臯陶謨》惟帝其難之。《咸有一德》其難其愼。又珠名。《曹植·美人行》珊瑚閒木難。《註》《南越志》曰：木難，金翅鳥沫所成碧色珠也。又姓。《正字通》南北朝難從党。見《姓苑》。又《集韻》《韻會》囊何切《正韻》奴何切。𠀤同儺。《集韻》難，卻除凶惡也。《周禮·春官·占夢》遂令始難歐疫。《夏官·方相氏》率百隸而時難，以索室驅疫。《禮·月令》季春，命國難。《又》季冬命有司大難。又《詩·小雅》其葉有難。《傳》難然盛貌。《釋文》乃多反。又《集韻》乃可切，音娜。同橠。詳木部橠字註。又《廣韻》奴案切《集韻》《韻會》《正韻》乃旦切，𠀤音㬮。《廣韻》患也。《易·否卦》君子以儉德辟難，不可榮以祿。《禮·曲禮》臨難毋苟免。《周禮·地官·調人》掌司萬民之難，而諧和之。《註》難，相與爲仇讎。又詰辨也。《唐史·韋處厚傳》張平叔議糶鹽，韋處厚發十難以詰之。又《書·舜典》惇德允元而難任人。《傳》難，拒也。《釋文》乃旦反。又《公羊·隱八年·我入邴傳》其言入何難也。《註》難，辭也。《釋文》乃旦反，一音如字。又《孟子》於禽獸又何難焉。《註》難，責也。又人名。《左傳·文元年》難也收子。《釋文》乃多反，一音如字。又叶音臡。《汲冢周書》旁隊外權，隳城湮溪。老弱單處，其謀乃難。考證：〔《左傳·文元年》難也收子。《釋文》乃旦反，一音如字。〕謹照原文乃旦反改乃多反。

𩀰：《廣韻》疾容切，音從。楚人謂雞。《集韻》作𩀨。

𩀴：《集韻》同䴅。詳鳥部䴅字註。

䨅：《集韻》同鷯。詳鳥部鷯字註。

𩀵：《集韻》同鷨。詳鳥部鷨字註。

𩀶：《集韻》勻規切，音䔺。同𪅿。詳後𪅿字註。又《集韻》翾畦切，音睳。義同。

𩀷：《集韻》同鷭。詳鳥部鷭字註。

𩀸：《集韻》同䴃。詳鳥部䴃字註。

𩀹：《集韻》同鷱。詳鳥部鷱字註。

𩀺：《集韻》同鷶。詳鳥部鷶字註。

𩀻：《集韻》同𪆩。詳鳥部𪆩字註。

𩀼：《唐韻》蘇旰切《集韻》先旰切，𠀤音散。《說文》繳𩀼也。从隹𢽳聲。《註》罾繳，以取鳥也。又《說文》一曰飛𩀼也。《玉篇》飛𩀼不聚也。或作散。又《集韻》顙旱切，散上聲。義同。

𩀽：《集韻》同鷣。詳鳥部鷣字註。

𩀾：《集韻》同鷢。詳鳥部鷢字註。

𩀿：《唐韻》子心切《集韻》咨林切，𠀤音祲。《玉篇》雞也。《廣韻》雞之別名。《集韻》或作𪅽。又《集韻》子鴆切，音湛。義同。

𩁀：《篇海》同𩀿。

䨆：《集韻》同鷩。詳鳥部鷩字註。

𩁇：《集韻》同鸅。詳鳥部鸅字註。

𩁈：《集韻》同鷾。詳鳥部鷾字註。

𩁉：《集韻》同鸇。詳鳥部鸇字註。

𩁊：《集韻》同𪇊。詳鳥部𪇊字註。

𩁋：《集韻》同𪆂。詳鳥部𪆂字註。

雤：《唐韻》胡角切《集韻》轄覺切，𠀤音學。《說文》鷽，或作雤。又《集韻》乙角切，音渥。亦與鷽同。𠀤詳鳥部鷽字註。

𩁌：《廣韻》《集韻》𠀤山垂切，音夂。《說文》飛也。又《集韻》勻規切，音蠵。義同。或作𩀶𪅿。又翾規切，音眭。本作隓。或作墮，亦書作𡐦。俗作隳，非。詳阜部隓字註。

𩁍：《集韻》同鸀。詳鳥部鸀字註。

𩁎：《集韻》同䴇。詳鳥部䴇字註。

𩁏：《集韻》本作𪆻。詳鳥部𪆻字註。

𩁐：《韻會》同鷺。

𩁓：《集韻》同鸑。詳鳥部鸑字註。

𩁔：《集韻》同鸋。詳鳥部鸋字註。

䨈：〔古文〕𧵯《五音集韻》必鄰切，音賔。《玉篇》小雀。

𩁕：《集韻》同𪇬。詳鳥部𪇬字註。

𩁖：《集韻》同鸍。詳鳥部鸍字註。

𩁗：《字彙補》歷各切，音洛。鳥名。見朱育集字。○按卽雒字。

𩁜：《集韻》同䴎。詳鳥部䴎字註。

𩁝：《集韻》同𪇴。詳鳥部𪇴字註。

𩁞：《集韻》同𪇭。詳鳥部𪇭字註。

𩁟：《唐韻》郞兮切《集韻》憐題切，𠀤音黎。《說文》𩁄黃也。从隹从黎。一曰楚之雀也，其色黎黑而黃。《集韻》或作𨿯鵹鸝。又《集韻》良脂切，音棃。與鵹同。詳鳥部鵹字註。

𩁠：《集韻》同𪇰。詳鳥部𪇰字註。

𩁡：《集韻》同𪇗。

𩁢：《玉篇》古文難字。註詳十一畫。

𩁣：《集韻》難古作𩁣。註詳十一畫。

𩁤：《字彙補》古文難字。註詳十一畫。

𩁧：《正字通》同逭。

雥：《唐韻》徂合切《集韻》昨合切，𠀤音雜。《說文》羣鳥也。从三隹。《許善心·神雀頌》景福氤氳，嘉貺雥集。又《玉篇》走合切，音帀。義同。

𩁨：《集韻》本作鸕。詳鳥部鸕字註。

雦：《字彙補》古文集字。見雲臺𥓓。註詳四畫。

𩁩：《集韻》難古作𩁩。註詳十一畫。

𩁬：《玉篇》古文難字。註詳十一畫。

䨉：《集韻》同鸚。

雧：《唐韻》秦入切《集韻》藉入切，𠀤音箿。《說文》羣鳥在木上也。从雥从木。又《集韻》一曰聚也。《屈原·離騷》雧芙蓉以爲裳。《說文》或省作集。詳前集字註。

𩁲：《集韻》難古作𩁲。註詳十一畫。

䨊：《唐韻》烏懸切《集韻》縈懸切，𠀤音淵。《說文》鳥羣也。

