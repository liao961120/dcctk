艮：《唐韻》《集韻》《韻會》《正韻》𠀤古恨切，根去聲。《說文》艮，很也。从匕目。匕目，猶目相匕不相下。匕目爲𥃩，很戾不進之意。又卦名。止也，限也。《易·艮卦》彖曰：艮，止也。時止則止，時行則行。又堅也。《揚子·方言》艮磑，堅也。《註》艮，磑，皆石名。又難也。《揚子·太𤣥經》象艮有守。《註》艮，難也。又姓。漢有艮當，注樂經。又《集韻》胡恩切，音痕。與拫同。拫攎，引也。

良：〔古文〕𡰩𥭣𡆨《廣韻》《集韻》《韻會》呂張切《正韻》龍張切，𠀤音梁。《說文》善也。《廣韻》賢也。《釋名》良，量也。量力而動，不敢越限也。《書·益稷》元首明哉，股肱良哉。又《太甲》一人元良，萬邦以貞。《註》元，大。良，善也。又《論語》夫子溫良恭儉讓以得之。《朱註》良，易直也。又《爾雅·釋詁》良，首也。又《博雅》良，長也。又《正韻》器工曰良。《禮·月令》陶器必良。《周禮·天官·王府》掌凡良貨賄之藏。又《內府》掌良兵良器，以待邦之大用。又《春官·巾車》凡良車散車不在等者，其用無常。《註》作之有功有沽。《疏》精作爲功則曰良。麤作爲沽，則曰散也。又《博雅》良，牢，𩋆也。又深也。《後漢·祭遵傳》良夜乃罷。《註》良，猶深也。又良人，夫也。《儀禮·士昏禮》御衽于奧，媵衽良席在東。《註》婦人稱夫曰良。《孟子》良人者，所仰望而終身也。又夫稱婦亦曰良人。《詩·唐風》今夕何夕，見此良人。《毛傳》良人，美室也。◎按朱註云：良人，夫稱也。與毛傳異。又良久，頗久也。《列子·仲尼篇》公子牟默然良久，告退。《正韻》或以爲良久，少久也。一曰良，略也。聲輕，故轉略爲良。又病愈曰良愈。又能也。《左傳·昭十八年》弗良及也。《疏》正義曰：良是語詞。服虔云：弗良及者，不能及也。良，能也。又《左傳·莊十六年》良月。《註》十月也。又《禮·少儀》僕者右帶劒，負良綏，申之面。《註》良綏，君綏也。又《莊子·危言篇》嘗視其良。《註》墓也。又《諡法》溫良好善曰良。又姓。鄭大夫良霄，漢長秋良賀。又王良，星名。又大良造，秦官名。又地名。《左傳·昭十三年》秋，晉侯會吳子于良。《註》下邳有良城縣。又山名。《山海經》良餘之山，其上多穀柞，無石。又草名。《博雅》黃良，大黃也。又彊良，獸名。見《山海經》。又吉良，良馬名。見《唐書·兵志》。又《古今注》螢火，一名丹良。又《韻會》里養切，音兩。《周禮·夏官·方相氏》以戈擊四隅，毆方良。《註》方良，罔兩也。《釋文》方言：罔良，音兩。又《正字通》音亮。《古詩》良無盤石固。《李白·宴桃李園序》良有以也。考證：〔《莊子·危言篇》往視其良。〕謹照原書危言篇改列御寇。往視改嘗視。

𦫋：《字彙補》氓字之譌。

𦫎：《字彙》古本切，音袞。再耕也。

艱：〔古文〕𡆒囏《唐韻》古閑切《集韻》《韻會》居閑切《正韻》居顏切，𠀤音閒。《說文》土難治也。《爾雅·釋詁》阻艱，難也。《書·大禹謨》后克艱厥后，臣克艱厥臣。又《周官》惟克果斷，乃罔後艱。又《釋名》艱，根也，如物根也。又險也。《詩·小雅》彼何人斯，其心孔艱。《朱註》艱，險也。又《王儉褚淵𥓓文》以居母艱去官，雖事緣義感，而情均天屬。又《韻補》叶居眞切，音巾。《崔駰·大理箴》昔在仲尼，哀矜我人。子罕禮𠛬，衞人釋艱。又叶經先切，音堅。《班彪·北征賦》嗟西伯於羑里兮，傷明夷之逢艱。演九六之變化兮，永幽隘以以歷年。

𦫒：《字彙》同艱。

