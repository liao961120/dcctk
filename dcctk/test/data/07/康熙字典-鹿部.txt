鹿：《唐韻》《集韻》《韻會》《正韻》𠀤盧谷切，音祿。《說文》獸也。《玉篇》麞屬。《爾雅·釋獸》鹿牡麚牧麀，其子麛，其跡速，絕有力𪊑。《埤雅》仙獸也。牡者有角。《字統》鹿性驚防，羣居分背而食，環角向外以備人物之害。《易·屯卦》卽鹿無虞，惟入于林中。《疏》卽鹿若無虞官，虛入林木中，必不得鹿。《詩·小雅》呦呦鹿鳴。又鹿蜀，獸名。見《山海經》。又鉅鹿，郡名。《前漢·地理志》鉅鹿，卽禹貢大陸。○按今屬順德府。又獲鹿、束鹿，𠀤縣名。《唐書·地理志》隋鹿泉，唐攺獲鹿。隋鹿城，唐攺束鹿。又地名。《左傳·僖二十四年》出于五鹿。《註》在今衞縣西北。又山名。涿鹿在上谷。白鹿在荆州。鹿門舊名蘇嶺山，在襄陽。沙鹿在晉平陽元城縣東。又鹿門，關名。《左傳·襄二十四年》臧紇斬鹿門之關以出。《註》魯南城東門。又臺名。《書·武成》散鹿臺之財。《薛瓚曰》在朝歌城。又衡鹿，官名。《左傳·昭二十年》山林之木，衡鹿守之。又囷鹿。《吳語》大荒薦饑，市無赤米，而囷鹿空虛。《註》先儒以圓曰囷，方曰鹿。囷，聚也，亦散也。鹿善聚善散。故囷謂鹿。俗作簏。又鹿車小車也。《風俗通》鹿車小，裁容一鹿。又酒器。《魯相韓敕修孔廟禮器𥓓》有雷洗觴觚，爵鹿柤梪。又縷鹿，婦人冠名。見《蔡邕·獨斷》。又鹿豆。《爾雅·釋草》蔨，鹿𧆑，其實莥。《註》今鹿豆也。又活鹿，鹿蹄，鹿腸，鹿首，鹿麻，𠀤草名。見《本草綱目》。又與麓通。《詩·大雅》瞻彼旱麓，棒楛濟濟。《周語》作旱鹿。又姓。《正字通》漢鹿旗，明鹿麟。又五鹿，複姓。漢有五鹿充宗。又鹿鹿，與錄錄通。《前漢·蕭曹傳贊》錄錄未有奇節。《註》錄錄，猶鹿鹿也。亦作碌碌。又作陸陸。又《荀子·成相篇》剄以獨鹿，棄之江。《註》獨鹿，與屬鏤同。

麀：〔古文〕𪋎《唐韻》《集韻》於虯切《韻會》於求切《正韻》於尤切，𠀤音憂。《說文》牝鹿也。从牝省。《詩·小雅》麀鹿麌麌。

麁：《廣韻》倉胡切，音麤。疎也，大也，物不精也。《正字通》俗麤字。

麂：《唐韻》居履切《韻會》苟起切《正韻》居里切，𠀤音几。《說文》大麋也。狗足，似鹿。《本草註》麂，麞屬而小於麞，兩邊有長牙，喜鬬。又麂目，果名。本作𪊣。

𪊋：《篇海》同麂。

𪊍：《廣韻》詳里切《集韻》象齒切，𠀤音似。《廣韻》鹿一歲曰𪋇，二歲曰𪊍。《揚雄·蜀都賦》𪋇𪊍不行。又《集韻》舉履切，音已。義同。

䴟：《集韻》胡官切，音桓。《玉篇》鹿一歲。

䴠：《廣韻》《韻會》《正韻》烏晧切《集韻》烏浩切，𠀤音襖。《玉篇》麋子也。《魯語》獸長麛䴠。《韋昭曰》鹿子曰麛，麋子曰麇。又《集韻》《韻會》於兆切《正韻》伊鳥切，𠀤音殀。義同。又叶滿補切，音母。《張衡·西京賦》逞欲畋䰻，效獲麑䴠。樛蓼浶浪，乾池滌藪。考證：〔《張衡·西京賦》逞欲畋魰。〕謹照原文魰改䰻。

𪊏：《篇海》烏老切，音襖。鹿子也。又烏兆切，音夭。義同。○按卽䴠字之譌。

𪊐：《玉篇》方無切，音夫。鹿屬。《正字通》䴠字之譌。

𪊑：《玉篇》同麉。《唐韻》古賢切《集韻》《韻會》《正韻》經天切，𠀤音堅。《說文》鹿之絕有力者。《爾雅·釋獸》鹿其跡速，絕有力𪊑。《疏》其跡名速，絕有力者名𪊑。又《廣韻》《正韻》苦堅切。《集韻》輕煙切。𠀤音牽。又《集韻》倪堅切，音姸。又《集韻》《韻會》𠀤詰戰切，音譴。又《集韻》詰定切，音罄。義𠀤同。𪊑字从幵。考證：〔廣韻古堅切。〕謹按古堅二字同屬見母，不得並用爲切。今照廣韻原文改爲苦堅切。將下正韻二字增入廣韻下。省正韻下苦堅切三字。

𪊒：見《劉向·請雨華山賦》音義無考。

麃：《唐韻》薄交切《集韻》《韻會》蒲交切，𠀤音庖。《說文》麠屬。《史記·武帝紀》郊雍獲一角獸，若麃然。《註》楚人謂麋爲麃。引《爾雅》麖大麃。牛尾一角。又《集韻》《韻會》悲嬌切《正韻》𤰞遙切，𠀤音鑣。麃麃，武貌。《詩·鄭風》淸人在消，駟介麃麃。又耘也。《詩·周頌》緜緜其麃。又《廣韻》《集韻》𠀤滂表切，音藨。鳥毛變色也。本作皫。《禮·內則》鳥皫色而沙鳴。《註》皫色，毛變色也。又《集韻》匹沼切《正韻》蒲昭切，𠀤音縹。義同。又草名。《爾雅·釋草》藨麃。《疏》藨，一名麃。郭云：麃卽莓也。江東呼麃莓子，似覆盆而大赤，酢甜，可食。《釋文》麃，平表反。又《集韻》蒲嬌切，音瀌。義同。考證：〔《史記·武帝紀》郊獲一角獸，若麃然。《註》楚人謂麋爲麃。師古曰，麃形似麞〕謹按郊下有雍字。師古曰非史記註。謹照原文郊下增雍字。師古以下七字改爲引爾雅麖大麃。

𪊓：《正字通》同麐。

𪊔：《正字通》同麒。

𪊕：《玉篇》房脂切，音皮。似鹿。

𪊖：《字彙補》古文虎字。註詳虍部二畫。《集韻》作〈L〉。

𪊗：《字彙補》蒼葛切，音擦。鹿貌。

麄：《六書正譌》俗麤字。

䴣：《字彙》荒胡切，音呼。獸名。

𪊛：《字彙》同麀。

麅：《集韻》蒲交切，音庖。麠屬。《字彙》與麃同。鹿屬。

麆：《廣韻》《集韻》𠀤牀據切，音助。《爾雅·釋獸》麕牡麌牝麜，其子麆。又《集韻》千余切，音疽。義同。又《集韻》牀魚切，音鉏。《玉篇》麕子。一曰關中謂小兒爲麆子，取此義。又《廣韻》徂古切《集韻》坐五切，𠀤音組。與粗同。《說文》疏也。《廣韻》大也。又《集韻》《類篇》𠀤聰徂切，音粗。與麤同。《說文》行超遠也。

麇：《唐韻》居筠切《集韻》《韻會》俱倫切《正韻》規倫切，𠀤音頵。《說文》麞也。似鹿。麞性驚，又善聚散，故又名麇，一物二名也。《左傳·哀十四年》逢澤有介麇焉。又國名。《左傳·文十年》厥貉之會，麇子逃歸。又《文十一年》楚子伐麇，敗麇師於防渚。又地名。《左傳·定五年》吳師居麇。《註》麇，地名。又《集韻》拘云切《韻會》拘雲切，𠀤音君。義同。又《集韻》衢雲切《韻會》《正韻》渠云切，𠀤音羣。《左傳·昭五年》求諸侯而麇至。《註》麇，羣也。又《廣韻》丘粉切《集韻》去粉切《韻會》苦粉切《正韻》苦隕切，𠀤音𧼐。束縛也。《左傳·哀二年》羅無勇，麇之。

䴤：《廣韻》所庚切《集韻》師庚切，𠀤音生。《玉篇》獸似鹿。又《廣韻》獸名。大如兔。又《字彙》鹿二歲也。

䴥：《廣韻》同麚。牡鹿也。《中山王文木賦》䴥宗驥旅。

𪊜：《集韻》部本切，音獖。牝麋。

麈：《唐韻》之庾切《集韻》《韻會》《正韻》腫庾切，𠀤音主。《說文》麋屬。《埤雅》麈似鹿而大，其尾辟麈。《名苑》鹿大者曰麈，羣鹿隨之，視麈尾所轉而往，古之談者揮焉。《恩平郡譜》麈謂之荒，鹿謂之𡒔。《華陽國志》郪縣宣君山出麈尾。《司馬相如·上林賦》沈牛麈麋。

𪊥：《玉篇》胡官切，音桓。《字彙》獸似鹿。

𪊦：《篇海》於眞切，音因。牝鹿也。

𪊧：《唐韻》古攜切《集韻》涓畦切，𠀤音圭。《說文》鹿屬。

𪊨：《唐韻》居履切《集韻》舉履切，𠀤音几。《說文》大麋也。《爾雅·釋獸》𪊨，大𪊦，旄毛狗足。《註》旄毛，㺜長。《山海經》女几山，其獸多麖𪊨。又《符瑞志》色白者曰銀𪊨，施州一種，色丹者曰紅𪊨。又水名《山海經》䧿山，麗𪊨之水出焉，西流注于海。《說文》或从几。

麉：《字彙》同𪊑。

麊：《廣韻》武移切《集韻》民𤰞切，𠀤音彌。《廣韻》縣名。《前漢·地理志》交趾郡，麊泠縣，都尉治。《註》音麋零。又《集韻》忙皮切，音糜。又忙經切，音冥。義𠀤同。

麋：《唐韻》武悲切《集韻》《韻會》旻悲切《正韻》忙皮切，𠀤音眉。《說文》鹿屬。冬至解其角。《釋名》澤獸也。《司馬相如·上林賦》沈牛𪊧麋。《註》麋，似水牛。《爾雅·釋獸》麋牡麔，牝麎，其子䴠，其跡纏，絕有力狄。《疏》此釋麋之種類也。《周禮·天官·獸人》冬獻狼，夏獻麋。《註》狼膏聚，麋膏散，聚則温，散則涼。又犫麋，醜人也。《左思·魏都賦》犫麋之與子都。又水草之交曰麋。《詩·小雅》居河之麋。《左傳·僖二十八年》楚子玉自爲瓊弁玉纓未之服也。先戰，夢河神謂巳曰：畀余，余賜汝孟諸之麋。《註》麋，湄也。又姓。蜀將東海麋竺。見《蜀志》。又與眉同。《荀子·非相篇》伊尹之狀，面無鬚麋。又與蘪通。《楚辭·九歌》秋蘭兮麋蕪。《註》麋蕪，芎藭名。考證：〔《荀子·非相篇》伊尹之狀，無鬚麋。〕謹照原文無字上增面字。

𪊩：《劉向·請雨華山賦》鹿𪊒𪊒𪊩，音義無考。

𪊪：《玉篇》烏口切，歐上聲。《字彙》獸名。

𪊫：《字彙補》同𪋐。

𪊬：《集韻》同表。

𪊭：《字彙補》力近切，音另。《廣雅》𪊭𪊺，狼題肉角，卽麒麟。又力珍切，音鄰。義同。

麌：《廣韻》虞矩切《集韻》五矩切，𠀤音俁。《廣韻》牡鹿。《爾雅·釋獸》麕，牡麌。又麌麌，羣聚貌。《詩·小雅》麀鹿麌麌。又《廣韻》五乎切《集韻》訛胡切，𠀤音吾。又《集韻》《韻會》元俱切《正韻》牛居切，𠀤音虞。又《集韻》魚矩切，音語。義𠀤同。

𪊴：《集韻》蘇官切。與狻同。《字彙》獅子別名。

麍：《玉篇》力求切，音流。鹿屬。

麎：《唐韻》植鄰切《集韻》《韻會》《正韻》丞眞切，𠀤音辰。《說文》牝麋也。《爾雅·釋獸》麋，牡麔牝麎。又《集韻》是忍切，音腎。又常支切，音匙。又船倫切，音脣。義𠀤同。

𪊵：《篇海》五剄切，迎上聲。鹿也。

麏：《廣韻》居筠切，音頵。鹿屬。

𪊶：《集韻》他頂切，音挺。鹿走貌。

𪊷：《篇海》下巧切，音攪。瑞獸也。

䴦：《廣韻》語斤切《集韻》魚斤切，𠀤音齗。《山海經》扶豬山有獸，如貉，人面，曰䴦。又《廣韻》語巾切《集韻》魚巾切，𠀤音銀。義同。

麐：《唐韻》力珍切《集韻》離珍切，𠀤同麟。《說文》牝麒也。《爾雅·釋獸》麐，麕身，牛尾，一角。《陸璣疏》麐，麕身牛尾馬足，黃色，圓蹄一角，端有肉。音中鍾呂，行中規矩，道必擇地，詳而後處，不履生蟲，不踐生草，羣居不侶，行不入陷阱，不罹羅網，文章斌斌，王者至仁則出。又《廣韻》《集韻》𠀤良刃切，音吝。義同。《六書正譌》从鹿，吝聲。俗用麟。大牝鹿也。今通用麟。

𪊸：《字彙補》與駼同。見宋書符瑞志。

𪊹：《五音集韻》牀據切，音助。與麆同。鹿子。

𪊺：《字彙補》與麐同。見廣雅。

𪊻：《字彙補》以於切，音余。山驢也。

𪋄：《篇海》此主切，音取。小鹿也。

𪋅：《篇海》於阮切，音苑。鹿也。

𪋆：《廣韻》古渾切《集韻》公渾切，𠀤音昆。《廣韻》鹿屬。

䴧：《廣韻》於爲切《集韻》邕危切《正韻》烏魁切，𠀤音逶。《玉篇》䍼䴧也。《廣韻》鹿肉也。鄭康成曰：今益州有鹿䴧。《集韻》一曰鹿之美者。

𪋇：《廣韻》職追切《集韻》朱惟切，𠀤音錐。《玉篇》鹿一歲也。《揚雄·蜀都賦》𪋇𪊍不行。

麑：《唐韻》五雞切《集韻》《韻會》《正韻》硏奚切，𠀤同猊。《說文》狻麑，獸也。《爾雅·釋獸》狻麑，如虦猫，食虎豹。《註》卽獅子也。出西域。漢順帝時，疏勒王獻幇牛及獅子。《穆天子傳》狻猊日走五百里。又鹿子也。《禮·玉藻》麑裘靑豻褎，絞衣以裼之。《論語》素衣麑裘。《疏》麑裘，鹿子皮以爲裘也。又人名。鉏麑，晉力士。見《左傳·宣三年》。又《集韻》綿批切，音迷。義同。考證：〔《穆天子傳》狻猊日行五百里。〕謹照原文日行改日走。〔《左傳·宣三年》〕謹照原文三年改二年。

麒：《唐韻》《集韻》《韻會》渠之切《正韻》渠宜切，𠀤音其。《說文》仁獸也。麕身牛尾，一角。張揖云：牡曰麒，牝曰麟。郭璞曰：麒似麟而無角。

麓：〔古文〕㯟《廣韻》《集韻》《韻會》《正韻》𠀤盧谷切，音祿。《釋名》山足曰麓。麓，陸也。言水流順陸，燥也。《周禮·地官·林衡》掌巡林麓之禁令而平其守。《註》平林麓之大小及所生者，竹木生平地曰林，山足曰麓。《詩·大雅》瞻彼旱麓。《傳》旱，山名。麓，山足也。又《說文》麓，守山林吏也。又錄也。《書·舜典》納于大麓，烈風雷雨弗迷。《傳》納舜使大錄萬幾之政。《註》亦曰山足。又與鹿通。《春秋·僖十四年》沙鹿崩。《穀梁傳》林屬於山爲鹿。又叶錄直切，音力。《易林》被服文德，升入大麓，四門雍肅，登受大福。福，音逼。考證：〔《周禮·地官·林衡》掌巡麓之禁令。〕謹照原文麓字上增林字。

麔：《唐韻》其九切《集韻》《韻會》巨九切，𠀤音舅。牡麋也。《爾雅·釋獸》麋，牡麔。又《爾雅·釋獸》麔麚，短脰。《疏》皆短項也。又《集韻》居勞切，音高。又巨夭切，趫上聲。又被表切，音莩。義𠀤同。○按麔字諸書牝牡稱混，當以《爾雅》爲正。

麕：《廣韻》居筠切《集韻》俱倫切《正韻》規倫切，𠀤音頵。《說文》麞也。麕，其總名也。《爾雅·釋獸》麕牡麌，牝麜，其子麆，其跡解，絕有力豣。《疏》辨麕類。《埤雅》麕鹿皆健駭，而麕性膽尤怯，飮水，見影輒奔。《詩·召南》野有死麕，白茅包之。《禮·內則》麕脯。又《正韻》苦隕切，音稛。束縛也。

麖：《字彙》同麠。《山海經》尸山獸多麖。《註》似鹿而小，黑色。詳後麠字註。

𪋈：《字彙》同麛。

麗：〔古文〕𠧥𠀙麗𪋘《唐韻》《集韻》《韻會》郞計切《正韻》力霽切，𠀤音隷。《說文》旅行也。鹿之性，見食急，則必旅行。又《司馬相如·大人賦》駕應龍象輿之蠖略委麗兮。《師古註》行步進止貌。又《玉篇》偶也。《易·兌卦》麗澤兌。《註》麗，猶連也。《周禮·夏官·校人》麗馬一圉。《註》兩馬也。《又》束帛麗皮。《註》兩皮也。《史世紀》太昊始制嫁娶麗皮爲禮。《釋義》麗，偶數也。又《玉篇》好也。《廣韻》美也。《楚辭·招魂》被文服纖麗而不奇些。又《前漢·東方朔傳》以道德爲麗。又《玉篇》數也。《詩·大雅》商之孫子，其麗不億。又《廣韻》著也。《左傳·宣十二年》射糜麗龜。《註》麗，著也。又《正韻》附也。《易·離卦》離，麗也。日月麗乎天，百穀草木麗乎土。又《禮·王制》郵罰麗于事。《註》麗，附也。過人罰人當各附於其事，不可假他以喜怒。又繫也。《禮·祭義》祭之日，君牽牲，旣入廟門，麗于𥓓。《註》麗，猶繫也。又《玉篇》華綺也。《正韻》華也。《書·畢命》敝化奢麗，萬世同流。《韓詩外傳》原憲謂子貢曰：仁義之匿，衣裘之麗，憲不忍爲也。又《玉篇》施也。《書·多方》不克開于民之麗。《傳》不能開於民所施政敎。麗，施也。言昏昧。又《正韻》光明也。又地名。《左傳·成十三年》晉師濟涇，及侯麗而還。《註》侯麗，秦地。又《前漢·地理志》樂浪郡華麗縣。又與欐同。屋棟也。《列子·力命篇》居則連麗。又麗譙，高樓也。《莊子·徐無鬼》君必無盛鶴列於麗譙之閒。《前漢·陳勝傳註》樓，亦名譙，故謂美麗之樓爲麗譙。又梁麗，車名。《莊子·秋水篇》梁麗可以衝城，不可以窒穴，言殊器也。又魚麗，陣名。《左傳·桓五年》高渠彌以中軍奉公爲魚麗之陳。又《正韻》小舟也。又姓，見《姓苑》。又複姓。《左傳·成十七年》晉厲公游于匠麗氏。又《廣韻》呂支切《集韻》《韻會》鄰知切《正韻》鄰溪切，𠀤音離。《釋名》麗，離也。言一目視天，一目視地，目明分離，所視不同也。又高麗，國名。《魏志》高句麗，在遼東之東。《前漢書》作高句驪。又山名。《史記·黥布傳》布故麗山之徒也。或作驪。又與鸝同。《張衡·東京賦》麗黃嚶嚶。《註》𪁐麗古字通。又《集韻》憐題切，音黎。義同。又《集韻》里弟切，音禮。蕭該說，彭蠡，澤名。古作彭麗。又力智切，音詈。美也。又《類篇》山宜切，音釃。㭊也。又《集韻》郞狄切，音歷。縣名。从丽，俗从兩日，非。《六書正譌》丽，古麗字。相附之形，借爲伉麗。俗別作儷。考證：〔《楚辭·招魂》被文纖麗而不奇些。〕謹照原文纖字上增服字。〔《左傳·桓五年》高渠彌以中軍奉公爲魚麗之陣。〕謹照原文陣改陳。

𪋉：《揚雄·蜀都賦》𪋉𪋮鹿麝，音義未詳。疑同𩃽。

麘：《集韻》虛良切，音香。麝麘，獸名。《本草》麝香，形似麞，常食柏葉，五月得香。本作香。俗加鹿。《字彙》麝麘，獸臍。

麙：《廣韻》五咸切《集韻》魚咸切《韻會》疑咸切，𠀤音嵒。《說文》山羊而大者，細角。《爾雅·釋獸》熊虎醜，其子狗，絕有力麙。《揚雄·蜀都賦》獸則麙羊野麋。又《廣韻》胡毚切《集韻》胡讒切，𠀤音咸。又《集韻》虛咸切，音欦。義𠀤同。又《類篇》其淹切，音鉗。羊六尺爲羬。或从鹿。

麚：《唐韻》古牙切《集韻》《韻會》《正韻》居牙切，𠀤音嘉。《說文》牡鹿，以夏至解角。《爾雅·釋獸》鹿，牡麚。《又》麔麚，短脰。《馬融·長笛賦》寒熊振頷，特麚𥄇髟。考證：〔《馬融·長笛賦》寒熊振頷，特麚昏髟。〕謹照原文昏改𥄇。

𪋎：《玉篇》古文麀字。註詳二畫。

𪋏：《玉篇》專於切，音諸。鹿類。

𪋐：《唐韻》奴亂切，音偄。《說文》鹿麛也。

麛：《唐韻》莫兮切《集韻》《韻會》緜批切《正韻》緜兮切，𠀤音迷。《說文》鹿子也。又獸初生皆曰麛。《禮·曲禮》春田，士不取麛卵。《註》生乳之時，重傷其類。又同麑。《禮·玉藻》麛裘靑豻褎，絞衣以裼之。《論語》作麑。

𪋑：《字彙補》與𪋏同。《元覽》夫𪋑，四角之獸。《山海經》作夫諸。

𪋗：《集韻》緜批切，音迷。鹿跡也。又曰鹿媒。

麜：《廣韻》《集韻》𠀤力質切，音栗。《玉篇》牝麕也。《爾雅·釋獸》麕，牝麜。

𪋘：《篇海》古文麗字。註詳八畫。

麝：《唐韻》《集韻》《正韻》𠀤神夜切，音射。《說文》麝如小麋，臍有香。一名射父。《爾雅·釋獸》麝父麕足。《字林》小鹿有香，其足似麞，故云麕足。《字彙》獸如小麋，身有虎豹之文，臍有香，爲人所迫，卽自投高巖，舉爪剔出其香，就縶且死，猶拱四足保其臍。故象退齒，犀退角，麝退香，皆輒掩覆，知其珍也。又《廣韻》《集韻》𠀤食亦切，音射。義同。

𪋙：《五音集韻》籀文怚字。

𪋚：《字彙補》力丁切，音靈。鹿也。

𪋜：《篇海》壁吉切，音必。鹿子也。

𪋝：《唐韻》桑谷切《集韻》蘇谷切，𠀤音速。《說文》鹿跡也。《爾雅·釋獸》作速。

䴩：《玉篇》毗招切，音瓢。鹿屬。

麞：《唐韻》《集韻》《韻會》𠀤諸良切，音章。《玉篇》與獐同。《說文》麋屬。《埤雅》麞如小鹿而美，故从章。章，美也。又麞性善驚，故从章。《吳越春秋》章者，慞惶也。李時珍曰：獵人舞采，則麞麋注視，麞喜文章，故字从章。《道書》麞鹿無魂。《本草註》符瑞志有銀麞，白色，王者𠛬罰中理則出。

麟：《唐韻》《集韻》《韻會》《正韻》𠀤力珍切，音鄰。《說文》大麚也。麕身牛尾，狼額馬蹄，五彩腹下黃，高丈二。《玉篇》仁獸也。《詩·周南》麟之趾。《傳》麟信而應禮，以足至者也。《箋》麟角末有肉，示有武不用。《大戴禮》毛蟲三百六十，麟爲之長。《禮·禮運》麟以爲畜，故獸不狘。《註》狘，驚走也。又州名。漢五原，河西二地，唐置麟州。又《十洲記》鳳麟州有集弦膠。又與燐通。光明也。《揚雄·劇秦美新文》炳炳麟麟。又叶陵延切，音連。《韓愈·雜詩》指摘相告語，雖還今誰親。翩然下大荒，被髮騎麒麟。親叶音千。此詩終篇皆先韻。○按經傳皆作麟字。《爾雅》《公羊》《京房易傳》皆作麐。《說文》麐，牝麒也。麟，大牝鹿也。據此，則麐與麟有分。《爾雅註疏》幷州界有麟，大如鹿，非瑞麟也。故司馬相如賦曰：射糜脚麟，謂此麟也。《爾雅》麠大麃牛尾一角，註云：謂之麟者，此是也。然麟麐二字，今俱通用。互詳麐字註。考證：〔《禮·禮運》麟以爲畜，故獸不狨。《註》狨，驚走也。〕謹照原文兩狨字𠀤改狘。

𪋡：《篇海》步木切，音僕。鹿相隨也。

𪋢：《字彙補》門皮切，音迷。鹿也。

𪋣：《字彙補》與𪋯同。

𪋪：《集韻》郞丁切，音零。大羊也。

𪋫：《篇海》魚怯切，音業。鹿相隨也。○按與𪋡字音別義同，字形亦近，疑必有譌。

麠：《唐韻》舉卿切《集韻》《韻會》《正韻》居卿切，𠀤音京。《說文》大鹿也。《爾雅·釋獸》麠，大麃，牛尾，一角。《註》漢武帝郊雍得一角獸，若麃然，謂之麟者，此是也。俗作麖。

𪋬：《集韻》五矩切，音語。同麌。鹿羣聚貌也。

䴪：《字彙補》力谷切，音祿。獸名。《宋史·符瑞志》天䴪者，純靈之獸，五色，光澤，洞閑，王者道備則至。《顧氏說略》獸有天祿辟邪，天祿，一作天鹿，一作天䴪。《前漢·西域傳烏弋有桃拔註》桃拔，一名符拔。似鹿，長尾，一角爲天祿，兩角爲辟邪。

麡：《廣韻》徂奚切《集韻》前西切，𠀤音齊。《廣韻》麡狼似鹿，而角向前，入林則挂其角，常在淺草中，逐入林則搏之。出《異物志》。又《廣韻》祖稽切《集韻》牋西切，𠀤音齎。又《廣韻》士皆切《集韻》牀皆切，𠀤音儕。義𠀤同。

𪋮：《唐韻》《集韻》𠀤羊茹切，音豫。《說文》似鹿而大。《揚雄·蜀都賦》𪋉𪋮鹿麝。又《廣韻》以諸切《集韻》羊諸切，𠀤音余。《類篇》郊羊大者羬𪋮。又《集韻》象呂切，音敘。義同。

𪋯：《廣韻》人朱切《集韻》汝朱切，𠀤音儒。鹿子也。又《廣韻》相兪切《集韻》《韻會》詢趨切，𠀤音須。麛也。又《集韻》奴侯切，音獳。又奴亂切，音偄。義𠀤同。

𪋰：《字彙補》腫雨切，音渚。獸似鹿。

麢：《唐韻》《集韻》《韻會》𠀤郞丁切，音靈。《說文》大羊而細角。《玉篇》麢羊也。角入藥。《爾雅·釋獸》麢，大羊。《註》麢羊，似羊而大，角圓銳，好在山崖閒。《山海經》翠山，其隂多旄毛麢麝。俗省作羚。《寰宇志》安南高石山中出羚羊，一角，極堅，能碎金石。《韻會》麢角有圓蹙繞文，夜則懸角木上以防患。考證：〔似羊而大，角細而圓銳〕謹照爾雅原文改麢羊，似羊而大，角圓銳。

𪋸：《字彙》同麛。

麣：《篇海》五咸切，音巖。山羊也。

麤：《唐韻》《正韻》倉胡切《集韻》《韻會》聰徂切，𠀤音粗。《說文》行超遠也。又《字統》警防也。鹿之性相背而食，慮人獸之害也，故从三鹿。又《玉篇》不精也。《周禮·天官·內宰》比其小大，與其麤良，而賞罰之。《疏》布帛之等，縷小者則細良，縷大者則麤惡。又《玉篇》大也。《禮·月令》其器高以麤。《註》麤猶大也。又《玉篇》疏也。《禮·儒行》麤而翹之。又不急爲也。《註》麤，猶疏也，微也。又略也。《史記·陸賈傳》麤述存亡之徵。又《顏師古·急就篇註》麤者，麻枲雜履之名也。南楚江淮之閒通謂之麤。《釋名》麤，措也。亦所以安措足也。又麤糲。《左傳·哀十三年》梁則無矣，麤則有之。《史記·聶政傳》故進百金者，將用爲夫人麤糲之費。○按《六書正譌》俗作麄觕，通用粗。《韻會小補》載《集韻》麤，或作𡔙。不知𡔙卽《說文》塵，與麤義別，合爲一，非。

𪋻：《唐韻》直珍切《集韻》池鄰切，𠀤音𨻰。《說文》鹿行揚土也。《周語》𪋻穢暴虐。籀文作𡔙。今作塵。𡔚，籒文𪋻。

