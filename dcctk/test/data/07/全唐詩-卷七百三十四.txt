*柳

妝點青春更有誰，青春常許占先知。亞夫營畔風輕處，元亮門前日暖時。花密宛如飄六出，葉繁何惜借雙眉。

交情別緒論多少，好向仁人贈一枝。

*白菊

雖被風霜競欲催，皎然顏色不低摧。已疑素手能妝出，又似金錢未染來。香散自宜飄淥酒，葉交仍得蔭蒼苔。

尋思閉戶中宵見，應認寒窗雪一堆。

*句

樓前澹澹雲頭日，簾外蕭蕭雨腳風。

*清明登奉先城樓

年來年去只艱危，春半堯山草尚衰。四海清平耆舊見，五陵寒食小臣悲。煙銷井邑隈樓檻，雪滿川原泥酒卮。

拭盡賈生無限淚，一行歸雁遠參差。

*清明赤水寺居

榆火輕煙處處新，旋從閑望到諸鄰。浮生浮世只多事，野水野花娛病身。濁酒不禁雲外景，碧峰猶冷寺前春。

蓑衣毳衲誠吾黨，自結村園一社貧。

*贈羅隱

平日時風好涕流，讒書雖盛一名休。寰區歎屈瞻天問，夷貊聞詩過海求。向夕便思青瑣拜，近年尋伴赤松遊。

何當世祖從人望，早以公台命卓侯。

*哭趙州和尚二首

師離dt水動王侯，心印光潛麈尾收。碧落霧霾松嶺月，滄溟浪覆濟人舟。一燈乍滅波旬喜，雙眼重昏道侶愁。

縱是了然雲外客，每瞻瓶幾淚還流。

佛日西傾祖印隳，珠沈丹沼月沈輝。影敷丈室爐煙慘，風起禪堂松韻微。只履乍來留化跡，五天何處又逢歸。

解空弟子絕悲喜，猶自潸然對雪幃。

*答同年李昉見贈次韻

詞場幾度讓長鞭，又向清朝賀九遷。品秩雖然殊此日，歲寒終不改當年。馳名早已超三院，侍直仍忻步八磚。

今日相逢翻自愧，閑吟對酒倍潸然。

*除夜長安作

長安朔風起，窮巷掩雙扉。新歲明朝是，故鄉何路歸。

鬢絲饒鏡色，隙雪奪燈輝。卻羨秦州雁，逢春盡北飛。

*登嶺望

淼淼三江水，悠悠五嶺關。雁飛猶不度，人去若為還。

*崿嶺四望

漢家仙仗在咸陽，洛水東流出建章。

野老至今猶望幸，離宮秋樹獨蒼蒼。

*官左拾遺歸隱作

汩沒朝班愧不才，誰能低折向塵埃。

青山得去且歸去，官職有來還自來。

*悼楊氏妓琴弦

魂歸寥廓魄歸泉，只住人間十五年。

昨日施僧裙帶上，斷腸猶系琵琶弦。

*公子行

春草綠綿綿，驕驂驟暖煙。微風飄樂韻，半日醉花邊。

打鵲拋金盞，招人舉玉鞭。田翁與蠶婦，平地看神仙。

*讀史

逐鹿走紅塵，炎炎火德新。家肥生孝子，國霸有餘臣。

帝道雲龍合，民心草木春。須知煙閣上，一半老儒真。

*出山吟

來書初出白雲扃，乍躡秋風馬走輕。遠近留連分嶽色，別離嗚咽亂泉聲。休將巢許爭喧雜，自共伊皋論太平。

昨夜細看雲色裏，進賢星座甚分明。

*書壁

一別人間歲月多，歸來人事已銷磨。

惟有門前鑒池水，春風不改舊時波。

*句

機關才運動，勝敗便相隨。

忽遇南遷客，若為西入心。

往來三島近，活計一囊空。

三通明主詔，一片白雲心。

掃地待明月，踏花迎野僧。

水諳彭澤闊，山憶武陵深。

金鐙冷光風宛轉，錦袍紅潤雨霏微。

高齊日月方為道，動合乾坤始是心。

傍水野禽通體白，飣盤山果半邊紅。

而今世上多離別，莫向相思樹下啼。（《鷓鴣》，見《古今詩話》）

*梁郊祀樂章：慶肅

籩豆簠簋，黍稷非馨。懿茲彝器，厥德惟明。

金石匏革，以和以平。由此無疆，期乎永寧。

*梁郊祀樂章：慶熙

哲後躬享，旨酒斯陳。王恭無斁，嚴祀惟寅。

皇祖以配，大孝以振。宜錫景福，永休下民。

*梁郊祀樂章：慶隆

恭祀上帝，于國之陽。爵醴是荷，鴻基永昌。

*梁郊祀樂章：慶融

道和氣兮襲氤氳，宣皇規兮彰聖神。

服遐裔兮敷質文，格苗扈兮息煙塵。

*梁郊祀樂章：慶休

大業來四夷，仁風和萬國。白日體無私，皇天輔有德。

七旬罪已服，六月師方克。偉哉帝道隆，終始常作則。

*梁郊祀樂章：慶和

煙燎升，禮容徹。誠感達，人神悅。

靈貺彰，聖情結。玉座寂，金爐歇。

*梁郊祀樂章：慶和

就陽位，升圜丘。佩雙玉，禦大裘。

膺天命，擁神休。萬靈感，百祿遒。

秉黃鉞，建朱旗。震八表，清二儀。

帝業顯，王道夷。受景命，啟皇基。

開九門，懷百神。通肸蚃，接氤氳。

明粢薦，廣樂陳。奠嘉璧，燎芳薪。

膺寶圖，執左契。德應天，聖饗帝。

薦表衷，荷靈惠。壽萬年，祚百世。

惟德動天，有感必通。秉茲一德，禋于六宗。

欽夤寶命，恭肅禮容。來顧來享，永穆皇風。

天惟佑德，辟乃奉天。交感斯在，昭事罔愆。

歲功已就，王道無偏。於焉報本，是用告虔。

*梁郊祀樂章：慶順

聖皇戾止，天步舒遲。幹幹睿相，穆穆皇儀。

進退必肅，陟降是祗。六變克協，萬靈協隨。

*梁郊祀樂章：慶平

天命降鑒，帝德惟馨。享祀不忒，禮容孔明。

奠璧布幣，薦純獻精。神佑以答，敷錫永寧。

