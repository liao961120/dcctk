支：〔古文〕𠦙𢺶《唐韻》《集韻》《韻會》章移切《正韻》旨而切，𠀤音巵。《說文》去竹之枝也。从手，持半竹。《註》徐鍇曰：竹葉下垂也。《增韻》俗作攴，非。又《韻會》庶也。《詩·大雅》本支百世。《傳》支，支子也。《儀禮·士昏禮》支子則稱其宗。《註》支子，庶昆弟也。又《廣韻》持也。《左傳·定元年》天之所壞，不可支也。又《周語》武王克殷，作詩以爲飮歌，名之日支。《註》支，拄也。又《廣韻》度也。《晉書·職官志》有度支尚書。又《韻府》支，券也。《魏書·盧仝傳》一支付勳人，一支付行臺。《韓愈·寄崔立之詩》當如合分支。《註》今時人謂析產符契爲分支帳。又《大戴禮》燕支地計衆，不與齊均也。《註》支，猶計也。又《玉篇》支離自異。《類篇》一曰分也。《王延壽·魯靈光殿賦》支離分赴。《註》支離，分散也。又《玉篇》載充也。又《韻會》十二支，辰名。《史記·天官書註》爾雅釋天云：歲陽者，甲乙丙丁戊己庚辛壬癸十干是也。歲隂者，子丑寅卯辰巳午未申酉戌亥十二支是也。又《後漢·王符傳》明帝時，以反支日，不受章奏。《註》凡反支日，用月朔爲正，十二支終戌亥，反還於子丑。如朔日遇戌亥，卽初一爲反支也。見隂陽書。又國名。《書·禹貢》崑崙，析支，渠搜，西戎卽敘。《註》馬云：析支在河關西。《前漢·平帝紀》黃支國獻犀牛。《註》應劭曰：黃支在日南之南。又《西域傳》條支國臨西海。又山名。《史記·匈奴傳》出隴西，過焉支山。《註》焉支山，在丹州。又荔支，果名。《後漢·和帝紀》舊南海獻荔支。又姓。《莊子·列禦𡨥》朱泙曼學屠龍於支離益。《何氏姓苑》支氏，琅邪人。《後趙錄》司空支雄。又與胑肢通。《易·坤卦》美在其中，而暢於四支。《疏》四支，猶人手足。又與枝通。《詩·衞風》芄蘭之支。《前漢·揚雄傳》支葉扶疎。又與梔通。《前漢·司馬相如傳》鮮支黃礫。《註》鮮支，卽今梔子樹也。又《集韻》翹移切，音衹。令支，縣名。《齊語》刜令支。《註》今爲縣在遼西。又《集韻》支義切，音寘。《揚子·方言》南楚謂謰謱爲支註。考證：〔《左傳》天之所支，不可壞也。〕謹照原文改爲天之所壞，不可支也。

𢺵：《廣韻》《集韻》𠀤去智切，音企。傾也。或作伎。通作跂。《玉篇》顒貌。

攰：《集韻》居僞切《韻會》基位切《正韻》居位切，𠀤音媿。《集韻》疲極也。《正韻》弊也，力乏也。《魏志·蔣濟傳》彫攰之民。《集韻》㩻或作攰。

𢺶：《說文》古文支字。註詳部首。

㩺：《正字通》牌字之譌。○按㩺當从比，从攴，見攴部。《類篇》又入支部，非是。

𢺷：《廣韻》渠羈切，音奇。與㩽同。詳後㩽字註。

攱：《廣韻》過委切《集韻》《類篇》古委切，𠀤音詭。本作庪。亦省作庋。《廣雅》載也。《玉篇》掎也，枕也。又《廣韻》詭僞切《集韻》居僞切，𠀤音垝。擎起物也。

𢺾：《字彙》音底。隱也。○按从攴。《篇海》譌从支，《字彙》因之，譌。

𢻁：《篇韻》音煥。明貌。《正字通》奐字之譌。字彙云：又姓。按姓譜有奐無𢻁。

𢻂：《集韻》俱爲切，音嬀。器名。

㩻：《唐韻》去奇切《集韻》丘奇切，𠀤音敧。《說文》㩻，䧢也。从危，支聲。《廣韻》不正也。《集韻》或作𣀬敧。又《廣韻》詭僞切《集韻》居僞切，𠀤音垝。瘦極。又《集韻》古委切，音詭。佹或作㩻。重累也。一曰依也。

𢻃：《唐韻》《集韻》是義切《正韻》時吏切，𠀤音豉。《說文》配鹽幽尗也。从尗，支聲。《註》俗从豆作豉。《玉篇》以調五味也。《史記·貨殖傳》鹽𢻃千合。

㩼：《廣韻》《集韻》𠀤章移切，音支。《廣雅》多也。《張衡·西京賦》炙炰夥，淸酤㩼。又《廣韻》《集韻》𠀤支義切，音寘。義同。

𢻄：《字彙補》古文辜字。註詳辛部五畫。

㩽：《廣韻》《集韻》𠀤渠羈切，音奇。《字林》橫首枝也。一曰木別生也。或作𢺷。又《集韻》翹移切，音祇。義同。

𢻊：《正字通》敔字之譌。○按《石鼓文》敔作𢾵。詳攴部𢾵字註。

𢻎：《正字通》散字之譌。○按《說文》从攴。不从支。《篇海》云：散字本从支，非是。

㩾：《廣韻》竹垂切《集韻》株垂切，𠀤音箠。敆㩾，不齊。又《集韻》渠羈切，音奇。垂也。

攲：《唐韻》去奇切《集韻》丘奇切，𠀤音崎。《說文》持去也。又《家語》孔子觀於周廟，有攲器焉。使子路取水試之，滿則覆，中則正，虛則攲。《荀子·宥坐篇註》攲器，傾敧易覆之器。又《廣韻》居綺切《集韻》舉綺切，𠀤音掎。義同。《類篇》一曰不平。◎按攲字與攴部敧字不同。

𢻏：《集韻》與𢻚同。詳𢻚字註。○按與攴部𢻏字異。

𢻕：《字彙》音剝。弃也。《正字通》譌字。◎按集韻乙減切，音黯，字从攴。字彙从支，音剝，誤。

𢻚：《廣韻》巨支切《集韻》翹移切，𠀤音衹。弓彊貌。或作𢻏。

攳：《集韻》徐心切，音尋。長也。《後漢·馬融傳》踔攳枝。《註》謂長枝也。

𢻠：《字彙》力地切，音利。正也。

𢻥：《正字通》𢿾，譌从支。詳攴部𢿾字註。

𢻩：《篇韻》古文施字。○按施字古文無此，《篇韻》誤。

𢻪：《集韻》丘奇切，音崎。㩻䧢也。或作𢻪。《玉篇》𢻪䧢，不正。

