疋：《唐韻》所菹切《集韻》《韻會》山於切《正韻》山徂切，𠀤音蔬。《說文》足也。弟子職，問疋何止。又《集韻》寫與切，音胥。又所據切，音絮。義𠀤同。又《廣韻》疎舉切《集韻》爽阻切，𠀤音所。記也。又《廣韻》五下切《集韻》《韻會》《正韻》語下切，𠀤音雅。正也。古文爲詩大雅字。《晉書·南陽王模傳》安定太守賈疋。又《五音集韻》譬吉切，音匹。《小爾雅》倍兩謂之疋。二丈爲兩，倍兩四丈也。《韻會》按古文大小雅，爾雅，字本作疋，今文皆作雅，而疋字但音匹矣。又《集韻》足，古作疋。註詳部首。

𤴓：《五音集韻》之盛切，音政。古文正字。註詳止部一畫。又《字彙》此字上畫直，音雅。正也。疋字上畫鉤出，音蔬，足也。《字彙補》按說文疋字古文。以爲詩大雅字，亦以爲足字，或曰胥字據此，則大雅小雅古文亦作疋字。分疋𤴓作兩字，亦後人强析之耳，未可從也。

𤴕：《字彙補》古文足字。○按《集韻》疋，古文足字。遂譌增作𤴕。

疌：《說文》尼輒切，音聶。機下足所履者。

𤴗：《說文》疾葉切，音截。疾也。从止从又。又，手也。止，足也。手足𠀤用會意。屮聲。別作捷。《廣韻》《集韻》《韻會》《正韻》𠀤从宀作寁。

𤴙：《唐韻》《集韻》𠀤山於切，音梳。《說文》門戸疏窗也。《列女傳》琅玕籠𤴙。《古詩》交𤴙結綺囪。

疎：《正韻》同疏。

疏：《唐韻》所菹切《集韻》《韻會》山於切《正韻》山徂切，𠀤音梳。《說文》通也。本作𤕟。今作疏。《禮·樂記》淸廟之瑟，朱絃而疏越。《註》越，瑟底孔也。畫疏之，使聲遲也。《疏》疏，通也。使兩頭孔相連而通，孔小則聲急，孔大則聲遲。《經解》疏通知遠。又遠也。《詩·大雅》予曰有疏附。《傳》率下親上曰疏附。《箋》疏附，使疏者親也。《禮·曲禮》夫禮者，所以定親疏。又麤也。《詩·大雅》彼疏斯粺。《箋》疏，麤也。謂糲米也。《禮·玉藻》客飧，主人辭以疏。《註》飧者，美主人之食也。疏之言麤也。又《郊特牲》疏布之尚，反女功之始也。又分也。《孟子》禹疏九河。《史記·黥布傳》疏爵而貴之。又稀也。《穀梁傳·隱八年》庚辰大雨雪。《傳》志疏數也。《疏》遠者爲疏，近者爲數也。《禮·祭義》祭不欲疏，疏則怠，怠則忘。《楚辭·九歌》疏緩節兮安歌。《註》使曲節希緩，而安音淸歌。又治也。《謝靈運·登石門最高頂詩》疏峰抗高館，對嶺臨迴溪。《註》疏治也。又刻也。《禮·明堂位》疏屛，天子之廟飾也。《疏》疏，刻也。屛，樹也。謂刻於屛樹，爲雲氣蠱獸也。《又》殷以疏勺。《註》疏，通刻其頭。《後漢·梁冀傳》窗牖皆綺疏靑瑣。《註》鏤爲綺文也。又畫也。《管子·問篇》大夫疏器。《註》疏，飾畫也。《何晏·景福殿賦》羅疏柱之汨越。《註》疏柱，畫柱也。又徹也。《晉語》公伐原，令以三日之糧，三日而原不降，公令疏軍而去之。《註》蔬，徹也。又布也。《楚辭·九歌》疏石蘭兮爲芳。《註》疏，布𨻰也。又大也。《揚子·太𤣥經》方州部家，三位疏成。《註》疏，大也。又菜也。與蔬同。《周禮·天官·大宰》以九職任萬民，八曰臣妾，聚斂疏材。《註》疏材，百草根實可食者，疏不熟曰饉。《釋文》菜也。又《地官·委人》凡疏材木材。凡畜聚之物。註疏材，艸木有實者。又《淮南子·道應訓》子佩疏揖，北面立於殿下。《註》疏，徒跣也。又扶疏，枝葉盛貌。《揚子·太𤣥經》見小勿用，以我扶疏。《註》秋木扶疏而大，故可用。又《正韻》渠疏杷也。又疏躍，布散也。《淮南子·俶眞訓》今夫萬物之疏躍枝舉，百事之莖葉條枝，皆本于一根，而條循千萬也。又疏疏，衣服盛貌。《韓詩外傳》子路盛服見孔子，孔子曰：由，疏疏者何也。又《揚子·太𤣥經》穀不穀，失疏數。《註》疏數，不平也。又姓。漢疏廣，疏受。又國名。《潛夫論》捿疏猗姓。《路史》夏世侯伯也。又山名。《山海經》貳負之臣曰危，危與貳負殺窫窳，帝乃梏之疏屬之山。《註》按文中子云：疏屬之南，汾水之曲，卽斯山也。又鳥名。《禮·曲禮》雉曰疏趾。《疏》雉肥則兩足開張，趾相去疏也。又獸名。《山海經》帶山有獸，焉其狀如馬。一角有錯，其名曰䑏疏。又《韻會補》與梳通。揚雄，頭蓬不暇梳。又《集韻》孫租切，音蘇。粗也。又《廣韻》所助切《正韻》所故切，𠀤音數。條𨻰也。《揚雄·解嘲》獨可抗疏時道是非。又記注也。又《韻補》叶山宜切，音詩。《劉章·耕田歌》深耕穊種，立苗欲疏。非其種者，鋤而去之。考證：〔《周禮·天官·大冢宰》〕謹照原文省冢字。〔《地官·稍人》疏材木材。《註》凡畜聚之物，瓜瓠葵芋禦冬之具。〕謹按此委人非稍人。凡畜聚之物乃經文非註文。瓜瓠葵芋禦冬之具乃畜聚之物四字之註非疏材二字之註。謹照原文改爲地官委人凡疏材木材。凡畜聚之物。註疏材，艸木有實者。〔《禮·檀弓》雉曰疏趾。〕謹照原書檀弓改曲禮。

㽰：《字彙》所葅切，音疎。淸疏也。

疐：《唐韻》《集韻》《韻會》陟利切《正韻》支義切，𠀤音至。頓也。《說文》礙不行也。人欲去而止之也。又頓也，跲也。《爾雅·釋言》疐，仆也。《詩·豳風》狼跋其胡，載疐其尾。《傳》疐，跲也。老狼有胡，進則躐其胡，退則跲其尾。《疏》退則跲其尾，謂卻頓而倒于尾上也。又《廣韻》都計切《集韻》《韻會》《正韻》丁計切，𠀤與蔕同。《爾雅·釋木》棗李曰疐之。《疏》謂治棗李，皆去其疐。疐者，柢也。《禮·曲禮》爲天子削瓜者。副之，巾以絺。爲國君者華之，巾以綌，爲大夫累之，士疐之。《疏》疐謂脫華處。

疑：〔古文〕𦬦《唐韻》語其切《集韻》魚其切《韻會》凝其切，𠀤音宜。惑也。《廣韻》不定也。《易·乾卦》或之者，疑之也。《禮·坊記》夫禮者所以章疑別微。以爲民坊者也。《疏》疑謂是非不決，當用禮以章明之。又度也。《儀禮·士相見禮》凡燕見于君，必辨君之南面，若不得，則正方不疑君。《註》疑，度也，不可預度君之面位，邪立嚮之。又《廣韻》恐也。又《增韻》似也，嫌也。又《爾雅·釋言》戾也。又山名。《淮南子·原道訓》九疑之南，陸事寡而水事衆。《註》九疑，山名也。在蒼梧。又神名。《山海經》符惕之山，其上多椶柟，下多金玉，神江疑居之。又官名。《禮·文王世子》虞夏商周有師保，有疑丞。《疏》古者天子必有四鄰，前曰疑，後曰丞，左曰輔，右曰弼。又《韻會》疑陵切《正韻》魚陵切，𠀤音凝，定也。《詩·大雅》靡所止疑，云徂何往。《傳》疑，定也。《疏》正義曰：疑，音凝。疑者，安靜之義，故爲定也。《莊子·達生篇》用志不分，乃疑于神。又《集韻》魚乙切《韻會》《正韻》魚乞切，𠀤銀入聲。《儀禮·鄕射禮》賓升西階，上疑立。《註》疑，止也。有矜莊之色。《釋文》疑，魚乙切。又《士昏禮》婦疑立于席西。《註》疑，正立自定之貌。又《集韻》《韻會》𠀤偶起切，同擬。《易·文言》隂疑于陽。《禮·射義》不以公卿爲賓，而以大夫爲賓，爲疑也。《註》疑，自下上至之辭也。《疏》疑，擬也。是在下比擬於上，故云自下上至之辭也。又《韻補》叶魚記切，音義。《易·升卦》升虛邑無所疑也。又叶魚求切，音牛。《賈誼·鵩賦》德人無累，知命不憂。細故芥蔕，何足以疑。

𤴞：《玉篇》與夏同。註詳夂部七畫。

𤴟：《正篇》之世切，姓也。王莽時有𤴟惲。

𤴠：《集韻》千羊切，音槍。趍走也。

𤴡：《正字通》之侍切，音至。跲也。俗省作疐，非是。又《字彙補》人名。《前漢·匈奴傳》烏孫庶子𤰞援𤴡。

𤴤：《字彙補》與靈同。《廣雅》五帝廟蒼曰𤴤府。

