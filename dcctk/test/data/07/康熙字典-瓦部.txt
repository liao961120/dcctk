瓦：《唐韻》《集韻》《正韻》𠀤五寡切，音邷。《說文》土器已燒之總名。《廣韻》古史考，夏時昆吾氏作瓦。《史記·龜箂傳》桀爲瓦室。《註》世本曰：昆吾作陶。張華博物記亦云：桀作瓦，蓋是昆吾爲桀作也。《史記·廉頗傳》秦軍鼓譟勒兵武安，屋瓦盡震。《正字通》後世瓦制不古，其類非一。漢武故事，起神屋以銅爲瓦，漆其外。又吳國傳，大秦國王宮殿水精爲瓦。又明皇雜錄，虢國夫人恩寵傾一時，奪韋嗣立宅，以廣其居。後復歸韋氏，因大風折屋，墜堂上，不損。視之，瓦皆堅木也。又王縉傳：五臺山祠鑄銅爲瓦，金塗之。又《詩·小雅》載弄之瓦。《傳》瓦，紡塼也。又《儀禮·燕禮》公尊瓦大兩。《註》大音泰。瓦大，有虞氏之尊也。又《左傳·昭二十六年》射之中楯瓦。《註》瓦，楯脊。又瓦合。《禮·儒行》毀方而瓦合。《註》呂氏曰：陶者爲瓦，必圓而割，分之則瓦，合之則圓，而不失其瓦之質。又瓦解。《史記·匈奴傳》其困敗則瓦解雲散矣。又人名。《左傳·昭二十三年》楚囊瓦爲令尹。《註》囊瓦，子囊之孫子常也。又地名。《春秋·隱八年》宋公齊侯衞侯盟于瓦屋。《註》瓦屋，周地。又《定八年》公會晉師于瓦。《註》瓦衞地。《後漢·郡國志》東郡有瓦亭。又《廣韻》五化切《集韻》吾化切，𠀤音迓。《廣韻》泥瓦屋。《集韻》施瓦於屋也。又《集韻》《韻會》𠀤五委切，音頠。屋甃也。《莊子·騈拇篇》騈於辯者，纍瓦結䋲竄句。《註》瓦，五委反。當作丸。又《韻補》叶阮古切，音五。《韓愈·元和聖德詩》皇帝儉勤，盥濯陶瓦。斥遣浮華，好此絺紵。

㼗：《廣韻》特丁切《集韻》唐丁切，𠀤音庭。《博雅》㼗甎也。

𤬦：《集韻》吾化切，蛙去聲。施瓦於屋也。《正韻》作𡧗。

㼘：《字彙》五寡切，音瓦。山貌。

𤬨：《集韻》扶泛切，音梵。瓦也。

𤬩：《廣韻》與職切《集韻》逸職切，𠀤音弋。《廣韻》缾瓮骨。《集韻》瓦坏也。

㼙：《玉篇》古文甃字。註詳九畫。

𤬪：《廣韻》徒古切《集韻》動五切，𠀤音杜。《廣韻》甁也。《博雅》𤬪㽉也。又《廣韻》口含切《集韻》枯含切，𠀤音龕。瓦器。又《集韻》徒故切，音度。土甁。

瓨：《唐韻》《集韻》𠀤古雙切，音江。《說文》似罌，長頸，受十升。《前漢·貨殖傳》醯醬千瓨。《註》師古曰：瓨，長頸甖也。受十升。又《集韻》乎攻切，音䃔。義同。又胡江切，音夅。與缸同。又寒剛切，音斻。《博雅》甁也。又胡公切，音洪。陶器。

瓪：《唐韻》布綰切《集韻》補綰切，𠀤音版。《說文》敗也。又《集韻》一曰牝瓦。又《廣韻》博管切《集韻》補滿切，𠀤音粄。又《集韻》甫遠切，音反。義𠀤同。

瓫：《集韻》步奔切，與盆同。盎也。又與湓同。水溢也。《前漢·溝洫志》河水湓溢。《晉書·食貨志》水澇瓫溢。

𤬬：《字彙》側救切，音皺。甃井也。

𤬭：《集韻》《韻會》𠀤鋪枚切，音胚。瓦未燒者。或作培。通作坏。

㼚：《集韻》《韻會》𠀤居郞切，音岡。《玉篇》甖也。《集韻》大瓮爲㼚。《博雅》㼚，甁也。《揚子·方言》甖，靈桂之郊謂之㼚。又《集韻》舉朗切，音䴚。甖屬。《集韻》或作𤭛罁。

𤬮：《字彙》同甁。

瓬：《唐韻》分兩切《集韻》《韻會》甫兩切《正韻》妃兩切，𠀤音倣。《說文》周家摶埴之工也。《徐註》摶，團也。埴，黏土也。引周禮冬官考工記，瓬人爲簋豆。○按《周禮》今本作旊。又《字彙補》人名。宋王安石姪瓬字元鈞，旋字元龍，皆以不附安石而貶。

瓭：《廣韻》《集韻》𠀤都感切，音黕。《博雅》瓭，甁也。又《集韻》一曰瓦屬。又《集韻》持林切，音沈。《揚子·方言》甖，靈桂之郊謂之㼚。其小者謂之瓭。《釋文》都感反，亦音沈。又都含切，音耽。大甖。可受一石。

㼛：《廣韻》戸經切《集韻》乎經切，𠀤音形。似鍾而頸長。一曰酒器。又《集韻》何耕切，音莖。義同。《類篇》或作𤭓。

𤬯：《唐韻》胡男切《集韻》胡南切，𠀤音含。《說文》治橐榦也。又《集韻》一曰似缾有耳。又《廣韻》丘釅切《集韻》去劒切，𠀤音欠。陶器，小甁有耳者。《五音集韻》或書作𤬰。

瓮：《唐韻》《集韻》《韻會》《正韻》𠀤烏貢切，翁去聲。《說文》罌也。《博雅》瓮，甁也。《揚子·方言》趙魏之郊謂之瓮。《抱朴子喩蔽卷》四瀆之濁，不方瓮水之淸。巨象之瘦，不同羔羊之肥。《集韻》或作甕。

𤬰：《五音集韻》與𤬯同。

𤬳：《廣韻》居悚切《集韻》古勇切，𠀤音拱。缾也。《集韻》亦作𦈩。

瓳：《廣韻》戸吳切《集韻》洪孤切，𠀤音胡。《廣韻》㽃瓳。《博雅》瓳，甎也。

瓴：《唐韻》《集韻》《韻會》郞丁切《正韻》離呈切，𠀤音陵。《說文》瓮似甁也。《廣韻》瓴甋，似甖有耳。《淮南子·修務訓》夫救火者，汲水而趍之。或以甕瓴，或以盆盂。又《六書故》瓴，牝瓦仰蓋者。仰瓦受覆瓦之流，所謂瓦溝。《爾雅·釋宮》瓴甋謂之甓。《前漢·高帝紀》譬猶居高屋之上建瓴水也。《司馬相如·長門賦》緻錯石之瓴甓兮，象瑇瑁之文章。

瓵：《唐韻》與之切《集韻》《韻會》盈之切《正韻》延知切，𠀤音移。《爾雅·釋器》甌瓿謂之瓵。《註》瓿甊，小甖，長沙謂之瓵。

㼜：《集韻》《韻會》《正韻》𠀤於浪切，與盎同。盆也。《莊子·人閒世》甕㼜大癭說齊桓公。《註》甕㼜，大癭貌。又《集韻》《韻會》倚朗切《正韻》於黨切，𠀤音坱。又《集韻》倚兩切，音鞅。義𠀤同。

𤬴：《集韻》象齒切，音似。《博雅》𤬴，甎也。

㼝：《唐韻》烏管切《集韻》鄔管切，𠀤音盌。《說文》小盂也。《徐曰》今俗別作椀，非。《玉篇》亦作盌。《集韻》或作埦。

𤬵：《廣韻》都計切《集韻》丁計切，𠀤音帝。《廣韻》𤬵瓽，大瓮。

𤬶：《集韻》余頌切，音用。大罌。亦作𥁎。

𤬷：《廣韻》《集韻》𠀤女刮切，音妠。𤭧也。《集韻》或作𤭲，亦書作𤬼。

㼞：《集韻》普孟切，烹去聲。罌屬。又蒲孟切，音膨。㼚屬。

㼟：《集韻》薄陌切，音白。瓦屋不泥也。

㼠：《廣韻》徒何切《集韻》唐何切，𠀤音陀。《廣韻》瓦盌。《集韻》缶也。

㼡：《廣韻》市朱切《集韻》《韻會》慵朱切《正韻》尚朱切，𠀤音殊。《廣韻》小甖。《韻會》罃也。《博雅》㼡，甁也。《揚子·方言》罃，𨻰魏宋楚之閒曰㼶，或曰㼡。

㼢：《廣韻》與之切《集韻》盈之切，𠀤音怡。《玉篇》甁也。《廣韻》㽃㼢，甎也。

瓶：《正字通》俗甁字。

㼣：《廣韻》博白切《集韻》《韻會》《正韻》博陌切，𠀤音百。《玉篇》㼿㼣，井甃也。《博雅》㼣，甃也。

𤬾：《廣韻》徒果切《集韻》杜果切，𠀤音墮。《廣韻》長沙呼甌也。又《集韻》徒禾切，音㸰。飛甎戲也。與𥓿同。

㼤：《廣韻》苦結切《集韻》詰結切，𠀤音猰。《廣韻》甁受一斗者。《類篇》北燕謂甁爲㼤。又《集韻》詰計切，音契。義同。

𤬿：《集韻》懸圭切，音攜。甑空也。本作窐。又《集韻》涓畦切，音圭。義同。本作𤮰。

瓷：《唐韻》疾資切《集韻》《韻會》《正韻》才資切，𠀤音慈。《說文》瓦器也。《類篇》陶器堅緻者。《潘岳·笙賦》傾縹瓷以酌醽醁。《集韻》或作𦈱。俗作甆𤮀。

𤭀：《集韻》乳兗切，音耎。籀文㼱字。

㼥：《集韻》苦皓切，音考。器也。又《五音集韻》天口切，音𪌜。甁也。

𤭁：《廣韻》同㼧。

𤭂：《字彙補》乃牒切，音臬。𤭂齀，不安貌。《九經考異》易困，九五劓刖。舊本作𤭂齀。

𤭃：《集韻》《韻會》𠀤力協切，音獵。㼲字省文。

瓹：《廣韻》古縣切《集韻》扃縣切，𠀤音睊。《玉篇》瓮底孔下取酒也。《廣韻》盆底孔。《集韻》盎下竅。又《集韻》圭懸切，音涓。陶器。

𤭌：《集韻》田黎切，音題。同㼵。甌甂也。

𤭍：《字彙》扶汎切，音梵。瓶貌。又瓦也。

㼧：《廣韻》徒紅切《集韻》徒東切，𠀤音同。《廣韻》㼧瓦。《集韻》㼧瓪，小牡瓦也。《類篇》或作𤭁。

𤭎：《集韻》同甒。

㼨：《廣韻》胡男切《集韻》胡南切，𠀤音含。似甁有耳。《類篇》𤭙瓿，小缾。又《集韻》姑南切，音甘。器斂口者。

𤭏：《廣韻》《集韻》𠀤丑亦切，音彳。《廣韻》甁也。《集韻》盛酒器也。與瓻同。

㼩：《集韻》時征切，音成。𤮹也。又《類篇》時正切，音盛。器也。

𤭐：《集韻》謨耕切，音萌。俗甍字。《揚子·方言》𤭐，謂之𤮷。《註》卽屋檼也。今字作甍，音萌。𤮷，音霤。

瓺：《廣韻》直良切《集韻》仲良切，𠀤音長。《博雅》瓺，甁也。《揚子·方言》罃，燕之東北，朝鮮洌水之閒，謂之瓺。又《集韻》直亮切，音仗。又丑亮切，音悵。義𠀤同。

𤭑：《集韻》訛胡切，音吾。甌也。

𤭒：《集韻》盧當切，音郞。器也。

𤭓：《集韻》與㼛同。

瓻：《唐韻》丑脂切《集韻》《韻會》抽遲切《正韻》抽知切，𠀤音絺。《說文》酒器。《集韻》畜瓻，甁也。一曰盛酒器。古以借書。《韻會》大者一石，小者五斗。《聞見錄》俗語借書與人爲一癡，還書爲一癡，嘗疑借書還書，理也，何癡之云。後見王樂道與錢𥠇四書，云：出師頌最絕妙，古語借書一瓻，還書一瓻，乃知今人訛以瓻爲癡也。又《韻會》通作鴟。《黃庭堅詩》時送一鴟開鎖眉。又《集韻》丑亦切，音彳。義同。或作𤭏。

𤭔：《字彙》蒲明切，音甁。罌屬。《正字通》一說甎或作〈叀瓦〉，𤭔卽〈叀瓦〉字之譌。

㼪：《廣韻》子協切《集韻》卽協切，𠀤音浹。《廣韻》半瓦。又《集韻》一曰瓦相掩也。又《集韻》卽涉切，音接。義同。

𤭕：《集韻》呼光切，音荒。器也。

㼫：《集韻》戸管切，音緩。瓦器大口。又戸瓦切，音踝。甖大口曰𠿜。或省。

㼬：《廣韻》胡耿切《集韻》下耿切，𠀤音幸。《博雅》㼬㼳，甁也。《玉篇》甁有耳。又《集韻》下頂切，音婞。義同。

㼭：《廣韻》《集韻》𠀤徒念切，音磹。《廣韻》支也。《集韻》榰也。《字彙》支物不平。《集韻》通作磹。

𤭛：《集韻》同㼚。

𤭜：《集韻》憐題切，音黎。小甁。

瓽：《唐韻》《集韻》《韻會》《正韻》𠀤丁浪切，音譡。《說文》大盆也。《五音集韻》大甕。又《集韻》井以甎爲甃者。《揚雄·酒箴》一旦叀礙，爲瓽所轠。《註》叀，縣也。瓽，井以甎爲甃也。轠，擊也。言甁忽縣礙不得下，而爲井瓽所擊，則破碎也。又姓。《姓譜》後秦姚弋仲將瓽耐虎。唐有瓽金毗。金有瓽懷英，善篆書，自書其姓，誤作䣊。又《集韻》底朗切，音黨。《博雅》瓽㽉也。又通作党。《吳越春秋》甘密百党。《註》當作瓽。

瓾：《字彙》母耿切，音猛。甑帶也。又《淮南子·說山訓》敝箄甑瓾在𥘘茵之上，雖貪者不搏。《註》瓾讀鼃黽之黽。

㼮：《廣韻》楚佳切《集韻》初佳切，𠀤音釵。《博雅》㼮㼽，磨也。《廣韻》一曰屑瓦滌器。又《集韻》謨皆切，音埋。又初加切，音叉。義𠀤同。又《五音集韻》七計切，音砌。甃也。

𤭝：《集韻》同𤮅。

𤭞：《廣韻》《集韻》𠀤都昆切，音敦。陶器似甌。

𤭟：《集韻》扶缶切，音婦。瓦器。

㼯：《廣韻》《集韻》𠀤多貢切，音凍。《博雅》㼯甈，𤮭也。

𤭠：《字彙》與𤬷同。

㼰：《唐韻》部迷切《集韻》《韻會》騈迷切，𠀤音鼙。《說文》罌謂之㼰。《廣韻》瓦器。《揚子·方言》罃謂之㼰。又《集韻》頻彌切，音陴。義同。又《集韻》部鄙切，音否。《博雅》㼰甁也。《釋文》步美反。

瓿：《唐韻》蒲口切《集韻》薄口切《正韻》普厚切，𠀤音部。《說文》甂也。《廣韻》瓿甊，瓦甖。《五音集韻》瓿甊，小甖。《正韻》甒也。甒卽罌也。《爾雅·釋器》甌瓿謂之瓵。《註》瓿甊，小甖。《博雅》瓿，缶也。又甁也。《揚子·方言》河汾之閒其大者謂之甀，其中者謂之瓿甊。《戰國策》夫鼎者非效壷醯醬瓿耳。《註》瓿甂也。《前漢·揚雄傳》吾恐後人用覆醬瓿也。《註》師古曰：瓿，小甖也。又銅瓿，以盛醯醢臡醬。《博古圖》周方斜瓿，肩作電形，類古文𦥔字，環腹象雷文，如盤絲髮，微起乳形。中作黃目狀。又魚瓿，肩腹閒飾以魚形。又蟠虬瓿二，饕餮瓿四，皆周制。又《廣韻》防無切《集韻》《韻會》馮無切，𠀤音扶。又《集韻》蒲侯切，音捊。又《正韻》薄胡切，音蒲。義𠀤同。

𤭡：《玉篇》與𤬷同。

甀：《廣韻》《集韻》《韻會》馳僞切《正韻》直類切，𠀤音縋。小口罌也。《淮南子·氾論訓》抱甀而汲。《註》今兗州曰小武爲甀，幽州曰瓦。《揚子·方言》自關而西，晉之舊都河汾之閒，其大者謂之甀。甖，其通語也。《博雅》甀甁也。又地名。《史記·黥布傳》遂西與上兵遇蘄，西會甀。《註》正義曰：甀，音遂瑞反。蘄，沛郡蘄城。又《集韻》是爲切，音垂。義同。《列子·湯問篇》當國之中有山，山名壷領，狀若甔甀。《釋文》甀，音垂。又《廣韻》直垂切《集韻》重垂切，𠀤音錘。又《集韻》《韻會》傳追切《正韻》直追切，𠀤音椎。義𠀤同。考證：〔《列子·殷湯篇》〕謹照原文改湯問篇。

甁：《廣韻》薄經切《集韻》《韻會》旁經切，𠀤音萍。與缾同。《玉篇》汲器也。《揚子·方言》缶謂之瓿㼴。其小者謂之甁。《易·井卦》汔至亦未繘井，羸其甁。《左傳·襄十七年》衞孫蒯田于曹隧，飮馬于重丘，毀其甁。《儀禮·士喪禮》新盆槃甁，廢敦重鬲。《註》甁以汲水也。又炊器。《禮·禮器》夫奧者，老婦之祭也。盛於盆，尊於甁。《註》盆甁炊器也。又地名。《後漢·郡國志》河南郡有甁丘聚。又姓。《風俗通》漢有太子少傅甁守。《後趙錄》有北海甁子然。考證：〔《左傳·襄十六年》衞孫蒯田于曹隧。〕謹照原文十六年改十七年。

𤭢：《唐韻》《集韻》𠀤蘇對切，音碎。《說文》破也。

㼱：〔古文〕𠬫《廣韻》子峻切《集韻》祖峻切，𠀤音儁。柔韋也。《廣韻》獵之韋袴。又《集韻》乳兗切，音耎。義同。《六書正譌》治皮革者，以瓦爲竈，而反覆薰揉之。故从四从瓦从北。北者，反覆之狀。

𤭣：《集韻》同㽄。

㼲：《唐韻》零帖切《集韻》力協切，𠀤音䬅。《說文》蹈瓦聲。《玉篇》㼲㼲，蹋瓦聲。《集韻》一曰瓦薄也。又《正字通》凡損破聲，通謂之歷㼲。《集韻》《類篇》或作𤭃。考證：〔《集韻》一曰，瓦薄也。或省。〕謹按下文類篇或作𤭃，卽謂或省也，不得上下重複，謹去或省二字，而於類篇上增集韻二字。

𤭧：《廣韻》古諧切《集韻》居諧切，𠀤音皆。牡瓦。

㼳：《廣韻》《集韻》𠀤所景切，音省。《博雅》㼳甁也。《廣韻》㼬㼳，有耳甁。

㼴：《唐韻》五口切。《集韻》語口切，𠀤音偶。《玉篇》盎也。《揚子·方言》缶謂之瓿㼴。《釋文》卽盆也。

𤭨：《集韻》徒禾切，音㸰。飛甎戲也。

𤭩：《字彙》苦徑切，音磬，石器。

𤭪：《集韻》同㼽。

甂：《廣韻》布懸切《集韻》𤰞眠切，𠀤音邊。《玉篇》小盆，大口而𤰞下。《揚子·方言》自關而西，盆盎小者曰甂。《淮南子·說林訓》狗彘不擇甂甌而食。《抱朴子嘉遁卷》拊甂瓴於洪鐘之側。《東方朔·七諫》甂甌登于明堂，周鼎潛于深淵。又《唐韻》芳蓮切《集韻》紕延切，𠀤音篇。義同。

𤭫：《字彙》於京切，音罌。見釋藏。

㼵：《唐韻》徒禮切《集韻》待禮切，𠀤音第。《玉篇》小盆也。《廣韻》小瓮。《博雅》㼵，甂也。《揚子·方言》甂，𨻰魏宋楚之閒謂之㼵。《註》今河北人呼小盆爲㼵子。又《集韻》田黎切，音題。義同。或作𤭌。

㼶：《廣韻》羊朱切《集韻》《韻會》容朱切《正韻》雲居切，𠀤音臾。《玉篇》甁也。《正韻》罃也。《揚子·方言》罃，𨻰魏宋楚之閒曰㼶。又《正韻》于求切，音尤。義同。

甃：〔古文〕㼙《唐韻》《集韻》《韻會》《正韻》𠀤側救切，音縐。《說文》井甓也。《易·井卦》六四井甃旡咎。《註》結砌也。馬云：爲瓦裏下達上。《疏》甃，亦治也。以塼壘井，修井之壞，謂之甃。《莊子·秋水篇》缺甃之崖。又《李賀詩》光明藹不發，腰龜徒甃銀。《註》唐官制，四品以下龜袋飾銀。甃，猶飾也。

㼷：《集韻》淳緣切，音遄。江東呼盆曰㼷。又《集韻》《韻會》𠀤朱遄切，音專。燒墼。與甎同。

𤭬：《字彙》戸江切，音降。甖也。

甄：《唐韻》居延切《集韻》《韻會》稽延切，𠀤音籈。《說文》陶也。《前漢·董仲舒傳》夫上之化下，下之從上，猶泥之在鈞，惟甄者之所爲。《註》師古曰：甄，作瓦之人也。《後漢·班固傳》孕虞育夏，甄殷陶周。又化也。《左思·魏都賦》𤣥化所甄，國風所稟。《註》甄，成也。言宮殿之制不侈泰，國俗奉爲程式也。《何晏·景福殿賦》甄陶國風。《註》李𣆀曰：埏埴爲器曰甄陶，王者亦甄陶其民也。又《博雅》甄，地也。又《廣韻》察也。《抱朴子·正郭卷》甄無名之士於草萊。又《廣韻》一曰免也。又《增韻》表也。《潘岳·西征賦》甄大義以明責。《註》宋均曰：甄，表也。又《增韻》明也。《後漢·光武紀》靈貺自甄。《註》甄明也。《謝瞻·張子房詩》聖心豈徒甄，惟德在無忘。又《集韻》亦姓。《𨻰留·風俗傳》舜陶河濱，後爲氏。《前漢·趙充國辛慶忌傳》用甄豐甄邯，以自助。又地名。《張悛爲吳令謝詢求爲諸孫置守冢人表》破董卓於陽人，濟神器於甄井。《釋文》甄，音堅。《註》吳書曰：初堅入洛軍城南，甄官井上每旦有五色氣，堅命人浚探，得漢傳國璽。又陣名。《左傳·文十年·宋公道楚予田孟諸註》將獵，張兩甄，故置二左司馬。兩甄，猶兩翼也。《世說新語》桓元好獵，雙甄所指，不避林壑。《晉書·周魴傳》擊賊杜曾于楊口，令李桓督左甄，梁裴遂，壽楊之戰，爲四甄待之。又甄甄，鳥飛貌。《楚辭·九思》鹿蹊兮𨇰𨇰，貒貉兮蟫蟫，鸇鷂兮軒軒，鶉䳺兮甄甄。又諡法。《汲冢周書》醜心動懼曰甄。又《廣韻》側鄰切《集韻》《韻會》《正韻》之人切，𠀤音眞。義同。《韻會》毛氏曰：甄陶字，眞僊二韻通押。《莊季裕·雞肋篇》甄徹字見獨登進士時，林攄爲樞密，當唱名讀堅音，上以爲眞音，攄辯不遜，坐貶。吳志，孫堅入洛，屯軍城南，甄宮井上，旦有五色氣，令人入井，探得傳國璽，以甄與己名音叶，爲受命之符，則三國以前未有音之人切者。孫權卽位，尊堅爲帝，江左諸儒爲吳諱，故攺音眞。《孫奕·示兒編》甄有二音，學者皆押甄字在先韻，獨眞韻反未嘗押，此皆相承之久，信耳不信目之過。文選張華女史箴云：散氣流形，旣陶旣甄，在帝包羲，肇經天人，則已押人眞韻矣。○按女史箴在三國以後，孫氏未詳考，前此甄無眞音也。又《博雅》堗下謂之甄。《釋文》甄，只賔反。又《博雅》甄，甎也。《釋文》音眞。又《集韻》諸延切，音饘。察也，勉也。又《廣韻》苦掾切，音券。視也。又《集韻》規掾切，音絹。同鄄。衞地。今齊隂鄄城或作甄。《史記·齊太公世家》七年，諸侯會桓公於甄。《杜預曰》甄，衞地。今東郡甄城也。又《田敬仲·完世家》昔日趙攻甄，子弗能救。《註》正義曰：甄，音絹。卽濮州甄城縣北。又《集韻》《韻會》《正韻》𠀤之刃切，音震。《集韻》鐘病聲。《周禮·春官·典同》薄聲甄。《註》甄讀爲甄燿之甄。甄，猶掉也。《釋文》音震。又《字彙》古奚切，音稽。《春秋·命曆敘》神農甄四海，白阜脉山川。白阜，人名。佛經甄明之甄。亦音稽。考證：〔吳志，孫堅入洛，屯軍城南，甄宮井上，旦有五色氣。〕謹照吳志孫堅傳註原文甄宮改甄官。〔文選張華女箴云，散氣流形，旣陶旣甄，在帝句義，肇經天人。按女箴在三國以後。〕謹按原文作女史箴，此註兩引女箴中𠀤增入史字。在帝句義照原文改在帝句義。

㼸：《唐韻》與封切《集韻》餘封切，𠀤音容。《說文》器也。《玉篇》甖也。《博雅》㼸，甁也。又《集韻》常容切，音鱅。器也。一曰甁也。《類篇》或作𤮇。

𤭹：《字彙》烏浪切，音盎。盆也。

甇：《集韻》於莖切，音鶯。同罌。《玉篇》長頸甁也。

𤭺：《正字通》俗𤭛字。

㼹：《廣韻》苦江切《集韻》枯江切，𠀤音腔。《廣韻》㼹，甎瓠也。《集韻》𤮇也。與𤮊同。又《廣韻》苦岡切《集韻》丘岡切，𠀤音穅。義同。又《集韻》呼光切，音𡿮。器也。本作𦮋。又《集韻》枯光切，音䯑。㼹瓠，破罃。

𤭻：《集韻》居何切，音歌。居結棟謂之合𤭻。

𤭼：《五音集韻》五盍切，音儑。瓦器。

𤭽：《字彙》卒律切，音恤。不能行也。

甈：《廣韻》《集韻》《韻會》去例切《正韻》去計切，𠀤音憩。《爾雅·釋器》康瓠謂之甈。《註》康，空也。康瓠，瓦爲之。又《博雅》甈，𤮭也。《釋文》甈，去滯反。《揚子·方言》罃甈謂之盎。《釋文》甈，㕁罽反。又《韻會》燥也，破裂也。《博雅》甈裂也。《揚子·法言》甄陶天下者在和。剛則甈，柔則坯。《註》甈，破瓦。又破罌也。坯土疎不黏，治天下亦猶是也。又《唐韻》魚例切《集韻》《韻會》牛例切《正韻》倪制切，𠀤音詣。義同。《說文》康瓠，破甖。又《集韻》九芮切，音劂。又魚列切，音孽。義𠀤同。又丘傑切，音朅。𤮭也。《集韻》或作𤮅𤭝。

甉：《廣韻》戸監切《集韻》乎監切，𠀤音銜。《玉篇》瓦屋也。《集韻》瓦施屋也。又《廣韻》《集韻》𠀤下斬切，音豏。又《集韻》莊陷切，音蘸。又叉鑑切，音懺。義𠀤同。

㼺：《廣韻》《集韻》𠀤徒郞切，音唐。《玉篇》瓷也。又《類篇》小缾有耳者曰𤭙𤮂。

𤮅：《集韻》與甈同。

𤮆：《五音集韻》許羈切，音希。缶也，器也。

𤮇：《廣韻》同㼸。

𤮈：《字彙》苦結切，音怯。甁也。又《正字通》一說瓦坯未燒，與墼同義。

㼻：《廣韻》士江切《集韻》鉏江切，𠀤音淙。《玉篇》甖也。《揚子·方言》甖，江湘之閒謂之㼻。《博雅》㼻，甁也。又《廣韻》藏宗切《集韻》徂宗切，𠀤音賨。義同。

𤮉：《集韻》力僞切，音累。《博雅》甎也。

㼼：《正字通》俗瓢字。

甊：《廣韻》《正韻》郞斗切《集韻》《韻會》朗口切，𠀤音塿。《玉篇》瓿甊。《爾雅·釋器甌瓿謂之瓵註》瓿甊，小甖。《博雅》甊，甁也。

甋：《廣韻》都歷切《集韻》《韻會》《正韻》丁歷切，𠀤音的。《玉篇》瓴甋。《爾雅·釋宮》瓴甋謂之甓。《詩·𨻰風·中唐有甓傳》甓，瓴甋也。《張協雜詩》瓴甋夸璵璠，魚目笑明月。

㼽：《唐韻》初兩切《集韻》《韻會》《正韻》楚兩切，𠀤音摤。《說文》磋垢瓦石。《徐註》以碎瓦石去垢。又《韻會》或作磢。《韓愈·聖德詩》滌濯剗磢。又《集韻》《韻會》《正韻》𠀤所兩切，音爽。《玉篇》半瓦也。又《博雅》㼽磨也。《釋文》音爽。《類篇》或作𤭪。

甌：《唐韻》《集韻》《韻會》《正韻》𠀤烏侯切，音謳。《說文》小盆也。《廣韻》瓦器《正韻》今俗謂盌深者爲甌。《爾雅·釋器》甌瓿謂之瓵。《揚子·方言》罃甈謂之盎，其小者謂之升甌。又金甌。《唐書·崔琳傳》初，明皇每命相，皆先書其名。一日書琳等名案上，會太子入，覆以金甌，曰：此宰相名，若自意之，卽中且賜酒。太子曰：非崔琳盧從愿乎。帝曰：然。又《韻會》西甌，地名。駱越別種。又東甌，閩中地。《史記·趙世家》夫翦髮文身，錯臂左衽，甌越之民也。《註》索隱曰：劉氏云：今珠崖儋耳謂之甌人，是有甌越。正義曰：屬南越，故言甌越。輿地志云：交址，周時爲駱越，秦時曰西甌。文身斷髮避龍，則西甌駱又在番吾之西南。又《東越傳》乃立搖爲東海王，都東甌。《註》索隱曰：姚氏云：甌，水名。永嘉記：水出寧城十餘里，去郡城五里入江。昔有東甌王都城，有亭，積石爲道，今猶在也。《山海經》甌居海中。《註》今臨海永寧縣卽東甌，在岐海中也。又《史記·滑稽傳》甌窶滿篝。《註》正義曰：甌窶，謂高地狹小之區，得滿篝籠也。又《史記·匈奴傳》中有棄地，莫居千餘里，各居其邊爲甌脫。《註》韋昭曰：畍上屯守處。索隱曰：服虔云：作土室以伺漢人。又纂文曰：甌脫，土穴也。又姓。甌冶子，吳人，善鑄劒。又《集韻》於口切，音毆。西甌，駱越別種。

甍：《唐韻》莫耕切《集韻》謨耕切《正韻》眉庚切，𠀤音萌。《說文》屋棟也。从瓦，夢省聲。《徐鍇曰》所以承瓦，故从瓦。《左傳·襄二十八年》猶援廟桷動於甍。《註》甍，屋棟。《晉語》譬之如室，旣鎭其甍矣。註：棟也。《張衡·西京賦》鳳騫翥於甍標。《註》甍，棟也。標末也。又《釋名》屋脊曰甍。甍，蒙也。在上覆蒙屋也。又《集韻》母亙切，音懜。棟也。又《集韻》忙成切，音明。義同。《類篇》或作𤭐。

𤮊：《廣韻》苦岡切《集韻》《韻會》丘岡切《正韻》丘剛切，𠀤音穅。《廣韻》瓦也。《集韻》𤮊瓠，陶器。又通作康。《爾雅·釋器》康瓠謂之甈。《賈誼·弔屈原賦》寶康瓠兮。又《集韻》枯江切，音腔。義同。《類篇》或作㼹。

甎：《廣韻》職緣切《集韻》《韻會》朱遄切，𠀤音專。《玉篇》㼾甎。《廣韻》甎瓦。古史考曰：烏曹作甎。《集韻》燒墼也。《韻會》甓也。《詩·小雅·載弄之瓦註》瓦，紡甎也。又《韻會》或作𥶸。《前漢·尹賞傳註》令辟㼾𥶸也。又《集韻》淳沿切，音遄。義同。《類篇》或作㼷。

㼾：《廣韻》《集韻》𠀤盧谷切，音祿。《博雅》瓴甋，㼾甎也。《玉篇》甓也。

𤮋：《字彙補》古獲切，音國。瓦器。

𤮎：《集韻》倫追切，音纍。《博雅》𤮎甌，甎也。

㼿：《廣韻》徒紅切《集韻》徒東切，𠀤音同。《博雅》㼿㼣，甃也。又《廣韻》之用切《集韻》朱用切《韻會》《正韻》之仲切，𠀤音種。𤮲屬。

甏：《字彙》蒲孟切，彭去聲，甁甕。

㽀：《廣韻》《集韻》𠀤直正切，音鄭。《揚子·方言》甖，秦之舊都謂之㽀。《博雅》㽀，甁也。

甐：《廣韻》《集韻》《韻會》《正韻》𠀤良刃切，音吝。《玉篇》器也。又《正韻》動也，蔽也。《周禮·冬官考工記》是故輪雖敝，不甐於鑿。《註》不甐於鑿，謂不動於鑿中也。鄭云：甐亦敝也。以輪厚石，雖齧之不能敝，其鑿旁使之動。又《韻會》《正韻》𠀤離珍切，音鄰。義同。

㽁：《唐韻》郞擊切《集韻》郞狄切，𠀤音歷。瓦器。或作䰛。

𤮏：《唐韻》戸盲切《集韻》胡盲切，𠀤音橫。《集韻》小瓦，謂之𤮏。又《集韻》寒剛切，音杭。義同。

㽂：《集韻》悉合切，音趿。器破。

甑：《唐韻》《集韻》《韻會》《正韻》𠀤子孕切，增去聲。《說文》甗也。《廣韻》古史考曰：黃帝始作甑。《韻會》𩰿屬也。甗無底曰䰝。《周禮·冬官考工記陶人》甑實二鬴，厚半寸。《註》量六斗四升曰鬴。《史記·項羽紀》皆沈船，破釜甑，燒廬舍。又攀倒甑，草名。《本草綱目》生郊野，葉如薄荷，治風熱。遇煩渴狂躁諸症，擣汁服，效。又《集韻》慈陵切，音繒。炊器。考證：〔《史記·項羽紀》皆乗船，破釜甑。〕謹照原文乗船改沈船。

㽃：《廣韻》普官切《集韻》鋪官切，𠀤音潘。《玉篇》㽃瓳，大㼾甎也。又《集韻》符袁切，音煩。義同。

甒：《廣韻》文甫切《集韻》《韻會》罔甫切《正韻》罔古切，𠀤音武。《玉篇》盛五升小甖也。《揚子·方言》甖，周魏之閒謂之甒。《禮·禮器》君尊瓦甒。《註》壷大一石，瓦甒五斗。《儀禮·士冠禮》側尊一甒醴。《疏》甒爲酒器，中寬下直，上銳平底。又《韻補》叶方九切，音否。《晉書·五行志童謠》渹如白坑破，合集持作甒。揚州破換敗，吳興覆瓿甊。甊，樓上聲。見《古音餘。》《集韻》或作𤮢𤭎。

𤮐：《集韻》租昆切，音尊。酒器也。

㽄：《廣韻》息移切《集韻》相支切，𠀤音斯。《博雅》𤮓，甁也。《揚子·方言》𦉨謂之㽄。又《字林》甕破聲。《釋典·大般若涅槃經》譬如瓦甁，破而聲㽄，金剛寶甁則不如是。解脫者亦無㽄破。金剛寶甁，眞解脫，卽是如來。又《集韻》先齊切，音西。義同。《集韻》或省作𤭣，亦書作𤮓。

𤮘：《廣韻》都滕切《集韻》《正韻》都騰切，𠀤音登。與豋同。禮器也。《玉篇》瓦豆也。《廣韻》瓦器。《唐書·韋縚傳》盛以𤮘。

甓：《唐韻》扶歷切《集韻》《韻會》蒲歷切《正韻》毗亦切，𠀤平入聲。《說文》瓴甓也。《爾雅·釋宮》瓴甋謂之甓。《博雅》甓，甎也。《詩·𨻰風》中唐有甓。《傳》甓，瓴甋也。《司馬相如·長門賦》緻錯石之瓴甓兮，象瑇瑁之文章。《註》江東呼甓爲㼾甎。《晉書·陶侃傳》侃在州無事，輒朝運百甓于齋外，暮運于齋內。又《集韻》博厄切，音薜。義同。

甔：《廣韻》丁含切《集韻》《韻會》都含切，𠀤音耽。《集韻》罃也。《揚子·方言》齊東北海岱之閒謂之甔。《五音集韻》大甖可受一石。《史記·貨殖傳》醬千甔。《註》徐廣曰：大罌缶。○按《玉篇》《韻會》《正韻》以爲小甖，與諸解異。又《集韻》通作儋。《前漢·蒯通傳》守儋石之祿。《註》應劭曰：受二斛。又《揚雄傳》家無儋石之儲。《註》孟康曰：儋石，甖石。甖受一石，故云儋石。又《韻會》通作擔。《揚子·法言》吾見擔石矣。《後漢·明帝紀》生者無擔石之儲。又《廣韻》《集韻》《韻會》《正韻》𠀤都濫切，音擔。又《集韻》覩敢切，音膽。又叉濫切，音𤮭。義𠀤同。

𤮙：《字彙》虛宜切，音希。缶也。

㽆：《集韻》都郞切，音當。《玉篇》㼵瓦也。《類篇》甌屬。一曰㼵瓦謂之㽆溝。

𤮚：《廣韻》魯回切《集韻》盧回切，𠀤音雷。屋棟瓦。

𤮛：《字彙》同墼。

𤮜：《廣韻》《集韻》𠀤時戰切，音善。瓦器緣也。或作𦉕。又《集韻》尺戰切，音〈革產〉。義同。

㽇：《廣韻》《集韻》𠀤胡谷切，音斛。瓦器。又《玉篇》坯也。

甕：《廣韻》《集韻》《韻會》《正韻》𠀤烏貢切，同瓮。《玉篇》甖也。《韻會》沒甁也。《易·井卦》井谷射鮒，甕敝漏。《禮·檀弓》醯醢百甕。《李斯上秦始皇書》夫擊甕扣缶，彈箏搏髀，而歌呼嗚嗚，快耳目者，眞秦之聲也。又《禮·儒行》蓬戸甕牖。《疏》甕牖者，謂牖牕圓如甕口也。又云：以敗甕口爲牖。《莊子·讓王篇》桑以爲樞，而甕牖二室。《註》屈桑條爲戸樞，破甕爲牖，各一室也。又《莊子·人閒世》甕㼜大癭說齊桓公。《註》甕㼜，大癭貌。又《集韻》亦作罋。又作𦉥。《前漢·張騫傳》大宛國獻大鳥卵，如甕。《註》一作𦉥。又《集韻》《韻會》《正韻》𠀤於容切，音雍。《前漢·西域傳》烏弋國有大鳥卵，如甕。《師古註》音平聲。又《集韻》委勇切，音壅。又於用切，壅去聲。義𠀤同。

𤮝：《釋名》小山別大山曰𤮝。𤮝，甑也。甑一孔者𤮝，形孤，出處似之也。《釋文》音彥。◎按卽甗字之譌。

甖：《廣韻》烏莖切《集韻》於莖切《正韻》於京切，𠀤音罌。《玉篇》𤬪也。《廣韻》瓦器。《揚子·方言》趙魏之郊謂之瓮，或謂之甖。《劉伶·酒德頌》先生於是方捧甖承槽，銜杯漱醪。又《集韻》於正切，音纓。義同。《類篇》或作甇。

㽈：《廣韻》《集韻》𠀤魚記切，音䰯。《玉篇》大甖也。《博雅》㽈，甁也。《揚子·方言》東齊海岱之閒謂之㽈。甖，其通稱也。

㽉：《廣韻》《集韻》《韻會》胡懺切《正韻》胡監切，𠀤音𤀩。《博雅》瓽𤬪，㽉也。《玉篇》大盆也。《廣韻》大瓮似盆。《增韻》瓮甀之屬，可以盛冰。《續漢書》盜伏於㽉下。又《韻會》或作𦉞。亦作鑑。《周禮·天官·凌人》春始治鑑。《又》祭祀共冰鑑。《註》鑑如甀，大口，以盛冰置食物于中，以禦溫氣。又《集韻》胡暫切，音鑑。又居銜切，音監。又呼濫切，音斂。義𠀤同。

𤮢：《集韻》罔甫切，音武。同甒。《博雅》𤮢，甁也。《揚子·方言》甖，周魏之閒謂之𤮢。

𤮦：《集韻》徒南切，音覃。與壜同。甒屬。一曰酒器。

𤮧：《廣韻》落胡切。《集韻》《韻會》龍都切，𠀤音盧。《玉篇》酒器。

甗：《唐韻》魚蹇切《集韻》《韻會》《正韻》語蹇切，𠀤音巘。《說文》甑也。一曰穿也。《韻會》無底甑也。《揚子·方言》甑，自關而東謂之甗。《左傳·成二年》齊侯使賓媚人賂以紀甗玉磬與地。《周禮·冬官考工記陶人》甗實二鬴，厚半寸，脣寸。《註》甗，無底甑。《正字通》博古圖，甗之爲器，上若甑，可以炊物，下若鬲，可以飪物，蓋兼二器而有之。或三足而圜，或四足而方，考工甗註：鄭𤣥謂無底甑。王安石則曰：从鬳从瓦。鬲獻其氣，甗能受之，然後知甑無底者，所以言其上，鬲獻氣者，所以言其下也。說文止訓爲甑，蓋舉其具。體言之耳。商有父己甗二，父乙甗，祖已甗，鬲甗二，饕餮甗。周有垂花雷紋甗盤，雲饕餮甗，純素甗二。漢有偃耳甗，皆銅爲之。方言：梁謂甗爲鉹。鉹字从金，旣从金，則甗未必皆如考工爲陶器也。又《爾雅·釋山》重甗隒。《註》謂山形如累兩甗。《疏》山基有重岸也。又地名。《春秋·僖十八年》宋師及齊師戰于甗。《註》甗，齊地。又《前漢·司馬相如·上林賦》巖阤甗錡，嶊崣崛崎。《註》甗錡，隆屈窊折貌。《文選註》甗，甑也。錡，敧也。上大下小，有似敧甑也。又《廣韻》語軒切《集韻》《韻會》魚軒切，𠀤音言。又《廣韻》語戰切《集韻》魚戰切《韻會》疑戰切，𠀤音彥。又《廣韻》魚變切，音獻。又《集韻》《韻會》𠀤語偃切，音險。又《集韻》牛堰切，音撚。義𠀤同。

𤮨：《廣韻》盧紅切《集韻》盧東切，𠀤音龍。《集韻》築土䃺穀。一曰瓦䃺物。又《玉篇》古文礱字。註詳石部十六畫。

𤮩：《集韻》都內切，音對。器名。

𤮪：《唐韻》而隴切《集韻》乳勇切，𠀤音宂。羽獵韋絝。又《廣韻》《韻會》𠀤子峻切，音俊。又《集韻》乳兗切，音耎。又乳尹切，音吮。義𠀤同。

㽊：《集韻》悉協切，音燮。瓦破聲。

𤮭：《唐韻》楚鑒切《集韻》叉鑑切，𠀤音懺。罌屬。又《集韻》仕懺切，音鏨。大盎以盛瀋者。又《類篇》藏濫切，音鏨。義同。

𤮮：《集韻》郞丁切，音靈。俗瓴字。

𤮰：《廣韻》古攜切《集韻》涓畦切，𠀤音圭。同窐。甑下孔。又《廣韻》烏攜切《集韻》淵畦切，𠀤音烓。又《集韻》懸圭切，音攜。義𠀤同。

𤮱：《集韻》質涉切，音折。盎屬。

𤮲：《正字通》甕本字。

𤮳：《字彙補》昭穿切，音專。行不正。

㽋：《五音集韻》力華切，瓦器也。又《正字通》或曰䜌猶圝也，取圜完相連之義。今竈突煙囪員瓦，如竹筒不析開者是也。故俗名之曰㽋。

𤮷：《廣韻》《集韻》𠀤力救切，音溜。《玉篇》屋檼也。《博雅》甍謂之𤮷。

𤮸：《五音集韻》盧回切，音靁。屋棟瓦也，又屋檼也。

𤮹：《集韻》郞丁切，音靈。同瓴。

