儿：《集韻》《韻會》𠀤而鄰切，音仁。《說文》人也。《玉篇》仁人也。孔子曰：人在下，故詰屈。《戴侗·六書故》人儿非二字，特因所合而變其勢。合於左者，若伯若仲。合於下者，若兒若見。《鄭樵·六書略》人象立人，儿象行人。又《集韻》居拜切，音戒。仁人也。

兀：《唐韻》《集韻》《韻會》《正韻》𠀤五忽切，音杌。《說文》兀，高而上平也。从一在人上。又刖足曰兀。《莊子·德充符》魯有兀者叔山無趾，踵見仲尼。仲尼曰：無趾，兀者也。又《柳宗元·晉問篇》乗水潦之波，以入於河而流焉，盪突硉兀。《註》危石也。又兀兀，不動貌。《韓愈·進學解》常兀兀以窮年。又《正韻》臬兀，不安也。亦作卼。《易·困卦》于臲卼。又姓。《韻會》後魏改樂安王元覽爲兀氏。又《韻會》或作掘。《莊子·齊物論》掘若槁木。

允：〔古文〕㽙《唐韻》余準切《集韻》《韻會》庾準切，𠀤音尹。《說文》允，信也。从㠯人。《徐曰》儿，仁人也，故爲信。又《爾雅·釋詁》允，信也。《疏》謂誠實不欺也。按《方言》云：徐魯之閒曰允。《書·君奭》公曰：告汝朕允。又《玉篇》允，當也。又《增韻》肯也。又通作盾。中盾，官名。《前漢·班固敘傳》數遣中盾，請問近臣。《註》師古曰：盾讀曰允。又《正韻》羽敏切，音隕。義同。又《集韻》余專切，音鉛。《前漢·地理志》金城郡允吾。《註》應劭曰：允吾，音鈆牙。

兂：《正譌》古文簪字。註見竹部十二畫。

元：《唐韻》《集韻》《韻會》𠀤愚袁切，音原。《精薀》天地之大德，所以生生者也。元字从二从人，仁字从人从二。在天爲元，在人爲仁，在人身則爲體之長。《易·乾卦》元者，善之長也。又《爾雅·釋詁》元，始也。又《廣韻》長也。又大也。《前漢·哀帝紀》夫基事之元命。《註》師古曰：更受天之大命。又首也。《書·益稷》元首明哉。《前漢·班固敘傳》上正元服。《註》師古曰：元，首也。故謂冠爲元服。又本也。《後漢·班固傳》元元本本。又百姓曰元元。《戰國策》制海內，子元元。《史記·文帝本紀》以全天下元元之民。《註》古者謂人云善人，因善爲元，故云黎元。其言元元者，非一人也。又《公羊傳·隱元年》元年者何，君之始年也。《左傳註》凡人君卽位，欲其體元以居正，故不言一年一月。《羅泌·路史》元者，史氏之本辭也。君卽位之一年稱元，古之史皆然。書太甲元年維元祀，虞夏有元祀之文，非春秋始爲法也。又氣也。《公羊傳註》變一爲元。元者，氣也。又正月一日曰元日。《書·舜典》月正元日。《註》朔日。又諡法，行義悅民，始建國都，主義行德，𠀤曰元。又姓。《韻會》左傳，衞大夫元咺。又後魏孝文拓拔氏爲元氏，望出河南。又《韻補》叶虞雲切，音輑。《桓譚·仙賦》呼則出故，翕則納新。夭矯經引，積氣關元。《史記·敘傳》莊王之賢，乃復國𨻰。旣赦鄭伯，班師華元。◎按新、𨻰𠀤非文韻。考證：〔《書·堯典》月正元日。〕謹照原書堯典改舜典。

𠑶：《玉篇》古文旡字。註詳部首。

𠑷：《玉篇》《集韻》𠀤古文長字。註見部首。《同文舉要註》从上人。尚書長字。

兄：《唐韻》許榮切《集韻》《韻會》《正韻》呼榮切，𠀤虩平聲。《說文》長也。《通論》口儿爲兄。儿者，人在下，以兄敎其下也。《精薀》从人从口，以弟未有知而誨之。《爾雅·釋親》男子先生爲兄。《玉篇》昆也。《詩·小雅》凡今之人，莫如兄弟。《管子·心衛篇》善氣迎人，親於弟兄。又《集韻》《韻會》許放切《正韻》虛放切，𠀤音貺。《前漢·尹翁歸傳》尹翁歸字子兄。《註》師古曰：兄讀曰況。又《詩·大雅》不殄心憂，倉兄塡兮。《註》倉兄與愴怳同。《又》職兄斯引。《註》兄怳同。又與況同。《漢樊毅華嶽廟𥓓》君善必書，兄乃盛德。《註》兄與況同。《管子·大匡篇》召忽語管仲曰：雖得天下，吾不生也。吾不生也，兄與我齊國之政也。又《說文》況貺皆以兄得聲。《白虎通》兄，況也。兄況于父。今江南北猶呼兄爲況。又虛王切，音荒。《詩·魏風》陟彼岡兮，瞻望兄兮。《晉魯褒錢神論》親愛如兄，字曰孔方。《通雅》謂兄爲況，本於荒音。《釋名》兄，荒也。荒，大也。靑徐人稱兄曰荒。又《正字通》方音讀若熏。義同。

充：《唐韻》昌終切《集韻》昌嵩切《正韻》昌中切，𠀤踧平聲。《說文》長也，高也。从儿，育省聲。《徐曰》𠫓在人上也。𠫓音突。又《玉篇》行也，滿也。又《廣韻》美也，備也。又塞也。《詩·邶風》褎如充耳。《註》言黎侯寓衞，衞人如塞耳無聞也。又《增韻》實之也。《禮·王制》充君之庖。又《前漢·揚雄傳》充庖厨而已。《註》師古曰：充，當也。又《周禮·地官·充人註》猶肥也，養牲而肥之也。又《左傳·哀十一年》事充政重。《註》充者，䌛役煩也。又《管子·內業篇》凡食之道，大充，傷而形不藏。《註》過飽也。又《禮·檀弓》充充如有窮。《註》孝子心形，充屈窮急之容也。又姓。漢充向，充申。又《韻補》叶昌王切，廠平聲。《道藏歌》淵響啓靈扉，七門扇羽章。陽臺大洞野，幽逸芝英充。充作〈𠫓下儿〉，𠒨𠒩等字从。以充代替。《正字通》充字之譌。充字从𠫓从儿。

𠑹：《唐韻》公戸切《集韻》果戸切，𠀤音古。《說文》𠑹，从人，象左右蔽形。《總要》有眼無精，中象鼻齃狀。小篆从目，諧鼓聲，作瞽。《玉篇》壅蔽也。象左右皆蔽也。

兆：《唐韻》治小切《集韻》《韻會》直紹切，𠀤音肇。《說文》灼龜坼也。《周禮·春官·大卜》掌三兆之法，一曰玉兆，二曰瓦兆，三曰原兆。《註》兆者，灼龜發于火，其形可占者。《前漢·文帝紀》兆得大橫。《註》應劭曰：龜曰兆。又壇域塋界皆曰兆。《前漢·郊祀志》謹按周官兆五帝于四郊。《註》兆謂爲壇之塋域也。《孝經·喪親章》卜其宅兆，而安厝之。《註》塋墓界域也。又朕兆。《老子·道德經》我則泊兮其未兆。《註》意未作之時也。又數名。《韻會》十萬爲億，十億爲兆。又京兆。《韻會》兆者，衆數。言大衆所在也。又《史記·曆書》游兆執徐三年。《註》游兆，景也。執徐，辰也。丙辰歲也。又《韻補》叶直遙切，音朝。《晉書·樂志歌》神之來，光景昭。聽無聲，視無兆。

兇：《唐韻》《集韻》《正韻》許容切《韻會》虛容切，𠀤音胷。《說文》擾恐也。从人在凶下。《左傳·僖二十八年》曹人兇懼。《玉篇》懼聲也。又《增韻》凶，通作兇。《唐詩》除兇報千古。又《集韻》或作恟忷。又《唐韻》《正韻》許拱切《集韻》《韻會》詡拱切，𠀤胷上聲。義同。

先：《唐韻》《正韻》蘇前切《集韻》《韻會》蕭前切，𠀤霰平聲。《說文》先，前進也。从人之。《徐曰》之，往也，往在人上也。一曰始也，故也。《玉篇》前也，早也。《孝經·感應章》必有先也。《老子·道德經》象帝之先。又祖父已歾曰先。《司馬遷·報任安書》太上不辱先，其次不辱身。又姓。《韻會》晉有先軫。又《韻會》凡在前者謂之先，則平聲。先而導前與當後而先之，則去聲。又《唐韻》《集韻》《韻會》《正韻》𠀤先見切，音霰。《增韻》先之也。《正韻》相導前後曰先後。《周禮·夏官·大司馬》以先愷樂，獻于社。《註》先猶導也。《史記·酈食其傳》沛公吾所願從游，莫爲我先。又先事而爲曰先。《易·乾卦》先天而天弗違。《禮·月令》先立春三日。又當後而前曰先。《左傳·文二年》不先父食。《孟子》疾行先長者。《老子·道德經》先天地生。又《廣韻》娣姒曰先後。《前漢·郊祀志》神君者，長陵女子。以乳死，見神于先後宛若。《註》孟康曰：兄弟妻相謂先後。師古曰：古謂之娣姒，今關中俗呼爲先後，吳楚呼之爲妯娌。又《韻會》《正韻》𠀤蘇典切，音跣。《越語》句踐親爲夫差先馬。《韻會》前漢太子，太傅少傅屬官有先馬。後漢職如謁者，太子出，則當直者前驅導威儀也。或作洗。

光：〔古文〕炗𤎫𠈑𤉭《唐韻》古黃切《集韻》《韻會》《正韻》姑黃切，𠀤廣平聲。《說文》从火在人上。本作灮，今作光。《徐曰》光明意也。《易·需卦》有孚光亨。《程傳》有孚則能光明而亨通。《正韻》輝光，明耀華彩也。又《集韻》太歲在辛曰重光。又諡法，能紹前業曰光。又姓。《廣韻》田光後，秦末子孫避地，以光爲氏。晉有光逸。又《集韻》古曠切，廣去聲。飾色也。或作䊯。

兊：《廣韻》徒外切，尵去聲。《玉篇》說也。《韻會》兌，今文作兊。

𠑺：《字彙補》同天。武后製。

𠑻：《集韻》長古作𠑻。註見部首。

㒫：《唐韻》居未切，音旣。《說文》㱃食气屰不得息曰㒫。从反欠。《註》隷變作旡。

克：〔古文〕𠧳𡱀𠅔𠅡𠧻《廣韻》苦得切《集韻》《韻會》《正韻》乞得切，𠀤音刻。《說文》肩也。《徐曰》肩，任也。任者，又負荷之名也。能勝此物謂之克也。《易·大有》公用享于天子，小人弗克。又《玉篇》勝也。《書·洪範》沉潛剛克高明柔克。又《爾雅·釋言》克，能也。《書·康誥》克明峻德。又《揚子·法言》勝己之私謂之克。《論語》克已復禮爲仁。又《春秋·隱元年》鄭伯克段于鄢。《公羊傳》克之者何，殺之也。又《左傳·莊十一年》得儁曰克。又忌刻。《韻會》勝心也。《左傳·僖九年》不忌不克。《集韻》通作剋。

兌：《唐韻》杜外切《集韻》《韻會》徒外切，𠀤尵去聲。《說文》兌，說也。《易·兌卦》兌亨利貞。《釋名》物得備足，皆喜悅也。又《韻會》穴也，直也。又《正韻》易兌爲澤。澤者，水中之鍾聚也。又《荀子·議兵篇》仁人之兵，兌則若莫邪之利鋒。《註》兌猶聚也。與隊同。又《正韻》貤易也。《唐·丁芝仙詩》十千兌得餘杭酒。又《集韻》俞芮切，音睿。《史記·天官書》三星隨北端兌。《漢書》兌作銳。又《集韻》《韻會》𠀤吐外切，音娧。《詩·大雅》行道兌矣。《毛傳》兌，成蹊也。《註》兌，通也。又《集韻》徒活切，音奪。《史記·趙世家》趙與燕易土，以龍兌與燕。又《正韻》魚厥切，音月。《禮·學記》兌命曰：與說同。《韻會》悅或作說，亦作兌。尵字原刻从𡯂。考證：〔《史記·天官書》隨北端兌。〕謹照史記原文隨北上增三星二字。註索隱曰兌作銳。謹按作銳者漢書天文志，非索隱也。謹將註索隱曰改爲漢書二字。

𠑽：《正字通》俗充字。

免：《唐韻》亡辨切《集韻》《韻會》美辨切，𠀤音勉。《玉篇》去也，止也，脫也。《增韻》事不相及也。《正譌》从兔而脫其足。《前漢·賈誼傳》免起阡陌之中。《註》師古曰：免者，言免脫徭役也。又《廣韻》黜也。《韻會》縱也。《前漢·文帝紀》遂免丞相勃，遣就國。又姓。《韻會》衞大夫免餘。又《集韻》武遠切，音晚。默也。又《集韻》無販切，音萬。喪冠也。春秋傳，𨻰侯免擁社。徐邈讀。又《正韻》文運切，音問。娩生子也。又喪禮，去冠括髮也。《通雅》禮記云：公儀仲子之喪，檀公免焉。《註》兔音問，別作絻。又物之鮮者爲免。《禮·內則》菫荁枌楡免薧。《註》免新鮮者，薧乾𨻰者。言菫荁枌楡，或用新，或用舊也。

兎：《正字通》俗兔字。

𠑾：《玉篇》古文死字。註見歹部二畫。

𠑿：《字彙補》古文長字。註見部首。

兏：《字彙補》同長。兏𤫋，玉名。見穆天子傳。

𠒀：《字彙補》精三切，音簪。首筓。

兒：〔古文〕𠒆《唐韻》汝移切《集韻》《韻會》《正韻》如支切，𠀤爾平聲。《說文》孺子也。象形。小兒頭囟未合。又《韻會》男曰兒，女曰嬰。又《韻會》兒，倪也。人之始，如木有端倪。又《倉頡篇》兒，嬬也。謂嬰兒嬬嬬然，幼弱之形也。又《韻會》姓也。漢有兒寬。又《唐韻》五稽切《集韻》《韻會》研奚切《正韻》五黎切，𠀤音霓。姓也。《前漢·藝文志》兒良一篇。《註》師古曰：六國時人也。《兒寬傳》兒寬，千乘人也。又《韻會》弱小也。通作倪。《孟子》反其旄倪。考證：〔《說文》孩子也。象形。小兒頭囪未合。〕謹照原文孩子改孺子。頭囪改頭囟。〔《孟子》反其耄倪。〕謹照原文耄倪改旄倪。

兓：《唐韻》子心切《集韻》咨林切，𠀤浸平聲。《說文》兓兓，銳意也。《正譌》通用駸。从二旡諧聲，與兟別。又《集韻》則旰切。音贊。二人屈己以贊也。

兔：《唐韻》湯故切《集韻》《韻會》《正韻》土故切，𠀤吐去聲。《說文》獸名。象踞後其尾。《禮·曲禮》兔曰明視。《韻會》歐陽氏曰：兔从免字加一點。俗作兎，非。陸佃云：兔，吐也。明月之精，視月而生，故曰明視。咀嚼者九竅而胎生，獨兔八竅五月而吐子。《王充·論衡》兔舐毫而孕，及其生子，從口而出。又《正韻》亦作菟。《前漢·賈誼傳》搏畜菟。《嚴延年傳》韓盧取菟。

兕：〔古文〕𠒅𧰽《唐韻》徐姊切《集韻》《韻會》序姊切，𠀤音祀。《說文》狀如野牛而靑。象形。本作𤉡。《爾雅·釋獸》兕似牛。《註》一角，靑色，重千斤。《疏》其皮堅厚，可制甲。交州記，角長三尺餘，形如馬鞭柄。《儀禮·鄕射禮》大夫兕中各以其物獲。《註》兕，獸名。《周禮·冬官考工記》兕甲六屬。又，兕甲壽二百年。《韻會》陸佃云：兕善抵觸，故先王制罰爵以爲酒戒。《詩·周南》我姑酌彼兕觥。《傳》兕觥，角爵也。考證：〔《周禮·冬官考工記》兕甲六屬。《註》兕甲壽二百年。〕謹按下句亦考工記正文，非註也。註字謹改爲又字。

𠒃：《字彙》與兕同。

𠒄：《韻會》五忽切，音兀。卼亦作𠒄。《易·困卦》于臲卼。《博雅》不安也。

𠒅：《玉篇》古文兕字。註詳本畫。

𠒆：《集韻》兒古作𠒆。註詳本畫。

𠒌：《正字通》羌本字。

兗：《唐韻》《集韻》《韻會》以轉切《正韻》以淺切，𠀤沿上聲。《說文》兗州之兗，九州之渥地也。《書·禹貢》濟河惟兗州。《春秋·元命包》五星爲兗州。兗，端也，信也。《韻會》蓋取流水以名。後魏置南兗州於譙，置西兗州於定陶，隋改魯州，唐復兗州，宋襲慶府。又《韻會》姓也。《集韻》通作沇。

𠒍：《字彙補》雲俱切，音于。《說文長箋》須𠒍之𠒍。从申从乙。今作臾，乃古蕢字。

兘：《字彙補》古文始字。註詳女部五畫。

党：《集韻》《韻會》𠀤底朗切，音黨。《韻府羣玉》夏后氏之後。秦有將軍党耐虎。唐有党芬，党進。

㒭：《正字通》同昆。《總要》从二兄會意。《計有功曰》元次山結之弟季川名融，次山作處規，季川曰：㒭不復言，㒭有意乎。《註》㒭者，兄之別稱。

兜：《唐韻》《集韻》《韻會》《正韻》𠀤當侯切，𨷖平聲。《說文》兜鍪，首鎧也。从𠑹，从兒省。象人頭形也。又《韻會》驩兜，四凶名。《尚書》古文作鴅吺。又與頭通。《山海經》讙頭國。《註》讙兜，堯臣也。○按《史記·年表》宋景公頭曼，《漢書·古今人表》作兜欒。

兟：《唐韻》《集韻》所臻切《韻會》疏臻切，𠀤音莘。《說文》進也。从二先。又《玉篇》兟兟，衆多貌。《六書本義》與侁駪同。

兢：〔古文〕𠓆《唐韻》《集韻》《韻會》𠀤居陵切，音矜。《說文》競也。《徐曰》競，强也。一曰敬也。又《爾雅·釋訓》兢兢，戒也。《玉篇》戒愼也。《書·臯陶謨》兢兢業業，一日二日萬幾。《註》言當戒懼萬事之微。《前漢·外戚傳》唯婚姻爲兢兢。《註》戒懼也。又《正韻》不自安貌。又《前漢·司馬相如傳》人凌兢。《註》師古曰：寒凉戰栗處。又《韻會》通作矜。《文選·韋孟詩》矜矜先王。《註》戒也。又《集韻》巨興切，音殑。兢兢，堅彊貌。

𠒧：《字彙補》同僰。見說文長箋。

𠒨：《字彙補》同凉。《廣雅》𠒨，䙏也。

𠒰：《集韻》同嬲。

𠒱：《說文長箋》同僻。

𠒸：《集韻》日矯切，音繞。遠也。

𠓆：《集韻》兢古作𠓆。註詳十一畫。

兤：《集韻》虎晃切，音謊。火明也。

𠓗：《玉篇》芳句切，急疾也。今作䞯。

