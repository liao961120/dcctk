匚：〔古文〕𠤬《唐韻》府良切《集韻》分房切，𠀤音方。《說文》受物之器。《肯棨錄》一斗曰匚。《六書正譌》本古方字，借爲受物器。《六書故》匚，器之爲方者也。又通作筐。《通雅》匚爲古筐。又《集韻》放古作匚。註見攴部四畫。

𠤬：《集韻》匚古作𠤬。註見部首。

匛：《玉篇》渠救切。與柩同。棺也。《正譌》从匚，久聲。

匜：〔古文〕也《唐韻》弋支切《集韻》《韻會》余支切《正韻》延知切，𠀤音移。《說文》盥器。似羹魁，柄中有道，可以注水。《禮·內則》敦牟巵匜。《唐書·百官志》盥則奉匜。又《集韻》《類篇》《韻會》演爾切《正韻》養里切，𠀤音酏。又《集韻》唐何切，音駝。義𠀤同。又《正譌》也，古匜字，借爲助辭，羊者切。助辭之用旣多，故正義爲所奪，又加匚爲匜以別之。實一字也。

匝：《增韻》帀俗作匝。《篇海》亦作迊。

匞：《精薀》匠本字。聖人𠛝物，愚者與能。从工从匚，出于規矩準繩，象方正之意。匞譌爲工之重文，別作匠。工之致用，所重不在斤也。

𠤮：《集韻》胡南切，音含。受物器。

𠤯：《玉篇》古文杯字。註見木部四畫。

匟：《篇海》口浪切，音抗。匟牀，坐牀也。

𠤰：《集韻》徂聰切，音叢。盛米器也。又從緣切，音全。䉛也。

匠：《唐韻》《集韻》《韻會》《正韻》𠀤疾亮切，牆去聲。《說文》木工也。从匚从斤。斤，所作器也。《廣韻》工匠。《孟子》梓匠輪輿。又姓。《風俗通》凡氏于事，巫卜陶匠是也。

匡：《唐韻》去王切《集韻》《韻會》《正韻》曲王切，𠀤音劻。《說文》飯器也，筥也。一曰正也。《論語》一匡天下。《前漢·揚雄傳》匡雅頌。又《玉篇》方正也。《爾雅·釋詁》匡，方也。《詩·小雅》旣匡旣敕。又救也。《書·盤庚》不能胥匡以生。《孝經·事君章》匡救其惡。又斜枉也。《周禮·冬官考工記》輪雖敝，不匡。又《廣韻》輔助也。《前漢·宣帝紀》以匡朕之不逮。又地名。《韻會》𨻰留有匡城。又姓。《風俗通》匡，魯邑也。句須爲之宰，其後氏焉。漢有匡衡。又與恇同。恐也。《禮·禮器》年雖大，殺衆不匡懼。又與眶同。目匡也。《史記·淮南王安傳》涕滿匡而橫流。又烏光切，音汪。與尩通。廢疾也。《荀子·正論篇》傴巫跂匡大。跂原字从攴作。考證：〔《禮·禮器》年雖大，殺衆不匡。〕謹照原文匡下增懼字。

𠤱：《集韻》簠古作𠤱。註見竹部十二畫。

匢：《集韻》呼骨切，音忽。與匫同。《說文》古器也。

𠤳：《正字通》與𠤱同。見古鐘鼎文。

匣：《唐韻》胡甲切《集韻》《韻會》轄甲切《正韻》胡夾切，𠀤音狎。《說文》匱也。从匚，甲聲。《廣韻》箱匣也。《前漢·王莽傳》虎文衣廢，臧在室匣中者。《杜甫詩》平生白羽扇，零落蛟龍匣。又《韻會》通作柙。註詳木部。又《集韻》古狎切，音甲。義同。

㔯：《集韻》式撰切，音𦌔。同匴。笥也。一曰𥂖米籔，一曰竹盤。又《玉篇》似沿切，音旋。淥米䉛也。

𠤴：《集韻》乞逆切，音隙。物曲也。一曰曲受也。

匤：《唐韻》丘玉切《集韻》區玉切，𠀤音曲。匣也。

匥：《唐韻》《集韻》《韻會》𠀤皮變切，音卞。《博雅》笥也。《廣韻》竹器。又《玉篇》冠器。與笲通。

𠤵：《宣和書譜》唐武后生攺作𠤵。

𠤸：《集韻》餘招切，音遙。同𩋃。鼓也。

𠤹：《集韻》從緣切，音全。箕也。

𠤼：《唐韻》徒聊切《集韻》田聊切，𠀤音迢。《說文》田器也。《集韻》或从皿作𥁮。又《集韻》徒弔切，音調。艸田器。

𠤽：《字彙》音義未詳。見周宣王《石鼓文》。《正字通》《石鼓》有𠧪無𠤽。一曰𠧴字之譌。

匧：《集韻》詰叶切。與篋同。《說文》匧，藏也。《玉篇》緘也。《六書故》藏衣笥。

𠤾：《玉篇》胡耽切，音含。船沒底也。

𠤿：《篇海》與𠤾同。

匨：《說文》《集韻》𠀤古文臧字。註詳臣部八畫。又《說文》《集韻》𠀤古文藏字。註詳艸部十四畫。

𠥀：《篇海》籀文桮字。《玉篇》作𠥀。

匩：《說文長箋》匡本字。《篇海類編》同邼。

𠥁：《字彙補》枯詰切，音乞。物曲也。

𠥂：《說文長箋》同柩。

匪：《唐韻》《集韻》《韻會》府尾切《正韻》甫尾切，𠀤非上聲。《說文》匪如篋。《玉篇》竹器方曰匪。《廣韻》器如竹篋。今从竹爲筐篚字。又《說文》一曰非也。《易·屯卦》匪𡨥㛰媾。又《周禮·冬官考工記》且其匪色。《註》匪采，貌也。又《集韻》《正韻》𠀤芳微切，音霏。《禮·少儀》車馬之美，匪匪翼翼。《註》行而有文也。又《集韻》同騑。騑騑，馬行不止貌。又《正韻》敷文切，音分。《周禮·天官·大宰》八曰匪頒之式。《註》匪，分也，謂分賜羣臣也。《地官·廩人》以待國之匪頒。《註》匪，讀爲分。

𠥉：《集韻》補弭切，比平聲。籠也。《玉篇》今作箄。

匫：《唐韻》《集韻》𠀤呼骨切，音忽。《玉篇》古器也。《集韻》或作匢。

𠥊：《篇海》居疑切。籀文箕字。《玉篇》作𠥊。

𠥋：《篇海》同匫。

𠥌：《字彙補》幇米切，音彼。田器。

㔱：《集韻》勇主切，音愈。同庾。《說文》水漕倉也。一曰倉無屋者。又姓。

匬：《集韻》勇主切，音庾。同斞。《說文》量也。《玉篇》器受十六斗。又《集韻》徒侯切，音頭。《說文》甌器也。

𠥎：《玉篇》《集韻》𠀤古文幃字。註見巾部九畫。

匭：《唐韻》居洧切《集韻》《韻會》矩鮪切《正韻》古委切，𠀤音宄。《玉篇》匣也。《書·禹貢》包匭菁茅。《疏》匭，纏結也。《唐書·百官志》武后垂拱二年，鑄銅匭四，列於朝堂。《正字通》天寶中，以匭音與鬼同，改爲獻院。

𠥐：《唐韻》七岡切《集韻》千岡切，𠀤音倉。《說文》古器也。

𠥑：《集韻》徒弔切，音調。同莜。《說文》艸田器。《論語》以杖荷莜。《集韻》或作蓧，亦作𠤼𥁮。

𠥒：《集韻》作𠥪，土刀切，音叨。與𤔱同。古器也。

㔳：《唐韻》《玉篇》《集韻》𠀤古文簋字。註詳竹部十一畫。亦作〈匚飤〉。

㔴：《唐韻》與職切《集韻》逸職切，𠀤音弋。《說文》田器也。《玉篇》大鼎也。《集韻》或从翼作𠥦。

匯：《唐韻》胡罪切《集韻》《韻會》戸賄切《正韻》乎罪切，𠀤回上聲。《說文》器也。从匚，淮聲。一曰回也。《書·禹貢》東匯澤爲彭蠡。《前漢·地理志註》師古曰：匯，廻也。言滄浪之水入江，又東廻而爲彭蠡澤也。又《唐韻》苦淮切《集韻》枯懷切，𠀤音㔞。義同。又《集韻》《韻會》《正韻》𠀤胡對切，音潰。義同。

𠥖：《集韻》大計切，音弟。刀鞞。《篇海》刀欛〈革鼻〉刀。

𠥙：《唐韻》此緣切《集韻》逡緣切，𠀤音詮。《廣韻》簿也。又竹器名。又《集韻》此與切，音𤿚。義同。

㔵：《篇海》須兗切，音選。器也。

匰：《唐韻》都寒切《集韻》《韻會》多寒切《正韻》都艱切，𠀤音丹。《玉篇》宗廟盛主器也。《周禮·春官·司巫》祭祀則共匰主。《註》匰，器名。主，木主也。

匱：《唐韻》《集韻》《韻會》求位切《正韻》具位切，𠀤音蕢。《說文》匣也。从匚，貴聲。《六書故》今通以藏器之大者爲匱，次爲匣，小爲匵。《史記·太史公自序》紬史記石室金匱之書。《韻會》或作鐀。俗作櫃。又《說文》一曰乏也。《廣韻》竭也。《詩·大雅》孝子不匱。又與簣通。《前漢·王莽傳》綱紀咸張，成在一匱。又姓。《廣韻》何氏姓苑云：今廬江人。

匲：《集韻》離鹽切，音廉。同籨匳。或作𡙗𢅸。

𠥚：《字彙補》與彀同。《孟子》變其彀率。《正韻》作𠥚。

匳：《唐韻》《正韻》力鹽切《集韻》《韻會》離鹽切，𠀤音廉。《說文》本作籢。鏡籢也。今作匳。又《廣韻》盛香器也。《韻會》俗作奩。

𠥜：《集韻》阿葛切，音遏。大呼用力謂之𠥜。

𠥝：《字彙補》吾口切，音偶。瓦器。

𠥞：《字彙補》邪全切，音旋。器也。

匴：《唐韻》《集韻》𠀤蘇管切，音算。《廣韻》冠箱也。《儀禮·士冠禮》爵弁，皮弁，緇布冠各一匴。《註》匴，竹器名。今之冠箱也。又《玉篇》𥂖米藪。又《集韻》式撰切，音𦌔。同㔯。義同。一曰竹盤。

𠥢：《集韻》罔甫切，音武。刀室。

𠥣：《集韻》𤰞眠切，音邊。同籩。《說文》竹豆也。

匵：《唐韻》《集韻》《韻會》徒谷切《正韻》杜谷切，𠀤音獨。《說文》匱也。《廣韻》函也。《前漢·五行志》乃匵去之。《註》師古曰：匵，匱也。又《韻會》匵通作櫝。《前漢·楊王孫傳》窾木爲匵。《註》師古曰：匵卽櫝字。

匶：《唐韻》《集韻》巨救切《正韻》巨又切，𠀤音舊。籀文柩字。《周禮·春官·喪祝》及朝御匶乃奠。《註》謂將葬，朝于祖考之廟而行，則喪祝爲御匶也。又《集韻》或作匛。

𠥦：《集韻》與職切，音弋。鼎名。

匷：《轉註古音》其余切，音渠。《淮南子·說林訓》古之所爲不可更，則推車至今無蟬匷。《註》車類。

㔶：《唐韻》《集韻》《韻會》《正韻》𠀤古𧝓切，音感。《揚子·方言》箱類。《廣韻》又覆頭也。《增韻》器蓋。《集韻》或作篢。又《唐韻》《集韻》《韻會》《正韻》𠀤古送切，音貢。《說文》小杯也。从匚，贛聲。《集韻》或作㯯。

