*送邊上從事

戎裝佩鏌鋣，走馬逐輕車。衰草城邊路，殘陽壟上笳。

黃河穿漢界，青塚出胡沙。提筆男兒事，功名立可誇。

*送洛陽崔員外

塞詔除嵩洛，觀圖見廢興。城遷周古鼎，地列漢諸陵。

日送歸朝客，時招住嶽僧。郡齋台閣滿，公退即吟登。

*送人尉黔中

盤山行幾驛，水路複通巴。峽漲三川雪，園開四季花。

公庭飛白鳥，官俸請丹砂。知尉黔中後，高吟采物華。

*送宇文虞

此別欲何往，未言歸故林。行車新歲近，落日亂山深。

野店寒無客，風巢動有禽。潛知經目事，大半是愁吟。

*題東林寺虎掊泉

勝致通幽感，靈泉有虎掊。爪抬山脈斷，掌托石心拗。

竹藹疑相近，松陰蓋亦交。轉令棲遁者，真境逾難拋。

*登甘露寺

盤江上幾層，峭壁半垂藤。殿鎖南朝像，龕禪外國僧。

海濤摏砌檻，山雨灑窗燈。日暮疏鐘起，聲聲徹廣陵。

*甘露寺東軒

每日憐晴眺，閑吟只自娛。山從平地有，水到遠天無。

老樹多封楚，輕煙暗染吳。雖居此廊下，入戶亦躊躕。

*甘露寺北軒

曉色宜閑望，山風遠益清。白雲連晉閣，碧樹盡蕪城。

少靜沙痕出，煙消野火平。最堪佳此境，為我長詩情。

*詠螢

熠熠與娟娟，池塘竹樹邊。亂飛同曳火，成聚卻無煙。

微雨灑不滅，輕風吹欲燃。舊曾書案上，頻把作囊懸。

*望海

蒼茫空泛日，四顧絕人煙。半浸中華岸，旁通異域船。

島間應有國，波外恐無天。欲作乘槎客，翻愁去來年。

*送楊環校書歸廣南

天南行李半波濤，灘樹枝枝拂戲猱。初著藍衫從遠嶠，乍辭雲署泊輕艘。山村象踏桄榔葉，海外人收翡翠毛。

名宦兩成歸舊隱，遍尋親友興何饒。

*經故宅有感

身沒南荒雨露賒，朱門空鎖舊繁華。池塘鑿就方通水，桃杏栽成未見花。異代圖書藏幾篋，傾城羅綺散誰家。

昔年埏埴生靈地，今日生人為歎嗟。

*送入蕃使

獵獵旗幡過大荒，敕書猶帶禦煙香。滹沱河凍軍回探，邏逤孤城雁著行。遠寨風狂移帳幕，平沙日晚臥牛羊。

早終冊禮朝天闕，莫遣虯髭染塞霜。

*白石潭秋霽作

潭心煙霧破斜暉，殷殷雷聲隔翠微。崖蹙盤渦翻蜃窟，灘吹白石上漁磯。陵風舴艋謳啞去，出水鸕鷀薄泊飛。

秋霽更誰同此望，遠鐘時見一僧歸。

*題金陵棲霞寺贈月公

明家不要買山錢，施作清池種白蓮。松檜老依雲外地，樓臺深鎖洞中天。風經絕頂回疏雨，石倚危屏掛落泉。

欲結茅庵伴師住，肯饒多少薜蘿煙。

*嘲段成式

蹙鞠且徒為，甯如目送時。報仇慚選耎，存想恨逶遲。

促坐疑辟咡，銜杯強朵頤。恣情窺窈窕，曾恃好風姿。

色授應難奪，神交願莫辭。請君看曲譜，不負少年期。

*送江州薛尚書

匡廬千萬峰，影匝郡城中。忽佩虎符去，遙疑鳥道通。

煙霞時滿郭，波浪暮連空。樹翳樓臺月，帆飛鼓角風。

郡齋多嶽客，鄉戶半漁翁。王事行春外，題詩寄遠公。

*津頭望白水

晴江暗漲岸吹沙，山畔船沖樹杪斜。

城郭半淹橋市鬧，鷺鷥繚繞入人家。

*公子行

青山薄薄漏春風，日暮鳴鞭柳影中。

回望玉樓人不見，酒旗深處勒花驄。

*看牡丹贈段成式

金蕊霞英疊彩香，初疑少女出蘭房。

逡巡又是一年別，寄語集仙呼索郎。

*以人參遺段成式

人形上品傳方志，我得真英自紫團。

慚非叔子空持藥，更請伯言審細看。

*和段成式

回簪轉黛喜猜防，粉署裁詩助酒狂。

若遇仙丹偕羽化，但隨蕭史亦何傷。

玉樹瓊筵映彩霞，澄虛樓閣似仙家。

只緣存想歸蘭室，不向春風看夜花。

