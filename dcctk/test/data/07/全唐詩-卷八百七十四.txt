*廉州人歌

廉州顏有道，性行同莊老。愛民如赤子，不殺非時草。

*滄州百姓歌

新河得通舟楫利，直達滄海魚鹽至。

昔日徒行今騁駟，美哉薛公德滂被。

*薛將軍歌

將軍三箭定天山，戰士長歌入漢關。

*郢州人歌

父母育我田使君，精神為人上天聞。

田中致雨山出雲，但願常在不患貧。

*雒縣輿人誦

我有聖帝撫令君，遭暴昏椽惸寡紛。民戶流散日月曛，君去來兮惠我仁，百姓蘇矣見陽春。

*黃獐歌

黃獐黃獐草裏藏，彎弓射爾傷。

*桑條歌

桑條韋也，女時韋也樂。

*景龍中嘲宰相歌

禮賢不解開東閣，燮理惟能閉北門。

*選人歌

今年選數恰相當，都由座主無文章。

案後一腔凍豬肉，所以名為姜侍郎。

*魯城民歌

魯地抑種稻，一概被水沫。年年索蟹夫，百姓不可活。

*王法曹歌

前得尹佛子，後得王癩獺。判事驢咬瓜，喚人牛嚼沫。

見錢滿面喜，無鏹從頭喝。常逢餓夜叉，百姓不可活。

*得體歌

得體紇那也，紇囊得體那。潭裏船車鬧，揚州銅器多。

三郎當殿坐，聽唱得體歌。

*得寶歌

得寶耶，弘農耶？弘農耶，得寶耶？

*崔成甫翻得寶歌

得寶弘農野，弘農得寶那。潭裏船車鬧，揚州銅器多。

三郎當殿坐，聽唱得寶歌。

*袁仁敬歌

天不恤冤人兮，何奪我慈親兮。有理無申兮，痛哉安訴陳兮。

*京兆二尹歌

前尹赫赫，具瞻允若。後尹熙熙，具瞻允斯。

*黃州左公歌

我欲逃鄉里，我欲去墳墓。左公今既來，誰忍棄之去。

*又歌

吾鄉有鬼巫，惑人人不知。天子正尊信，左公能殺之。

*舒州人歌

鄰邑穀不登，我土豐粢盛。禾稼美如雲，實系我使君。

*建州人歌

令我州郡泰，令我戶口裕，令我活計大，陸員外。

令我家不分，令我馬成群，令我稻滿囷，陸使君。

*吳人歌

朝判長洲暮判吳，道不拾遺人不孤。

*汴州人歌

濁流洋洋，有辟其郛。闐道嚾呼，公來之初。

今公之歸，公在喪車。

公既來止，東人以完。今公歿矣，人誰與安？

*建昌民歌

我有父，何易於。昔無儲，今有餘。

*巴州薛刺史歌

日出而耕，日入而歸。吏不到門，夜不掩扉。

有孩有童，願以名垂。何以字之，薛孫薛兒。

*高苑令歌

高苑之樹枯已榮，淄川之水渾已澄，鄒邑之民僕已行。

*九龍帳歌

誰謂九龍帳，惟貯一歸郎。

*偽蜀鴛鴦樹歌

願作墳上鴛鴦，來作雙飛，去作雙歸。

*曲江遊人歌

春光且莫去，留與醉人看。

*蜥蜴求雨歌

蜥蜴蜥蜴，興雲吐霧。雨若滂沱，放汝歸去。

*挽歌

紅輪決定沈西去，未委魂靈往那方。

