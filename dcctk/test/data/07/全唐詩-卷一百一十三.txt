*敬酬張九齡當塗界留贈之作

茂先實王佐，仲舉信時英。氣睹沖天發，人將下榻迎。

珪符肅有命，江國遠徂征。九派期方越，千鈞或所輕。

高帆出風迥，孤嶼入雲平。遄邁嗟於役，離憂空自情。

飾簪陪早歲，接壤廁專城。曠別心彌軫，宏觀義轉傾。

徒然恨饑渴，況乃諷瑤瓊。

*酬張九齡使風見示

茲地五湖鄰，艱哉萬里人。驚飆翻是托，危浪亦相因。

宣室才華子，金閨諷議臣。承明有三入，去去速歸輪。

*贈張丞相

漢上登飛幰，荊南曆舊居。已嘗臨砌橘，更睹躍池魚。

盛德繼微渺，深衷能卷舒。義申蓬閣際，情切廟堂初。

郡挹文章美，人懷燮理餘。皇恩儻照亮，豈厭承明廬。

*酬故人還山

舉棹乘春水，歸山撫歲華。碧潭宵見月，紅樹晚開花。

肅穆輕風度，依微隱徑斜。危亭暗松石，幽澗落雲霞。

思鳥吟高樹，遊魚戲淺沙。安知餘興盡，相望紫煙賒。

*和張荊州九齡晨出郡舍林下

優閑表政清，林薄賞秋成。江上懸曉月，往來虧複盈。

天雲抗真意，郡閣晦高名。坐嘯應無欲，甯辜濟物情。

*奉酬張洪州九齡江上見贈

受命讞封疆，逢君牧豫章。于焉審虞芮，複爾共舟航。

悵別秋陰盡，懷歸客思長。江皋枉離贈，持此慰他鄉。

*古意贈孫翃

南望緱氏嶺，山居共澗陰。東西十數裏，緬邈方寸心。

雲日落廣廈，鶯花對孤琴。琴中多苦調，淒切誰複尋。

*奉和姚令公駕幸溫湯喜雪應制

漢主新豐邑，周王尚父師。雲符沛童唱，雪應海神期。

林變驚春早，山明訝夕遲。況逢溫液霈，恩重禦裘詩。

*詠月

天使下西樓，光含萬里秋。台前疑掛鏡，簾外似懸鉤。

張尹將眉學，班姬取扇儔。佳期應借問，為報在刀頭。

*山行見孤松成詠

孤松鬱山椒，肅爽淩清霄。既挺千丈幹，亦生百尺條。

青青恒一色，落落非一朝。大廈今已構，惜哉無人招。

寒霜十二月，枝葉獨不凋。

*使至三姓咽面

昔聞班家子，筆硯忽然投。一朝撫長劍，萬里入荒陬。

豈不服艱險，只思清國讎。山川去何歲，霜露幾逢秋。

玉塞已遐廓，鐵關方阻修。東都日窅窅，西海此悠悠。

卒使功名建，長封萬里侯。

*新都南亭別郭大元振

竹徑女蘿蹊，蓮洲文石堤。靜深人俗斷，尋玩往還迷。

碧潭秀初月，素林驚夕棲。褰幌納鳥侶，罷琴聽猿啼。

佳辰改宿昔，勝寄在暌攜。長懷賞心愛，如玉複如珪。

