*薊北旅思

日日望鄉國，空歌白苧詞。長因送人處，憶得別家時。

失意還獨語，多愁只自知。客亭門外柳，折盡向南枝。

*江南春

江南楊柳春，日暖地無塵。渡口過新雨，夜來生白蘋。

晴沙鳴乳燕，芳樹醉遊人。向晚青山下，誰家祭水神。

*西樓望月

城西樓上月，複是雪晴時。寒夜共來望，思鄉獨下遲。

幽光落水塹，淨色在霜枝。明日千里去，此中還別離。

*別鶴

雙鶴出雲溪，分飛各自迷。空巢在松頂，折羽落紅泥。

尋水終不飲，逢林亦未棲。別離應易老，萬里雨淒淒。

*江陵孝女

孝女獨垂發，少年唯一身。無家空托墓，主祭不從人。

相吊有行客，起廬無舊鄰。江頭聞哭處，寂寂楚花春。

*山中古祠

春草空祠墓，荒林唯鳥飛。記年碑石在，經亂祭人稀。

野鼠緣朱帳，陰塵蓋畫衣。近門潭水黑，時見宿龍歸。

*漁陽將

塞深沙草白，都護領燕兵。放火燒奚帳，分旗築漢城。

下營看嶺勢，尋雪覺人行。更向桑幹北，擒生問磧名。

*聽夜泉

細泉深處落，夜久漸聞聲。獨起出門聽，欲尋當澗行。

還疑隔林遠，複畏有風生。月下長來此，無人亦到明。

*送南遷客

去去遠遷客，瘴中衰病身。青山無限路，白首不歸人。

海國戰騎象，蠻州市用銀。一家分幾處，誰見日南春。

*薊北春懷

渺渺水雲外，別來音信稀。因逢過江使，卻寄在家衣。

問路更愁遠，逢人空說歸。今朝薊城北，又見塞鴻飛。

*思遠人

野橋春水清，橋上送君行。去去人應老，年年草自生。

出門看遠道，無信向邊城。楊柳別離處，秋蟬今複鳴。

*贈同溪客

幽居得相近，煙景每寥寥。共伐臨溪樹，因為過水橋。

自教青鶴舞，分采紫芝苗。更愛南峰住，尋君路恐遙。

*望行人

秋風窗下起，旅雁向南飛。日日出門望，家家行客歸。

無因見邊使，空待寄寒衣。獨倚青樓暮，煙深鳥雀稀。

*送宮人入道

舊寵昭陽裏，尋仙此最稀。名初出宮籍，身未稱霞衣。

已別歌舞貴，長隨鸞鶴飛。中官看入洞，空駕玉輪歸。

*送越客

見說孤帆去，東南到會稽。春雲剡溪口，殘月鏡湖西。

水鶴沙邊立，山鼯竹裏啼。謝家曾住處，煙洞入應迷。

*贈辟谷者

學得餐霞法，逢人與小還。身輕曾試鶴，力弱未離山。

無食犬猶在，不耕牛自閑。朝朝空漱水，叩齒草堂間。

*思江南舊游

江皋三月時，花發石楠枝。歸客應無數，春山自不知。

獨行愁道遠，回信畏家移。楊柳東西渡，茫茫欲問誰。

*夜到漁家

漁家在江口，潮水入柴扉。行客欲投宿，主人猶未歸。

竹深村路遠，月出釣船稀。遙見尋沙岸，春風動草衣。

*送遠使

揚旌過隴頭，隴水向西流。塞路依山遠，戍城逢笛秋。

寒沙陰漫漫，疲馬去悠悠。為問征行將，誰封定遠侯。

*不食姑

幾年山裏住，已作綠毛身。護氣常稀語，存思自見神。

養龜同不食，留藥任生塵。要問西王母，仙中第幾人。

*古苑杏花

廢苑杏花在，行人愁到時。獨開新塹底，半露舊燒枝。

晚色連荒轍，低陰覆折碑。茫茫古陵下，春盡又誰知。

*送流人

獨向長城北，黃雲暗塞天。流名屬邊將，舊業作公田。

擁雪添軍壘，收冰當井泉。知君住應老，須記別鄉年。

*宿臨江驛

楚驛南渡口，夜深來客稀。月明見潮上，江靜覺鷗飛。

旅宿今已遠，此行殊未歸。離家久無信，又聽搗寒衣。

*送蠻客

借問炎州客，天南幾日行。江連惡溪路，山繞夜郎城。

柳葉瘴雲濕，桂叢蠻鳥聲。知君卻回日，記得海花名。

*襄國別友

曉色荒城下，相看秋草時。獨遊無定計，不欲道來期。

別處去家遠，愁中驅馬遲。歸人渡煙水，遙映野棠枝。

*送遠客

南原相送處，秋水草還生。同作憶鄉客，如今分路行。

因誰寄歸信，漸遠問前程。明日重陽節，無人上古城。

*山中贈日南僧

獨向雙峰老，松門閉兩崖。翻經上蕉葉，掛衲落藤花。

甃石新開井，穿林自種茶。時逢海南客，蠻語問誰家。

*征西將

黃沙北風起，半夜又翻營。戰馬雪中宿，探人冰上行。

深山旗未展，陰磧鼓無聲。幾道征西將，同收碎葉城。

*寄友人

憶在江南日，同游三月時。採茶尋遠澗，鬥鴨向春池。

送客沙頭宿，招僧竹裏棋。如今各千里，無計得相隨。

*送防秋將

白首征西將，猶能射戟支。元戎選部曲，軍吏換旌旗。

逐虜招降遠，開邊舊壘移。重收隴外地，應似漢家時。

*律僧

苦行長不出，清羸最少年。持齋唯一食，講律豈曾眠。

避草每移徑，濾蟲還入泉。從來天竺法，到此幾人傳。

*山中秋夜

寂寂山景靜，幽人歸去遲。橫琴當月下，壓酒及花時。

冷露濕茆屋，暗泉沖竹籬。西峰采藥伴，此夕恨無期。

*送南客

行路雨修修，青山盡海頭。天涯人去遠，嶺北水空流。

夜市連銅柱，巢居屬象州。來時舊相識，誰向日南遊。

*宿江店

野店臨西浦，門前有橘花。停燈待賈客，賣酒與漁家。

夜靜江水白，路回山月斜。閑尋泊船處，潮落見平沙。

*嶺表逢故人

過嶺萬餘裏，旅遊經此稀。相逢去家遠，共說幾時歸。

海上見花發，瘴中唯鳥飛。炎州望鄉伴，自識北人衣。

*出塞

秋塞雪初下，將軍遠出師。分營長記火，放馬不收旗。

月冷邊帳濕，沙昏夜探遲。征人皆白首，誰見滅胡時。

*寄紫閣隱者

紫閣氣沉沉，先生住處深。有人時得見，無路可相尋。

夜鹿伴茅屋，秋猿守栗林。唯應采靈藥，更不別營心。

*夜宿黑灶溪

夜到碧溪裏，無人秋月明。逢幽更移宿，取伴亦探行。

花下紅泉色，雲西乳鶴聲。明朝記歸處，石上自書名。

*古樹

古樹枝柯少，枯來複幾春。露根堪系馬，空腹定藏人。

蠹節莓苔老，燒痕霹靂新。若當江浦上，行客祭為神。

*送徐先生歸蜀

日暮遠歸處，雲間仙觀鐘。唯持青玉牒，獨立碧雞峰。

陰澗長收乳，寒泉舊養龍。幾時因賣藥，得向海邊逢。

*隱者

先生已得道，市井亦容身。救病自行藥，得錢多與人。

問年長不定，傳法又非真。每見鄰家說，時聞使鬼神。

*送友人歸山

出山成北首，重去結茅廬。移石修廢井，掃龕盛舊書。

開田留杏樹，分洞與僧居。長在幽峰裏，樵人見亦疏。

*霅溪西亭晚望

霅水碧悠悠，西亭柳岸頭。夕陰生遠岫，斜照逐回流。

此地動歸思，逢人方倦遊。吳興耆舊盡，空見白蘋洲。

*哭山中友人

入雲遙便哭，山友隔今生。繞墓招魂魄，鐫岩記姓名。

犬因無主善，鶴為見人鳴。長說能屍解，多應別路行。

*答僧拄杖

靈藤為拄杖，白淨色如銀。得自高僧手，將扶病客身。

春遊不騎馬，夜會亦呈人。持此歸山去，深宜戴角巾。

*靈都觀李道士

仙觀雨來靜，繞房瓊草春。素書天上字，花洞古時人。

泥灶煮靈液，掃壇朝玉真。幾回游閬苑，青節亦隨身。

*送韋評事歸華陰

三峰西面住，出見世人稀。老大誰相識，恓惶又獨歸。

掃窗秋菌落，開篋夜蛾飛。若向雲中伴，還應著褐衣。

*送閩僧

幾夏京城住，今朝獨遠歸。修行四分律，護淨七條衣。

溪寺黃橙熟，沙田紫芋肥。九龍潭上路，同去客應稀。

*送海南客歸舊島

海上去應遠，蠻家雲島孤。竹船來桂浦，山市賣魚須。

入國自獻寶，逢人多贈珠。卻歸春洞口，斬象祭天吳。

*登咸陽北寺樓

高秋原上寺，下馬一登臨。渭水西來直，秦山南向深。

舊宮人不住，荒碣路難尋。日暮涼風起，蕭條多遠心。

*送新羅使

萬里為朝使，離家今幾年。應知舊行路，卻上遠歸船。

夜泊避蛟窟，朝炊求島泉。悠悠到鄉國，遠望海西天。

*宿廣德寺寄從舅

古寺客堂空，開簾四面風。移床動棲鶴，停燭聚飛蟲。

閑臥逐涼處，遠愁生靜中。林西微月色，思與寧家同。

*宿邯鄲館寄馬磁州

孤客到空館，夜寒愁臥遲。雖沽主人酒，不似在家時。

幾宿得歡笑，如今成別離。明朝行更遠，回望隔山陂。

*舟行寄李湖州

客愁無次第，川路重辛勤。藻密行舟澀，灣多轉楫頻。

薄游空感惠，失計自憐貧。賴有汀洲句，時時慰遠人。

*送閑師歸江南

遍住江南寺，隨緣到上京。多生修律業，外學得詩名。

講殿偏追入，齋家別請行。青楓鄉路遠，幾日盡歸程。

*遊襄陽山寺

秋色江邊路，煙霞若有期。寺貧無利施，僧老足慈悲。

薜荔侵禪窟，蝦蟆占浴池。閒遊殊未遍，即是下山時。

*登城寄王秘書建

聞君鶴嶺住，西望日依依。遠客偏相憶，登城獨不歸。

十年為道侶，幾處共柴扉。今日煙霞外，人間得見稀。

*送從弟戴玄往蘇州

楊柳閶門路，悠悠水岸斜。乘舟向山寺，著屐到漁家。

夜月紅柑樹，秋風白藕花。江天詩景好，回日莫令賒。

*送朱慶餘及第歸越

東南歸路遠，幾日到鄉中。有寺山皆遍，無家水不通。

湖聲蓮葉雨，野氣稻花風。州縣知名久，爭邀與客同。

*過賈島野居

青門坊外住，行坐見南山。此地去人遠，知君終日閑。

蛙聲籬落下，草色戶庭間。好是經過處，唯愁暮獨還。

*酬韓庶子

西街幽僻處，正與懶相宜。尋寺獨行遠，借書常送遲。

家貧無易事，身病足閒時。寂寞誰相問，只應君自知。

*贈姚合少府

病來辭赤縣，案上有丹經。為客燒茶灶，教兒掃竹亭。

詩成添舊卷，酒盡臥空瓶。闕下今遺逸，誰瞻隱士星。

*送僧遊五台兼謁李司空

遠去見雙節，因行上五台。化樓侵曉出，雪路向春開。

邊寺連峰去，胡兒聽法來。定知巡禮後，解夏始應回。

*送鄭秀才歸甯

桂楫彩為衣，行當令節歸。夕潮迷浦遠，晝雨見人稀。

野芰到時熟，江鷗泊處飛。離琴一奏罷，山雨靄餘暉。

*送李評事游越

未習風塵事，初為吳越遊。露沾湖草晚，日照海山秋。

梅市門何在，蘭亭水尚流。西陵待潮處，知汝不勝愁。

*夏日閒居

無事門多閉，偏知夏日長。早蟬聲寂寞，新竹氣清涼。

閑對臨書案，看移曬藥床。自憐歸未得，猶寄在班行。

*閒居

東城南陌塵，紫幰與朱輪。盡說無多事，能閑有幾人。

唯教推甲子，不信守庚申。誰見衡門裏，終朝自在貧。

*寄昭應王中丞

借得街西宅，開門渭水頭。長貧唯要健，漸老不禁愁。

獨憑藤書案，空懸竹酒鉤。春風石甕寺，作意共君遊。

*酬孫洛陽

家貧相遠住，齋館入時稀。獨坐看書卷，閑行著褐衣。

早蟬庭筍老，新雨徑莎肥。各離爭名地，無人見是非。

*送人任濟陰

黃綬在腰下，知君非旅行。將書報舊裏，留褐與諸生。

贈別盡沽酒，惜歡多出城。春風濟水上，候吏聽車聲。

*晚春過崔駙馬東園

閑園多好風，不意在街東。早早詩名遠，長長酒性同。

竹香新雨後，鶯語落花中。莫遣經過少，年光漸覺空。

*夏日閒居

多病逢迎少，閒居又一年。藥看辰日合，茶過卯時煎。

草長晴來地，蟲飛晚後天。此時幽夢遠，不覺到山邊。

*晚秋閒居

獨坐高秋晚，蕭條足遠思。家貧常畏客，身老轉憐兒。

萬種盡閒事，一生能幾時。從來疏懶性，應只有僧知。

*和陸司業習靜寄所知

幽室獨焚香，清晨下未央。山開登竹閣，僧到出茶床。

收拾新琴譜，封題舊藥方。逍遙無別事，不似在班行。

*酬韓祭酒雨中見寄

雨中愁不出，陰黑盡連宵。屋濕唯添漏，泥深未放朝。

無芻憐馬瘦，少食信兒嬌。聞道韓夫子，還同此寂寥。

*和裴僕射移官言志

身在勤勞地，常思放曠時。功成歸聖主，位重委群司。

看壘台邊石，閑吟篋裏詩。蒼生正瞻望，難與故山期。

*酬白二十二舍人早春曲江見招

曲江冰欲盡，風日已恬和。柳色看猶淺，泉聲覺漸多。

紫蒲生濕岸，青鴨戲新波。仙掖高情客，相招共一過。

*和裴僕射朝回寄韓吏部

獨愛南關裏，山晴竹杪風。從容朝早退，蕭灑客常通。

案曲新亭上，移花遠寺中。唯應有吏部，詩酒每相同。

*春日李舍人宅見兩省諸公唱和，因書情即事

又見帝城裏，東風天氣和。官閒人事少，年長道情多。

紫掖發章句，青闈更詠歌。誰知餘寂寞，終日斷經過。

*和李僕射秋日病中作

由來病根淺，易見藥功成。曉日杵臼靜，涼風衣服輕。

猶疑少氣力，漸覺有心情。獨倚紅藤杖，時時階上行。

*早春病中

羸病及年初，心情不自如。多申請假牒，只送賀官書。

幽徑獨行步，白頭長懶梳。更憐晴日色，漸漸暖貧居。

*送嚴大夫之桂州

旌旆過湘潭，幽奇得遍探。莎城百越北，行路九疑南。

有地多生桂，無時不養蠶。聽歌疑似曲，風俗自相諳。

*詠懷

老去多悲事，非唯見二毛。眼昏書字大，耳重覺聲高。

望月偏增思，尋山易發勞。都無作官意，賴得在閑曹。

*使至藍溪驛，寄太常王丞

獨上七盤去，峰巒轉轉稠。雲中迷象鼻，雨裏下箏頭。

水沒荒橋路，鴉啼古驛樓。君今在城闕，肯見此中愁。

*留別江陵王少府

迢迢山上路，病客獨行遲。況此分手處，當君失意時。

寒林遠路驛，晚燒過荒陂。別後空回首，相逢未有期。

*贈海東僧

別家行萬里，自說過扶餘。學得中州語，能為外國書。

與醫收海藻，持咒取龍魚。更問同來伴，天臺幾處居。

*寄漢陽故人

知君漢陽住，煙樹遠重重。歸使雨中發，寄書燈下封。

同時買江塢，今日別雲松。欲問新移處，青蘿最北峰。

*送安西將

萬里海西路，茫茫邊草秋。計程沙塞口，望伴驛峰頭。

雪暗非時宿，沙深獨去愁。塞鄉人易老，莫住近蕃州。

*題李山人幽居

襄陽南郭外，茅屋一書生。無事焚香坐，有時尋竹行。

畫苔藤杖細，踏石筍鞋輕。應笑風塵客，區區逐世名。

*早春閒遊

年長身多病，獨宜作冷官。從來閑坐慣，漸覺出門難。

樹影新猶薄，池光晚尚寒。遙聞有花發，騎馬暫行看。

*贈太常王建藤杖筍鞋

蠻藤剪為杖，楚筍結成鞋。稱與詩人用，堪隨禮寺齋。

尋花入幽徑，步日下寒階。以此持相贈，君應愜素懷。

*和周贊善聞子規

秦城啼楚鳥，遠思更紛紛。況是街西夜，偏當雨裏聞。

應投最高樹，似隔數重雲。此處誰能聽，遙知獨有君。

*送李騎曹靈州歸覲

翩翩出上京，幾日到邊城。漸覺風沙起，還將弓箭行。

席箕侵路暗，野馬見人驚。軍府知歸慶，應教數騎迎。

*寒食夜寄姚侍郎

貧官多寂寞，不異野人居。作酒和山藥，教兒寫道書。

五湖歸去遠，百事病來疏。況憶同懷者，寒庭月上初。

*題清澈上人院

古寺臨壇久，松間別起堂。看添浴佛水，自合讀經香。

愛養無家客，多傳得效方。過齋長不出，坐臥一繩床。

*寄靈一上人初歸雲門寺

寒山白雲裏，法侶自招攜。竹徑通城下，松門隔水西。

方同沃洲去，不作武陵迷。仿佛遙看處，秋風是會稽。

*和裴司空即事通簡舊僚

肅肅上臺坐，四方皆仰風。當朝奉明政，早日立元功。

獨對赤墀下，密宣黃閣中。猶聞動高韻，思與舊僚同。

*使回留別襄陽李司空

江亭寒日晚，弦管有離聲。從此一筵別，獨為千里行。

遲遲戀恩德，役役限公程。回首吟新句，霜雲滿楚城。

*和戶部令狐尚書喜裴司空見招看雪

南園新覆雪，上宰曉來看。誰共登春榭，唯聞有地官。

色連山遠靜，氣與竹偏寒。高韻更相應，寧同歌吹歡。

*和裴司空以詩請刑部白侍郎雙鶴

皎皎仙家鶴，遠留閑宅中。徘徊幽樹月，嘹唳小亭風。

丞相西園好，池塘野水通。欲將來放此，賞望與賓同。

*同錦州胡郎中清明日對雨西亭宴

郡內開新火，高齋雨氣清。惜花邀客賞，勸酒促歌聲。

共醉移芳席，留歡閉暮城。政閑方宴語，琴築任遙情。

*莊陵挽歌詞三首

白日已昭昭，干戈亦漸消。迎師親出道，從諫早臨朝。

佞幸威權薄，忠良寵錫饒。丘陵今一變，無複白雲謠。

觀風欲巡洛，習戰亦開池。始改三年政，旋聞七月期。

陵分內外使，官具吉凶儀。渭北新園路，簫笳遠更悲。

曉日龍車動，秋風閶闔開。行帷六宮出，執紼萬方來。

慘慘郊原暮，遲遲挽唱哀。空山煙雨夕，新陌繞陵台。

*和左司元郎中秋居十首

選得閒坊住，秋來草樹肥。風前捲筒簟，雨裏脫荷衣。

野客留方去，山童取藥歸。非因入朝省，過此出門稀。

有地唯栽竹，無池亦養鵝。學書求墨蹟，釀酒愛朝和。

古鏡銘文淺，神方謎語多。居貧閑自樂，豪客莫相過。

閑來松菊地，未省有埃塵。直去多將藥，朝回不訪人。

見僧收酒器，迎客換紗巾。更恐登清要，難成自在身。

自知清靜好，不要問時豪。就石安琴枕，穿松壓酒槽。

山晴因月甚，詩語入秋高。身外無餘事，唯應筆硯勞。

閑堂新掃灑，稱是早秋天。書客多呈帖，琴僧與合弦。

莎台乘晚上，竹院就涼眠。終日無忙事，還應似得仙。

醉倚斑藤杖，閑眠癭木床。案頭行氣訣，爐裏降真香。

尚儉經營少，居閑意思長。秋茶莫夜飲，新自作松漿。

每憶舊山居，新教上墨圖。晚花回地種，好酒問人沽。

夜後開朝簿，申前發省符。為郎凡幾歲，已見白髭須。

菊地才通履，茶房不壘階。憑醫看蜀藥，寄信覓吳鞋。

盡得仙家法，多隨道客齋。本無榮辱意，不是學安排。

林下無拘束，閑行放性靈。好時開藥灶，高處置琴亭。

更撰居山記，唯尋相鶴經。初當授衣假，無吏挽門鈴。

客散高齋晚，東園景象偏。晴明猶有蝶，涼冷漸無蟬。

藤折霜來子，蝸行雨後涎。新詩才上卷，已得滿城傳。

*經王處士原居

舊宅誰相近，唯僧近竹關。庭閑雲滿井，窗曉雪通山。

來客半留宿，借書多寄還。明時未中歲，莫便一生閑。

*不食仙姑山房

寂寂花枝裏，草堂唯素琴。因山曾改眼，見客不言心。

月出溪路靜，鶴鳴雲樹深。丹砂如可學，便欲住幽林。

*江頭

晚步隨江遠，來帆過眼頻。試尋新住客，少見故鄉人。

回首憐歸翼，長吟任此身。應同南浦雁，更見嶺頭春。

*寄孫沖主簿

低折滄洲簿，無書整兩春。馬從同事借，妻怕罷官貧。

道僻收閑藥，詩高笑故人。仍聞長吏奏，表乞鎖廳頻。

*贈任懶

未肯求科第，深坊且隱居。勝游尋野客，高臥看兵書。

點藥醫閑馬，分泉灌遠蔬。漢庭無得意，誰擬薦相如。

*舊宮人

歌舞梁州女，歸時白髮生。全家沒蕃地，無處問鄉程。

宮錦不傳樣，禦香空記名。一身難自說，愁逐路人行。

*春日留別

遊人欲別離，半醉對花枝。看著春又晚，莫輕少年時。

臨行記分處，回首是相思。各向天涯去，重來未可期。

*沒蕃故人

前年伐月支，城上沒全師。蕃漢斷消息，死生長別離。

無人收廢帳，歸馬識殘旗。欲祭疑君在，天涯哭此時。

*贈箕山僧

久住空林下，長齋耳目清。蒲團借客坐，石磹甃人行。

似鶴難知性，因山強號名。時聞衣袖裏，暗掐念珠聲。

*冬夕

寒蛩獨罷織，湘雁猶能鳴。月色當窗入，鄉心半夜生。

不成高枕夢，複作繞階行。回首嗟淹泊，城頭北斗橫。

*奉和陝州十四翁中丞寄雷州二十二翁司戶之作

聯飛獨不前，迥落海南天。賈傅竟行矣，邵公惟泫然。

瘴開山更遠，路極水無邊。沉劣本多感，況聞原上篇。

*老將

鬢衰頭似雪，行步急如風。不怕騎生馬，猶能挽硬弓。

兵書封錦字，手詔滿香筒。今日身憔悴，猶誇定遠功。

*送友生游峽中

風靜楊柳垂，看花又別離。幾年同在此，今日各驅馳。

峽裏聞猿叫，山頭見月時。殷勤一杯酒，珍重歲寒姿。

*送安法師

出郭見落日，別君臨古津。遠程無野寺，宿處問何人。

原色不分路，錫聲遙隔塵。山陰到家節，猶及蕙蘭春。

*水

蕩漾空沙際，虛明入遠天。秋光照不極，鳥色去無邊。

勢引長雲闊，波輕片雪連。汀洲杳難測，萬古覆蒼煙。

*嶽州晚景

晚景寒鴉集，秋聲旅雁歸。水光浮日去，霞彩映江飛。

洲白蘆花吐，園紅柿葉稀。長沙卑濕地，九月未成衣。

*寒食後

田舍清明日，家家出火遲。白衫眠古巷，紅索搭高枝。

紗帶生難結，銅釵重易垂。斬新衣著盡，還似去年時。

*寒食書事二首

今朝一百五，出戶雨初晴。舞愛雙飛蝶，歌聞數裏鶯。

江深青草岸，花滿白雲城。為政多孱懦，應無酷吏名。

出城煙火少，況複是今朝。閑坐將誰語，臨觴只自謠。

階前春蘚遍，衣上落花飄。妓樂州人戲，使君心寂寥。

*和李僕射雨中寄盧、嚴二給事

郊原飛雨至，城闕濕雲埋。迸點時穿牖，浮漚欲上階。

偏滋解籜竹，並灑落花槐。晚潤生琴匣，新涼滿藥齋。

從容朝務退，放曠掖曹乖。盡日無來客，閑吟感此懷。

*酬李僕射晚春見寄

戟戶洞初晨，鶯聲雨後頻。虛庭清氣在，眾藥濕光新。

魚動芳池面，苔侵老竹身。教鋪嘗酒處，自問探花人。

獨此長多病，幽居欲過春。今朝聽高韻，忽覺離埃塵。

*和盧常侍寄華山鄭隱者

獨住三峰下，年深學煉丹。一間松葉屋，數片石花冠。

酒待山中飲，琴將洞口彈。開門移遠竹，剪草出幽蘭。

荒壁通泉架，晴崖曬藥壇。寄知騎省客，長向白雲閑。

*和令狐尚書平泉東莊近居李僕射有寄十韻

平地有清泉，伊南古寺邊。漲池閑繞屋，出野遍澆田。

舊隱離多日，新鄰得幾年。探幽皆一絕，選勝又雙全。

門靜山光別，園深竹影連。斜分采藥徑，直過釣魚船。

雞犬還應識，雲霞頓覺鮮。追思應不遠，賞愛諒難偏。

此處堪長往，遊人早共傳。各當恩寄重，歸臥恐無緣。

*送鄭尚書出鎮南海

遠鎮承新命，王程不假催。班行爭路送，恩賜並時來。

牙旆從城展，兵符到府開。蠻聲喧夜市，海色浸潮台。

畫角天邊月，寒關嶺上梅。共知公望重，多是來年回。

*徐州試反舌無聲

夏木多好鳥，偏知反舌名。林幽仍共宿，時過即無聲。

竹外天空曉，溪頭雨自晴。居人宜寂寞，深院益淒清。

入霧暗相失，當風閑易驚。來年上林苑，知爾最先鳴。

*省試行不由徑

田裏有微徑，賢人不復行。孰知求捷步，又恐異端成。

從易眾所欲，安邪患亦生。誰能達天道，共此競前程。

子羽有遺跡，孔門傳舊聲。今逢大君子，士節自光明。

*新城甲仗樓

謝氏起新樓，西臨城角頭。圖功百尺麗，藏器五兵修。

結締榱甍固，虛明戶檻幽。魚龍卷旗幟，霜雪積戈矛。

暑雨熇烝隔，涼風宴位留。地高形出沒，山靜氣清優。

睥睨斜光徹，闌幹宿靄浮。芊芊粳稻色，脈脈苑溪流。

郡化黃丞相，詩成沉隱侯。居茲良得景，殊勝峴山遊。

*贈殷山人

鬱鬱山中客，知名四十年。恓惶身獨隱，寂寞性應便。

世業公侯籍，生涯黍稷田。藤懸讀書帳，竹系網魚船。

已種千頭橘，新開數脈泉。閒遊攜酒遠，幽語向僧偏。

入洞題松過，看花選石眠。避喧長汩沒，逢勝即留連。

自古多高跡，如君少比肩。耕耘此辛苦，章句已流傳。

昔日交遊盛，當時省閣賢。同袍還共弊，連轡每推先。

講序居重席，群儒願執鞭。滿堂虛左待，眾目望喬遷。

才異時難用，情高道自全。畏人顏慘澹，疏物勢迍邅。

賢者聞知命，吾生複禮玄。深藏報恩劍，久緝養生篇。

憔悴眾夫笑，經過郡守憐。夕陽悲病鶴，霜氣動饑鸇。

處士誰能薦，窮途世所捐。伯鸞甘寄食，元淑苦無錢。

策蹇秋塵裏，吟詩黃葉前。故裘餘白領，廢瑟斷朱弦。

志氣終猶在，逍遙任自然。家貧念婚嫁，身老戀雲煙。

放逸棲岩鹿，清虛飲露蟬。鄭逃秦谷口，嚴愛越溪邊。

霄漢予猶阻，榮枯子不牽。山城一相遇，感激意難宣。

*夏日可畏

赫赫溫風扇，炎炎夏日徂。火威馳迥野，畏景鑠遙途。

勢矯翔陽翰，功分造化爐。禁城千品燭，黃道一輪孤。

落照頻空簟，餘暉卷夕梧。如何倦遊子，中路獨踟躕。

*罔象得玄珠

赤水今何處，遺珠已渺然。離婁徒肆目，罔象乃通玄。

皎潔因成性，圓明不在泉。暗中看夜色，塵外照晴田。

無脛真難掬，懷疑實易遷。今朝搜擇得，應免媚晴川。

*和李僕射西園

遇午歸閑處，西庭敞四簷。高眠著琴枕，散帖檢書簽。

印在休通客，山晴好捲簾。竹涼蠅少到，藤暗蝶爭潛。

曉鵲頻驚喜，疏蟬不許拈。石苔生紫點，欄藥吐紅尖。

虛坐詩情遠，幽探道侶兼。所營尚勝地，雖儉複誰嫌。

