*長寧公主宅流杯

憑高瞰迥足怡心，菌閣桃源不暇尋。

餘雪依林成玉樹，殘霙點岫即瑤岑。

*侍宴桃花園詠桃花應制

源水叢花無數開，丹跗紅萼間青梅。

從今結子三千歲，預喜仙遊複摘來。

*玉龍子詩

聖運潛符瑞玉龍，自興雲雨更無蹤。

不如渭水沙中得，爭保鑾輿複九重。

*寄兄

涉江今日恨偏多，援筆長籲欲奈何。

倘使淚流西去得，便應添作錦江波。

*題屈原祠

蒼藤古木幾經春，舊祀祠堂小水濱。

行客謾陳三酎酒，大夫元是獨醒人。

*題端正樹

昔日偏沾雨露榮，德皇西幸賜嘉名。

馬嵬此去無多地，合向楊妃塚上生。

*寄內詩

握筆題詩易，荷戈征戍難。慣從鴛被暖，怯向雁門寒。

瘦盡寬衣帶，啼多漬枕檀。試留青黛著，回日畫眉看。

*代妻答詩

蓬鬢荊釵世所稀，布裙猶是嫁時衣。

胡麻好種無人種，合是歸時底不歸。

*丙申歲詩

元和天子丙申年，三十三人同得仙。

袍似爛銀文似錦，相將白日上青天。

*刺安南事詩

南荒不擇吏，致我交趾覆。聯綿三四年，致我交趾辱。

懦者鬥則退，武者兵益黷。軍容滿天下，戰將多金玉。

刮得齊民瘡，分為猛士祿。雄雄許昌師，忠武冠其族。

去為萬騎風，住為一川肉。時有殘卒回，千門萬戶哭。

哀聲動閭裏，怨氣成山谷。誰能聽鼓聲，不忍看金鏃。

念此堪淚流，悠悠潁川綠。

*歌

執板狂歌乞個錢，塵中流浪且隨緣。

直饒到老常如此，猶勝危時弄化權。

*睹野花思京師舊游

曾過街西看牡丹，牡丹才謝便心闌。

如今變作村園眼，鼓子花開也喜歡。

*哥舒歌

北斗七星高，哥舒夜帶刀。至今窺牧馬，不敢過臨洮。

*答人

偶來松樹下，高枕石頭眠。山中無曆日，寒盡不知年。

*向竹吟

積塵為太山，掬水成東海。富貴有時乖，希夷無日改。

絳節出崆峒，霓衣發光彩。古者有七賢，六個今何在。

*歌

靜居青嶂裏，高嘯紫煙中。塵世連仙界，瓊田前路通。

*五子之歌

邦惟固本自安寧，臨下常須馭朽驚。

何事十旬遊不返，禍胎從此召殷兵。

酒色聲禽號四荒，那堪峻宇又雕牆。

靜思今古為君者，未或因茲不滅亡。

唯彼陶唐有冀方，少年都不解思量。

如今算得當時事，首為盤游亂紀綱。

明明我祖萬邦君，典則貽將示子孫。

惆悵太康荒墜後，覆宗絕祀滅其門。

仇讎萬姓遂無依，顏厚何曾解忸怩。

五子既歌邦已失，一場前事悔難追。

*獻公佐詩

破額襆頭衫也穿，使君猶許對華筵。

今朝幸倚文章守，遮莫青蛾笑揭天。

*贈妓茂英

憶昔當初過柳樓，茂英年小尚嬌羞。隔窗未省聞高語，對鏡曾窺學上頭。一別中原俱老大，再來南國見風流。

彈弦酌酒話前事，零落碧雲生暮愁。

*又贈

少插花枝少下籌，須防女伴妒風流。

坐中若打占相令，除卻尚書莫點頭。

*寄故姬

陰雲冪冪下陽臺，惹著襄王更不回。五度看花空有淚，一心如結不曾開。纖蘿自合依芳樹，覆水寧思返舊杯。

惆悵高麗坡底宅，春光無複下山來。

*吟

學織繚綾功未多，亂拈機杼錯拋梭。

莫教官錦行家見，把此文章笑殺他。

*句

如今不重文章士，莫把文章誇向人。

*送南中尉

羨君初拜職，嗟我獨無名。且是正員尉，全勝兼試卿。

*題紫微觀

昨日朝天過紫微，醮壇風冷杏花稀。

碧桃泥我傳消息，何事人間更不歸。

*題鄧仙客墓

鶴老芝田雞在籠，上清那與俗塵同。

既言白日升仙去，何事人間有殯宮。

*題故翠微宮

翠微寺本翠微宮，樓閣亭台幾十重。

天子不來僧又去，樵夫時倒一株松。

*吟

野鵲灘西一棹孤，月光遙接洞庭湖。

堪嗟回雁峰前過，望斷家山一字無。

*月夜

澗水泠泠聲不絕，溪流茫茫野花發。

自去自來人不知，歸時常對空山月。

*終南

霜鶴鳴時夕風急，亂鴉又向寒林集。

此君輟棹悲且吟，獨對蓮花一峰立。

*大慶堂賜宴元璫有詩呈吳越王

非為親賢展綺筵，恒常甯敢恣遊盤。綠搓楊柳綿初軟，紅暈櫻桃粉未幹。穀鳥乍啼聲似澀，甘霖方霽景猶寒。

笙歌風緊人酣醉，卻繞珍叢爛熳看。

*又和

櫻桃花下會親賢，風遠銅壺轉露盤。蝶下粉牆梅乍折，蟻浮金斝酒難幹。雲和緩奏泉聲咽，珠箔低垂水影寒。

狂簡斐然吟詠足，卻邀群彥重吟看。

*再和

我有嘉賓宴乍歡，畫簾紋細鳳雙盤。影籠沼沚修篁密，聲透笙歌羯鼓幹。散後便依書篋寐，渴來潛想玉壺寒。

櫻桃零落紅桃媚，更俟旬餘共醉看。

*重和

冷宴殷勤展小園，舞鞇柔軟彩虯盤。篸花盡日疑頭重，病酒經宵覺口幹。嘉樹倚樓青瑣暗，晚雲藏雨碧山寒。

文章天子文章別，八采盧郎未可看。

*禦制春遊長句

天意分明道已光，春遊嘉景勝仙鄉。玉爐煙直風初靜，銀漢雲銷日正長。柳帶似眉全展綠，杏苞似臉半開香。

黃鶯歷歷啼紅樹，紫燕關關語畫梁。低檻晚晴籠翡翠，小池波暖浴鴛鴦。馬嘶廣陌貪新草，人醉花堤怕夕陽。

比屋管弦呈妙曲，連營羅綺鬥時妝。全吳霸越千年後，獨此升平顯萬方。

