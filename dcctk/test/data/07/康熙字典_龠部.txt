龠：《唐韻》以灼切《集韻》《韻會》《正韻》弋灼切，𠀤音藥。《說文》樂之竹管，三孔，以和衆聲也。从品侖。侖，理也。《博雅》龠謂之笛，有七孔。《詩·邶風》左手執龠。又作籥。《爾雅·釋樂》大籥謂之產，其中謂之仲，小者謂之箹。《春秋·宣八年》壬午猶繹，萬入去籥。《註》籥，管也。又《正韻》量名。器狀似爵，以康爵祿。《前漢·律歷志》龠者，黃鍾律之實，躍微動氣而生物也。容千二百黍，合龠爲合，十合爲升，十升爲斗，十斗爲斛。《字彙》樂之竹管𠀤謂之龠，惟黃鍾之管，實以黍米，積之而成五量之名。說文，樂龠字，本作龠。別作籥字，註：書僮竹笘也。謂編竹習書也。今以龠爲龠合字，以籥爲樂籥字，後世遂因之，字从品从侖。俗省作二口。考證：〔《釋名》龠謂之笛。〕謹照原書釋名改博雅。

䶳：《集韻》弋灼切，音藥。《玉篇》仰也。

龡：《正字通》吹本字。《釋名》竹曰吹。吹，推也。以氣推發其聲也。《周禮·春官·籥師》掌敎國子舞羽龡籥。《籥章》中春龡豳，詩以逆暑。《說文》作𪛑。《玉篇》作䶴。見後䶴字註。隷作吹。

𪛊：《廣韻》語巾切《韻會》疑巾切《正韻》魚巾切，𠀤音銀。《廣韻》大箎也。《爾雅·釋器》作沂。大箎謂之沂。又《廣韻》語斤切《集韻》魚斤切《韻會》疑斤切，𠀤音䖐。又《集韻》侘靳切，音佞。義𠀤同。

龢：《唐韻》戸戈切《集韻》《韻會》胡戈切。𠀤同和。《說文》調也。《廣韻》諧也，合也。《左傳·襄十一年》如樂之龢。《前漢·敘傳》欥中龢爲庶幾兮，顏與冉又不再。《註》龢，古和字。又晉邑名。《晉語》范宣子與龢大夫爭田。又殿名。《張衡·東京賦》前殿靈臺，龢驩安福。《註》龢驩，殿名。又鍾名。《六一題跋古器銘》寶龢，鍾也。又人名。庾龢。見《晉書》。考證：〔《晉語》范宣子與龡大夫爭田。〕謹照原文龡大夫改龢大夫。

龣：《廣韻》古岳切《集韻》《韻會》《正韻》訖岳切，𠀤音覺。《玉篇》樂器之聲，東方音也。今作角。《魏書·江式傳》宮商龣徵羽。龣，卽角字。一曰樂器。又《廣韻》《集韻》𠀤盧谷切，音祿。義同。或从鹿作𪛓。

䶴：《廣韻》昌垂切《集韻》姝爲切，𠀤同吹。《玉篇》樂人以䶴管中氣。今作吹。又《廣韻》《集韻》《韻會》𠀤尺僞切，音近翠。義同。

𪛋：《玉篇》古文唱字。註詳口部八畫。

𪛎：《集韻》匹寐切，音媲。𪛎，法敗也。又匹備切，音濞。義同。

𪛏：《集韻》於限切，渰去聲。與韽同。下聲也。

龤：《唐韻》戸皆切《集韻》雄皆切。𠀤同諧。《說文》樂和龤也。虞書曰：八音克龤。今作諧。註詳言部九畫。

龥：《廣韻》羊戍切《韻會》兪戍切，𠀤音裕。《廣韻》呼也。《字彙》疾首號呼也。一作𥸤。《書·泰誓》無辜𥸤天。《傳》𥸤，呼也。又和也。《書·盤庚》率𥸤衆慼，出矢言。《傳》𥸤，和也。率和衆寡之人，出正直之言。又《集韻》弋灼切，音藥。義同。《六書正譌》俗作𥸤，非。

𪛐：《篇韻》與䶴同。

𪛑：《說文》吹本字。𪛑，音律管壎之樂也。考證：〔《說文》吹本字。𪛑，音律，管堹之樂也。〕謹照原文堹改壎。

𪛒：《字彙》力鹽切，音連。今之杖鼓。

䶵：《唐韻》直离切《集韻》陳知切，𠀤音馳。《說文》管樂也。《廣韻》樂器。以竹爲之，長尺四寸，小者尺二寸，七孔。世本曰：蘇成公所作也。《楚辭·九歌》鳴䶵兮吹竽。《玉篇》或作箎。

𪛓：《集韻》同龣。

𪛔：《正字通》俗䶵字。

𪛕：《玉篇》思條切，音消。𪛕韶。今作簫。

𪛖：《集韻》先雕切。簫或作𪛖。參差管籥，象鳳之翼也。

