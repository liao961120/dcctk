*釣台

金門誰奉詔，碧岸獨垂鉤。舊友只樵叟，新交惟野鷗。

嘉名懸日月，深谷化陵丘。便可招巢父，長川好飲牛。

*旅次寓題

胡為名利役，來往老關河。白髮隨梳少，青山入夢多。

途窮憐抱疾，世亂恥登科。卻起漁舟念，春風釣綠波。

*贈嚴司直

承家居闕下，避世出關東。有酒劉伶醉，無兒伯道窮。

新詩吟閣賞，舊業釣台空。雨雪還相訪，心懷與我同。

*贈東方道士

葫蘆窗畔掛，是物在其間。雪色老人鬢，桃花童子顏。

祭星秋蔔日，采藥曉登山。舊放長生鹿，時銜瑞草還。

*題僧壁

香廚流瀑布，獨院鎖孤峰。紺發青螺長，文茵紫豹重。

卵枯皆化燕，蜜老卻成蜂。明月留人宿，秋聲夜著松。

*和人經隋唐間戰處

孤軍前度戰，一敗一成功。卷旆早歸國，臥屍猶臂弓。

草間腥半在，沙上血殘紅。傷魄何為者，五湖垂釣翁。

*追和常建歎王昭君

紅顏如朔雪，日爍忽成空。淚盡黃雲雨，塵消白草風。

君心爭不悔，恨思竟何窮。願化南飛燕，年年入漢宮。

*贈董先生

壽歲過於百，時閑到上京。餐松雙鬢嫩，絕粒四支輕。

雨雪思中嶽，雲霞夢赤城。來年期壽籙，何處待先生。

*河流

洪流盤砥柱，淮濟不同波。莫訝清時少，都緣曲處多。

遠能通玉塞，高複接銀河。大禹成門嶮，為龍始得過。

*題南寺

久別猿啼寺，流年劫逝波。舊僧歸塔盡，古瓦長松多。

壁蘚昏題記，窗螢散薜蘿。平生英壯節，何故旋消磨。

*北山秋晚

十載衣裘盡，臨寒隱薜蘿。心閑緣事少，身老愛山多。

玉露催收菊，金風促剪禾。燕秦正戎馬，林下好婆娑。

*昔游

昔游紅杏苑，今隱刺桐村。歲計懸僧債，科名負國恩。

不書胝漸穩，頻鑷鬢無根。惟有經邦事，年年志尚存。

*酒鬍子

紅筵絲竹合，用爾作歡娛。直指寧偏黨，無私絕覬覦。

當歌誰擐袖，應節漸輕軀。恰與真相似，氈裘滿頷須。

*吊崔補闕

近來吾道少，慟哭博陵君。直節岩前竹，孤魂嶺上雲。

縉紳傳確論，丞相取遺文。廢卻中興策，何由免用軍。

*吊赤水李先生

三年悲過隙，一室類銷冰。妻病入仙觀，子窮隨嶽僧。

荒丘寒有雨，古屋夜無燈。往日清猷著，金門幾欲征。

*香鴨

不假陶熔妙，誰教羽翼全。五金池畔質，百和口中煙。

觜鈍魚難啄，心空火自燃。禦爐如有闕，須進聖君前。

*雞

名參十二屬，花入羽毛深。守信催朝日，能鳴送曉陰。

峨冠裝瑞璧，利爪削黃金。徒有稻粱感，何由報德音。

*白鴿

舉翼淩空碧，依人到大邦。粉翎棲畫閣，雪影拂瓊窗。

振鷺堪為侶，鳴鳩好作雙。狎鷗歸未得，睹爾憶晴江。

*龜

行止竟何從，深溪與古峰。青荷巢瑞質，綠水返靈蹤。

鑽骨神明應，酬恩感激重。仙翁求一卦，何日脫龍鍾。

*銀結條冠子

日下征良匠，宮中贈阿嬌。瑞蓮開二孕，瓊縷織千條。

蟬翼輕輕結，花紋細細挑。舞時紅袖舉，纖影透龍綃。

*蜀葵

劍門南面樹，移向會仙亭。錦水饒花豔，岷山帶葉青。

文君慚婉娩，神女讓娉婷。爛熳紅兼紫，飄香入繡扃。

*華清宮

十二瓊樓鎖翠微，暮霞遺卻六銖衣。桐枯丹穴鳳何去，天在鼎湖龍不歸。簾影罷添新翡翠，露華猶濕舊珠璣。

君王魂斷驪山路，且向蓬瀛伴貴妃。

*再幸華清宮

腸斷將軍改葬歸，錦囊香在憶當時。年來卻恨相思樹，春至不生連理枝。雪女塚頭瑤草合，貴妃池裏玉蓮衰。

霓裳舊曲飛霜殿，夢破魂驚絕後期。

*喜雨上主人尚書

天皇攘袂敕神龍，雨我公田兆歲豐。幾日淋漓侵暮角，數宵滂沛徹晨鐘。細如春霧籠平野，猛似秋風擊古松。

門下十年耕稼者，坐來偏憶翠微峰。

*回文詩二首

飛書一幅錦文回，恨寫深情寄雁來。機上月殘香閣掩，樹梢煙澹綠窗開。霏霏雨罷歌終曲，漠漠雲深酒滿杯。

歸日幾人行問卜，徽音想望倚高臺。

輕帆數點千峰碧，水接雲山四望遙。晴日海霞紅靄靄，曉天江樹綠迢迢。清波石眼泉當檻，小徑松門寺對橋。

明月釣舟漁浦遠，傾山雪浪暗隨潮。

*不把漁竿

不把漁竿不灌園，策筇吟繞綠蕪村。得爭野老眠雲樂，倍感閩王與善恩。鳥趁竹風穿靜戶，魚吹煙浪噴晴軒。

何人買我安貧趣，百萬黃金未可論。

*古往今來

古往今來恨莫窮，不如沈醉臥春風。雀兒無角長穿屋，鸚鵡能言卻入籠。柳惠豈嫌居下位，朱雲直去指三公。

閑思郭令長安宅，草沒匡牆舊事空。

*十裏煙籠

十裏煙籠一徑分，故人迢遞久離群。白雲明月皆由我，碧水青山忽贈君。浮世宦名渾似夢，半生勤苦謾為文。

北邙坡上青松下，儘是鏘金佩玉墳。

*偶書

巧者多為拙者資，良籌第一在乘時。市門逐利終身飽，穀口躬耕盡日饑。瓊玖鬻來燕石貴，蓬蒿芳處楚蘭衰。

高皇冷笑重瞳客，蓋世拔山何所為。

*潤屋

潤屋豐家莫妄求，眼看多是與身讎。百禽羅得皆黃口，四皓山居始白頭。玉爍火光爭肯變，草芳崎岸不曾秋。

朱門粉署何由到，空寄新詩謝列侯。

*退居

鶴性松心合在山，五侯門館怯趨攀。三年臥病不能免，一日受恩方得還。明月送人沿驛路，白雲隨馬入柴關。

笑他範蠡貪婪甚，相罷金多始退閑。

*閉門

閉卻閑門臥小窗。更何人與療膏肓。一生有酒唯知醉，四大無根可預量。骨冷欲針先覺痛，肉頑頻灸不成瘡。

漳濱伏枕文園渴，盜蹠縱橫似虎狼。

*開窗

閉戶開窗寢又興，三更時節也如冰。長閑便是忘機者，不出真如過夏僧。環堵豈慚蝸作舍，布衣寧假鶴為翎。

薔薇花盡熏風起，綠葉空隨滿架藤。

*燈花

點蠟燒銀卻勝栽，九華紅豔吐玫瑰。獨含冬夜寒光拆，不傍春風暖處開。難見只因能送喜，莫挑唯恐墮成灰。

貪膏附熱多相誤，為報飛蛾罷拂來。

*東歸出城留別知己

韋蒙屈指許非才，三載長安共酒杯。欲別未攀楊柳贈，相留擬待牡丹開。寒隨禦水波光散，暖逐衡陽雁影來。

他日因書問衰颯，東溪須訪子陵台。

*詠懷

愁花變出白髭須，半世辛勤一事無。道在或期君夢想，貧來爭奈鬼揶揄。馬卿自愧長嬰疾，顏子誰憐不是愚。

借取秦宮臺上鏡，為時開照漢妖狐。

*郊村獨游

歲閏堪憐曆候遲，出門惟與野雲期。驚魚擲上綠荷芰，棲鳥啄餘紅荔枝。末路可能長薄命，修途應合有良時。

市頭相者休相戲，蹙膝先生半自知。

*經故翰林楊左丞池亭

八角紅亭蔭綠池，一朝青草蓋遺基。薔薇藤老開花淺，翡翠巢空落羽奇。春榜幾深門下客，樂章多取集中詩。

平生德義人間誦，身後何勞更立碑。

*經故廣平員外舊宅

門巷蕭條引涕洟，遺孤三歲著麻衣。綠楊樹老垂絲短，翠竹林荒著筍稀。結社僧因秋朔吊，買書船近葬時歸。

平生欲獻匡君策，抱病猶言未息機。

*潘丞相舊宅

綠樹垂枝蔭四鄰，春風還似舊時春。年年燕是雕梁主，處處花隨落月塵。七貴竟為長逝客，五侯尋作不歸人。

秋槐影薄蟬聲盡，休謂龍門待化鱗。

*門外閒田數畝長有泉源因築直堤分為兩沼

左右澄漪小檻前，直堤高築古平川。十分春水雙簷影，一片秋空兩月懸。前岸好山搖細浪，夾門嘉樹合晴煙。

坐來暗起江湖思，速問溪翁買釣船。

*北園

北園幹葉旋空枝，蘭蕙還將眾草衰。籠鳥上天猶有待，病龍興雨豈無期。身閑不厭頻來客，年老偏憐最小兒。

生事罷求名與利，一窗書策是年支。

*溪上要一隻白簟扇蓋頭垂釣去年就節推…遂成拙句

難求珍箑過炎天，遠就金貂乞月圓。直在引風欹角枕，且圖遮日上漁船。但令織取無花簟，不用挑為飲露蟬。

莫道如今時較晚，也應留得到明年。

*招隱

齒發那能敵歲華，早知休去避塵沙。鬼神只闞高明裏，倚伏不幹棲隱家。陶景豈全輕組綬，留侯非獨愛煙霞。

贈君吉語堪銘座，看取朝開暮落花。

*憶山中友人

憶得當年接善鄰，苦將閒事強夫君。鬥開碧沼分明月，各領青山占白雲。近日藥方多繕寫，舊來詩草半燒焚。

金門幾欲言西上，惆悵關河正用軍。

*溪隱

將名將利已無緣，深隱清溪擬學仙。絕卻腥膻勝服藥，斷除杯酒合延年。蝸牛殼漏寧同舍，榆莢花開不是錢。

鸞鶴久從籠檻閉，春風卻放紙為鳶。

*酒醒

酒醒欲得適閒情，騎馬那勝策杖行。天暖天寒三月暮，溪南溪北兩村名。沙澄淺水魚知釣，花落平田鶴見耕。

望斷長安故交遠，來書未說九河清。

*夢斷

夢斷紗窗半夜雷，別君花落又花開。漁陽路遠書難寄，衡岳山高月不來。玄燕有情穿繡戶，靈龜無應祝金杯。

人生若得長相對，螢火生煙草化灰。

*人事

人事飄如一炷煙，且須求佛與求仙。豐年甲子春無雨，良夜庚申夏足眠。顏氏豈嫌瓢裏飲，孟光非取鏡中妍。

平生生計何為者，三徑蒼苔十畝田。

*休說

休說人間有陸沈，一樽閑待月明斟。時來不怕滄溟闊，道大卻憂潢潦深。白首釣魚應是分，青雲幹祿已無心。

梓桐賦罷相如隱，誰為君前永夜吟。

*嘉運

嘉運良時兩阻修，釣竿蓑笠樂林丘。家無寸帛渾閒事，身似浮雲且自由。庭際鳥啼花旋落，潭心月在水空流。

晨炊一箸紅銀粒，憶著長安索米秋。

*綠鬢

綠鬢先生自出林，孟光同樂野雲深。躬耕為食古人操，非織不衣賢者心。眼眾豈能分瑞璧，舌多須信爍良金。

君看黃閣南遷客，一過瀧州絕好音。

*驕侈

驕侈阽危儉素牢，鏡中形影豈能逃。石家恃富身還滅，顏子非貧道不遭。蝙蝠亦能知日月，鸞鳳那肯啄腥臊。

古今人事惟堪醉，好脫霜裘換綠醪。

*龍蟄二首

龍蟄蛇蟠卻待伸，和光何惜且同塵。伍員豈是吹簫者，冀缺非同執耒人。神劍觸星當變化，良金成器在陶鈞。

穰侯休忌關東客，張祿先生竟相秦。

休說雄才間代生，到頭難與運相爭。時通有詔征枚乘，世亂無人薦禰衡。逐日莫矜駑馬步，司晨誰要牝雞鳴。

中林且作煙霞侶，塵滿關河未可行。

*逐臭蒼蠅

逐臭蒼蠅豈有為，清蟬吟露最高奇。多藏苟得何名富，飽食嗟來未勝饑。窮寂不妨延壽考，貪狂總待算毫釐。

首陽山翠千年在，好奠冰壺吊伯夷。

*牡丹花二首

看遍花無勝此花，剪雲披雪蘸丹砂。開當青律二三月，破卻長安千萬家。天縱穠華刳鄙吝，春教妖豔毒豪奢。

不隨寒令同時放，倍種雙松與辟邪。

萬萬花中第一流，淺霞輕染嫩銀甌。能狂綺陌千金子，也惑朱門萬戶侯。朝日照開攜酒看，暮風吹落繞欄收。

詩書滿架塵埃撲，盡日無人略舉頭。

*尚書座上賦牡丹花得輕字韻其花自越中移植

流蘇凝作瑞華精，仙閣開時麗日晴。霜月冷銷銀燭焰，寶甌圓印彩雲英。嬌含嫩臉春妝薄，紅蘸香綃豔色輕。

早晚有人天上去，寄他將贈董雙成。

*依韻和尚書再贈牡丹花

爛銀基地薄紅妝，羞殺千花百卉芳。紫陌昔曾遊寺看，朱門今在繞欄望。龍分夜雨資嬌態，天與春風發好香。

多著黃金何處買，輕橈挑過鏡湖光。

*郡庭惜牡丹

腸斷東風落牡丹，為祥為瑞久留難。青春不駐堪垂淚，紅豔已空猶倚欄。積蘚下銷香蕊盡，晴陽高照露華幹。

明年萬葉千枝長，倍發芳菲借客看。

*追和白舍人詠白牡丹

蓓蕾抽開素練囊，瓊葩熏出白龍香。裁分楚女朝雲片，剪破姮娥夜月光。雪句豈須征柳絮，粉腮應恨帖梅妝。

檻邊幾笑東籬菊，冷折金風待降霜。

*憶牡丹

綠樹多和雪霰栽，長安一別十年來。王侯買得價偏重，桃李落殘花始開。宋玉鄰邊腮正嫩，文君機上錦初裁。

滄洲春暮空腸斷，畫看猶將勸酒杯。

*惜牡丹

今日狂風揭錦筵，預愁吹落夕陽天。閑看紅豔只須醉，謾惜黃金豈是賢。南國好偷誇粉黛，漢宮宜摘贈神仙。

良時雖作鶯花主，白馬王孫恰少年。

*覽柳渾汀洲采白蘋之什，因成一章

采盡汀蘋恨別離，鴛鴦鸂鶒總雙飛。月明南浦夢初斷，花落洞庭人未歸。天遠有書隨驛使，夜長無燭照寒機。

年來泣淚知多少，重疊成痕在繡衣。

*司直巡官無諸移到玫瑰花

芳菲移自越王台，最似薔薇好並栽。穠豔盡憐勝彩繪，嘉名誰贈作玫瑰。春藏錦繡風吹拆，天染瓊瑤日照開。

為報朱衣早邀客，莫教零落委蒼苔。

*梅花

瓊瑤初綻嶺頭葩，蕊粉新妝姹女家。舉世更誰憐潔白，癡心皆盡愛繁華。玄冥借與三冬景，謝氏輸他六出花。

結實和羹知有日，肯隨羌笛落天涯。

*荔枝二首

朱彈星丸粲日光，綠瓊枝散小香囊。龍綃殼綻紅紋粟，魚目珠涵白膜漿。梅熟已過南嶺雨，橘酸空待洞庭霜。

蠻山蹋曉和煙摘，拜捧金盤奉越王。

日日熏風卷瘴煙，南園珍果荔枝先。靈鴉啄破瓊津滴，寶器盛來蚌腹圓。錦裏只聞銷醉客，蕊宮惟合贈神仙。

何人刺出猩猩血，深染羅紋遍殼鮮。

*菊花

桓景登高事可尋，黃花開處綠畦深。消災辟惡君須采，冷露寒霜我自禁。籬物早榮還早謝，澗松同德複同心。

陶公豈是居貧者，剩有東籬萬朵金。

*畫松

澗底陰森驗筆精，筆閑開展覺神清。曾當月照還無影，若許風吹合有聲。枝偃只應玄鶴識，根深且與茯苓生。

天臺道士頻來見，說似株株倚赤城。

*草木

草木無情亦可嗟，重開明鏡照無涯。菊英空折羅含宅，榆莢不生原憲家。天命豈憑醫藥石，世途還要辟蟲沙。

仙翁乞取金盤露，洗卻蒼蒼兩鬢華。

*松

澗底青松不染塵，未逢良匠競誰分。龍盤勁節岩前見，鶴唳翠梢天上聞。大廈可營誰擇木，女蘿相附欲淩雲。

皇王自有增封日，修竹徒勞號此君。

*竹

翠染琅玕粉漸開，東南移得會稽栽。遊絲掛處漁竿去，綠水夾時龍影來。風觸有聲含六律，露沾如洗絕浮埃。

王猷舊宅無人到，抱卻清陰蓋綠苔。

*尚書打球，小驄步驟最奇，因有所贈

善價千金未可論，燕王新寄小龍孫。逐將白日馳青漢，銜得流星入畫門。步驟最能隨手轉，性靈多恐會人言。

桃花雪點多雖貴，全假當場一顧恩。

*尚書惠蠟麵茶

武夷春暖月初圓，採摘新芽獻地仙。飛鵲印成香蠟片，啼猿溪走木蘭船。金槽和碾沈香末，冰碗輕涵翠縷煙。

分贈恩深知最異，晚鐺宜煮北山泉。

*勸酒

休向尊前訴羽觥，百壺清酌與君傾。身同綠樹年年老，事比紅塵日日生。六國英雄徒反復，九原松柏甚分明。

醉鄉路與乾坤隔，豈信人間有利名。

*斷酒

因論沈湎覺前非，便碎金罍與羽卮。采茗早馳三蜀使，看花甘負五侯期。窗間近火劉伶傳，坐右新銘管仲辭。

此事十年前已說，匡廬山下老僧知。

*憶舊山

澗竹岩雲有舊期，二年頻長鬢邊絲。游魚不愛金杯水，棲鳥敢求瓊樹枝。陶景戀深松檜影，留侯拋卻帝王師。

龍爭虎攫皆閒事，數疊山光在夢思。

