阜：〔古文〕𠻰《唐韻》《集韻》房九切《韻會》扶缶切《正韻》房缶切，𠀤音䘀。《爾雅·釋地》大陸曰阜。《說文》山無石者。《釋名》土山曰阜，言高厚也。《詩·小雅》如山如阜。又大也。《書·周官》阜成兆民。《註》大成兆民之性命。又《玉篇》肥也。《詩·秦風》駟驖孔阜。《疏》馬甚肥大也。又盛也。《詩·鄭風》火烈具阜。《傳》阜，盛也。又多也。《詩·小雅》爾殽旣阜。《傳》阜，猶多也。又長也。《魯語》助生阜也。又山名。《左傳·文十六年》楚大饑，戎伐其西南，至于阜山。又地名。《禮·明堂位》封周公于曲阜。又《左傳·文十五年》置諸堂阜。又阜城，屬渤海郡，阜陵，屬九江郡。𠀤見《前漢·地理志》。又阜螽，蟲名。《詩·召南》趯趯阜螽。《傳》阜螽，蠜也。又《韻會》佛寺曰香界，亦曰香阜。又叶敷救切，音覆。《梁鴻詩》惟季春兮華阜，麥含英兮方秀。哀茂時兮逾邁，愍芳香兮日臭。《𨻰第·詩古音考》阜字，可上可去。又叶房詭切。《劉邵·趙都賦》羣后紛其旣醉，遠人仡以宴喜。悅皇風之舄奕，羨我邦之殷阜。又叶符遇切，音附。《裴秀大蜡詩》告成伊何，年豐物阜。禮𧛑孝祀，介兹萬祜。◎按唐韻正，四十四有之半，古與篠小巧皓四韻通爲一韻。詩鄭風，叔于田，乗乗鴇，兩服齊首，兩驂如手，叔在藪，火烈具阜。小雅，田車旣好，四牡孔阜，東有甫草，駕言行狩。又吉日維戊，旣伯旣禱，田車旣好，四牡孔阜，易林，倬然遠咎，辟害高阜，田獲三狐，巨貝爲寶。桓驎七說，超絕壑，踰懸阜。馳猛禽，射勁鳥。王粲瑪瑙勒賦，總衆材而課美，信莫臧於瑪瑙，被文采之華飾，雜朱綠於蒼阜。左思魏都賦，矞雲翔龍，澤馬於阜，山圖其石，川形其寶。韻會小補，於紙韻遇韻俱云叶音，非。《說文》本作𨸏。《集韻》同峊。

𨸏：《說文》阜本字。

阝：《正字通》偏傍阜字。

𨸐：《集韻》如蒸切，音仍。《玉篇》地名。

䦹：《集韻》寔入切，音十。䦹邡，縣名。或作𨙩汁。〇按前漢張良傳及地理志，俱作什方。

𨸑：《集韻》苦絞切，音巧。《玉篇》地名。

䦺：《唐韻》《集韻》𠀤當經切，音丁。《說文》丘名。

𨸒：《集韻》渠伊切，音祁。本作𢁒。伊𢁒，古天子號。亦地名。或作飢，通作耆。《類篇》本作𨸔。

𨸓：《五音集韻》都聊切，音凋。《玉篇》山穴。

阞：《唐韻》盧則切《集韻》《韻會》《正韻》歷得切，𠀤音勒。《說文》地理也。《周禮·冬官考工記·匠人》凡溝逆地阞，謂之不行。《註》阞，謂脈理。不行，謂決溢也。又通作仂。數之餘也。《周禮·冬官考工記·輪人》以其圍之阞，捎其數。《註》阞，三分之一也。《疏》凡言阞者，分散之言，數亦不定。是以王制云，祭用數之阞。

𨸔：《類篇》同𨸒。詳𨸒字註。又國名。《史記·周本紀·耆國註》徐廣曰：一作𨸔。正義曰：卽黎國也。◎按𨸔亦音祁。字彙補云，公其切，音飢，誤。又《字彙補》無非切，音微。《字辨》崔也。

𨸖：《集韻》胡公切，音洪。本作𨹁。詳後𨹁字註。

䦻：《玉篇》咨以切《集韻》祖似切，𠀤音子。《玉篇》地名。

阠：《廣韻》息晉切《集韻》《韻會》《正韻》思晉切，𠀤音信。《說文》陵名。《爾雅·釋地》東陵阠。又《唐韻》所臻切《集韻》疏臻切，𠀤音莘。又《集韻》所陣切，音𨴐。又《廣韻》《集韻》𠀤試刃切，音抻。義𠀤同。

阡：《唐韻》《集韻》《韻會》《正韻》𠀤倉先切，音千。《說文》路南北爲阡。《史記·秦本紀》開阡陌。《註》風俗通曰：南北曰阡，東西曰陌。河東以東西爲阡，南北爲陌。朱子曰：二說不同，後說爲正。陌之爲言百也，遂洫從，而涇涂亦從，則遂閒百畝，洫閒百夫，而涇涂爲陌。阡之爲言千也，溝澮衡，而畛道亦衡，則溝閒千畝，澮閒千夫，而畛道爲阡，阡陌之名由此而得。◎按陸機答張士然詩：迴渠繞曲陌，通波扶直阡。此以南北爲阡也。柳宗元田家詩：蓐食狥所務，驅車向東阡。此以東西爲阡也。又姓。《正字通》唐有阡能。又墓道也。《杜甫·故武衞將軍挽詩》新阡絳水遙。通作仟。《前漢·原涉傳》京兆尹曹氏葬茂陵，民謂其道爲京兆仟。又與芊同。密茂貌。《楚辭·九懷》遠望兮阡眠。《謝朓·和王著八公山詩》阡眠起雜樹。《游東田詩》遠樹瞹阡阡。《註》阡，與芊同。亦作仟仟。又《集韻》倉甸切，音蒨。義同。《玉篇》或作𧮮圱。

𨸗：《集韻》侯旰切，音汗。關名。在峽中。《正字通》國策本作扞，扞關有二，趙之扞關，陸地之關。楚之扞關，水道之關。譌作𨸗，非。◎按趙之扞關與峽中無涉，楚之扞關或近峽中，然集韻所云𨸗關，未必卽戰國策之扞關。《正字通》以𨸗爲扞字之譌，亦鑿。

阢：《唐韻》《集韻》𠀤五忽切，音兀。《說文》石山戴土也。《集韻》或作峞。又《集韻》魚屈切，音崛。又語韋切，音巍。義𠀤同。又《集韻》《類篇》𠀤吾回切，音桅。《玉篇》崔也。《集韻》高貌。與隗同。《釋名》危，阢也。阢阢不固之言也。《玉篇》亦作峞。

阣：《集韻》魚乙切。同屹。屹崪，山貌。又《五音集韻》古太切，音蓋。義闕。又《集韻》居代切，音漑。陖也。

阤：《唐韻》《集韻》《韻會》丈爾切《正韻》丈几切，𠀤音褫。《說文》小崩也。《玉篇》毀也，落也。《周語》聚不阤崩，而物有所歸。《註》大曰崩，小曰阤。《集韻》或作陊陁。又《集韻》一曰崖際。《周禮·冬官考工記》輪已庳，則於馬終古登阤也。《註》阤，阪也，輪庳則難引。《釋文》阤，丈爾反。劉讀堂何反。又《廣韻》施是切《集韻》《韻會》賞是切《正韻》詩止切，𠀤音豕。《廣韻》壞也。《後漢·李膺傳》綱紀頹阤。又《集韻》《韻會》𠀤待可切，音舵。《博雅》壞也。或作陊陀。又《集韻》演爾切，音迆。本作陁。詳後陁字註。又《韻會小補》唐何切。同陀。《史記·司馬相如傳》登陂阤之長坂。《漢書》作陁。

𨸘：《篇海》同阮。詳阮字註。

𨸚：《集韻》訖立切，音急。階等也。通作級。

阥：《字彙》俗隂字。

阦：《字彙》俗陽字。

阧：《廣韻》《集韻》《韻會》𠀤當口切，音斗。《玉篇》阧峻也。《集韻》峻立也。《韻會》崖壁峭絕也。《廣韻》同陡。《韻會》通作斗。

阨：《集韻》《正韻》烏懈切《韻會》幺解切，𠀤音䅬。《集韻》本作𨽩。或作隘，阸陋也。《正韻》狹也。《左思·吳都賦》邦有湫阨而踡跼。又《左傳·昭元年》彼徒我車，所遇又阨。《註》地險不便車。又《定四年》還塞大隧、直轅、冥阨。《註》三者漢東之隘道。《史記·秦始皇紀》閉關據阨。又《集韻》《正韻》𠀤乙革切，音厄。《集韻》限也。本作阸，塞也。又《周禮·地官·鄕師》以歲時巡國及野，而賙萬民之囏阨。《孟子》阨窮而不憫。◎按說文、玉篇、廣韻皆有阸無阨，故正字通云，阨，俗阸字。然左傳、孟子皆作阨，亦未可以爲俗字也。考證：〔《定四年》還塞大隧，直轅，冥阨。《註》二者，漢東之隘道。〕謹照原文二者改三者。

𨸛：《正字通》俗字。◎按諸書皆不載，應𠜂。

阩：《集韻》書蒸切，音升。登也。本作陞。或作𧿘。

阪：《唐韻》《集韻》《韻會》𠀤甫遠切，音反。《說文》坡者曰阪。一曰澤障。一曰山脅也。《玉篇》險也。《廣韻》大陂不平。《詩·小雅》瞻彼阪田。《箋》阪田，崎嶇墝埆之處。《禮·月令》善相丘陵阪險原隰。《戰國策》外阪遷延。《註》阪，坡也。《史記·范睢傳》右隴蜀，左關阪。◎按鄭風，東門之墠，茹藘在阪，其室則邇，其人甚遠。阪遠二字，廣韻俱在阮韻。朱註，阪，叶孚臠切。字彙、正字通仍之，云，又音顯。又地名。《書·立政》夷微盧烝三亳阪尹。《左傳·昭二十三年》單子從阪道。劉子從尹道伐尹。〇按書傳訓作阪地之尹長，而左傳云，阪道、尹道，明是二地名，當從左氏。又釋文、詩、禮阪字，俱兼反、昄二音，惟書阪尹專音反。又《廣韻》同坂。《集韻》亦同岅。𠀤詳阪坂二字註。又與反同。《荀子·成相篇》阪爲先聖。《註》阪與反同。反先聖之所爲。又《玉篇》步坂切《集韻》部版切，𠀤音魬。《集韻》陂也。又《集韻》蒲限切，音版。阪泉，地名。《左傳·僖二十五年》遇黃帝戰於阪泉之兆。又叶平聲。《王褒·關山篇》從軍出隴阪，驅馬渡關山。考證：〔《書·立政》夷微盧烝三毫阪尹。〕謹照原文三毫改三亳。

𨸜：《玉篇》火哀切《廣韻》呼來切，𠀤音咍。《廣韻》㱾𨸜，笑聲也。◎按集韻作㱼，疑𨸜爲㱼字之譌。又《類篇》㱾𨸜，剛卯也。考證：〔《類篇》㱾𨸜，剛卵也。〕謹照原文剛卵改剛卯。

阫：《集韻》《韻會》《正韻》𠀤蒲枚切，音陪。《集韻》牆也。或作坏。《莊子·庚桑楚》日中穴阫。又《集韻》《韻會》《正韻》𠀤鋪枚切，音胚。義同。

阬：《唐韻》客庚切《集韻》《韻會》《正韻》丘庚切，𠀤音砊。《說文》閬也。《玉篇》埳也，池也。《爾雅·釋詁》阬，阬虛也。《註》阬阬，謂阬壍也。《疏》阬阬者，坎陷之虛也。《史記·貨殖傳》馳阬谷。《廣韻》同坑。亦同硎。又《增韻》陷也。《史記·秦始皇紀》秦王之邯鄲，諸嘗與王生趙，時母家有仇怨，皆阬之。又長阬，地名。《前漢·趙充國傳》出鹽澤，過長阬。又姓。《左傳·哀十四年》司馬牛卒於魯郭門之外，阬氏葬諸丘輿。《註》阬氏，魯人也。《釋文》阬，苦庚反。或音岡。又《集韻》居郞切，音岡。地名。又《莊子·天運篇》在谷滿谷，在阬滿阬。塗郤守神，以物爲量。《楚辭·九歌》高飛兮安翔，乗淸氣兮御隂陽。吾與君兮齊速，導帝之兮九阬。又《揚雄·甘泉賦》𨻰衆車於東阬。《註》師古曰：阬，大阜也，讀與岡同。一曰東阬，東海也。又《廣韻》苦浪切《集韻》口浪切，𠀤音抗。《廣韻》門也。《集韻》坑也。

阭：《唐韻》余準切《集韻》庾準切，𠀤音尹。《說文》高也。又一曰石也。又《集韻》粗兗切，音雋。《玉篇》高也。又地名。又《集韻》俞罪切，音倄。義同。又《集韻》以轉切，音兗。亦高也。或作𨺥。

䦼：〔古文〕𨼱《廣韻》芳逼切《集韻》拍逼切，𠀤音堛。《玉篇》地裂也。或作𨺤。又《集韻》《類篇》𠀤古穴切，音玦。陵阜䆕也。又《集韻》呼決切，音血。義同。

阮：《唐韻》虞遠切《集韻》《韻會》《正韻》五遠切，𠀤音邧。《玉篇》山名。又《玉篇》關名。《前漢·成帝紀》流民欲入五阮關者，勿苛留。又國名。《詩·大雅》侵阮徂共。又姓。《廣韻》出𨻰留。又《唐韻》《集韻》《韻會》𠀤愚袁切，音元。《說文》代郡五阮關也。《前漢·地理志》作五原。《正韻》阮，古原字。又《廣韻》五阮郡。《前漢·地理志》作五原郡。《註》秦九原郡，武帝元朔二年更名。《篇海》同𨸘。

阯：《唐韻》《集韻》《韻會》諸市切《正韻》諸氏切，𠀤音止。《說文》基也。《史記·封禪書》石關者，在太山下阯南方。《前漢·疏廣傳》頗立產業基阯。又《釋名》水出其前曰阯丘。阯，基阯也，言所出然。《說文》阯，或作址。又交阯，漢郡名。《前漢·武帝紀》合浦交阯。《後漢·南蠻傳》其俗男女同川而浴，故曰交阯。《正字通》亦作趾。

阰：《廣韻》房脂切《集韻》《韻會》頻脂切，𠀤音琵。《廣韻》山在楚南。《屈原·離騷》朝搴阰之木蘭兮。《謝朓·春思詩》阰山起朝日。《集韻》或作𨻀。又《玉篇》婢吏切，音比。又《集韻》頻彌切，音𦜉。義𠀤同。

䦽：《集韻》象呂切，音緒。《玉篇》今作序。《集韻》東西牆也。或作㘧。

𨸝：《集韻》《韻會》《正韻》𠀤上紙切，音是。《集韻》本作氏，姓氏也。○按《集韻》引《說文》云巴蜀山名，崖脅之旁著欲落墮者名氏。或作𨸝，是誤以𨸝爲阺。《正韻》仍之，非。詳後阺字註。

阱：〔古文〕汬《廣韻》《集韻》《韻會》《正韻》𠀤疾郢切，音靜。《廣韻》坑也。《集韻》陷也。《周禮·秋官·雍氏》春令爲阱擭溝瀆之利於民者，秋令塞阱杜擭。又《集韻》《韻會》《正韻》𠀤疾政切，音淨。義同。《集韻》同穽。

防：《唐韻》《集韻》《韻會》《正韻》𠀤扶方切，音房。《說文》隄也。《玉篇》鄣也。《廣韻》防禦也。《爾雅·釋地》墳，大防。《疏》墳謂崖岸，狀如墳墓，名大防也。《周禮·冬官考工記·匠人》凡溝必因水埶，防必因地埶。《左傳·襄二十五年》町原防。《註》防，隄也。《穀梁傳·昭八年》艾蘭以爲防。《註》防爲田之大限。《孟子》無曲防。《戰國策》有長城鉅防，足以爲塞。又《玉篇》備也。《易·旣濟》君子以思患而豫防之。又《玉篇》禁也。《禮·檀弓》蕢也，宰夫也。非刀匕是供，又敢與知防。《註》防，禁放溢也。又《爾雅·釋宮》容謂之防。《註》形如今牀頭小曲屛風，唱射者所以自防隱也。《顏延之·答鄭尚書詩》踟躕淸防密。《註》淸防，屛風也。又𨻰邑名。《詩·𨻰風》防有鵲巢。《傳》防，邑也。又魯地名。《春秋·隱九年》冬，公會齊侯于防。《註》防，魯地，在琅琊縣東南。又《隱十年》取防。《註》高平昌邑縣西南有西防城。又防風氏，國名。《魯語》禹致羣神于會稽之山，防風氏后至。又姓。《正字通》漢有孝子防廣，明防盛。又與房同。《史記·項羽紀》封楊武爲吳防侯。《前漢·地理志》作吳房，屬汝南郡。《註》孟康曰：本房子國。又《武帝紀》有芝生殿防內中。又《溝洫志》宣防塞兮萬福來。又《說文》或作𨹛。《玉篇》或作坊。《禮·坊記》大爲之坊，民猶踰之。《註》坊，同防。又《集韻》分房切，音方。《詩·秦風》維此仲行，百夫之防。《傳》防，比也。《箋》猶當也。《釋文》毛音方，鄭音房。又《集韻》通作方。《前漢·功臣表》汁防肅侯雍齒。《史記》作什方。又《廣韻》符况切《集韻》《韻會》符訪切，𠀤坊去聲。《廣韻》守禦也。《春秋序》聖人包周身之防。《釋文》防，扶放切，又音房。又《集韻》隄也。亦同坊。

𨸞：《篇海》直尼切，音墀。陵阪也。

阳：與陽同。見《字彙補》𨹈字註。

阴：與隂同。見《字彙補》𨹉字註。

䧁：《廣韻》况羽切《集韻》火羽切，𠀤音詡。《玉篇》鄕名。《廣韻》在安邑。又《集韻》《博雅》離也。又《廣韻》其俱切《集韻》權俱切，𠀤音衢。《廣韻》地名。在河東。又《集韻》匈于切，音訏。鄕名。

𨸪：《字彙》見周宣王《石鼓文》。鄭作〈阝先〉，薛作〈阝失〉字，籀文今作陸。《正字通》陸本作坴，籀文篆作𨽰。圥卽𡵈之譌省。《字彙》因篆誤。◎按《石鼓文》：我戎世〈阝先〉。註：章云：〈阝先〉薛作〈阝失〉。施云：疑跌字。潘云：〈阝失〉疑作陸。凡作〈阝先〉〈阝失〉跌陸四字，無作𨸪者，而四字亦迄無定說，闕疑可也。《字彙》《正字通》皆不可從。

𨸫：《五音集韻》戸畎切，音泫。坑也。

阷：《玉篇》丑貞切《集韻》癡貞切，𠀤音檉。《玉篇》丘也。又《篇海》吞也。

䧂：《集韻》之笑切，音照。本作𨹸。詳後𨹸字註。

𨸬：《玉篇》古文𨻰字。註詳八畫。

𨸭：《廣韻》《集韻》𠀤滂禾切，音坡。《玉篇》𨸭陀，不平。《集韻》或作陂。

䧃：《集韻》亭年切，音田。《玉篇》地名。

阸：《唐韻》於革切《集韻》《韻會》《正韻》乙革切，𠀤音戹。《說文》塞也。《廣韻》限也，礙也。《史記·漢興以來諸侯年表》秉其阸塞地利。又《廣韻》危也，迫也。《前漢·元帝紀》百姓仍遭凶阸。又《廣韻》《集韻》《正韻》𠀤烏懈切，音䅬。《玉篇》險也，塞也。《廣韻》阻塞也。《史記·律書》後且擁兵阻阸。《前漢·諸侯王表》至虖阸䧢河洛之閒。《註》應劭曰：阸者，狹也。又《廣韻》阸嶭，山形。又叶音鬱。《胡廣司隷校尉箴》大漢通變，崇弘𥳑易。吞舟之網，以濟難阸。《玉篇》同隘。《集韻》同阨。互見阨隘二字註。

阹：《唐韻》去魚切《集韻》《韻會》丘於切，𠀤音祛。《說文》依山谷，爲牛馬圈也。《司馬相如·上林賦》江河爲阹。《揚雄·長楊賦序》以罔爲周阹。《註》李奇曰：阹，遮禽獸圍𨻰也。《馬融·廣成頌》周阹環瀆。《註》因山谷遮禽獸曰阹。又弩阹，漢宮名。《前漢·揚雄傳》近則洪厓旁皇，儲胥弩阹。《玉篇》亦作䒧。

阺：《唐韻》丁禮切《集韻》《韻會》典禮切，𠀤音邸。《說文》秦謂陵阪曰阺。《後漢·𡨥恂傳》復助嚻拒隴阺。《集韻》同坻。又《揚雄·解嘲》嚮若阺隤。《註》師古曰：阺，丁禮切。巴蜀人名。山旁堆欲墮落曰阺。應劭以爲天水隴阺，失之矣。○按說文引入氏字註，集韻仍之，𠀤非。又《玉篇》直梨切《集韻》𨻰尼切，𠀤音池。《玉篇》陵也，阪也，理也，下也。又《集韻》丁計切，音帝。阪也。

阻：《唐韻》側呂切《集韻》《韻會》《正韻》壯所切，𠀤音俎。《說文》險也。《廣韻》隔也。《易·繫辭》德行恆𥳑以知阻。《詩·秦風》遡洄從之，道阻且長。又《商頌》罙入其阻。《周禮·夏官·司險》周知其山林川澤之阻。《釋名》山巇曰險，水隔曰阻。若泛言則山水通用。《集韻》同岨。又《釋名》水出其後曰阻丘，此以水爲險也。又《爾雅·釋詁》阻，艱，難也。《書·舜典》黎民阻饑。又止也。《讀書通》通作沮。《詩·小雅》亂庶遄沮。《禮·儒行》沮之以兵。《正字通》𠀤與阻同。又《左傳·隱四年》州吁阻兵而安忍。《註》阻，恃也。《史記·秦本紀》阻法度之威，以督責於下。又《玉篇》疑也。又《廣韻》憂也。又與淹通。《史記·魯世家》勤勞阻疾。《註》徐廣曰：阻作淹。又《廣韻》《集韻》𠀤莊助切，音詛。《廣韻》馬阻蹄。《集韻》行不正也。本作跙。亦作𨆄。

阼：《廣韻》昨誤切《集韻》《韻會》存故切《正韻》靖故切，𠀤音祚。《說文》主階也。《玉篇》阼階，東階，所以答酢賔客。《禮·曲禮》踐阼臨祭祀。《疏》阼，主人階，天子祭祀升阼階。《儀禮·公食大夫禮》無阼席。又《集韻》叢租切，音徂。又疾各切，音昨。義𠀤同。

阽：《唐韻》《集韻》《韻會》𠀤余廉切，音鹽。《說文》壁危也。《玉篇》危也。《廣韻》臨危。《前漢·食貨志》安有爲天下阽危者若是。《註》阽，音閻。又丁念反。又《集韻》都念切，音店。同墊。亦作埝。下也。《屈原·離騷》阽余身而危死兮，覽余初其猶未悔。《前漢·文帝紀》或阽於死亡。《註》如淳曰：阽，近邊欲墮之意。服虔曰：阽，音反坫之坫。孟康曰：阽，音屋檐之檐。師古曰：服孟二音𠀤通。

𨸮：《玉篇》音沿。義闕。◎按𨸮字止見玉篇，篇海諸書皆不載，字彙云地名，似無據。

阾：《玉篇》力井切《集韻》里郢切，𠀤音領。《玉篇》阪也。《廣韻》古文嶺字。註詳山部十四畫。又《廣韻》《集韻》𠀤郞丁切，音靈。《廣韻》阪名。《集韻》巓阾，阪名。通作軨。

𨸯：《集韻》攻乎切，音姑。《玉篇》地名。

阿：《唐韻》《集韻》《韻會》《正韻》𠀤於何切，音娿。《爾雅·釋地》大陵曰阿。《玉篇》水岸也，邸也。《詩·小雅》菁菁者莪，在彼中阿。《傳》中阿，阿中也。又《大雅》有卷者阿。又《爾雅·釋地》偏高曰阿丘。《釋名》阿，荷也。如人擔荷物，一邊偏高也。《詩·鄘風》陟彼阿丘，言采其蝱。又《玉篇》倚也。阿衡，商官名。《書·太甲》不惠于阿衡。《傳》阿，倚。衡，平。又《史記·范睢傳》不離阿保之手。又《倉公傳》故濟北王阿母。《註》服虔云：乳母也。又《前漢·王莽傳》太阿右拂，大司空甄豐，少阿羲和，京兆尹劉歆。《註》皆官名。又《儀禮·士昏禮》賔升西階，當阿東面致命。《註》阿，棟也。今文阿爲庪。《周禮·冬官考工記·匠人》四阿重屋。《註》四阿，若今四柱。又《詩·小雅》隰桑有阿。《箋》枝條阿阿然長美。又《玉篇》比也，曲也。《左傳·昭二十年》阿下執事。《孟子》汙不至阿其所好。又《集韻》一曰慢應。又地名。《左傳·襄十四年》敗公徒于阿澤。《註》濟北東阿縣西南有大澤。《史記·李斯傳》阿縞之衣。《註》東阿縣，繒帛所出。《前漢·地理志》涿郡阿陵縣。又宮名。《史記·秦始皇紀》先作前殿阿房。《註》括地志云：秦阿房宮，亦曰阿城，在雍州長安縣。一云阿，近也，以其去咸陽近，故號阿房。又太阿，劒名。《戰國策》龍淵太阿。又鬼名。《莊子·達生篇》東北方之下者，陪阿鮭蠪躍之。《註》陪阿，狀如小兒，長尺四，黑衣，赤幘，大冠，帶劒持戟。又《淮南子·天文訓》天阿者，羣神之闕也。又月御曰纖阿。《司馬相如·子虛賦》纖阿爲御。又陽阿，古名俳，善歌者。《古詩》渡江采菱發陽阿。又姓。《官氏志》唐阿光進，明阿賢，本出阿伏氏。又《韻會小補》與呵通。《老子·道德經》唯之與阿，相去幾何。《註》唯與阿，遲速小異。又《集韻》倚可切，娿上聲。與猗同。柔貌。《詩·檜風》猗儺其枝。《釋文》猗，於可反。《集韻》猗，或作阿。又《韻會小補》音屋。《古詩》家中有阿誰。《木蘭詩》阿耶無大兒。《又》阿妹聞𡛷來。《世說新語》一門則有阿大中郞。又《字彙補》阿葛切，音遏。《釋典》有阿難。

陀：《廣韻》徒何切《集韻》《韻會》《正韻》唐何切，𠀤音駝。《玉篇》陂陀，險阻也。《爾雅·釋地註》陂陀，不平。《博雅》陂陀，衺貌。《玉篇》俗作陁。《集韻》同岮。又沙陀，後唐始興之地。《五代史·唐本紀》別自號曰沙陀。沙陀者，大磧也，在金莎山之陽蒲類海之東。又補陀，山名，在明州昌國海中。又音遲。《司馬相如·上林賦》巖陀甗錡。《註》陀，音遲。郭璞曰：陀，崖際。○按漢書陀作阤，音豸。又《集韻》待可切，音舵。與阤同。《淮南子·繆稱訓》岸崝者必陀。《集韻》本作阤。或作陊。

陁：《玉篇》俗陀字。《司馬相如·子虛賦》罷池陂阤。又《集韻》丈爾切，音褫。本作阤。或作陊。詳阤字註。又《集韻》演爾切，音迆。邪貌。或作阤。又平聲，音移。《史記·司馬相如·子虛賦》登降陁靡。《註》音移糜。◎按漢書陁作阤，弋爾反。

𨸰：《廣韻》《集韻》《韻會》《正韻》𠀤居六切，音菊。《玉篇》古岸也。《廣韻》曲岸水外曰𨸰。或作㘲泦。又《集韻》烏回切，音煨。與隈同。詳後隈字註。

陂：《唐韻》彼爲切《集韻》《韻會》班麋切《正韻》逋眉切，𠀤音𥓓。《說文》阪也。一曰池也。《玉篇》澤鄣也。《風俗通義》陂者，繁也。言因下鍾水，以繁利萬物也。今陂皆以漑灌。《書·禹貢》九澤旣陂。《禮·月令》毋竭川澤，母漉陂池。《註》畜水曰陂。又地名。《左傳·成四年》許人敗諸展陂。《註》展陂，許地。又《昭十三年》次于魚陂。《註》竟陵縣城西北有甘魚陂。又《正字通》黃陂，縣名，今黃州府。又《前漢·禮樂志》騰雨師，洒路陂。《註》路陂，路傍也。又《集韻》或作波。《史記·貨殖傳》水居千石魚陂。又《灌夫傳》陂池田園。《前漢書》𠀤作波。又《前漢·景十三王傳》游雷波。《註》波讀爲陂。雷陂，陂名。又《集韻》蒲麋切，音皮。陂池，旁頹貌。又《集韻》《韻會》𠀤滂禾切，音坡。《集韻》與𨸭同。𨸭陀，不平也。《爾雅·釋地》陂者曰阪。《揚子·方言》陂，衺也，𨻰、楚、荆、揚曰陂。《釋名》山旁曰陂，言陂陁也。《玉篇》陂陀，靡迆也。《唐韻正》書洪範，無偏無陂，遵王之義。本作頗，唐明皇攺爲陂。韻補曰：古義字皆音俄，周官註亦音俄，故古文尚書本作無偏無頗遵王之義，以叶俄音。唐明皇以義字今音爲乂，攺頗爲陂，以從今音，古音遂湮矣。又《集韻》逋禾切，音波。《博雅》陂陁，衰也。又《集韻》一曰山坡，或作岥。又《集韻》蒲波切，音婆。陂陁，不平。又《廣韻》《集韻》《韻會》彼義切《正韻》兵媚切，𠀤音賁。《玉篇》傾也，邪也。《正韻》不平曰險，不正曰陂。《易·泰卦》无平不陂，无往不復。《周禮·春官·典同》陂聲散。《史記·五宗世家》邯鄲中諸使過客，以彭祖險陂，故莫留邯鄲。

陃：《集韻》補永切，音丙。人名。宋有鮑邴。

𨸱：《玉篇》《集韻》𠀤他玷切，音忝。《玉篇》亭名，在京兆。又《廣韻》《集韻》𠀤乃玷切，音淰。《廣韻》亭名。在鄭。又《廣韻》《集韻》𠀤他念切，音㮇。義同。《集韻》書作𨸨。

附：《廣韻》《集韻》《韻會》𠀤符遇切，音駙。《玉篇》依也，近也，著也。《廣韻》寄附。《集韻》托也。《易·剝卦》山附于地。《禮·樂記》附親萬民也。《周禮·地官·大司徒》其附于𠛬者，歸于士。《註》附，麗也。《孟子》附於諸侯曰附庸。又《玉篇》附，益也。《論語》季氏富於周公，而求也爲之聚斂，而附益之。《前漢·諸侯王表》設附益之法。《註》封諸侯過限，曰附益。◎按《說文》附益作坿字，泥。又《廣韻》姓也。晉有附都。又轉附，山名。《孟子》吾欲觀於轉附朝儛。又附耳，星名。《史記·天官書》畢曰罕車，其大星旁小星爲附耳。又高附，國名。《後漢·西域傳》高附國，在大月氏西南，亦大國也。又附子，藥名。《前漢·外戚傳》卽擣附子，齎入長定宮。又與祔通。《禮·雜記》大夫附于士。《註》附，讀爲祔，祔祭也。又《唐韻》符又切《集韻》扶富切，𠀤音覆。《說文》附婁，小土山也。又《夏侯惠·景福殿賦》曾櫨外關，榱桷內附。或因勢以連接，或邪詭以盤構。又《集韻》薄口切，音瓿。《玉篇》附婁，今作培。《集韻》或作㟝㟊。又與胕通。親戚曰肺附。《前漢·劉向傳》臣幸託肺附。又《集韻》芳無切，音敷。古孚字。卵孚也。註詳子部四畫。又叶音府。《詩·大雅》予曰有疏附，予曰有先後，予曰有奔奏，予曰有禦侮。後叶下五反，奏叶宗五反。考證：〔《前漢·劉向傳》臣幸托肺附。〕謹照原文幸托改幸託。

𨸲：《篇海》所類切。又所律切。義𠀤闕。《字彙補》與師同。見楊震𥓓隂。◎按帥字有所類所律二切，師字必譌也，當作與帥同。

𨸳：《篇海》與𨹃同。

陊：《廣韻》徒可切《集韻》待可切，𠀤音舵。《玉篇》壞也。《廣韻》下坂貌。又落也。《于逖·聞奇錄》徐知業少時遊天台山，歇於大樹隂，巖上石盤欲陊。空中語曰：下有人，石矻然架樹，回身乃落，震地堛然。《又》楊集收復睦州，至一巖下，忽一大石盤陊下。《集韻》本作阤。亦作陀。又《玉篇》小𨹹也。又《唐韻》徒果切《集韻》杜果切，𠀤音垜。《說文》亦落也。《註》俗作墮，非。《集韻》或作隓𡐦。又《廣韻》池爾切《集韻》丈爾切，𠀤音豸。《廣韻》山𨹹也。《集韻》本作阤。或作陁。

䧄：《集韻》剛鶴切，音各。人名。《史記·建元以來侯者年表》幾侯張䧄，以朝鮮王子漢兵圍朝鮮降侯。又《集韻》《韻會》𠀤各頟切，音格。義同。

陋：《唐韻》盧𠋫切《集韻》《韻會》《正韻》郞豆切，𠀤音漏。《說文》阨陝也。《論語》在陋巷。《疏》隘陋之巷。《左傳·成九年》莒恃其陋，而不設備。又《玉篇》醜猥也。《唐書·盧杞傳》郭子儀曰：杞貌陋心險。又《玉篇》隱小也。《廣韻》疎惡也。《書·堯典》明明揚側陋。又《荀子·修身篇》少見曰陋。《禮·學記》獨學而無友，則孤陋而寡聞。又《唐韻正》魯故反，音路。《張衡·東京賦》奢未及侈，儉而不陋。規遵王度，動中得趨。於是觀禮，禮舉儀具。《說文》本作陋。考證：〔《張衡·東京賦》規遵王度，動中得趨。於是觀禮，禮舉義具。〕謹照原文義具改儀具。

陌：《廣韻》《集韻》《正韻》莫白切《韻會》莫百切，𠀤音貊。《玉篇》阡陌也。詳前阡字註。又市中街也。《後漢·袁紹傳》塡接街陌。又《釋名》綃頭或曰陌頭，言其從後橫陌而前也。齊人謂之㡋。◎按陌頭之陌，當與帞通。又姓。見《正字通》。又《唐韻正》古音莫各反。《史記·龜策傳》故牧人民，爲之城郭，內經閭術，外爲阡陌。《楚辭·九思》逡巡兮圃藪，率彼兮畛陌。川谷兮淵淵，山峊兮硌硌。《魏文帝·陌上桑詩》披荆棘，求阡陌，側足獨窘，步路局窄。虎豹嘷動，雞驚禽失，羣鳴相索。窄，古音作。又借作百。《五代史·王章傳》緡錢出入，皆以八十爲陌，章減其出者陌三。《夢溪筆談》今之數錢，百錢謂之陌。借陌字用之。《正韻》亦作佰。

𨹁：《廣韻》戸公切《集韻》胡公切，𠀤音洪。《廣韻》從𨹁，山名，在雲南。《前漢·地理志》益州郡來唯縣。《註》從𨹁山出銅。《集韻》或作𨸖。又《集韻》古送切，音貢。義同。

𨹂：《集韻》《類篇》𠀤姑黃切，音光。陌也。《集韻》本作垙。或作𤱳。

降：〔古文〕夅《廣韻》下江切《集韻》《韻會》《正韻》胡江切，𠀤音缸。《爾雅·釋詁》降，落也。《禮·曲禮》羽鳥曰降。《釋文》降，戸江反。又《爾雅·釋言》降，下也。《書·堯典》釐降二女于嬀汭。《禹貢》桑土旣蠶，是降丘宅土。《又》北過降水。《水經注》鄭註尚書，北過降水，云：降，下江反，聲轉爲共。今河內北共山，淇水共水出焉，東至魏郡黎陽，入河，近所謂降水也。周時國於此地者，惡言降，故攺爲共耳。又《玉篇》降，伏也。《春秋·莊八年》師及齊師圍郕，郕降于齊師。又《爾雅·釋天》降婁，奎婁也。《註》奎爲溝瀆，故爲降。《疏》孫炎云：降，下也。《左傳·襄三十年》於是歲在降婁，降婁中而旦。《註》周七月，今五月，降婁中而天明。《釋文》降，戸江反。○按集韻、類篇收入絳韻，作胡降切，非。又《集韻》乎攻切，音䃔。下也。又《屈原·離騷》帝高陽之苗裔兮，朕皇考曰伯庸。攝提貞於孟陬兮，惟庚寅吾以降。《註》降，乎攻反。《班固·北征頌》奉聖皇之明策，奮無前之嚴鋒。採伊吾之城壁，蹈天山而遙降。又《唐韻正》古音洪，凡降下之降，與降服之降，俱讀爲平聲。故自漢以上之文無讀爲去聲者。《詩·召南》未見君子，憂心忡忡。亦旣見止，亦旣覯止，我心則降。又《大雅》瑟彼玉瓚，黃流在中。豈弟君子，福祿攸降。《又》旣燕于宗，福祿攸降。公尸燕飮，福祿來崇。《左傳·哀二十六年》六卿三族降聽政。《註》降，和同也。和同卽切降字，乃疾言徐言之別耳。《楚辭·九歌》靈皇皇兮旣降，猋遠舉兮雲中。又《天問》皆歸射𥷚而無害厥躬，何后益作革而禹播降。◎按降下之降今讀去聲，相沿已久，然唐韻正歷有明據，應從之。類篇降字無平聲，非。又《唐韻》《集韻》《韻會》《正韻》𠀤古巷切，音絳。《玉篇》下也，落也，歸也。《正韻》貶也。〇按降以去聲爲正音，自玉篇始。又叶胡郞切，音杭。《楚辭·九歌》靑雲衣兮白霓裳。舉長矢兮射天狼，操余弧兮反淪降。《東方朔·七諫》忠臣貞而欲諫兮，讒諛毀而在旁。秋草榮其將實兮，微霜下而夜降。又叶胡貢切，鴻去聲。《郭璞·山海經巫咸贊》羣有十巫，巫咸所統。經技是𢯱，術藝是綜。采藥靈山，隨時登降。《北齊·享廟樂章》彝斝應時，龍蒲代用。藉茅无咎，福祿攸降。又叶餘亮切，音漾。《習鑿齒燈詩》煌煌問夜燈，修修樹閒亮。燈隨風煒𤍞，風與燈升降。又叶覃韻。《梁鴻·適吳詩》遊舊邦兮遐征，將遙集兮東南。心惙怛兮傷悴，志菲菲兮升降。欲乗策兮縱邁，疾吾俗兮作讒。○按諸韻書無叶覃韻者，存俟考証。

䧅：《廣韻》以脂切《集韻》《韻會》延知切，𠀤音姨。《玉篇》地名。又《廣韻》隇䧅，險阻。

陎：《廣韻》市朱切《集韻》慵朱切，𠀤音殊。《廣韻》陎𨻻，縣名。

陏：《字彙》徒火切，惰上聲。《史記·貨殖傳》果陏蠃蛤。《註》索隱曰：陏，徒火反。正義曰：陏，今爲搖。果搖，猶搖𤴁包裹也，今楚越之俗，尚有裹搖之語。楚越水鄕，足螺魚𪔀，民多探捕積聚，搖𤴁包裹，煮而食之。班固不曉裹搖之方言，述地云果蓏蠃蛤，非太史公意也。○按陏字諸書皆不載，無由稽考。易說卦爲果蓏，京房本作果墮，則墮卽蓏字，古字借也。《史記》陏字，《漢書》攺作蓏，必非無據。《正義》訓爲搖，似不可從。又《篇海》旬爲切，音隨。國名。

𨹃：《廣韻》徒果切《集韻》杜果切，𠀤音嶞。《廣韻》本作垛。射垛也。《集韻》射堋。本作垜。又《集韻》堂塾。

𨹄：《玉篇》《廣韻》丁戈切。《集韻》都戈切，𠀤音桗。《玉篇》小堆也。亦作𨹃。《廣韻》𨹄，堆。《集韻》本作垜。又《廣韻》丁果切《集韻》都果切，𠀤音鬌。《廣韻》小崖。○按二音集韻𠀤書作𨹃，𨹃、𨹄二字音義大同小異，疑卽一字，訛分爲二。

𨹅：《玉篇》徒罪切，音陮。高也。

限：《廣韻》乎𥳑切《集韻》《韻會》《正韻》下𥳑切，𠀤音硍。《說文》阻也。《玉篇》界也，度也，齊也。《易·艮卦》九三艮其限。《註》限，身之中也。三當兩象之中，故曰艮其限。《戰國策》南有巫山黔中之限。《史記·平準書》室廬輿服，僭於上無限度。又《說文》一曰門榍也。《玉篇》閾也。《廣韻》與䦘通，門閾也。又《集韻》《正韻》𠀤魚懇切，音峎。《集韻》切急意也。又《韻會小補》胡艮切，音恨。《釋名》艮，限也。時未可聽物生，限止之也。又叶胡蹇切，音峴。《顏延之·陶潛誄》度量難鈞，進退可限。長卿棄官，稚賔自免。又叶形甸切，音現。《蘇轍·送孫提𠛬詩》開軒揖佳客，退食事書卷。爲政曾幾何，淸風自無限。卷去聲。

䧆：《廣韻》戸工切《集韻》胡公切，𠀤音洪。《玉篇》坑也。

陑：《廣韻》如之切《集韻》《韻會》人之切《正韻》如支切，𠀤音而。《玉篇》地名。《書序》伊尹相湯，伐桀，升自陑。《傳》陑在河曲之南。《廣韻》本作𨼏。《集韻》或作隭。

陒：《唐韻》過委切《集韻》古委切，𠀤音詭。《說文》毀垣也。本作垝。《篇海》亦作𨹣。又《玉篇》山名。又《集韻》苦委切，音詭。本亦作垝。義同。又《集韻》《類篇》𠀤虛宜切，音羲。毀也。本作㚀。同隵𡓰。又險也。《前漢·杜周傳贊》業因是而抵陒。《註》師古曰：陒。讀與戲同。音許宜反。戲亦險也，言擊其危險之處。鬼谷子有抵戲篇。

陓：《廣韻》憶俱切《集韻》《韻會》邕俱切，𠀤音紆。揚陓，藪名。《爾雅·釋地》秦有楊陓。《註》在今扶風汧縣西。《疏》周禮夏官，雍州澤藪曰弦蒲。鄭註云：在汧，卽此楊陓也。又《集韻》汪胡切，音烏。義同。

䧇：《唐韻》《集韻》𠀤於希切，音衣。《說文》阪也。《前漢·地理志》酒泉郡天䧇。《註》此地有天䧇阪，故名。又《集韻》隱豈切，音扆，陵名。

陔：《唐韻》古哀切《集韻》《韻會》《正韻》柯開切，𠀤音該。《說文》階次也。《玉篇》階也，隴也。《前漢·郊祀志》祠壇放亳忌泰，一壇三陔。《註》陔，重也。三陔，三重壇也。又南陔，笙詩名。《詩序》南陔，孝子相戒以養也。《儀禮·燕禮》笙入立于縣中，奏南陔，白華，華黍。又陔夏，樂名。九夏之一。《儀禮·鄕飮酒禮》賔出，奏陔。《註》陔，陔夏也。陔之言戒也。終日燕飮，酒罷，以陔爲節，明無失禮也。又通作祴。《周禮·春官·鐘師祴夏註》祴，讀爲陔鼓之陔。客醉而出，奏陔夏。又《玉篇》亦作垓。《揚雄·河東賦》行睨陔下與彭城。《史記·項羽本紀》作垓下。又與閡通。《前漢·禮樂志郊祀歌》專精厲意逝九閡。《註》閡猶陔。淮南子，期乎九陔之上，請九天之上也。又叶堅奚切，音稽。《道藏歌》玉皇命玉眞，飛軒浪大陔。諸天驩且悅，瓊音自愴淒。

𨹆：《玉篇》《集韻》𠀤乎畎切，音泫。《玉篇》坑也。○按玉篇、廣韻、集韻、類篇俱作𨹆，从厶。字彙、正字通从口作䧎，入七畫，非。今攺載六畫後。

𨹇：《金石韻府》古文盜字。註詳皿部七畫。

𨹈：《字彙補》與陽同。《五音集韻》俗用字體也。昌黎子添之。又《字彙補》道藏有𨼗氜阦阳等字，皆與陽同。附記於此。

𨹉：《字彙補》隂字。《五音集韻》俗用字體。又《字彙補》亦作𨼖阴阥𣱙，𠀤與隂同。

𨹊：《篇海》音閃。縣名。在弘農郡。○按卽陝字之譌。

𨹋：《篇海》音遙臯陶正字。詳後陶字註。

𨹌：《字彙補》而琰切，音染。𨹌伯，周文王之後也。《路史》今京兆有𨹌亭。

𨹘：《字彙》音序。見《石鼓文》。《正字通》𨹘與序同，非音序有二義也。○按《石鼓文》第六鼓註：𨹘，音序。郭作阪，音反。無同序之說。《正字通》非。

陖：《唐韻》私閏切《集韻》須閏切，𠀤音浚。《說文》陗高也。《玉篇》險也。又《玉篇》亦作峻。《司馬相如·上林賦》徑陖赴險。《前漢書》作峻。又《廣韻》亭名，在馮翊。《集韻》同埈。《篇海》亦作𨺮𨻅。

陗：《廣韻》《集韻》《韻會》《正韻》𠀤七肖切，音俏。《說文》陖也。《玉篇》險也。《廣韻》山峻也。又《玉篇》隱也。《廣韻》急也。《前漢·鼂錯傳》爲人陗直刻深。《註》陗，與峭同，謂峻陿也。

𨹙：《集韻》他根切，音吞。阬也。

𨹚：《集韻》時征切，音成。《玉篇》山地名。

䧉：《集韻》兩耳切，音里。《玉篇》亭名。《五音集韻》本作𨛋，亭名。在西鄂。

陘：《唐韻》戸經切《集韻》《韻會》乎經切《正韻》奚經切，𠀤音形。《說文》山絕坎也。《玉篇》限也。《爾雅·釋山》山絕陘。《疏》謂山形連延中忽斷絕者，名陘。又《廣韻》陘，阪也。又地名。《春秋·僖四年》遂伐楚，次于陘。《註》楚地名，潁川召陵縣南有陘亭。又《左傳·隱十一年》與鄭人陘。又《春秋·僖二十二年》及邾人戰于升陘。《註》魯地。又《左傳·成二年》晉師從齊師，入自丘輿，擊馬陘。《註》齊邑。《戰國策》秦攻韓，圍陘。《註》在絳州曲沃縣西北，汾水之旁。又山名。《戰國策》楚魏戰於陘山。《註》括地志，在鄭州縣西南。《史記·秦始皇紀》王翦將上地下井陘。《註》山名，在常山，今爲縣。《前漢·地理志》常山郡井陘。《註》井陘山在南。又《禮·月令·其祀竈註》東面設主於竈陘。《疏》竈陘，謂竈邊承器之物，以土爲之。又姓。《字彙》晉大夫，以邑爲氏。又《集韻》吉定切，音徑。《左傳·襄十六年》孟孺子速遂塞海陘而還。《註》海陘，魯隘道也。《釋文》陘，音𠛬。徐音古定反。《篇海》同𨹢𨺄𨺾。

陙：《唐韻》食倫切《集韻》船倫切，𠀤音脣。《說文》水阜也。《玉篇》小阜也。又《廣韻》常倫切《集韻》殊倫切，𠀤音純。又《集韻》丞眞切，音辰。義𠀤同。

𨹛：《廣韻》《集韻》𠀤符方切，音房。《說文》與防同。《集韻》亦與坊同。詳前防字註。又《集韻》分房切，音方。本作坊。邑里之名也。

陚：《唐韻》《集韻》𠀤方遇切，音付。《說文》丘名。《玉篇》小阜也。又《集韻》《類篇》𠀤罔甫切，音武。平原也。

陛：《唐韻》傍禮切《集韻》《韻會》部禮切，𠀤音𩩙。《說文》升高階也。《玉篇》天子階也。《戰國策》秦舞陽奉地圖匣，以次進至陛。《前漢·東方朔傳》是時朔陛戟殿下。又《王莽傳》朱戸納陛。《註》孟康曰：納，內也。謂鑿殿臺際爲陛，不使露也。師古曰：尊者不欲露而升陛，故內之於霤也。又天子稱陛下。《史記·秦始皇紀》今海內賴陛下神靈，一統皆爲郡縣。《蔡邕·獨斷》天子必有近臣，執兵立於陛側，以戒不虞。羣臣與天子言，不敢指斥，故呼在陛下者而告之，因𤰞達尊之意。《集韻》或作㙄。《篇海》別作𨻘。又《韓愈·曹成王𥓓辭》王亦有子，處王之所。惟舊之視，蹶蹶陛陛，實取實似。刻詩其𥓓，爲示無止。《註》陛陛，猶比比，言衆多層次也。一說言王之子孫日益盛大，如歷階陛以升堂也。又《正韻》毘意切，音避。義同。《海篇》別作𨹼。◎按諸韻書陛字皆止上聲，惟正韻有上去二音，今𠀤存之。《正字通》以去聲爲正音，非。

䧊：《唐韻》苦沃切《集韻》枯沃切，𠀤音酷。《說文》大阜也。又《說文》一曰右扶風郿有䧊阜。又《廣韻》古沃切《集韻》姑沃切，𠀤音梏。又《廣韻》空谷切，音瑴。義𠀤同。又《唐韻正》音誥。《說文》云䧊，从阜告聲。當讀去聲。

陜：〔古文〕𩂘《唐韻》侯夾切《集韻》《韻會》轄夾切《正韻》胡夾切，𠀤音洽。《說文》隘也。《註》徐鉉曰：今俗从山作峽，非是。《玉篇》不廣也。亦作狹。《爾雅·釋宮》陜而修曲曰樓。《前漢·郊祀志》行溪谷中，阸陜且百里。《司馬相如·封禪書》迹陜遜原，迥闊詠沫。《上林賦》赴隘陜之口。又尋陜，地名。《史記·南越傳》樓船將軍將精卒，先陷尋陜，破石門。《註》尋陜，在始興西三百里。又《廣韻》與陿同。史記尋陜，前漢書作尋陿。又《集韻》訖洽切，音夾。義同。又《集韻》地名。周召所分。○按地名乃陝也。陝字音閃，止有上聲，無入聲。陜字雖有洽夾二音，𠀤無地名一解。集韻註誤。《篇海》俗作陝。

陝：《廣韻》《集韻》《韻會》《正韻》𠀤失冉切，音閃。《說文》弘農陝也。古虢國，王季之子所封也。《廣韻》周爲二伯，分陝之地，卽虢國之上陽也。秦屬三川郡，漢弘農之陝縣，後魏攺爲陝州。《公羊傳·隱五年》自陝而東者，周公主之。自陝而西者，召公主之。

陞：《廣韻》識蒸切《集韻》《韻會》書蒸切，𠀤音升。《玉篇》上也，進也。《廣韻》登也，躋也。《爾雅·釋天》素陞龍於縿。《註》畫白龍於縿，令上向也。又姓。見《字彙》。《玉篇》同升。《集韻》或作阩𧿘。

陟：〔古文〕𠌹《廣韻》《集韻》《韻會》𠀤竹力切，音稙。《爾雅·釋詁》陟，陞也。《說文》登也。《書·舜典》汝陟帝位。又《太甲》若陟遐，必自邇。又《立政》其克詰爾戎兵，以陟禹之迹。《詩·周南》陟彼崔嵬。又《廣韻》進也。《書·舜典》三載考績，三考黜陟幽明。又《玉篇》高也。《爾雅·釋山》山三襲陟。《疏》山之形若三山重累者名陟。又人名。《書·君奭》在太戊時則有若伊陟臣扈。又《集韻》的則切，音得。《周禮·春官》大卜掌三夢之灋，一曰致夢，二曰觭夢，三曰咸陟。《註》陟之爲言得也。讀如王德翟人之德。言夢之皆得也。《集韻》或作𠉡徏徝騭。

䧋：《玉篇》呼典切，音顯。《字彙》地名。又《集韻》胡典切，音峴。限也。〇按正字通云：限字之譌，無據，不可從。

陠：《廣韻》普胡切《集韻》滂模切，𠀤音鋪。《集韻》衺也。又《集韻》博孤切《集韻》奔模切，𠀤音逋。《廣韻》屋上平也。與庯同。又《博雅》衺也。又《集韻》普故切，音怖。義同。又蒲故切，音步。舍下也。

𨹜：《集韻》丁𠋫切，音鬭。峻也。本作𨻉。

陡：《廣韻》《集韻》《韻會》《正韻》𠀤當口切，音斗。《玉篇》地名。又《廣韻》《集韻》𠀤與阧同。詳前阧字註。《杜甫·義鶻行》陡上捩孤影。又《正韻》頓也。通作斗。

䧌：《集韻》宣隹切，音雖。《玉篇》地名。

院：《唐韻》王眷切《集韻》《韻會》于眷切，𠀤音瑗。《說文》堅也。《玉篇》周垣也。亦作寏。《增韻》有垣牆者曰院。《唐書·宣宗紀》作五王院，以處皇子之幼者。又官廨曰院。《唐書·明皇紀》置麗正書院，聚文學之士。又《令狐綯傳》綯爲翰林學士，夜對禁中燭盡，以金蓮花炬送歸院。又《南部新書》自唐初來，歷五院惟二人，李商隱，張延賞。《註》五院，謂監察殿中侍御史中丞大夫也。又儒者所居曰書院。《方隅勝略》白鹿書院，在廬山。鵝湖書院，在鉛山縣。又浮屠所居曰僧院。《傳燈錄》本行和尙云：若有人道得著，老僧分半院與汝同住。又道流所居曰道院。《白樂天·尋郭道士詩》看院止留雙白鶴。又《廣韻》《集韻》𠀤胡官切，音桓。又《集韻》委遠切，音婉。義𠀤同。

䧍：《集韻》同隙。

陣：《廣韻》《集韻》《韻會》《正韻》𠀤直刃切，音𨳌。《玉篇》旅也。《廣韻》列也。《史記·淮隂侯傳》信乃使萬人先行出，背水陣。《後漢·禮儀志》兵官皆肄孫吳兵法六十四陣。又《玉篇》本作𨻰。《周禮·夏官·大司馬》中春敎振旅，司馬以旗致民平列𨻰，如戰之𨻰。《左傳·成七年》巫臣通吳於晉，敎之戰𨻰。《佩觿集》軍𨻰爲陣，始於王羲之小學章。◎按史記作陣，非自羲之始也。

𨹝：《集韻》乙及切，音邑。𨹝𨽦，陜也。

除：《唐韻》直魚切《集韻》《韻會》𨻰如切《正韻》長魚切，𠀤音儲。《說文》殿陛也。《班固·西都賦》玉除彤庭。又《前漢·蘇武傳》扶輦下除。《註》除謂門屛之閒。又《玉篇》去也。《書·泰誓》除惡務本。《左傳·隱元年》蔓草猶不可除。又《昭十七年》振除火災。《周禮·春官》女巫掌歲時祓除釁浴。又《揚子·方言》病愈者或謂之除。又算法有乗除。《前漢·律歷志》法除之。又治也。《易·萃卦》君子以除戎器，戒不虞。《註》除者，治也。《禮·曲禮》馳道不除。又《周禮·地官·山虞》若祭山林，則爲主而修除。《註》治道路場壇。《左傳·昭十三年》令諸侯日中造於除。《註》除地爲壇，盟會處。又《玉篇》開也。《史記·呂后紀》請得除宮。《前漢·高五王傳》作淸宮。又拜官曰除。《史記·平準書》諸買武功爵，官首者試補吏，先除。《註》先除，用也。《前漢·田蚡傳》君除吏盡未，吾亦欲除吏。《註》凡言除者，除去故官，就新官。又《正字通》隋內官服半除，唐減爲半臂。言肩有袖，至臂臑而止，今呼齊肩。又易也。新舊歲之交謂之歲除。俗云除夕。《孟浩然詩》靑陽逼歲除。又除道，漢縣名。《前漢·地理志》北地郡除道縣。又《集韻》羊諸切，音餘。《詩·小雅》日月方除。《箋》四月爲除。《疏》爾雅，除作余。李巡曰：四月萬物皆生枝葉，故曰余。余，舒也。除余字雖異，音實同也。又《集韻》《類篇》𠀤商居切，音書。《集韻》或省作余。義同。又《廣韻》《集韻》遲倨切《韻會》遲據切《正韻》治據切，𠀤音箸。《詩·唐風》蟋蟀在堂，歲聿其莫。今我不樂，日月其除。《傳》除，去也。又《小雅》風雨攸除，鳥䑕攸去，君子攸芋。又《小雅》俾爾單厚，何福不除。俾爾多益，以莫不庶。《傳》除，開也。又叶魚羈切，音宜。《越采葛婦歌》號絺素兮將獻之，越王悅兮忘罪除。

𨹞：《篇海》同產。見藏經。

𨹟：《說文》陋本字。

𨹠：《篇海》力中切，同𨹿。中央高也。豐也，大也，成也。○按卽隆字之譌。

𨹡：《篇海》叱涉切，音謵。能行也。

𨹢：《篇海》同陘。

𨹣：《篇海》居委切，音詭。阪也。又垣毀也。○按卽陒字之譌。

䧐：《集韻》光鑊切，音郭。本作𡾘。隷作崞。詳山部崞字註。

䧑：《玉篇》古文隄字。註詳九畫。又《廣韻》纂文云：姓也。

𨹵：《集韻》窘遠切，音圈。《說文》河東安邑陬也。《集韻》聚名，在河東。又《廣韻》居轉切《集韻》古轉切，𠀤音卷。又《集韻》古倦切，音眷。義𠀤同。

陪：《唐韻》薄回切《集韻》《韻會》《正韻》蒲枚切，𠀤音裴。《說文》重土也。又《說文》一曰滿也。又《玉篇》貳也，隨也。《廣韻》厠也。《增韻》伴也。《詩·大雅》爾德不明，以無陪無卿。《傳》無陪貳也。《釋文》陪，本又作培。又《玉篇》加也。《左傳·昭五年》飱有陪鼎。《釋文》陪，薄回反，又扶杯反。又《定二年》分之土田陪敦。《註》陪，增也。亦作倍。步回反。《魯語》士有陪乗告奔走也。《註》陪，猶重也。又《爾雅·釋言》陪，朝也。《註》陪位爲朝。又《玉篇》助也，益也。《史記·孝文紀》淮南王弟也，秉德以陪朕。《註》陪，輔也。又《玉篇》家臣也。《禮·曲禮》列國之大夫，入天子之國曰某士，自稱曰陪臣某。又陪尾，山名。《書·禹貢》熊耳外方桐柏至于陪尾。又陪在平原，陪安在魏郡，皆漢侯國。見《史記·建元以來王子侯者年表》。《篇海》亦作𨻓。

陫：《集韻》蒲枚切，音裴。《玉篇》山名。又《廣韻》浮鬼切《集韻》《韻會》父尾切，𠀤音膹。《廣韻》𨹟也。亦作䨾。《集韻》或作𨻃。又《集韻》父沸切，音費。隱也。《楚辭·九歌》隱思君兮陫側。本作厞。或作𩇪。

𨹶：《集韻》與隮同。

𨹷：《集韻》與隮同。

𨹸：《廣韻》之少切《集韻》之笑切，𠀤音照。《說文》耕以臿浚出下壚土也。一曰耕休田也。《玉篇》界場也。《集韻》隄也，界也。或作䧂。

陬：《唐韻》子侯切《集韻》《韻會》《正韻》將侯切，𠀤音緅。《說文》阪隅也。《戰國策》康王之時，有雀生𪇥于城之陬。《史記·絳侯世家》後吳奔壁東南陬。又《爾雅·釋天》正月爲陬。《史記·歷書》閏餘乖次孟陬殄滅。《註》正月爲孟陬。《屈原·離騷》攝提貞於孟陬。又《莊子·天地篇》子貢𤰞陬失色，頊頊然不自得。《註》𤰞陬，愧恧貌。又黔陬，漢縣，因山而名。《前漢·地理志》琅邪郡黔陬縣。《註》故介國也。《後漢·淳于恭傳》客隱琅邪黔陬山。又《廣韻》聚居也。又《前漢·西域傳》昆莫欲使其孫岑陬尙公主。《史記·大宛傳》作岑娶。《註》陬，子侯反。又《廣韻》側鳩切《集韻》甾尤切，𠀤音鄒。《玉篇》隅也。又《廣韻》鄕名。《類篇》魯邑。《史記·孔子世家》孔子生魯昌平鄕陬邑。《註》陬，孔子父叔梁紇所治邑。《論語》作鄹人之子。又《廣韻》子于切《集韻》遵須切，𠀤音諏。《張衡·南都賦》天封大胡，列仙之陬，上平衍而曠蕩，下蒙籠而崎嶇。《集韻》或作𨽁。

陭：《唐韻》於離切《集韻》於宜切，𠀤音漪。《說文》上黨陭氏阪也。《前漢·地理志》上黨郡陭氏縣。又與崎同。《史記·司馬相如傳》陭䧢而不安。又《集韻》於希切，音衣。義同。又《集韻》隱綺切，音倚。隑也。又《廣韻》《集韻》𠀤於義切，音輢。《廣韻》陭氏縣。又《集韻》奇寄切，音騎。義同。《集韻》或作崎戲。通作猗。

陮：《唐韻》都辠切《集韻》覩猥切，𠀤音頧。《說文》陮隗，高也。《玉篇》陮隗，不平也。又《廣韻》徒猥切《集韻》杜罪切，𠀤音𦶏。又《集韻》都回切，音磓。義𠀤同。

䧒：《集韻》郞才切，音來。《玉篇》階䧒也。又《集韻》一曰䧒隑，長貌。

𨹹：《集韻》步等切，朋上聲。《玉篇》山名。又《集韻》崩古作𨹹。註詳山部八畫。

陯：《唐韻》《集韻》𠀤盧昆切，音崘。《說文》山阜陷也。又《廣韻》力迍切《集韻》龍春切，𠀤音倫。義同。《玉篇》亦作淪。又《集韻》盧困切，音論。同埨。坎陷也。

陰：〔古文〕霒侌𤽎𨽙𠊺瘖《唐韻》《集韻》《韻會》於今切《正韻》於禽切，𠀤音音。《說文》闇也。《釋名》陰，蔭也，氣在內奧蔭也。《玉篇》幽無形，深難測謂之陰。《易·坤卦》陰雖有美含之，以從王事，弗敢成也。地道也，妻道也，臣道也。《禮·月令》百官靜事毋𠛬，以定晏陰之所成。又《周禮·天官·內宰》以陰禮敎六宮。《註》陰禮，婦人之禮。又《內小臣》掌王之陰事陰令。又《地官·大司徒》以陰禮敎親，則民不怨。《註》陰禮，謂男女之禮。又陰晴。《詩·邶風》曀曀其陰。《又》以陰以雨。又《說文》山之北也。《書·禹貢》南至于華陰。又《說文》水之南也。《前漢·地理志》河東郡汾陰縣。《註》介山在南。又《玉篇》影也。《晉書·陶侃傳》大禹惜寸陰，吾輩當惜分陰。又《正字通》𥓓背曰陰。楊修解曹娥𥓓陰八字。又《前漢·郊祀歌》靈之至，慶陰陰。《註》師古曰：言垂陰覆徧於下。又《玉篇》默也。《戰國策》齊秦之交陰合。又《詩·秦風》陰靷鋈續。《傳》陰，揜軓也。《釋名》陰，蔭也。橫側車前，以陰笒也。又地名。《左傳·襄九年》濟于陰阪侵鄭。又《昭十九年》楚工尹赤遷陰于下陰。又《二十二年》帥師軍于陰。《前漢·地理志》南陽郡陰縣。《註》卽左傳下陰也。又漢有兩陰山縣。《地理志》西河郡陰山，又桂陽郡陰山。又山名。《史記·秦始皇紀》自楡中𠀤河以東，屬之陰山。《註》徐廣曰：在五原之北。又姓。《廣韻》管修自齊適楚，爲陰大夫，其後氏焉。○按史記褚少孫龜筴傳：陰兢活之，與之俱亡。索隱曰：陰，姓。兢，名也。是商時卽有陰姓矣。又左傳僖十五年：晉陰飴甥會秦伯，盟于王城。註：飴甥，食邑于陰。戰國策有陰𥳑、陰姬，疑卽出於此。又昭二十四年，陰不佞，以溫人南侵。疑陰亦姓也。又《正字通》男子勢曰陰。《史記·呂不韋傳》私求大陰人嫪毐爲舍人。又《逸周書》墠上張赤帟陰羽。《註》陰，鶴也。《玉篇》今作隂。《五音集韻》俗作𨹉。《字彙》俗作阥。《字彙補》亦作𨼖阴𣱙。又《集韻》烏含切，音菴。本作闇，治喪廬也。《論語》高宗諒陰，三年不言。又《集韻》《韻會》𠀤於禁切，音蔭。《集韻》瘞藏也。《禮·祭義》骨肉斃于下，陰爲野土。《註》陰，讀爲依廕之廕。又《詩·大雅》旣之陰女，反予來赫。《箋》覆陰也。《韻會小補》蔭，通作陰。又《正字通》音飮。古醫方有淡陰之疾，俗作淡飮。又叶於容切，音雍。《詩·豳風》二之日鑿冰沖沖，三之日納于凌陰。《箋》凌陰，冰室。《揚子·太𤣥經》日飛懸陰，萬物融融。又叶於虔切，音煙。《黃庭經》上有䰟靈下關元，左爲少陽右太陰。又《韻會小補》本作殷。淺黑色也。亦作陰。《詩·小雅·我馬維駰傳》陰白雜毛曰駰。陰，淺黑色也。考證：〔《戰國策》齊秦之處陰合。〕謹照原文之處改之交。〔《詩·秦風》陰靷鋈續。《傳》陰，揜軌也。〕謹照原文軌改軓。〔《逸周書》墠上張赤奕陰羽。〕謹照原文赤奕改赤帟。

𨹺：《廣韻》房久切《集韻》扶缶切，𠀤音阜。《廣韻》盛也。亦作䧞。《集韻》同𨺅。又《集韻》扶富切，音覆。本作𨺅。兩阜閒也。

陱：《集韻》居六切，音菊。養也。又盈也。通作鞠。

陲：《唐韻》《集韻》《韻會》𠀤是爲切，音倕。《說文》危也。又《廣韻》邊也。《增韻》疆也。《左傳·成十三年》虔劉我邊陲。《史記·律書》連兵於邊陲。又《韻會》本作垂。《爾雅·釋詁》疆界邊衞圉，垂也。《註》皆在外垂也。《戰國策》今大國之地半天下，有二垂。《荀子·臣道篇》邊境之臣處，則疆垂不喪。

䧓：《五音集韻》職流切，音周。《玉篇》大阜貌。

䧔：《五音集韻》奴店切，音念。《玉篇》遇在岸上。

𨹻：《集韻》他典切，音腆。𨹻華，藥草。

陳：〔古文〕𨸬軙敶《唐韻》直珍切《集韻》《韻會》《正韻》池鄰切，𠀤音塵。《玉篇》列也，布也。《書·咸有一德》乃陳戒于德。《詩·小雅》𨻰饋八簋。又《史記·李斯傳》所以飾後宮，充下𨻰。《註》下陳，猶後列也。又《廣韻》故也。《詩·小雅》我取其𨻰，食我農人。《史記·平準書》太倉之粟，陳陳相因。又久也。《書·盤庚》失于政，𨻰于兹。《傳》今旣失政，而𨻰久於此而不徙。《疏》釋詁云：塵，久也。孫炎曰：𨻰居之久，久則生塵矣。古者𨻰塵同也。故𨻰爲久之義。又《廣韻》張也。《禮·表記》事君欲諫，不欲𨻰。《註》𨻰謂言其過於外也。又《廣韻》衆也。又《爾雅·釋宮》堂途謂之陳。《註》堂下至門徑也。《釋名》言賔主相迎𨻰列之處也。《詩·小雅》彼何人斯，胡逝我𨻰。《註》北當階，其南接門內霤。又國名。《廣韻》周武王封舜後胡公滿於𨻰，楚滅𨻰爲縣，漢爲淮陽國，隋爲𨻰州。又姓。胡公滿之後，子孫以國爲氏。又《玉篇》或作𢽬塵。又《廣韻》《集韻》𠀤直刃切。同陣。軍伍行列也。詳前陣字註。又叶都年切，音顚。《易林》秋糧未成，無從至𨻰。水深難涉，使我不前。《黃庭經》火兵符圖備靈關，前昂後𤰞高下𨻰。關音涓。

𨹼：《篇海》同陛。

䧕：《玉篇》古文域字。註詳土部八畫。

䧖：《唐韻》慈衍切《集韻》在演切，𠀤音踐。《說文》水阜也。

陴：《唐韻》符支切《集韻》《韻會》頻彌切《正韻》蒲靡切，𠀤音脾。《說文》城上女牆俾倪也。《左傳·宣十二年》守陴。又《成十五年》閉門登陴。又《集韻》賔彌切，音卑。同裨。接益也。《釋名》陴，裨也，裨助城之高也。又《集韻》蒲街切，音排。義同。《說文》籀文作𩫫。

𨹽：《篇海》音岡。嶺也。《正字通》俗岡字。

陵：〔古文〕夌𨻪䧙《唐韻》力膺切《集韻》《韻會》閭承切，𠀤音凌。《爾雅·釋地》大阜曰陵。《釋名》陵，崇也，體崇高也。《書·堯典》蕩蕩懷山襄陵。又《爾雅·釋丘》後高陵丘。《又》如陵陵丘。又東陵，地名。《書·禹貢》過九江，至于東陵。又《玉篇》冢也。《齊語》陵爲之終。《註》以爲葬也。又《玉篇》犯也。《廣韻》侮也，侵也。《易·賁象》永貞之吉，終莫之陵也。《書·畢命》以蕩陵德。《傳》陵，邈也。《禮·學記》不陵節而施之謂孫。《註》陵，躐也。又《荀子·宥坐篇》百仞之山，任負車登焉，何則陵遲故也。《註》王肅曰：陵遲，陂阤也。《史記·平準書》選舉陵遲。《前漢·成帝紀》日以陵夷。又《玉篇》慄也。又馳也。又草名。《爾雅·釋草》苕，陵苕。《註》一名陵時。又淬也。《荀子·君道篇》兵刃不待陵而勁。又《荀子·致仕篇》凡節奏欲陵，而生民欲寬。《註》峻也。又州名。《唐書·地理志》劒南道陵州仁壽郡。又姓。《正字通》永樂中濼州同知陵茂，高郵人。又《廣韻》漢複姓六氏，吳季子之後有延陵氏，高士傳有於陵子仲，戰國策有安陵丑，呂氏春秋有鉛陵卓子，漢有高陵顯，秦高陵君之後，楚有公子，食采於鄧陵，後以爲氏。又叶力中切，音隆。《胡廣·侍中箴》國有學校，侯有泮宮。各有攸敎，德用不陵。又叶落胡切，音盧。《柳宗元·佩韋賦》雲岳岳而專强兮，果黜志而乖圖。咸觸屛以拒訓兮，肆隕越而就陵。又與鯪同。《楚辭·天問》陵魚何所。一作鯪。又與凌通。《史記·秦始皇紀》陵水經地。《註》正義曰：陵作凌，歷也。《玉篇》或作𠡭。《𥡆天子傳》作䧙。

陶：《唐韻》《集韻》《韻會》《正韻》𠀤徒刀切，音桃。《爾雅·釋丘》再成爲陶丘。《疏》丘形上有兩丘相重累。《書·禹貢》東出于陶丘北。《釋名》於高山上一重作之，如陶竈然也。《說文》陶丘，在濟隂。《戰國策》秦客卿造謂穰侯曰：秦封君以陶。《註》今定陶縣。《前漢·地理志》濟隂郡定陶縣。《史記·越世家》范蠡止於陶。《註》徐廣曰：今定陶。正義曰：括地志云：陶山在濟州平隂縣東三十五里，止此山之陽也。又《說文》陶丘有堯城，堯嘗所居，故堯號爲陶唐氏。《書·五子之歌》惟彼陶唐，有此冀方。又縣名。《漢書·地理志》魏郡館陶縣，雲中郡陶林縣，定襄郡安陶縣，雁門郡𣷪陶縣。又《玉篇》陶甄。《廣韻》尸子曰：夏桀臣昆吾作陶。《汲冢周書》神農作瓦器。《詩·大雅》陶復陶穴。又陶正，官名。《左傳·襄二十五年》昔虞閼父爲周陶正。又《書·五子之歌》鬰陶乎予心。《傳》鬰陶，言哀思也。又《爾雅·釋詁》鬰陶，繇喜也。《禮·檀弓》人喜則斯陶，陶斯咏，咏斯猶。《註》陶，鬰陶也。《疏》鬰陶者，心初悅而未暢之意也。又《揚子·方言》陶，養也。秦或曰陶。又《後漢·杜篤傳》粳稻陶遂。《註》韓詩曰：陶，暢也。又《廣韻》正也，化也。又《揚雄·解嘲》後陶塗。《註》北方國名，出馬，因以爲名。又蒲陶，果名。《史記·大宛傳》有蒲陶酒。《司馬相如·上林賦》櫻桃蒲陶。又姓。《左傳·定四年》殷民七族：陶氏、施氏、繁氏、錡氏、樊氏、饑氏、終葵氏。《廣韻》陶唐之後，今出丹陽。又《玉篇》亦作匋。《篇海》亦作陶。又《荀子·榮辱篇》陶誕突盜。《註》陶，當爲檮杌之檮。頑嚚之貌。或曰陶當爲逃，隱匿其情也。又《韻會》𩋃通作陶。《周禮·冬官考工記》韗人爲臯陶。《註》臯陶，鼓木也。陶字从革。又《韻會》裪，通作陶。《左傳·襄三十年》使爲君復陶。《註》復陶，主衣服之官。又《左傳·昭十二年》王皮冠秦復陶。《註》秦所遺羽衣也。又《廣韻》《集韻》《韻會》《正韻》𠀤餘昭切，音搖。《詩·王風》君子陶陶，左執翿，右招我由敖。《傳》陶陶，和樂貌。《釋文》陶，音遙。又《禮·祭義》陶陶遂遂，如將復入然。《註》陶陶遂遂，相隨行之貌。《釋文》陶，音遙。又《廣韻》臯陶，舜臣。一作咎繇。《篇海》本作𨹋。又《集韻》大到切，音導。《詩·鄭風》淸人在軸，駟介陶陶。左旋右抽，中軍作好。《傳》陶陶，驅逐之貌。《釋文》陶，徒報反。好，呼報反。又《朱註》陶，叶徒𠋫反。好，叶許𠋫反。又叶夷周切，音由。《詩·魯頌》淑問如臯陶，在泮獻囚。《易林》兹基運時，稷契臯陶。貞良得願，微子解囚。《杜篤·吳漢誄》堯隆稷契，舜嘉臯陶。伊尹佐殷，呂尙翼周。考證：〔《左傳·定二年》殷氏七族〕謹照原文二年改四年。殷氏改殷民。〔《荀子·不苟篇》陶誕突盜。《註》陶，當爲檮杌之檮。頑囂之貌。〕謹按此荀子榮辱篇非不苟篇。今照原書不苟篇改榮辱篇。註頑囂之貌照原文改頑嚚之貌。

𨹾：《集韻》色窄切，音摵。本作䂹。碎石隕聲。

陷：《唐韻》戸韽切《集韻》《韻會》《正韻》乎韽切，𠀤音䐄。《說文》高下也。一曰陊也。《玉篇》墜入地也，沒也，隤也。《易·需彖》剛健而不陷。《史記·灌夫傳》戰常陷堅。又《魯語》子服景伯戒宰人曰：陷而入於恭。《註》猶失過也。《玉篇》亦作錎。《集韻》同埳。《篇海》亦作𨺂。

陸：〔古文〕𤱒《唐韻》《廣韻》《集韻》《類篇》《韻會》𠀤力竹切，音六。《玉篇》厚也。《廣韻》高也。《爾雅·釋地》高平曰陸。《釋名》陸，漉也。水流漉而出也。《易·漸卦》鴻漸于陸。《詩·豳風》鴻飛遵陸。又地名。《孟子》孟子之平陸。《註》齊下邑。又藪名。《爾雅·釋地》晉有大陸。《左傳·定二年》魏獻子田於大陸。又縣名。《隋書·地理志》趙郡大陸縣。又州名。唐置。又漢侯國，在壽光。見《史記·建元以來王子侯者年表》。又𤰞陸，外國名。《前漢·西域傳》𤰞陸國王，治天山東乾當國。又《玉篇》星也。《爾雅·釋天》北陸，虛也。西陸，昴也。《疏》陸，中也。北方之宿，虛爲中也。西方之宿，昴爲中也。《左傳·昭二年》古者日在北陸而藏冰，西陸朝覿而出之。《註》陸，道也。在北陸，謂夏十二月，日在虛危。在西陸，謂夏三月，日在昴畢。又《玉篇》道也，無水路也。《周禮·冬官考工記》作車以行陸。《莊子·則陽篇》方且與世違，而心不屑與之俱，是陸沈者也。《註》人中隱者，譬之無水而沈也。又《玉篇》陸離，猶參差也，雜亂也。《屈原·離騷》斑陸離其上下。又魁陸，水族。《爾雅·釋魚》魁陸，卽今之蚶也。《疏》卽魁蛤也。一名魁陸。又《揚雄·甘泉賦》飛蒙茸而走陸梁。《註》走者陸梁而跳也。又姓。《廣韻》古天子陸終之後。《正字通》齊後有大陸氏，後因姓陸。又春秋陸渾之戎，後亦爲陸氏。又《後漢·馬援傳》今更共陸陸。《註》猶碌碌也。又《唐韻正》音溜。《隂符經》龍蛇起陸。叶上宿下覆。又叶林直切。《郭璞·騊駼贊》騊駼野駿，產自北域。交頸相摩，分背翹陸。《說文》籀文作𨽰。《集韻》作𨽫。

𨹿：《海篇》同隆。

𨺀：《字彙補》古文砰字。註詳石部五畫。

𨺁：《篇海新藏》五居切，同隅。見藏經高僧傳。

𨺂：《篇海》同陷。

𨺃：《篇海》同陶。

𨺄：《篇海》同陘。

𨺅：《唐韻》房九切《集韻》扶缶切，𠀤音阜。《說文》兩𨸏之閒也。又《集韻》盛也。又《集韻》《類篇》𠀤扶富切，音椱。義同。亦作𨹺。

陹：《集韻》書蒸切，音升。本作昇。日之升也。又州名。

𨺆：《篇海》同𨻳。

𨺟：《唐韻》陟盈切《集韻》知盈切，𠀤音貞。《說文》丘名。

陻：《廣韻》於眞切《集韻》《韻會》《正韻》伊眞切，𠀤音因。《玉篇》塞也。《書·洪範》鯀陻洪水。《廣韻》本作垔。亦作堙㘻。《篇海》亦作䧣。

陼：《廣韻》章與切《集韻》《韻會》掌與切，𠀤音煮。《爾雅·釋水》小洲曰陼，小陼曰沚。《越語》鼁黽之與同陼。《楚辭·九章》朝發枉陼兮，夕宿辰陽。《司馬相如·子虛賦》且齊東陼巨海。《註》東有大海之陼。《揚雄·反離騷》鳳凰翔於蓬陼。《註》蓬萊之陼，在海中。又丘名。《爾雅·釋丘》如陼者，陼丘。又《唐韻》當古切《集韻》董五切，𠀤音賭。《說文》水中高者也。又《集韻》同堵。垣也。詳土部堵字註。又《集韻》同都切，音徒。本作䣝。詳邑部䣝字註。考證：〔《爾雅·釋邱》如渚者，陼邱。〕謹照原文如渚改如陼。

陽：〔古文〕𨼘𨽐𣆄《唐韻》與章切《集韻》《韻會》余章切《正韻》移章切，𠀤音羊。《玉篇》營天功，明萬物謂之陽。《說文》高明也。又日也。《詩·小雅》湛湛露斯，匪陽不晞。《傳》陽，日也。《左傳·文四年》天子當陽。《禮·祭義》殷人祭其陽。《註》陽謂日中時也。《孟子》秋陽以暴之。又《楚辭·遠遊》集重陽，入帝宮。《註》積陽爲天，天有九重，故曰重陽。又《玉篇》雙也。又月建。《爾雅·釋天》十月爲陽。《詩·小雅》歲亦陽止。又《爾雅·釋天》春爲靑陽。《註》氣淸而溫陽。又《爾雅·釋天》太歲在癸曰昭陽。又五月五日曰端陽，九月九日曰重陽，見《月令廣義》。又《爾雅·釋山》山西曰夕陽，山東曰朝陽。《詩·大雅》度其夕陽。《又》梧桐生矣，于彼朝陽。又水北也。《詩·大雅》在洽之陽。《穀梁傳·僖二十八年》水北爲陽。又《釋名》丘高曰陽丘，體高近陽也。又《詩·豳風》我朱孔陽。《傳》陽，明也。又《玉篇》淸也。又《詩·周頌》龍旂陽陽。《傳》陽陽，言有文章也。又《詩·王風》君子陽陽。《傳》陽陽，無所用其心也。又《周禮·地官·大司徒》以陽禮敎讓，則民不爭。《註》陽禮謂鄕射飮酒之禮。又國名。《春秋·閔二年》齊人遷陽。《註》陽，國名。《戰國策》塞漏舟而輕陽侯之波。《註》博物志，晉陽國侯溺水，因爲大海之神。又《春秋·昭十二年》齊高偃帥師納北燕伯于陽。《註》陽卽唐，燕別邑，中山有唐縣。又縣名。《史記·高祖紀》西過高陽。《註》屬𨻰留。又關名。《前漢·西域傳》去陽關七千八百二里。又《左傳·昭二十四年》公孫于齊，次于陽州。又陽城，山名。漢爲縣，屬潁川郡。又古帝號。《史記·五帝紀》帝顓頊高陽氏。又《釋名》立人，象人立也。或曰陽門，在前曰陽，兩旁似門也。又《玉篇》傷也。又《莊子·達生篇》西北方之下者，則泆陽處之。《註》泆陽，鬼名。又《抱朴子·登涉篇》山中樹能人語者，非樹能語也，其精爲之，名曰雲陽。又昌陽，菖蒲別名。《韓愈·進學解》昌陽引年。又姓。《史記·司馬相如子虛賦》陽子驂乗。《註》古仙人陽陵。《廣韻》周景王封少子於陽樊，後裔因邑命氏。又漢複姓，有二十二氏：歐陽、高陽、靑陽、孫陽、子陽、周陽、涇陽、偪陽、梗陽、戲陽、鮭陽、葉陽、陵陽、鮮陽、櫟陽、濮陽、太陽、老陽、安陽、成陽、朱陽、索陽。又通作揚。《禮·玉藻》盛氣顚實揚休。《註》顚，讀爲闐。揚，讀爲陽。盛身中之氣，使之闐滿其息，若陽氣之體物也。《釋名》陽，揚也，氣在外發揚也。又與佯同。《禮·檀弓》陽若善之。《前漢·高帝紀》陽尊懷王爲義帝，實不用其命。又音腸。《爾雅·釋詁》陽，予也。《註》魯詩云：陽如之何，今巴濮之人自呼阿陽。《疏》漢書藝文云：魯申公爲詩訓，故是爲魯詩。其經云：陽如之何，申公以陽爲予，故引之。《釋文》陽，音腸。《五音集韻》俗作𨹈。《字彙》俗作阦。《字彙補》亦作𨼗陽氜。

陾：《唐韻》如乗切《集韻》《韻會》如蒸切《正韻》如陵切，𠀤音仍。《說文》築牆聲也。《詩·大雅》捄之陾陾。《傳》陾陾，衆也。又《廣韻》如之切《集韻》人之切，𠀤音而。《廣韻》本作𨼏。亦作陑。互詳陑𨼏二字註。《篇海》譌作𨻢。又《廣韻》《集韻》𠀤乃后切，音㝅。《廣韻》衆陾。《集韻》衆也。

陿：《廣韻》侯夾切《集韻》轄夾切，𠀤同陝。詳前陝字註。《前漢·景帝紀》郡國或磽陿。《註》師古曰：陿謂褊隘也。

隀：《集韻》傳容切，音重。《玉篇》地名。

𨺠：《五音集韻》食尹切，音吮。《集韻》階也。

𨺡：《集韻》祖叢切，音㚇。《玉篇》國名。

隁：《集韻》於建切，音漹。《玉篇》以畜水也。《集韻》本作堰，亦作𨻳。障水也。又《集韻》隱幰切，音偃。阪也。又人名。《前漢·藝文志》陽丘侯劉隁賦十九篇。《師古註》隁音偃。

䧗：《集韻》弼力切，音愎。《玉篇》𨻱山也。《集韻》山陊。

𨺢：《集韻》方馮切，音風。《玉篇》地名。又《五音集韻》房戎切，音馮。義同。

𨺣：《集韻》都玩切，音斷。《玉篇》人名。或作鍛碫。又《集韻》險也。

隂：《玉篇》同陰。

𨺤：《廣韻》芳逼切《集韻》拍逼切，𠀤音堛。與䦼同。

𨺥：《集韻》以轉切，音兗。《玉篇》高貌。《集韻》與阭同。

隃：《唐韻》傷遇切《集韻》《韻會》舂遇切，𠀤音戍。《爾雅·釋地》北陵西隃雁門是也。《戰國策》作西兪。又《廣韻》式朱切《集韻》《韻會》舂朱切，𠀤音輸。義同。又《廣韻》相兪切《集韻》詢趨切，𠀤音須。義同。又《集韻》一曰越也。又《廣韻》羊朱切《集韻》容朱切《正韻》雲俱切，𠀤音兪。《廣韻》隃麋，縣名。《前漢·地理志》右扶風隃麋縣。又人名。《史記·周本紀》子毀隃立。《註》隃，音踰。又《呂氏春秋》次制十二筒，以之阮隃之下，聽鳳凰之鳴，以別十二律。又《正韻》與逾同。《左傳·襄二十年》隃隱而待之。《司馬相如·上林賦》隃絕梁。《前漢·嚴助傳》輿轎而隃嶺。又《集韻》餘招切，音姚。遠也，行也。與遙同。《前漢·英布傳》隃謂布何苦而反。又《趙充國傳》兵難隃度。

𨺦：《集韻》蘇后切，音叟。阬也。

隄：〔古文〕䧑《唐韻》都兮切《集韻》《韻會》《正韻》都黎切，𠀤音低。《說文》唐也。《玉篇》橋也，限也。《廣韻》防也。與堤同。《正韻》岸也。《爾雅·釋宮》隄謂之梁。《註》卽橋也。《禮·月令》修利隄防。《史記·封禪書》閒者河溢臯陸，隄繇不息。又地名。《左傳·昭二十六年》次于隄上。《註》隄上，周地。又高隄，平隄，漢縣名，屬信都國。見《前漢·地理志》。又《廣韻》杜奚切《集韻》田黎切，𠀤音題。義同。又《廣韻》隄封。《前漢·溝洫志》作堤。又《集韻》常支切，音時。隄封，或作堤。通作提。又《集韻》直兮切，音墀。防也。《左傳·襄二十六年》棄諸堤下。《釋文》堤，亦作隄。徐讀丁兮反。沈讀直兮反。

䧘：《唐韻》持兗切《集韻》柱兗切，𠀤音篆。《說文》道邊庳垣也。《廣韻》道邊埤也。又《博雅》院也。又去聲。《說文》徒玩切，从𨸏彖聲。○按徐氏說文音切悉本唐韻，最爲近古。獨此字自玉篇以下皆止有上聲，字彙、正字通俱从說文，讀去聲，今兩存之。

𨺧：《集韻》徐由切，音囚。叴𨺧，縣名，在臨淮。○按前漢地理志本作厹猶，集韻攺从阜作𨺧，不知何據。

隅：《廣韻》遇俱切《集韻》《韻會》元俱切，𠀤音虞。《說文》陬也。《玉篇》角也。《書·益稷》帝光天之下，至于海隅蒼生。《詩·邶風》俟我於城隅。《禮·曲禮》摳衣趨隅。《註》趨隅，升席也。又《檀弓》童子隅坐而執燭。《註》隅坐，不與成人並。《論語》舉一隅，不以三隅反。又《玉篇》廉也。《詩·大雅》抑抑威儀，維德之隅。《禮·儒行》砥厲廉隅。又海隅，十藪之一。《爾雅·釋地》齊有海隅。又《周禮·冬官考工記·匠人》宮隅之制七雉，城隅之制九雉。《註》宮隅，城隅，謂角浮思也。又山名。《魯語》汪芒氏之君也，守封隅之山者也。《註》封山，隅山，在今吳郡永安縣。《說文》作嵎。又叶語口切，音偶。《詩·唐風》綢繆束芻，三星在隅。今夕何夕，見此邂逅。芻叶側九反，逅叶很口反。又叶呼侯反，音齁。《揚雄·反離騷》有周氏之嬋嫣兮，或鼻祖於汾隅。靈宗初諜伯僑兮，流於末之陽侯。《篇海》同𨺷。考證：〔《詩·邶風》俟我乎城隅。〕謹照原文乎改於。

𨺨：《集韻》逆各切，音咢。阜貌。

𨺩：《五音集韻》與乾同。詳乙部乾字註。

隆：《唐韻》力中切《集韻》《韻會》《正韻》良中切，𠀤音癃。《說文》豐大也。又《玉篇》中央高也。《爾雅·釋山》宛中隆。《疏》山形中央蘊聚而高者名隆。又《戰國策》雖隆薛之城到於天，猶之無益也。又與窿通。《正韻》穹窿，天勢。本作隆。《司馬相如·上林賦》穹隆雲橈。又《玉篇》盛也。《禮·檀弓》道隆則從而隆，道汙則從而汙。《史記·封禪書》文王攺制，爰周郅隆。《前漢·武帝紀》迫隆冬至。《註》隆冬，猶言盛冬也。又《禮·祭義》頒禽隆諸長者。《註》隆，猶多也。又《荀子·致士篇》君者，國之隆也。《註》隆，猶尊也。《史記·平準書》方隆貴用事。又《前漢·王莽傳》臣莽夙夜隆就孺子。《註》隆，長也。言成就之，使其長大也。又厚也。《後漢·皇后傳》使後世不見隆薄進退之隙。又《前漢·五行志》沛城鐵官鑄鐵，鐵不下，隆隆如雷聲。又地名。《史記·晉世家》齊伐魯，取隆。《註》隆，卽龍也。魯地有隆山。又州名。後周陵州，宋升隆州。又豐隆，雷師。《屈原·離騷》吾令豐隆乗雲兮，求宓妃之所在。《正韻》靊霳，本作豐隆。又與南通。《淮南子·俶眞訓》終南作終隆。又叶盧王切，音郞。《道藏歌》但聞仙道貴，不聞鬼道隆。謠歌參天氣，賈生元正章。又叶閭承切，音棱。《陸雲·贈孫世顯詩》制動以靜，祕景在隆。雲根可棲，樂此隈岑。考證：〔《戰國策》雖隆薛之誠到於天〕謹照原文誠改城。〔《荀子·臣道篇》君者，國之隆也。〕謹照原書臣道篇改致士篇。

隇：《廣韻》《集韻》𠀤於非切，音威。《玉篇》隇䧅，險阻也。

隈：《唐韻》烏恢切《集韻》《韻會》烏回切《正韻》烏魁切，𠀤音煨。《說文》水曲也。《爾雅·釋地》隩隈。《疏》隩一名隈也。隈卽厓內深隩之處也。《又》厓內爲隩，外爲隈。《疏》厓內近水爲隩，其外爲輷。隈，當作輷，傳寫誤也。《左傳·僖二十五年》秦人過析隈。《註》析，楚邑。隈，隱藪之處。《管子·形勢篇》大山之隈，奚有於深。《楚辭·天問》隅隈多有，誰知其數。《淮南子·原道訓》舜釣於河濵朞年，而漁者爭處湍瀨，以曲隈深潭相予。又《正字通》弓之曲處曰隈。《儀禮·大射儀》大射正執弓，以袂順左右隈。《註》隈，弓淵也。又《廣韻》《集韻》𠀤烏繢切，音㕈。《廣韻》隩隈。《集韻》或作𨸰。《篇海》別作𨺯。

隉：《唐韻》五結切《集韻》《韻會》倪結切，𠀤音齧。《說文》危也。从𨸏从毀省。徐巡以爲隉凶也。班固說，不安也。《書·泰誓》邦之杌隉。又《說文》賈侍中說，隉，法度也。《玉篇》或作𦤞。《廣韻》同臲。《集韻》或作𨻄摰棿倪。

隊：《唐韻》《集韻》《韻會》徒對切《正韻》杜對切，𠀤音憝。《說文》从高隊也，失也。又《玉篇》部也。百人也。《廣韻》羣隊也。《左傳·文十六年》楚子乗馹，會師於臨品，分爲二隊。《註》隊，部也。兩道攻之。《司馬相如·上林賦》車按行，騎就隊。又《集韻》《正韻》𠀤直類切，音懟。《集韻》落也。《禮·檀弓》退人若將隊諸淵。又《樂記》上如抗，下如隊。《釋文》隊，直媿反。《左傳·成十二年》俾隊其師。《集韻》本作墜。亦作隧。又《集韻》徐醉切，音遂。與隧同。詳隧字註。又《前漢·王莽傳》分爲六尉六隊。《註》隊，音遂。又《𥡆天子傳》得絕銒山之隊。《註》隊，謂谷中險阻道也。又《集韻》杜罪切，憝上聲。羣也。考證：〔《左傳·文十五年》楚子乗驛，會師於臨品，分爲二隊。〕謹照原文十五年改十六年。乗驛改乗馹。

隋：《唐韻》徒果切《集韻》杜果切，𠀤音惰。《說文》裂肉也。从肉从隓省。又《玉篇》落也。《詩·衞風·其黃而隕傳》隕，隋也。《釋文》隋，又作墮，唐果反。又《玉篇》懈也。又《廣韻》他果切《集韻》《韻會》《正韻》吐火切，𠀤音妥。《廣韻》裂肉也。《集韻》埋祭餘也。又《正韻》圜而長。《詩·豳風·破斧傳》隋銎曰斧。《釋文》徒禾反，又湯果反。形狹而長也。《禮·月令·穿竇窖註》隋曰竇，方曰窖。《疏》隋者，似方非方，似圓非圓。《禮·器大夫士𢮁禁註》如今方案隋長局。又《史記·天官書》廷藩西有隋星五。《註》南北爲隋。隋，垂下也。又《廣韻》《集韻》《韻會》𠀤旬爲切，音隨。《廣韻》國名。本作隨。《左傳·桓六年》漢東之國，隨爲大，漢初爲縣，後魏爲郡，又攺爲州。《戰國策》寶珍隋珠。又國號。楊堅受封於隨，及有天下，以隨从辵，周齊奔走不寧，故去辵作隋。《轉注古音》隋，古音妥。楊堅攺隨爲隋，後人遂以隋爲隨。又姓。《正字通》漢五原太守隋昱明。又《集韻》順裂肉也。又《集韻》宣隹切，音綏。祭食也。或作挼。又《集韻》《韻會》𠀤翾規切，音隓。義同。或作綏挼。又一曰釁荐血。《周禮·春官·大祝》隋釁。《註》謂荐血也。又《小祝》贊隋。《註》尸之祭也。《釋文》隋，許規反，又惠恚反。又《晉語》隋其前言。《註》隋，許規反。又《集韻》土禾切，音詑。中高四下也。又《集韻》呼恚切，音孈。《周禮·春官·守祧》旣祭，則藏其隋與其服。《註》隋，謂神前所沃灌器名。康成曰：謂尸所祭肺脊黍稷之屬，藏之以依神。《釋文》隋，許恚反，又相恚反。《集韻》或作墮綏挼。又《集韻》思累切，音髓。義同。

隌：《廣韻》《集韻》𠀤烏感切，音黤。《爾雅·釋言》隌，闇也。《註》隌然冥貌。《集韻》不明也。亦作暗。《玉篇》與晻同。又《廣韻》《集韻》𠀤於金切，音音。又《集韻》於禁切，音䕃。義𠀤同。

𨺪：《正字通》俗陲字。

隍：《唐韻》《集韻》《韻會》《正韻》𠀤胡光切，音黃。《爾雅·釋詁》隍，虛也。《註》隍，城池無水者。又《釋言》隍，壑也。《註》城池空者爲壑。《說文》城池也。有水曰池，無水曰隍。《玉篇》城下坑也。《易·泰卦》城復于隍。又《集韻》爲命切，音詠。義同。

階：《唐韻》古諧切《集韻》《韻會》《正韻》居諧切，𠀤音皆。《說文》陛也。《玉篇》登堂道也，級也。《書·大禹謨》舞干羽于兩階。又《釋名》階，梯也，如梯之有等差也。《禮·喪大記》復有林麓，則虞人設階。無林麓，則狄人設階。《註》階，所乗以升屋者，梯也。又《易·繫辭》言語以爲階。《詩·大雅》誰生厲階。又《禮·少儀》不得階主。《註》階，上進者。《疏》階是等級。人升階，必上進，故以階爲上進。又星名。《前漢·東方朔傳》願𨻰泰階六符。《註》泰階，三台也。又官階。《南史·張融傳》融不知階級，階級亦可不知融。《唐書·百官志》文階二十八階，武階二十一階。又烏階，草名。《爾雅·釋草註》欔，一名烏階。又州名。《韻會》西戎別種，白馬氐地，魏武州，唐攺階州。又叶居夷切，音基。《詩·小雅》彼何人斯，居河之麋。無拳無勇，職爲亂階。又《大雅》懿厥哲婦，爲梟爲鴟。婦有長舌，維厲之階。又叶堅奚切，音稽。《班固·西都賦》雖輕迅與僄狡，猶愕眙而不能階。攀井幹而未半，目眴轉而意迷。

䧙：《字彙補》古文陵字。《𥡆天子傳》西王母爲天子謠曰：白雲在天，山䧙自出。

𨺫：《唐韻》《集韻》𠀤去衍切，音遣。《說文》𨺫商，小塊也。○按徐鉉曰：𨺫，古文蕢字。蕢，廣韻載去聲十六怪。𨺫，載上聲二十八獮。迥不相合。徐氏說誤。《玉篇》作𠳋。《廣韻》作𦥳。

𨺬：《集韻》居拜切，音介。本作畍，境也。或作堺𠇎。《五音集韻》書作𠷟，非。

𨺭：《字彙補》倉夾切，音插。《張融·海賦》幽崖𨹝𨺭隈隩之窮。○按𨺭字，諸書皆不載，止見南齊書，註音倉夾反，大約崖岫峻狹之意。字彙補訓作山崖，非。

𨺮：《篇海》息閏切，同𨻅。亭名。本作陖。詳前陖字註。

𨺯：《篇海》與隈同。

𨻀：《集韻》頻脂切。與阰同。詳前阰字註。又邊迷切，與𨻼同。詳後𨻼字註。

隑：《集韻》柯開切，音該。《玉篇》梯也。《揚子·方言》隑，陭也。《註》江南人呼梯爲隑，所以隑物而登者也。又《揚子·方言》隑企，立也。東齊海岱北燕之郊，委痿謂之隑企。《註》脚躄不能行也。又《廣韻》五來切《集韻》魚開切，𠀤音獃。《廣韻》企立也。又《博雅》修長也。又《集韻》《韻會》𠀤渠希切，音祁。本作崎。曲岸也。亦作碕埼。《史記·司馬相如傳》臨曲江之隑州。《註》隑，長也。索隱曰：隑音祁。卽碕字，謂曲岸頭也。又《集韻》魚衣切，音沂。又《類篇》五亥切，音愷。義𠀤同。又《集韻》巨代切。《玉篇》梯也。《博雅》陭也。又《集韻》《類篇》𠀤口漑切，音慨。又《集韻》戸代切，音瀣。義𠀤同。

𨻁：《集韻》悉卽切，音息。地名。

䧚：《集韻》下老切，音昊。本作鄗，邑名。在常山。○按後漢光武紀行至鄗。註：鄗，縣名，屬趙州。音火各反，字从邑。集韻、類篇云同䧚，讀作上聲，未知何據。

𨻂：《篇海》於建切，音堰。地名。

隒：《唐韻》《集韻》《正韻》魚檢切《韻會》疑檢切，𠀤音噞。《說文》厓也。《爾雅·釋山》重甗隒。《註》山形如累兩甗。甗，甑也。山形狀似之，因以名云。《疏》孫炎云：崖有重岸也。又《釋畜疏》善陞甗者，登山隒也。《詩·王風·在河之漘傳》漘，水隒也。《疏》隒是山岸，漘是水岸，故云水隒。《郭璞·江賦》厓隒爲之泐嵃，碕嶺爲之嵒崿。又《玉篇》方也。又《集韻》丘檢切，音嵰。又力冉切，音斂。義𠀤同。

䧛：《集韻》蒲浪切，音徬。《玉篇》附䧛也。本作傍。《集韻》近也，或作並。又《集韻》蒲庚切，音彭。車聲也。本作𨍩。亦作傍。通作彭。

䧜：《集韻》徒郞切，音唐。《玉篇》長沙謂隄曰䧜。又《集韻》引爾雅：廟中路謂之䧜。通作唐。○按今爾雅釋宮本作唐。

𨻃：《集韻》同陫。

𨻄：《集韻》同隉。

䧝：《集韻》充之切，音鴟。地名。又《集韻》直几切《類篇》丈几切，𠀤音雉。《集韻》山名。

隓：《唐韻》許規切《集韻》翾規切，𠀤音䜐。《說文》敗城阜曰隓。《徐曰》俗作隳，非。《玉篇》廢也，毀也，損也。《揚子·方言》攋隓，壞也。《說文》篆作𡐦。《玉篇》亦作墮。《集韻》又同𨼰。又《集韻》杜果切，音妥。與陊同。詳前陊字註。

𨻅：《篇海》息閏切，音浚。亭名。與陖同。詳前陖字註。

𨻆：《集韻》丈爾切，音豸。《玉篇》地名。

𨻇：《集韻》䚽合切，音搨。墊也。

𨻈：《篇海》音鏁。地名。本作𨻨。《字彙》作𨻈。○按正字通云隙字之譌，未知何據。

䧞：《廣韻》《集韻》𠀤莫駕切，音罵。《揚子·方言》䧞，益也。又《廣韻》巧也。又《廣韻》房久切《集韻》扶缶切，𠀤音阜。《廣韻》本作𨹺。《集韻》本作𩣸，馬盛也。一曰益也。

隔：《唐韻》古核切《集韻》《韻會》各核切《正韻》各頟切，𠀤音膈。《說文》障也。《玉篇》塞也。《史記·秦始皇紀》防隔內外。《前漢·常惠傳》欲隔絕漢。又通作鬲。《荀子·大略篇》鬲如也。《註》謂鬲絕於上。《史記·大宛傳》鬲漢道焉。《前漢·薛宣傳》西州鬲絕。又《陸厥與沈約書》一家之文，工拙壤鬲。又《韻會小補》叶訖得切，音祴。《柳宗元·懲咎賦》讒妬結而不戒兮，猶斷斷於所執。勢危疑而多詐兮，逢天地之否隔。○按正字通引柳賦云，質韻音屹，固非。而韻會小補叶訖得切，亦謬。得在職韻，執在緝韻，職緝不相通，以隔叶執，不當作訖得切。又與融通。《史記·秦始皇紀》昭隔內外，靡不淸淨，施於後嗣。《註》隔，一作融。

𨻉：《集韻》同𨹜。

隕：《唐韻》于敏切《集韻》《韻會》《正韻》羽敏切，𠀤音殞。《說文》从高下也。《爾雅·釋詁》隕，墜也。《又》隕，磒落也。《註》磒，猶隕也。方俗語有輕重耳。《書·湯誥》慄慄危懼，若將隕于深淵。《易·姤卦》有隕自天。《春秋·莊七年》夜中星隕如雨。《公羊傳》作霣。又《禮·儒行》不隕穫於貧賤。《註》隕穫，困迫失志之貌也。又同殞。《左傳·襄三十二年》巢隕諸樊。又《集韻》王問切，音運。義同。又《詩·小雅》心之憂矣，涕旣隕之。《釋文》音蘊。又《集韻》于倫切，音筠。義同。《詩·衞風》桑之落矣，其黃而隕。自我徂爾，三歲食貧。《註》隕叶于貧反。又《集韻》王權切，音圓。均也。《詩·商頌》幅隕旣長。《傳》隕，均也。《箋》隕，當爲圓。圓謂周也。

隖：〔古文〕𨻑《唐韻》《正韻》安古切《集韻》於五切，𠀤音鄔。《說文》小障也。《唐韻》村隖也。與塢同。又《說文》一曰庳城。《廣韻》壁壘也。《後漢·董卓傳》卓築萬歲隖，積金穀，爲三十年儲。又《集韻》烏故切，音惡。障也。或作䃖埡。

隗：《唐韻》《正韻》午罪切《集韻》《韻會》五賄切，𠀤音頠。《說文》陮隗也。《玉篇》高也。《揚雄·甘泉賦》㟎𡼗隗虖其相嬰。《註》𡼗隗，猶崔嵬也。又國名。《公羊傳·僖二十六年》楚人滅隗，以隗子歸。《鄭語》西有虞虢晉隗霍楊魏芮。又姓。《左傳·僖二十三年》狄人伐廧咎如，獲其二女，叔隗季隗。《註》隗姓。又《僖二十四年》昭公奔齊，王復之。又通于隗氏。《註》隗氏，狄后。《周語》翟隗，姓也。《史記·秦始皇紀》丞相隗林。《註》隗，姓。林，名。又《集韻》吾回切《韻會》魚回切，𠀤音桅。《集韻》高貌。又人名。《戰國策》欲將報讎，故往見郭隗。《李白詩》燕昭延郭隗，遂築黃金臺。又《集韻》《類篇》𠀤俱爲切，音龜。《集韻》山名。《字彙》大隗，山名。○按莊子徐無鬼篇：黃帝將見大隗乎具茨之山。具茨旣爲山，則大隗必非山也。

𨻊：《集韻》《類篇》𠀤與瘞同。

隘：《唐韻》《集韻》《正韻》烏懈切《韻會》幺解切，𠀤音䅬。《左傳·僖二十二年》古之爲軍也，不以阻隘也。《戰國策》塞黽隘。又《說文》𨹟也。《玉篇》急也，陝也。《詩·大雅》誕置之隘巷。《禮·禮器》君子以爲隘矣。《戰國策》人之急也，若自在隘窘之中。《荀子·王霸篇》生民則致貧隘。又《正韻》乙革切。與阨阸𠀤同。《戰國策》太子辭於齊王而歸，齊王隘之。《又》寡人之所以閉關不通使者，爲中山之獨與燕趙爲王，而寡人不與聞焉，是以隘之。《註》隘，亦不通也。讀作阨。又叶於旣切，衣去聲。《謝莊·宋孝武帝文》芝蓋迫軨，上驤眷轡。萬㝢肅其北𨌹，靈阿具其深隘。又叶伊昔切，音益。《屈原·離騷》惟黨人之偸樂兮，路幽昧以險隘。豈余身之憚殃兮，恐皇輿之敗績。《說文》籀作𨽴。《玉篇》本作阸。《集韻》或作阨。《篇海》一作𨽈。

𨻋：《正字通》同隰。引周禮地官大司徒：五曰原𨻋。○按周禮本作隰，諸書皆無𨻋字，字彙亦不載，《正字通》誤增，應刪。

𨻌：《玉篇》力罪切《廣韻》落猥切《集韻》魯猥切，𠀤音儡。《說文》磊也。《廣韻》𨻌𡑈，果實也。《集韻》書作𨻾。

𨻍：《集韻》雪律切，音恤。頹也。

𨻎：《集韻》陵古作𨻎。註詳八畫。

𨻏：《集韻》瘞古作𨻏。註詳疒部十畫。

𨻐：《韻會》古文地字。註詳土部三畫。

𨻑：《字彙補》古文隖字。註詳本畫。

𨻒：《篇海》音威。西陵名。○按爾雅釋地，西陵威夷，本作威。今加阜，又从烕，疑譌。

𨻓：《篇海》薄回切。同陪。《廣雅》𨻓儓，臣也。

𨻔：《篇海》同陰。

𨻕：《篇海》同隮。

𨻖：《篇海》丑申切，音縝。地名。

𨻗：《字彙補》徒協切，音牒。出開元釋迦目錄。

𨻘：《篇海》同陛。

𨻱：《集韻》崩，亦作𨻱。又與𨹹同。詳山部崩字註。

𨻲：《唐韻》呼訝切《集韻》虛訝切，𠀤音嚇。《說文》本作㙤。𡍩也。《玉篇》裂也。或作罅。《集韻》亦作𤗭。○按廣韻四十禡止收㙤字，無𨻲字，而𨻲亦專訓地名，𠀤無𡍩裂一義。又另載罅字，訓作孔罅，亦不云與㙤通，是廣韻與說文、玉篇迥異也。舊云廣韻卽唐韻，徐氏說文自言音切悉本唐韻，而廣韻與說文不合如此，則廣韻之非唐韻可知。又《集韻》通都切，音稌。與㙤同。坼也。又後五切，音戸。義同。

𨻳：《集韻》於建切，音漹。與隁同。《後漢·董卓傳》於所度水中僞立𨻳，以爲捕魚，而潛從𨻳下過軍。《註》𨻳，一作堰。又《集韻》於乾切，音蔫。與鄢同。《後漢·郡國志》潁川郡𨻳陵，春秋時曰鄢。○按前漢地理志作傿陵，音偃。《篇海》別作〈阝具〉𨽑。

𨻴：《篇海》士陷切，音儳。陷也。

𨻵：《廣韻》《集韻》𠀤倉回切，音崔。《廣韻》𨻵，崩隤也。《集韻》同𤗯。又《集韻》遵綏切，音檇。本作崔。高大貌。又杜罪切，音𦶏。與陮同。

隙：〔古文〕隟《唐韻》綺戟切《集韻》《韻會》《正韻》乞逆切，𠀤音綌。《說文》壁際孔也。《玉篇》穿穴也，裂也。《禮·三年問》若駟之過隙然。《釋文》隙，本又作卻。《左傳·昭元年》牆之隙壞。《孟子》鑽穴隙相窺。《史記·貨殖傳》秦文孝繆居雍隙。《註》隙者，閒孔也。地居隴蜀之閒要路，故曰隙。又《玉篇》閒也。《左傳·隱五年》皆於農隙，以講事也。《註》隙，閒也。又《廣韻》怨也。《史記·樊噲傳》大王今日至，聽小人之言，與沛公有隙。又《前漢·匈奴傳贊》遭王莽始開邊隙。又《前漢·地理志》北隙烏丸夫餘。《註》隙，際也。又《唐韻正》古音綺略反，義同。又《唐韻正》古音綺路反。《韓非子·亡徵篇》木之折也，必通蠹。牆之壞也，必通隙。《說苑·建本篇》枯魚銜索，幾何不蠹。二親之壽，忽如過隙。○按玉篇、廣韻、韻會、正韻諸書皆作𨻶，故字彙載入十一畫內。惟說文作隙，集韻、類篇因之。正譌，𡭴从二小，中从日，景也，會意。作𨻶，非。故正字通收入十畫內。應从正字通。《集韻》同䧍。亦作𡮱𧯈。《篇海》譌作𨻩。

𨻶：《正字通》俗隙字。

𨻷：《廣韻》苦岡切《集韻》丘岡切，𠀤音康。《廣韻》爾雅云：虛也。○按今爾雅釋詁本作漮。《集韻》司馬相如作槺。鄭康成作荒。

𨻸：《玉篇》同隰。

䧠：《玉篇》市兗切《集韻》豎兗切，𠀤音腨。《玉篇》地名。《集韻》本作鄟。詳邑部鄟字註。

𨻹：《篇海》同隘。

隚：《廣韻》《集韻》𠀤徒郞切，音唐。《廣韻》殿基。《玉篇》亦作堂。

際：《唐韻》《集韻》《韻會》𠀤子例切，音祭。《說文》壁會也。《玉篇》合也。《廣韻》會也。《易·泰卦》天地際也。《坎卦》剛柔際也。《前漢·翼奉傳》詩有五際。《註》詩內傳曰：五際，卯酉午戌亥也。隂陽終始際會之歲，於此則有攺變之政也。又《爾雅·釋詁》際接翜，捷也。《註》捷謂相接續也。《疏》際者，相會之捷也。《小爾雅》際，接也。又交際。《孟子》萬章曰：敢問交際何心也。《莊子·徐無鬼》仁義之士貴際。《唐書·房琯傳》不諧際人事。又《玉篇》方也。《廣韻》邊也，畔也。《易·豐卦》天際翔也。《莊子·知北遊》物物者，與物無際，而物有際者，所謂物際者也。不際之際，際之不際者也。又叶子悉切，音卽。《黃庭經》三明出華生死際，父曰泥丸母雌一。又叶子結切，音卩。《王筠詩》神芝耀七明，山蒲含九節。日軒若迴駕，相待靑雲際。

障：《唐韻》《集韻》《韻會》𠀤之亮切，音嶂。《爾雅·釋言》障，畛也。《註》謂壅障。《說文》隔也。《廣韻》界也。《禮·月令》毋有障塞。《左傳·昭元年》障大澤。《註》陂障之。又《釋名》障，衞也。《左傳·定十三年》且成孟氏之保障也。又《史記·秦始皇紀》築亭障以逐戎人。又《張湯傳》居一障閒。《註》障，謂塞上要險之處。別築城，置吏士守之。又《廣韻》步障也。王君夫作絲布步障三十里，石崇作錦障五十里，以敵之。又《廣韻》《集韻》諸良切《正韻》止良切，𠀤音璋。義同。◎按經傳釋文凡障字，平去二音皆可讀。又《廣韻》丘山頂上平。通作章。《爾雅·釋山》上正章。《疏》正，猶平也。言山形上平者名章。又《左傳·昭十九年》齊高發帥師伐莒，莒子奔紀障。《註》紀障，莒邑。又《正韻》障泥，鞍飾。亦作𩌬。《集韻》本作墇。或作㢓。通作鄣。

𨻺：《唐韻》去營切《集韻》窺營切，𠀤頃平聲。《說文》仄也。《玉篇》危也。亦作傾。《集韻》伏也，𢽽也。又《集韻》犬穎切，音頃。義同。

𨻻：《唐韻》落侯切《集韻》郞侯切，𠀤音樓。《玉篇》縣名。又《集韻》朗口切，音塿。《前漢·地理志》交阯郡羸𨻻縣。《註》師古曰：𨻻，來日反。又《廣韻》力主切《集韻》隴主切，𠀤音縷。義同。

隝：《集韻》覩老切，音擣。《司馬相如·上林賦》阜陵別隝。《註》隝，水中山也。《玉篇》今作島。亦作隯。《集韻》亦作嶹。又《集韻》丁了切，音鳥。義同。又同鴟。《後漢·循吏傳》仇覽爲蒲亭長，鄕邑爲之諺曰：父母何在，在我庭。化我隝梟，哺所生。《註》隝梟，卽鴟梟也。又叶當口切，音斗。《前漢·敘傳》橫雖雄才，伏於海隝。沐浴尸鄕，北面奉首。又叶都木切，音篤。《司馬相如·上林賦》振溪通谷，蹇產溝瀆。𧮰呀豁閕，阜陵別隝。○按正字通又見鳥部，重出，應刪。考證：〔《司馬相如·子虛賦》阜陵別隝。〕謹照原文子虛賦改上林賦。〔《上林賦》𧮰呀豁聞，阜陵別隝。〕謹照原文豁聞改豁閕。

䧡：《集韻》餘封切，音容。《玉篇》城牆也。《集韻》與墉同。

䧢：《唐韻》豈俱切《集韻》𧇾于切，𠀤音區。《說文》𢼮也。《徐鉉曰》俗作崎嶇，非是。《前漢·諸侯王表》至虖阸䧢河洛之閒。《註》應劭曰：䧢者，踦䧢也。又《廣韻》䧢隅，不安貌。《集韻》與岴同。又《集韻》烏侯切，音謳。䧢窬，深下貌。

𨻼：《唐韻》邊兮切《集韻》《韻會》《正韻》邊迷切，𠀤音篦。《說文》牢也，所以拘非也。《玉篇》所以拘罪人也。《廣韻》亦作狴。《集韻》亦作𨻀。又《廣韻》匹迷切《集韻》篇迷切，𠀤音批。義同。又《正韻》部比切，音婢。義同。

隞：《集韻》牛刀切，音鏊。地名。《史記·殷本紀》仲丁遷于隞。《集韻》通作敖囂。

隟：《宋庠補音》古文隙字。註詳十畫。《管子·七臣七主篇》故上惽則隟不計，而司聲直祿。《揚子·太𤣥經》鑽於內隟厲。《鮑昭·擬阮公詩》惠氣凴夜淸，素景緣隟流。

𨻽：《集韻》同隰。

䧣：《篇海》同陻。

𨻾：《集韻》𨻌書作𨻾。

𨻿：《集韻》隰古作𨻿。註詳十四畫。

𨼊：《唐韻》武扶切《集韻》微夫切，𠀤音無。《說文》弘農陝東陬也。

䧤：《廣韻》《集韻》𠀤博木切，音卜。《廣韻》彭䧤，蠻夷國名。《集韻》或作𨽂。通作濮。

䧥：《集韻》胡桂切，音惠。《玉篇》陲名。

𨼋：《玉篇》許魚切，音虛。《五音集韻》地名。

𨼌：《玉篇》丑申切，音縝。地名。

𨼍：《廣韻》《集韻》𠀤胡刀切，音濠。《廣韻》𨼍壑。又《集韻》一曰城下道。《集韻》或作䧫。

䧦：《唐韻》許爲切《集韻》吁爲切，𠀤音麾。《說文》鄭地阪。春秋傳曰：將會鄭伯于䧦。○按今春秋，會于鄬，三傳俱从邑作鄬。釋文有于軌、几吹二反，榖梁傳釋文本又作僞。無作䧦者，未知何據。又《集韻》于嬀切，音爲。又《廣韻》韋委切《集韻》羽委切，𠀤蔿上聲。又《集韻》于僞切，爲去聲。義𠀤同。

隢：《集韻》爾紹切，音遶。《玉篇》地名。

𨼎：《廣韻》子悅切《集韻》租悅切，𠀤音蕝。《廣韻》隔𨼎。

𨼏：《廣韻》如之切，音而。地名。與陑陾同。又夔險也。

隣：《廣韻》俗鄰字。

𨼐：《玉篇》士禁切，音䅾。䧯𨼐也。

隤：《唐韻》杜回切《集韻》《韻會》《正韻》徒回切，𠀤音魋。《說文》下隊也。《玉篇》壞隊下也。《司馬相如·上林賦》隤牆塡𡐛。《前漢·食貨志》因隤其土，以附苗根。《註》隤謂下之也。又《蘇武傳》士衆滅兮名已隤。又《揚雄·河東賦》發祥隤祉。《註》隤，降也。又《詩·周南》我馬虺隤。亦作穨。《爾雅·釋詁》虺穨，病也。又《前漢·景十三王傳》日崔隤。《註》崔隤猶言蹉𧿶也。又《易·繫辭》夫坤隤然，示人𥳑矣。《註》隤，柔貌。又《禮·曲禮》凡遺人弓者。《註》弓有往來體，皆欲令其下曲，隤然順也。《釋文》隤，本又作頹。《禮·檀弓》頹乎其順也。又地名。《左傳·隱十一年》王與鄭人隤。《註》在修武縣北。《後漢·郡國志》河內郡修武有隤城。又《左傳·成十六年》公出于壞隤。《註》魯邑。又《韻會小補》湯過切，音惰。通作穨。《周禮·冬官考工記·梓人》則必穨爾如委矣。《釋文》穨，如字，李讀湯過反。《玉篇》或作頹墤。《篇海》本作𨽠。

隥：《唐韻》都鄧切《集韻》《韻會》《正韻》丁鄧切，𠀤音凳。《說文》仰也。又《玉篇》險阪也。《𥡆天子傳》乃絕隃之關隥。《又》天子南還，升於長松之隥。又《廣韻》梯隥。《玉篇》或作蹬。《集韻》同嶝磴。

𨼑：《廣韻》宅加切《集韻》直加切，𠀤音茶。《廣韻》丘名。《集韻》或作垞。又《集韻》𨻰知切，音馳。義同。

𨼒：《廣韻》昌善切《集韻》齒善切，𠀤音闡。《玉篇》魯邑名。《集韻》本作僤。又《集韻》尼展切，音趁。義同。

𨼓：《集韻》直炙切，音躑。與酈同。縣名。詳邑部酈字註。

𨼔：《廣韻》徐林切《集韻》徐心切，𠀤音尋。《玉篇》小阜。《廣韻》小堆阜也。《集韻》小阜，在三輔。○按正字通云：潯字之譌，未知何據。

𨼕：《集韻》隨古作𨼕。註詳十三畫。

𨼖：《篇海》同陰。

𨼗：《篇海》同陽。

𨼘：《字彙補》古文陽字。《乾坤鑿度》元皇分雖側問，𨽙𨼘術行大旨也。

𨼙：《篇海》同䧨。

𨼪：《集韻》剏所切，音楚。《玉篇》阪也。

𨼫：《集韻》求於切，音渠。階也。

䧧：《集韻》語綺切，音嵦。與㠖同。岌㠖，山高貌。亦作嶬。

䧨：《廣韻》魚怯切《集韻》逆怯切，𠀤音業。《玉篇》險也，危也。《廣韻》危貌。《玉篇》今作業。《篇海》別作𨼙。又《集韻》北及切，音皀。厓險危貌。

𨼬：《唐韻》胡買切《集韻》下買切，𠀤音蟹。《說文》水衡官谷也。又《說文》一曰小溪。《玉篇》亦作澥。

隦：《篇海》普米切，音䫌。隦堄，女牆也。又《篇海》避支切，音𦜉。義同。◎按說文本作陴倪，亦作俾倪，有平聲三音而無上聲。惟集韻作𡌨堄。𡌨，卜禮切。篇海隦作普米切，當與𡌨同。其避支切一音，則與陴同也。

𨼭：《五音集韻》其偃切，音寋。本作𠎾。倨也。

𨼮：《集韻》昌豔切，音襜。《玉篇》陷也。又《廣韻》仕陷切，音儳。又《集韻》叉鑑切，音讖。義𠀤同。《篇海》俗作𨼧。

隧：〔古文〕𨽡《廣韻》《集韻》《韻會》《正韻》𠀤徐醉切，音遂。《玉篇》墓道也。《左傳·隱元年》闕地及泉，隧而相見。《註》隧，若今延道。又《僖二十五年》晉侯朝王，王饗醴，命之宥，請隧弗許。《註》闕地通路曰隧。《周禮·春官·冢人》及竁以度爲丘隧。《註》隧，羨道也。又道也。《詩·大雅》大風有隧。《禮·曲禮》出入不當門隧。《魯語》具舟除隧。《前漢·匈奴傳》起亭隧。《註》隧，謂開小道而行，避敵鈔𡨥也。又《左傳·襄七年》叔仲昭伯爲隧正。《註》隧正，主役徒。又《周禮·冬官考工記·鳧氏》于上之攠，謂之隧。《註》隧在鼓中，窐而生光，有似夫隧。又草名。《爾雅·釋草》出隧，蘧蔬。《疏》菌類也。一名出隧，一名蘧蔬。又《正字通》高麗國左有大穴，曰神隧。又地名。《戰國策》吳見伐齊之便，而不知干隧之敗也。《註》干隧，吳地。又縣名。《前漢·地理志》河閒國武隧縣。又轉也，回也。《莊子·天下篇》若磨石之隧。《註》隧，音遂，回也。又《集韻》直類切，音懟。落也。與墜同。《荀子·儒效篇》至共頭而山隧。《班固·幽通賦》眷峻谷曰勿隧。《註》可以免於顚隧。《前漢·王莽傳》不隧如髮。又《集韻》雖遂切，音粹。與邃同。深遠也。《周禮·冬官考工記·輿人》參分車廣，去一以爲隧。《註》鄭司農云：隧謂車輿深也，讀如鑽燧攺火之燧。康成謂：讀如邃宇之邃。又《集韻》杜罪切，音𦶏。《左傳·襄二十五年》當𨻰隧者，井堙木刊。《註》隧，徑也。徐邈讀上聲。《廣韻》俗作璲。考證：〔《班固·幽通賦》養峻谷曰勿隧。〕謹照原文養改眷。

隨：〔古文〕𨼕遀追《廣韻》《集韻》《韻會》𠀤旬爲切，音隋。《廣韻》從也，順也。《書·禹貢》隨山刊木。《易·𢁉象》隨風巽，君子以申命行事。《詩·大雅》無縱詭隨。《傳》詭，人之善。隨，人之惡者。又易卦名。又《易·咸卦》咸其股，執其隨往吝。《註》隨，謂趾也。《疏》腓動，則足隨之，故謂足爲隨。又《艮卦》艮其腓，不拯其隨。又《儀禮·鄕射禮》其閒容弓，距隨長武。《註》距隨者，物橫畫也。始前足至東頭爲距，後足來合而南面爲隨。又地名。《左傳·隱五年》翼侯奔隨。《註》隨，晉地。又國名。漢爲縣。《左傳·桓六年》楚武王侵隨。《註》隨國，今義陽隨縣。《前漢·地理志》南陽郡隨縣。《註》故厲國也。《韻會》晉置隨郡，齊攺爲州。《正韻》亦作隋。詳前隋字註。又西隨，縣名。《前漢·地理志》牂牁郡西隨縣。又沙隨，地名。《春秋·成十六年》會于沙隨。《註》宋地，梁國寧陵縣北有沙隨亭。又姓。《風俗通》隨侯之後，漢有博士隨何。《史記·匈奴傳》有詔捕太醫令隨但。《前漢·藝文志》隨巢子六篇。《註》墨翟弟子。又《正韻》亦作遺。《詩·小雅》莫肯下遺。《箋》遺，讀曰隨。《疏》隨從於人，先人後己，以相𤰞下之義也。又《集韻》古通追。《屈原·離騷》背繩墨以追曲。《註》追，與隨通。又《唐韻正》古音旬禾反。《論語》季隨，季騧。《楊愼曰》大理董難曾見宋人小說，周有八士，命名八人而四韻。季隨、季騧，隨，旬禾反，騧，烏戈反，一韻也。《老子·道德經》音聲相和，先後相隨。《管子·白心篇》人不倡不和，天不始不隨。《易林》宮商旣和，聲音相隨。《馬融·廣成頌》魴鱮鱏鯿，鰋鯉鱨魦。樂我純德，騰躍相隨。《顧炎武曰》隨字自素問天元紀大論，知迎知隨，氣可與期，始入之韻。又《史記·天官書》前列直斗口三星，隨北端兌。《註》索隱曰：隨，他果反。又與橢通。《淮南子·齊俗訓》闚面於盤水則員，於杯則隨，面形不異，其故有所員，有所隨者，所自闚之異也。《呂大臨曰》隨，當讀橢，圜而長也。《正字通》俗作随。

隩：《唐韻》烏到切《集韻》《韻會》《正韻》於到切，𠀤音奧。《爾雅·釋地》隩隈。《註》今江東呼爲浦隩。《說文》水隈崖也。又《玉篇》藏也。《鄭語》申呂方疆，其隩愛太子亦必可知也。《註》隩，隱也。《莊子·天下篇》弱於德，强於物，其塗隩矣。《史記·封禪書》自古以雍州積高，神明之隩。又《玉篇》亦作墺澳。《唐韻正》亦作𨞓。《漢敦煌長史武班𥓓》領校祕𨞓。𨞓，卽隩字。又《廣韻》於六切《集韻》《韻會》《正韻》乙六切，𠀤音郁。《廣韻》本作澳。水內曰隩。又《集韻》四方土可居也。《書·禹貢》四隩旣宅。《傳》四方之宅已可居。《前漢·地理志》作四奧。又《書·堯典》厥民隩。《傳》隩，室也。民攺歲，入此室處，以避風寒。《釋文》馬云：煖也。《集韻》本作墺。

𨼯：《玉篇》口很切，音墾。遲也。

險：《唐韻》《集韻》《韻會》《正韻》𠀤虛檢切，音獫。《說文》阻難也。《玉篇》高也，危也。《易·屯卦》動乎險中。《坎卦》習坎，重險也。《又》天險不可升也，地險山川丘陵也，王公設險，以守其國，險之時用大矣哉。又司險，官名。《周禮·夏官》司險掌九州之圖，以周知其山林川澤之阻，而達其道路。又《玉篇》邪也，惡也。《書·盤庚》今汝聒聒，起信險膚。《傳》起信險僞，膚受之言。又《周禮·春官·典同》險聲斂。《註》險謂偏弇也。險則聲斂不越也。又《周禮·冬官考工記·弓人》疢疾險中。《註》險，傷也。又地名。《史記·朝鮮傳》都王險。《註》險城，在樂浪郡浿水之東。《前漢·地理志》遼東郡險瀆。《註》朝鮮王滿都也，依水險故名。又《地理志》中山國安險。又《爾雅·釋魚》蜠大而險。《註》險者，謂汙薄。又《集韻》所斬切，音摻。艱難也。又希埯切，薟上聲。峻也。又巨險切，音芡。與儉同。又居奄切，音檢。《字林》山形似重甑。◎按此乃隒字之音義。類篇，隒又居奄切，而集韻隒闕此一音，乃隒譌作險耳。又《集韻》魚銜切，音𡆑。本作巖。《史記·殷本紀》得說於傅險中。《註》險，亦作巖。《集韻》或作嶮。

隫：《集韻》符分切，音汾。與墳同。《管子·地員篇》若在陵在山，在隫在衍。○按字彙作隫，附十二畫，非。今攺正。

𨼰：《集韻》同隓。

䧪：《廣韻》叱涉切《集韻》尺涉切，𠀤音謵。《廣韻》女子態。又前郤䧪媚也。

𨼱：《集韻》䦼古作𨼱。註詳四畫。

𨼿：《集韻》謨蓬切，音蒙。阜名。

隬：《集韻》乃禮切，音你。《玉篇》地名。本作〈阝𤕨〉。

隭：《集韻》同陑。

𨽀：《集韻》益涉切，音魘。地險隘也。

隮：《廣韻》祖稽切《集韻》《正韻》牋西切，𠀤音擠。《玉篇》登也。《書·顧命》由賔階隮。又《玉篇》氣也，升也。《詩·鄘風》朝隮于西。《箋》朝有升氣於西方。《釋文》隮，子西反，又子細反。《周禮·春官·眡祲》十輝，九曰隮。《註》隮，虹也。又《集韻》津私切，音貲。義同。《詩·曹風》薈兮蔚兮，南山朝隮。婉兮孌兮，季女斯饑。《傳》隮，升雲也。又《廣韻》《集韻》𠀤子計切，音霽。義同。又《書·微子》今爾無指，告予顚隮。《傳》顚，隕。隮，墜。《釋文》隮，子細反。《廣韻》本作躋。《集韻》亦作𨹶𨹷。《石鼓文》作𨽘。《篇海》作𨻕。

𨽁：《集韻》同陬。

隯：《玉篇》同島。

䧫：《集韻》胡刀切，音濠。與𨼍同。《釋名》城下道曰䧫。䧫，翶也。都邑之內，翶翔祖駕之處也。

隰：〔古文〕𨻿《唐韻》似入切《集韻》《韻會》《正韻》席入切，𠀤音習。《爾雅·釋地》下濕曰隰。《說文》阪下濕也。《釋名》隰，蟄也。蟄，濕意也。《書·禹貢》原隰底績。《詩·邶風》山有榛，隰有苓。《公羊傳·昭元年》下平曰隰。又《詩·周頌》徂隰徂畛。《箋》隰謂新發田也。《疏》隰，指地形而言，則是未嘗墾發，故知謂新發田也。又《左傳·桓三年》逐翼侯于汾隰。《註》汾隰，汾水邊也。《後漢·西羌傳》昔晉侯敗北戎于汾、隰。《註》二水名。○按汾隰，當從左傳註。又地名。《左傳·隱十一年》王與鄭人隰郕。《註》在懷縣西南。《前漢·地理志》西河郡隰成。又《左傳·文十六年》先君蚡冒，所以服陘隰也。《註》陘隰，地名。又《廣韻》州名。左傳曰：重耳居蒲，卽隰川州，故蒲城是也。漢爲蒲子縣後，魏齊周之閒爲沁州。隋爲隰州，以州前有泉下濕，蓋取下濕之義名之也。又姓。《左傳·僖九年》齊隰朋帥師會秦師，納晉惠公。又《集韻》悉協切，音燮。人名。春秋傳有公子隰。○按春秋襄八年，鄭人侵蔡，獲蔡公子燮。燮，榖梁傳作溼。釋文，溼，本又作隰，又音燮，是隰直與燮通用，不特音同也。《玉篇》同𨻸。《集韻》或作𨻽濕。

𨽂：《集韻》同䧤。

隱：〔古文〕𤔌乚《唐韻》《正韻》於謹切《集韻》《韻會》倚謹切，𠀤音櫽。《爾雅·釋詁》隱，微也。《註》微謂逃藏也。《易·乾卦》龍德而隱者也。又《禮·禮運》大道旣隱。《註》隱猶去也。又《說文》蔽也。《玉篇》匿也。《論語》言及之而不言，謂之隱。《禮·檀弓》事親有隱而無犯。《魯語》𠛬五而已，無有隱者，隱乃諱也。又《廣韻》私也。《論語》吾無隱乎爾。《疏》孔子敎人無所隱惜。又《玉篇》不見也。《易·繫辭》巽稱而隱。《註》稱揚命令，而百姓不知其由。《史記·韓安國傳》壷遂之深中隱厚。又《禮·曲禮》不以隱疾。《註》隱疾，衣中之疾也。又《史記·秦始皇紀》隱宮徒𠛬者，七十餘萬人。《註》宮𠛬，一百日隱於隂室養之，故曰隱宮。又《史記·滑稽傳》齊威王之時喜隱。《前漢·藝文志》隱書十八篇。《註》《劉向·別錄》云：隱書者，疑其言以相問，對者以慮思之，可以無不喩。又《禮·玉藻》隱辟而後屨。《註》隱辟，俛逡巡而退著屨也。又《爾雅·釋言》隱，占也。《註》隱度。《疏》占者，視兆以知吉凶，必先隱度。《禮·少儀》軍旅思險，隱情以虞。《註》隱，意也，思也。《後漢·安帝紀》隱親悉心，勿取浮華。《註》皆隱審盡心，勿取浮華不實者。又《揚子·方言》隱，定也。又《玉篇》安也。又痛也。《詩·邶風》如有隱憂。《傳》痛也。《禮·檀弓》拜稽顙，哀戚之至隱也。稽顙，隱之甚也。《孟子》王若隱其無罪而就死地。《又》皆有怵惕惻隱之心。《前漢·韓安國傳》此仁人之所隱也。又《左傳·昭二十五年》隱民皆取食焉。《註》隱約窮困。又《定三年》君以弄馬之故，隱君身。《註》隱，憂約也。《荀子·儒效篇》隱隱兮其恐人之不當也。《註》隱隱，憂戚貌。又《司馬相如·上林賦》湛湛隱隱。《註》隱隱，盛貌。又《前漢·郊祀歌》休嘉砰隱溢四方。《註》砰隱，盛意。又《左傳·襄二十三年》踰隱而待之。《註》隱，短牆也。又《諡法》隱拂不成曰隱，不顯尸國曰隱，見美堅長曰隱。又姓。《吳志》有廷尉左監隱蕃。又《爾雅·釋草》蒡，隱葱。《註》似蘇，有毛，江東呼爲隱葱，藏以爲葅。又《廣韻》《集韻》𠀤於靳切，音檼。《廣韻》隈隱之貌。又《孟子》隱几而臥。《註》隱，倚也。於靳反。又《集韻》築也。《前漢·賈山傳》厚築其外，隱以金椎。又《集韻》於刃切，駰去聲。《禮·檀弓》旣葬而封，廣輪揜坎，其高可隱也。《註》隱，據也。封可手據，謂高四尺所。《釋文》隱，於刃反。《集韻》俗作𨼆㥯隐。考證：〔《後漢·安帝紀》隱視幽心，勿取浮華。〕謹照原文隱視改隱親。幽心改悉心。〔《定二年》君以弄馬之故，隱君身。〕謹照原文二年改三年。〔《襄二十三年》隃隱而待之。〕謹照原文隃隱改踰隱。〔《爾雅·釋草》蒡，隱蔥。《註》似蘇，有毛，江東呼爲隱蔥〕謹照原文兩蔥字𠀤改葱。

𨽃：《正字通》隣本字。

𨽄：《廣韻》《集韻》𠀤疏吏切，音使。《玉篇》𨸏䆕也。《集韻》阜也。○按玉篇𨽄註，與說文𨼱義同，而音切各異。玉篇、廣韻有𨽄無𨼱，疑𨽄卽𨼱字之譌。集韻、類篇或因玉篇有𨽄字，故旣收𨼱字，復載𨽄字。今以玉篇、廣韻所載，不應遽刪，仍存之。

𨽍：〔古文〕豄《唐韻》《集韻》𠀤徒谷切，音獨。《說文》通溝。《廣韻》通溝以防水也。《玉篇》亦作瀆。又《轉注古音》徒弄切，與洞同。《急就章》乗風懸鐘，華洞樂皇。《象書》洞作瀆。音洞。𨽍猶通也。

隳：《廣韻》許規切。俗隓字。《老子·道德經》故物或行或隨，或响或吹，或强或羸，或載或隳。《宋玉·高唐賦》長吏隳官。又通作墮。《禮·月令》繼長增高，毋有壞墮。《釋文》墮亦作隳。又《讀書通》與毀通。《荀子·富國篇》非將隳之也，說不免焉。《後漢·袁紹傳》所過毀突。《文選》作隳。考證：〔《老子·道德經》或强或嬴〕謹照原文嬴改羸。

𨽎：《字彙》同墜。

𨽏：《集韻》光鑊切，音槨。本作𩫏。隷作郭。詳邑部郭字註。

𨽐：《集韻》陽古作𨽐。註詳九畫。

𨽑：《篇海》同𨻳。

𨽖：《集韻》乃了切，音嫋。偃低貌。

𨽗：《集韻》濵古作𨽗。註詳水部十四畫。

䧮：《手彙》許建切，音憲。地名。又香偃切，音顯。義同。

隴：《唐韻》力踵切《集韻》《韻會》魯勇切《正韻》力董切，𠀤音壠。《說文》天水大阪也。《前漢·地理志》天水郡隴縣。《註》今呼隴城縣者也。又《史記·六國表》文公踰隴。《秦本紀》又使司馬錯發隴西，因蜀攻楚黔中。《前漢·地理志》隴西郡。《註》應劭曰：有隴坻，在其西也。師古曰：隴坻，謂隴阪，卽今之隴山也。此郡在隴之西，故曰隴西。《地理直音》漢隴西，今鞏昌府。漢天水，今鞏昌府秦州。又《廣韻》州名。漢汧縣，後魏置東秦州，攺爲隴州，因山名之。《地理直音》隋汧陽郡，今鳳翔府隴州。○按今陝西鞏昌府淸水縣，平涼府華亭縣，鳳翔府隴州，皆有隴山，洮州衞有東隴山。又《春秋·文二年》盟于垂隴。《註》鄭地，滎陽東有隴城。又姓。又《正韻》丘壟之壟，亦作隴。《列子·天瑞篇》逆之隴端。《前漢·劉向傳》皆無丘隴之處。又壟畝亦作隴。《史記·項羽紀》起隴畝之閒。又《荀子·議兵篇》案角鹿埵，隴種東籠而退耳。《註》隴種，遺失貌，如隴之種物然。或曰卽龍鍾。新序作隴鍾。考證：〔《荀子·議兵篇》《註》隴種，遺失貌，如隴之種物然。或曰，卽鍾也。〕謹照原文鍾也改龍鍾。

𨽘：同隮。《石鼓文》㠯𨽘于𨙅。《註》隮升也。《字彙補》作𨼻誤。

𨽙：《字彙補》古文陰字。見乾坤鑿度。互詳前𨼘字註。

隵：《廣韻》許羈切《集韻》虛宜切，𠀤音羲。《玉篇》險也。《廣韻》本作㚀，毀也。《集韻》同陒𡓰。詳前陒字註。

䧯：《集韻》鋤銜切，音鑱。《玉篇》地名。又《集韻》仕懺切，音儳。陷也。

𨽡：《玉篇》古文隧字。註詳十三畫。

𨽦：《集韻》昵立切，音籋。𨹝𨽦，陜貌。又《風俗通義》魯有右成叔，聘衞右、宰穀留而觴之。𨻰樂而不樂，酒酣而不飮，送以璧，其妻孥，𨽦宅而居之，分祿而食之。

䧰：《唐韻》胡本切《集韻》戸袞切，𠀤音混。《說文》大阜也。《玉篇》山也。

𨽧：《集韻》呼官切，音歡。本作酄。魯下邑。詳邑部酄字註。

𨽨：《集韻》慈鹽切，音潛。縣名，在廬江。通作灊。

𨽩：《集韻》隘本字。

𨽰：《說文》籀文陸字。《玉篇》作作𨽫。

𨽲：《集韻》《類篇》𠀤郎丁切，音靈。隟罅也。

𨽴：《說文》籀文隘字。

