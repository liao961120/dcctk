*寄禪月大師

昨日塵遊到幾家，就中偏省近宣麻。水田鋪座時移畫，金地譚空說盡沙。傍竹欲添犀浦石，栽松更碾味江茶。

有時撚得休公卷，倚柱閑吟見落霞。

*寄禪月大師

龍華咫尺斷來音，日夕空馳詠德心。禪月字清師號別，壽春詩古帝恩深。畫成羅漢驚三界，書似張顛直萬金。

莫倚名高忘故舊，曉晴閒步一相尋。

*贈禪月大師

長愛吾師性自然，天心白月水中蓮。神通力遍恒沙外，詩句名高八米前。尋訪不聞朝振錫，修行唯說夜安禪。

太平時節俱無事，莫惜時來話草玄。

*奉詔賦蜀主降唐

滿城文武欲朝天，不覺鄰師犯塞煙。唐主再懸新日月，蜀王難保舊山川。非幹將相扶持拙，自是君臣數盡年。

古往今來亦如此，幾曾歡笑幾潸然。

*蜀馱引

昂藏大步蠶叢國，曲頸微伸高九尺。

卓女窺窗莫我知，嚴仙據案何曾識。

自古皆傳蜀道難，爾何能過拔蛇山。

忽驚登得雞翁磧，又恐礙著鹿頭關。

*句

不隨俗物皆成土，只待良時卻補天。（《題支機石》，見《紀事》）

釜魚化作池中物，木履浮為天際船。

*從幸秦川賦鷙獸詩

岩下年年自寢訛，生靈餐盡意如何。爪牙眾後民隨減，溪壑深來骨已多。天子紀綱猶被弄，客人窮獨固難過。

長途莫怪無人跡，盡被山王棱殺他。

*批子弟理舊居狀

四鄰侵我我從伊，畢竟須思未有時。

試上含元殿基望，秋風秋草正離離。

*登慈恩寺塔

紫雲樓下曲江平，鴉噪殘陽麥隴青。

莫上慈恩最高處，不堪看又不堪聽。

*遣歌妓

垂老無端用意乖，誰知道侶厭清齋。

如今又采蘼蕪去，辜負張君繡靸鞋。

*和題劍門

閉關防老寇，孰敢振威棱。險固疑天設，山河自古憑。

三川奚所賴，雙劍最堪矜。鳥道微通處，煙霞鎖百層。

*從幸秦川過白衛獻詩

吾王巡狩為安邊，此去秦亭尚數千。夜照路岐山店火，曉通消息戍瓶煙。為雲巫峽雖神女，跨鳳秦樓是謫仙。

八駿似龍人似虎，何愁飛過大漫天。

*記皂江墮水事

青城山峭皂江寒，欲度當時作等閒。棹逆狂風趨近岸，舟逢怪石碎前灣。手攜弱杖倉皇處，命出洪濤頃刻間。

今日深恩無以報，令人羞記雀銜環。

*題張道隱太山祠畫龍

世人空解競丹青，惟子通玄得墨靈。應有鬼神看下筆，豈無風雨助成形。威疑噴浪歸滄海，勢欲拏雲上杳冥。

靜閉綠堂深夜後，曉來簾幕似聞腥。

*詠蠶

辛勤得繭不盈筐，燈下繅絲恨更長。

著處不知來處苦，但貪衣上繡鴛鴦。

*漁父歌三首

水接衡門十裏餘，信船歸去臥看書。

輕爵祿，慕玄虛，莫道漁人只為魚。

避世垂綸不記年，官高爭得似君閑。

傾白酒，對青山，笑指柴門待月還。

棹警鷗飛水濺袍，影侵潭面柳垂絛。

終日醉，絕塵勞，曾見錢塘八月濤。

*感禿鶖潛吟

昔日曾看瑞應圖，萬般祥瑞不如無。

摩訶池上分明見，仔細看來是那鶘。

*與杜光庭

試問朝中為宰相，何如林下作神仙。

一壺美酒一爐藥，飽聽松風白晝眠。

