豆：〔古文〕𣅋𤽋𣅣《唐韻》徒𠋫切《集韻》《韻會》《正韻》大透切，𠀤音竇。《說文》古食肉器也。《爾雅·釋器》木豆謂之豆。《書·武成》執豆籩。《詩·小雅》爲豆孔庶。《公羊傳·桓四年》諸侯曷爲必田狩。一曰乾豆。《註》豆，祭器，狀如鐙。《禮·明堂位》夏后氏以楬豆，殷玉豆，周獻豆。《註》楬，無異物之飾也。獻音娑，疏刻之也。又《禮器》天子之豆二十有六，諸公十有六，諸侯十有二，上大夫八，下大夫六。又《鄕飮酒義》六十者三豆，七十者四豆，八十者五豆，九十者六豆，所以明養老也。《周禮·冬官考工記》旊人爲豆，實三而成觳，崇尺。《註》崇，高也。豆實四升。《史記·樂書》簠簋俎豆，禮之器也。又《揚子·方言》𨻰、楚、宋、衞謂桮𥯛爲豆籠。《註》盛桮器籠也。《集韻》或作梪、䇺。又《韻略》穀也。《博雅》大豆，菽也。小豆，荅也。《周禮·天官·大宰·三農生九穀註》黍、稷、秫、稻、麻、大小豆、大小麥爲九穀。《禮·投壷》壷中實小豆焉，爲其矢之躍而出也。《干寶·晉書》駑馬戀棧豆。又《博雅》天豆，雲實也。又巴豆、海紅豆，皆藥名，出巴蜀。又相思子一名紅豆。又土芋一名土豆。皆菽豆別一種也。俗作荳，非。又《說苑·辨物篇》十六黍爲一豆，六豆爲一銖，二十四銖爲一兩。又官名。《南齊書·魏虜傳》北魏置九豆和官。又地名。《北史·周文帝紀》文帝伐魏，至盤豆，拔之。又州名。《唐書·地理志》隴右道有白豆州。又姓。漢光武時，關內侯豆如意，後魏長廣王豆代田。又複姓。北周豆盧寧，本姓慕容氏，歸魏，賜姓豆盧氏。又三字姓。北魏次南有紇豆陵氏。又《正韻》當口切，音斗。《玉篇》量名。《周禮·冬官考工記·梓人》食一豆肉，飮一豆酒。《註》豆，當爲斗。毛居正曰：豆，古斗字。如《左傳·昭三年》豆、區、釜、鍾之類，當音斗。後人誤讀爲俎豆之豆。斗斛之斗又作㪷，蓋譌倂耳。又《字彙補》思留切，讀作羞。《周禮·天官·腊人》凡祭祀共豆脯。《註》脯非豆實，豆當爲羞，聲之誤也。《釋文》豆，音羞。又《韻補》叶動五切，音杜。《柳宗元·牛賦》皮角見用，肩尻莫保。或穿緘縢，或實俎豆。豆叶保，保音補。又叶田故切，讀作渡。《詩·小雅》儐爾籩豆，飮酒之飫。兄弟旣具，和樂且孺。《音學五書》豆叶孺。又山名。《後漢·郡國志》唐縣有都山。一名豆山。今關中人讀豆爲渡。《說文》豎、侸、裋皆以豆得聲。樹字从壴，亦以豆得聲。考證：〔《書·武成》執籩豆。〕謹照原文改執豆籩。〔《禮·明堂位》夏后氏以楬豆，商玉豆，周獻豆。〕謹照原文商改殷。〔《詩·小雅》儐爾籩豆飮酒之飫。兄弟旣翕，和樂且孺。〕謹照原文旣翕改旣具。

豇：《廣韻》《集韻》𠀤古雙切，音江。豆名。《本草綱目》李時珍曰：豇豆，蔓生，花紅白二色，莢白紅紫赤斑駁數色，長者二尺，開花結莢，兩兩𠀤垂，有習坎之義。豆子微曲，象人腎形，所謂豆爲腎穀者，宜以此當之。又《字彙》居郞切，音岡。義同。

𧯛：《唐韻》中句切《集韻》株遇切，𠀤音註。《說文》𨻰樂立而上見也。又《集韻》冢庾切，註上聲。又上主切，音豎。義𠀤同。○按《說文》本从屮从豆，隷省作壴。嘉彭尌𧒕皆从𧯛。《字彙·士部》譌作壴，非。

豈：《廣韻》袪俙切《集韻》《韻會》去幾切，𠀤音䔇。《說文》還師振旅樂也。又欲也，登也。《徐曰》今借此爲語詞。《玉篇》安也，焉也。《廣韻》曾也。《增韻》非然之辭。《書·五子之歌》怨豈在明。《詩·召南》豈不夙夜。《傳》豈不，言有是也。又《集韻》《正韻》𠀤可亥切，音鎧。與凱愷𠀤通。軍勝之樂也。又樂也，和也。○按經傳凱歌、凱風、愷悌、樂愷皆借豈。古凱、愷、豈音義通，今分爲二。《字彙》〈山下一〉从耑省。〈口下丷一〉从豆省。俗作山頭，非。《同文舉要》豈同剴，亦非。考證：〔《說文》還師振樂也。〕謹照原文振下增旅字。

𧯜：《字彙補》且𧯜，與俎豆同。見《字學指南》。

䜴：《廣韻》芻注切《集韻》芻數切，𠀤音菆。《博雅》勇也。《玉篇》爲也。

豉：《唐韻》《集韻》《韻會》是義切《正韻》時吏切，𠀤音䊓。與𢻃同。《說文》配鹽幽尗也。《徐曰》尗，豆也。幽，謂造之幽暗也。《釋名》豉，嗜也。五味調和，須之而成，乃可甘嗜也。《史記·貨殖傳》鹽豉千合。《前漢·食貨志》長安樊少翁賣豉，號豉樊。又草豉。《本草綱目》生巴西諸國，草似韭狀，豉出花中。彼人食之。又豉蟲。《葛洪·肘後方》此蟲正黑如大豆，浮遊水上，治射工毒成瘡、口不能語。用豉母蟲一枚含口中，卽瘥。《類篇》或作䜻。

𧯠：《唐韻》《集韻》𠀤當侯切，音兜。與剅同。《玉篇》小裂也。《類篇》小穿也。一曰割也。又《玉篇》丁𠋫切，兜去聲。義同。

𧯡：《唐韻》一丸切《集韻》烏丸切，𠀤音剜。《說文》豆飴也。又《類篇》與豌同。《博雅》豌豆，䝀豆也。楊愼引《唐六典》有𧯡豆，音彎。卽豌豆。俗譌呼爲安豆。攺从宛作豌。又《集韻》紆物切，音鬱。又於月切，音𣤠。𠀤豆飴也。或作𩜌、𩚴。

𧯢：《正字通》譌𧯷字。

𧯥：《集韻》作代切，音再。豉也。

䜶：《廣韻》下江切《集韻》胡江切，𠀤音栙。《廣雅》胡豆，䜶䝄也。《本草綱目》豇豆，一名䜶䝄。音絳雙。《李時珍曰》此豆紅色居多，莢必雙生，故有豇䜶䝄之名。《廣雅》指爲胡豆，誤矣。

𧯦：《唐韻》居倦切《集韻》古倦切，𠀤音眷。《廣韻》黃豆。又《集韻》古轉切，眷上聲。又《廣韻》求晚切，音圈。又《集韻》窘遠切，音𥱽。義𠀤同。《說文》本作𧰌。

豊：《唐韻》盧啓切《集韻》里弟切，𠀤音禮。《說文》行禮之器也。《六書正譌》卽古禮字。後人以其疑於豐字，禮重於祭，故加示以別之。凡澧、醴等字从此。《說文》本作𧯽。从豆，象形。

豋：〔古文〕𧰍《唐韻》《集韻》《韻會》《正韻》𠀤都騰切，等平聲。《說文》禮器也。《爾雅·釋器》瓦豆謂之豋。《註》卽膏豋也。《疏》對文則木曰豆，瓦曰豋，散則皆名豆。《詩·大雅》于豆于豋。《傳》木豆薦葅醢，瓦豋薦太羹，祀天用瓦豆，陶器質也。《宋史·禮志》宗廟之祭，用太牢而三鉶。鉶旣設三，則豋亦如其數，請設三豋，實牛、羊、豕之湇以爲太羹。又《元史·祭祀志》太羹每室三豋，和羹每室三鉶。又通作鐙。《禮·祭統》執鐙。《註》鐙，豆下跗也。《儀禮·公食大夫禮》實于鐙。《註》瓦豆謂之鐙。《集韻》或作𤮘。《說文》本作𧯭，从𠬜，持肉在豆上，會意。隸作豋。《毛氏曰》登降之登，上从癶，癶音撥。豋豆之豋，上从月从又，月卽肉字，又卽手字，持祭肉于豆之義。二字取義不同。《六書略》豋，豆也。借爲升登之登。合登、豋爲一，誤。

䜷：《廣韻》七林切《集韻》千尋切，𠀤音侵。野生豆也。一曰幽豆。又《集韻》七鴆切，侵去聲。豉也。

𧯩：《廣韻》《集韻》𠀤初六切，音珿。小豆也。

𧯪：《類篇》與豍同。

𧯫：《廣韻》《集韻》𠀤中莖切，音朾。《字林》𧯫，設幕。《類篇》張也。或作𢹑。

䜸：《廣韻》武罪切《集韻》母罪切，𠀤音每。豆碎萁也。又《集韻》謨杯切，每平聲。豆萁下葉也。

𧯭：《說文》豋本字。《字彙》作𢍪，附七畫，非。今攺正。

豌：《廣韻》一丸切《集韻》《韻會》烏丸切《正韻》烏歡切，𠀤音剜。與𧯡同。《本草綱目》李時珍曰：豌豆，種出西胡。其苗柔弱宛宛，故得豌名。百穀中最先登者，嫩時靑色，老則斑麻。故有胡豆、戎菽、靑斑、麻累諸名。《遼志》名回鶻豆。鄕人呼豌豆爲淮豆。又有野豌豆，粒小，名翹搖。《字彙補》亦作𧯳。

䜺：《韻會》測革切，音策。磨豆也。《唐書·張孝忠傳》孝忠與其下同麤淡，日膳裁豆䜺而已。

𧯮：《說文》古文豐字。註詳十一畫。

𧯯：《廣韻》《集韻》𠀤渠之切，音其。豆莖也。與萁同。或作稘。

𧯰：《集韻》苦紺切，音勘。豉味厚也。

豍：《廣韻》邊兮切《集韻》《韻會》邊迷切，𠀤音篦。豆名。《博雅》豍豆、豌豆，䝀豆也。《類篇》或作𧯪。又《集韻》補典切，音扁。亦豆名。與𥣰同。或作藊。○按《本草綱目》李時珍曰：藊豆，本作扁，莢形扁也。一名蛾眉豆，俗名沿籬豆。趙宧光曰：扁豆，一名扊扅豆。一種豆子，麤圓色白，俗名白扁豆，入藥。扁豆，無名豍者。一說豌豆名畢豆，亦作𧰆豆。豍、𧯪皆𧰆字之譌。

豎：《唐韻》臣庾切《集韻》《韻會》上主切，𠀤音裋。《說文》豎立也。《徐曰》豆器，故爲豎立。《後漢·靈帝紀》槐樹自拔倒豎。《魏志·鍾繇傳》起偃爲豎。又《韻會》貞也。《字彙》直也。又《廣韻》童僕之未冠者。《列子·說符篇》鄰人亡羊，請楊子之豎追之。《宋書·周朗傳》婢豎無定科。又內廷之小臣也。《周禮·天官》內豎掌內外之通令，凡小事。《註》豎，未冠者之官名。《左傳·僖二十四年》晉侯之豎頭須，守藏者也。《註》豎，左右小吏。又凡𤰞鄙者皆曰豎。《史記·留侯世家》豎儒幾敗乃公事。《晉書·阮籍傳》時無英雄，使豎子成名。又姓。《左傳·昭十六年》鄭大夫豎柎。又《韻會》通作裋。《史記·秦始皇紀》寒者利裋褐。《註》一作短，一作豎。謂褐衣豎裁爲勞役之衣，短而且狹，故謂之短褐，亦曰豎褐。《荀子·大略篇》衣則豎褐不完。《註》僮豎之褐，亦短褐也。《集韻》或作𧞫。又《正韻》《字彙補》𠀤殊遇切，音樹。《通鑑》龎涓曰：遂成豎子之名。胡三省讀去聲。《集韻》籀作䝂。或作𠐊。俗作竪，非。

𧯱：《字彙》乙六切，音郁。豆也。

𧯷：《唐韻》居隱切《集韻》几隱切，𠀤音謹。《說文》蠡也。《廣韻》以瓢爲酒器，婚禮用之也。《類篇》或作卺。《禮·昏義》合卺而酳。《註》破瓢爲巵也。《說文》从豆，蒸省聲。俗作𧯢，非。

䜻：《類篇》同豉。

䜼：《集韻》莫卜切，音木。豆萁也。又徒谷切，音牘。豆名。又《廣韻》《集韻》𠀤古祿切，音谷。義同。或作𧯸。又《集韻》迷浮切，音謀。䜼踰，豆秸。

𧯸：《集韻》同䜼。

䜽：《廣韻》羊朱切《集韻》容朱切，𠀤音兪。變色豆也。

䜾：《廣韻》《集韻》𠀤於金切，音隂。䜷豆也。《博雅》䜷謂之䜾。又《集韻》伊淫切，音愔。義同。《字彙補》作𧯹。

豏：《廣韻》《集韻》《韻會》《正韻》𠀤下斬切，咸上聲。《玉篇》豆半生也。又《集韻》乎韽切，咸去聲。《類篇》餅中豆也。

䝀：《集韻》力求切，音留。豆名。詳前豍字註。又《集韻》憐蕭切，音聊。《類篇》幷州謂豆曰䝀。

䝁：《廣韻》魯刀切《集韻》《韻會》郞刀切，𠀤音勞。野豆也。《古今注》䝁豆一名治豆。葉似葛而實長尺餘，可蒸食。一名䝁菽。《本草綱目》一名鹿豆。《爾雅·釋草》蔨，鹿藿。《註》今鹿豆也。《唐書·夏侯端傳》擷䝁豆以食。《玉篇》或作𧰉。

𧯼：《字彙補》丞狩切，音授。德也。

𧯽：《說文》豊本字。

𧯾：《類篇》都籠切，音東。𧯾𧯾，鼓聲。

𧯿：《集韻》騈迷切，音枇。騎鼓也。與鼙同。亦作鞞。

䝂：《集韻》籀文豎字。

𧰃：《字彙》盧侯切，音樓。𧰃豆，豆名。

𧰄：《字彙》他官切，音湍。黃色。《玉篇》作𪏆。《正字通》按《禮·檀弓》魯公子名𪏆。《集韻》𪏆或作䐵、𪎶。攺作𧰄，非。从豈，無湍音。

豐：〔古文〕𣍈𧯮《唐韻》敷戎切《集韻》《韻會》敷馮切，𠀤音酆。《說文》豆之豐滿者也。一曰器名，鄕飮酒有豐侯，亦謂之廢禁。《陸佃云》似豆而𤰞。《海錄碎事》《射禮》：置豐於西階。古豐國之君以酒亡國，故以爲罰爵，圖其人形於下寓戒也。《儀禮·鄕射禮》司射適堂西，命弟子設豐。《註》將飮不勝者，設豐所以承其爵也。《疏》按《燕禮》君尊有豐，此言承爵豐，則兩用之。又《玉篇》大也。《廣韻》多也。《易·豐卦疏》豐者，多大之名，盈足之義。財多德大，故謂之豐。《書·高宗肜日》典祀無豐于昵。《疏》謂犧牲禮物多也。《楚語》彼若謀楚，其必有豐敗也哉。《註》大也。《揚子·方言》凡物之大貌曰豐。又趙魏之郊，燕之北鄙，凡大人謂之豐人。燕記曰：豐人杼首。杼首，長首也。又《廣韻》茂也，盛也。《詩·小雅》在彼豐草。《傳》豐，茂也。《楚語》夫事君者，不以豐約舉。《註》豐，盛。約，衰也。又猶厚也。《周禮·地官·大司徒》原隰，其民豐肉而庳。又歲熟曰豐。《詩·周頌》豐年多黍多稌。《公羊傳·桓三年》大有年何，大豐年也。《註》謂五穀皆大成熟。又《博雅》雲師謂之豐隆。一曰雷師也。《屈原·離騷》吾令豐隆乗雲。《淮南子·天文訓》季春三月，豐隆乃出。《註》雷也。又豐席。《孔安國·書傳》豐，莞也。郭璞曰：今西方人呼蒲爲莞，用之爲席。鄭康成曰：刮凍竹席也。又豐本，韭別名。《禮·曲禮》凡祭宗廟之禮，韭曰豐本。《註》其根本茂盛也。又地名。《書·武成》王來自商，至于豐。《傳》文王舊都在京兆鄠縣，今長安縣西北是也。通作酆。又水名。《詩·大雅》豐水東注。《後漢·郡國志註》豐水出鄠南山豐谷，北入于渭。通作灃。又縣名。《前漢·地理志》豐縣，屬沛郡。又州名。古太原郡，宋置豐州。又陝西，隋置豐州。又山名。豐山，在滁州南二里許，上有豐樂亭。見《歐陽修記》。又人名。《前漢·古今人表》𨻰豐，帝嚳妃，生堯。《師古曰》卽𨻰鋒也。又姓。《廣韻》鄭穆公子豐之後。又複姓。豐將氏。見《潛夫論》。又叶敷文切，音分。《蔡邕·𥓓》民安物豐。上叶綏我荆衡，下叶以紀洪勳。又叶敷康切，音芳。《韓愈·歐陽生哀辭》友則旣獲兮，祿實不豐。以志爲養兮，何有牛羊。考證：〔《說文》豆之豐滿者也。一曰，器名，鄕飮酒有豐𠋫，亦謂之廢禁。〕謹照原文豐𠋫改豐侯。

𧰅：《類篇》《集韻》𠀤同豑。

𧰆：同畢。《本草綱目》豌豆別名。《唐史》作畢。《崔實·月令》作𧰆。一說豍、𧯪皆𧰆之譌。

𧰇：《字彙補》以渠切，與平聲。量也。

𧰉：《玉篇》郞刀切，音勞。與䝁同。詳䝁字註。

𧰊：《集韻》《韻會》亭年切《類篇》廷年切，𠀤音田。𧰊𧰊，鼓聲也。《集韻》通作塡。亦作闐。

𧰋：《類篇》離鹽切，音廉。與𣀃同。擊鼓謂之𣀃。《字彙補》鼓初打也。

𧰌：《說文》𧯦本字。

𧰍：《集韻》豋，古作𧰍。註詳六畫。

𧰑：《集韻》下老切，音晧。土鍪也。《說文》本作𧇼。《集韻》亦作㙱。

豑：《廣韻》直一切《集韻》直質切，𠀤音秩。《說文》爵之次第也。《書·堯典》平秩東作。《說文》引作豑。《字彙補》古秩字。

𧰒：《類篇》古獲切，音國。𧰒𧰡，鼓聲。

𧰓：《類篇》力協切，音獵。鼓聲。譌作𤮵，非。

䝃：《集韻》直涉切，音䐑。豆也。《類篇》作𧰁。

𧰙：《唐韻》渠稀切《集韻》渠希切，𠀤音祈。《說文》𢇓也，訖事之樂也。《徐曰》《說文》無𢇓字，當是訖字之誤。又《爾雅·釋詁》汔也。《疏》郭璞曰：謂相摩近。孫炎曰：汔，近也。《詩·大雅》汔可小康。《箋》汔，幾也。反覆相訓，是汔爲幾也。又《集韻》魚開切，音皚。通作剴。《爾雅·釋詁疏》𧰙，郭讀爲剴。《說文》云剴，摩也。又《玉篇》且也，欲也，危也。《正字通》《爾雅》幾與𧰙分。然經傳皆从幾。加豈作𧰙，贅。

𧰠：《類篇》力涉切，音獵。鼓聲。

䝄：《玉篇》《廣韻》所江切《集韻》疎江切，𠀤音雙。詳前䜶字註。

𧰡：《類篇》狼狄切，音歷。詳前𧰒字註。

𧰢：《字彙補》音未詳。《劉子雜俎》食𧰢餕。

豓：《唐韻》《集韻》《韻會》《正韻》𠀤以贍切，鹽去聲。《說文》好而長也。从豐。豐，大也。盇聲。《徐曰》容色豐滿也。《揚子·方言》美也。宋衞晉鄭之閒曰豓。一曰秦晉之閒美色爲豓。《註》言光豓也。《詩·小雅》豓妻煽方處。《左傳·桓元年》美而豓。又《正韻》光彩貌。《晉書·衞恒傳》摛筆豓于紈素。《韓愈·調張籍詩》光豓萬丈長。又自放縱貌。《潘岳·笙賦》汎淫汜豓。又歌名。《左思·吳都賦》荆豓楚舞。《註》豓，楚歌也。又縣名。《唐書·地理志》樂豓縣，屬芝州忻城郡。又《集韻》或作閻。《前漢·谷永傳》閻妻驕扇，日以不臧。又《增韻》歆羨也。《韻會》通作鹽。《禮·郊特牲》鹽諸利。《註》鹽，讀爲豓。使欣豓也。○按韻書通作豔。《六書正譌》別作艷、灧，𠀤非。

𧰣：《集韻》許云切，音薰。鼓鳴謂之𧰣。

豔：《正字通》同豓。

𧰥：《廣韻》《集韻》𠀤他登切，忒平聲。益也。又《集韻》小水相添益貌。與𤃶同。

