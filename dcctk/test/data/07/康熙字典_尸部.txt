尸：《廣韻》式之切《集韻》升脂切《正韵》申之切，𠀤音蓍。《說文》尸，𨻰也。象臥之形。《釋名》尸，舒也。骨節解舒。不能復自勝斂也。《論語》寢不尸。《禮·喪大記》凡馮尸。興必踊。又神象也。古者祭祀，皆有尸以依神。《詩·小雅》皇尸載起。《大雅》公尸來燕來寧。《朱子曰》古人於祭祀，必立之尸。因祖考遺體，以凝聚祖考之氣。氣與質合，則散者庶乎復聚。此敎之至也。又主也。《詩·召南》誰其尸之，有齊季女。《箋》主設羹之事。又𨻰也。《左傳·莊四年》楚武王荆尸，授師孑焉，以伐隨。《註》謂𨻰師於荆也。又《禮·表記》事君，近而不諫，則尸利也。《前漢·鮑宣傳》以拱默尸祿爲智。《註》言不憂其職，但知食祿而已。又姓。《廣韻》秦尸佼爲商君師，著書。又三尸，神名。《正字通》本作𡰣，俗作尸。考證：〔《禮·表記》事君，近而不諫，則是尸利也。〕謹照原文省是字。

尹：〔古文〕𢃵𢃹𢃁𢃂《廣韻》于準切《集韻》《韻會》庾準切，𠀤音允。《說文》治也。从又丿，握事者也。《廣韻》進也，又正也。《書·君𨻰》尹兹東郊。又《多方》𥳑畀殷命，尹爾多方。《註》言天畀付文武以殷命，正爾多方也。又官名。《書·益稷》庶尹允諧。《傳》尹，正也。衆正官之長也。《應劭曰》天子之相稱師尹。《薛瓚曰》諸侯之卿，惟楚稱令尹，餘國稱相。他如周禮門尹除門，月令奄尹申宮令，周語關尹以告，皆是也。又誠也，信也。《禮·聘義》孚尹旁達，信也。《註》玉之爲物，孚尹於中，旁達於外，所以爲信也。應氏曰：尹當作允。允亦信也。又《禮·曲禮》脯曰尹祭。《疏》脯必裁割方正，而後祭也。又姓。周有尹吉甫。◎按《李氏詳校篇海》尹，古音允。今音引，非。

尺：《廣韻》《集韻》《韻會》《正韻》𠀤昌石切，音赤。《說文》十寸也。人手郤十分動衇爲寸口，十寸爲尺，規矩事也。从尸从乙。乙所識也。周制：寸尺咫尋常仞，諸度量皆以人體爲法。《家語》布指知尺，舒肱知尋。《前漢·律歷志》度量衡皆起於黃鐘之律，一黍爲分，十分爲寸，十寸爲尺。《蔡邕·獨斷》夏十寸爲尺，殷九寸爲尺，周八寸爲尺。《周禮·司市》疏置丈尺於絹布之肆。又大尺曰施。《管子·地員篇》其施五尺。《註》施音遺，大尺之名。又《小爾雅》五尺謂之墨。《周語》不過墨丈尋常之閒。《註》五尺爲墨，倍墨爲丈。今木工各用五尺以成宮室，其名爲墨，則墨者工師之五尺也。又《唐輦下歲時記》二月朔日爲中和節，賜大臣戚里尺，謂之裁度民閒。又法三尺，謂以三尺竹𥳑書寫法律，故俗謂舞文爲弁髦三尺。今以三尺爲𠛬具，非也。又叶昌約切，音綽。《詩·魯頌》是尋是尺。叶下作若。《韻會》通作赤。考證：〔《說文》周制，寸，尺，咫，尋，常，諸度量皆以人體爲法。〕謹照原文常字下增仞字。〔《周禮·地官》置丈尺於絹布之市。〕謹照原文地官改爲司市疏，市改肆。

𡰤：《正字通》按舊註古文歺字。本作𣦵。隸或作歺。古文作𡰮。俗省从𡰤，非。

尻：《廣韻》《集韻》《韻會》𠀤丘刀切，考平聲。《說文》脽也。从尸九聲。《玉篇》髖也。《增韻》脊。骨盡處。《禮·內則》兔去尻。《莊子·達生篇》加汝尻雕俎之上。《屈原·天問》崑崙縣圃，其尻安在。《註》尻，脊骨盡處。以山至高，其下必有托根之所也。《集韻》或作𡱧。亦作𦙷。《正字通》从尸从九，與凥別。改九从兀，非。

尼：《廣韻》《集韻》《韻會》𠀤女夷切，音泥。《說文》从後近之也。从尸匕聲。《徐鍇曰》尼猶昵也。《廣韻》又和也。又先師孔子仲尼。《家語》顏氏禱於尼丘，而孔子生，故字曰仲尼。尼丘，山名。又女僧也。《釋典》有比丘尼。又《集韻》《類篇》尼質切《韻會》《正韻》女乙切，𠀤音匿。《爾雅·釋詁註》尼者，近也。引尸子，悅尼而來遠。《孔穎達曰》尼，近也。通作昵。又《五音集韻》乃禮切，音伱。《爾雅·釋詁》尼，定也。《註》止也。止亦定也。《孟子》止或尼之。今讀泥去聲，義同。尼猶曳止之也。別作柅。

𡰥：《玉篇》古文夷字。陽𡰥，地名。又《集韻》古文仁字。註見人部二畫。

㞋：《玉篇》兹力切，音卽，理也。本作𠬩。《字彙》尼展切，音撚。柔皮也。〇按本部𡰫，从尸，側身之狀，从叉，手用力也，會意。與㞋音義原別。《字彙》誤以𡰫音訓註㞋字，非。詳見三畫𡰫字註。

𡰦：《正字通》俗𡰫字。

𡰩：《玉篇》古文良字。註見艮部一畫。《集韻》作𡰩。

𡰪：《玉篇》都谷切，音篤。俗豚字。尾下竅也。◎按本部𡱂，徒昆切，音豚。俗作𡰪𡱂。與𩪡臀通，無篤音。今讀𡱂若篤，亦俗音也。𡰪音篤，亦非。𩪡臀从𣪫。

尽：《正字通》俗盡字，詳皿部盡字註。

𡰫：《廣韻》尼展切《集韻》忍善切，𠀤音撚。《說文》柔皮也。从尸，側身狀，从叉，手用力也。《玉篇》柔弱也。◎按《字彙》本闕㞋字，以𡰫字音訓，誤入前㞋字註，蓋未詳《玉篇》㞋字爲茲力切也。《正字通》旣云㞋、𡰫音訓各別，復以𡰫爲㞋本字，亦誤。

𡰬：《字彙補》與身同。

㞌：《字彙補》音義與孕同。

𡰭：《字彙補》音義與夭同。

𡰮：《玉篇》古文歹字。註詳部首。

𡰯：《字彙補》古文豕字。註詳部首。

尾：〔古文〕𡱕𡱓𡲵《廣韻》《集韻》《正韻》無匪切《韻會》武匪切，𠀤音委。《說文》微也。从倒毛在尸後。《玉篇》鳥獸魚蟲皆有之。又末後稍也。《易·未濟》狐濡其尾。《書·君牙》若蹈虎尾。又《詩·邶風》瑣兮尾兮，流離之子。《註》瑣，細。尾，末也。又《戰國策》王若能爲此尾。《註》終也。又東方星名，十八度尾爲大辰。又次名。《禮·月令》日月會於鶉尾，斗建申之辰也。又底也。《爾雅·釋水》瀵大出尾下。《註》尾猶底也。言其源深出於底下者名瀵。瀵猶灑散也。又《書·堯典》仲春鳥獸孶尾。《註》乳化曰孳，交接曰尾，因物之生育，驗其氣之和也。又陪尾，山名，在江夏安陸縣。一名橫尾。一曰負尾。又姓。《左傳》殷民六族有尾勺氏。又漢劉虞吏尾敦。考證：〔《爾雅·釋水》瀵大出尾。〕謹照原文尾下增下字。

尿：《廣韻》《集韻》𠀤奴弔切，鳥去聲。《說文》人小便也。今亦作溺。

𡰵：《集韻》同屐。俗省。

局：《廣韻》渠玉切《集韻》《韻會》衢六切，𠀤音跼。《說文》促也。从口，在尺下，復局之。一曰博，所以行棊，博局外有垠堮周限可用，故謂人材爲幹局。《廣韻》曹局也。《禮·典禮》左右有局。《註》軍之左右有部分，不相濫也。《又》各司其局。《註》軍行須監領也。又拘也，促也，曲身也。《屈原·離騷》僕夫悲余馬懷兮，蜷局顧而不行。《註》曲促，回顧不前也。《史記·魏其傳》今日廷論，乃局趣效轅下駒。又鬈髮也。《詩·小雅》予髮曲局。《註》局，卷貌。又《增韻》匣也。又《唐文粹》有負局生。又叶居亦切。《詩·小雅》謂天蓋高，不敢不局。叶下蹐蜴。蹐音積。

屁：《廣韻》《集韻》𠀤匹寐切，音譬。氣下泄也。

𡰶：《字彙補》與看同。見釋典。

㞏：《廣韻》《集韻》𠀤直立切，音蟄。《說文》㞚㞏也。《廣韻》前後相次也。又《集韻》極曄切，音笈。㞚㞏，从後相躡也。一曰小步。

𡰾：《廣韻》取私切《集韻》千咨切，𠀤音雌。《玉篇》𡰾𡳆，盜視也，與𧠵同。《集韻》引倉頡篇，此也。或从資。

屄：《正字通》布非切，音𤰞。女子隂。

𡰿：〔古文〕𡕞《集韻》步木切，音僕。《說文》𡰿𡰿，行貌。又《集韻》初六切，音珿。義同。又衢六切，音局。行迫促也。

居：〔古文〕㞐㝒《廣韻》九魚切《集韻》《韻會》《正韻》斤於切，𠀤音車。《說文》凥處也。从尸，得几而止也。引孝經，仲尼凥，凥謂閒居，如此會意。今文作居。又《廣韻》安也。《書·盤庚》奠厥攸居。《禮·王制》凡居民，量地以制邑，度地以居民，地邑居民，必參相得。又《書·舜典》五宅三居。《註》三居，謂周之夷服，鎮服，蕃服也。又坐也。《論語·陽貨》居，吾語女。又積也，蓄也。《書·皋陶謨》懋遷有無化居。《註》化，易也。謂交易其所居積也。又《史記·平準書》富商𨍭穀百數，廢居，居邑。《徐廣註》廢居，貯蓄之名。有所廢，有所蓄，言乗時射利也。又止也。《禮·月令》季秋行春令，師興不居。《疏》不休止也。又海鳥曰爰居。《魯語》爰居止於魯東門外。又姓。漢居般，封宋城侯。又《廣韻》《集韻》《韻會》𠀤居之切，音基。語助辭。《禮·檀弓》公儀仲子之喪，舍其孫而立其子。檀弓曰：何居，我未之前聞也。《註》怪之之辭，猶言何故也。一說何居，猶言此義何處。居讀如字，不必改音基。《集韻》通作其。又叶居御切，音據。《詩·召南》惟鳩居之。叶下御。《唐風》無巳太康，職思其居。叶下瞿。瞿去聲。○按《說文》居，一訓蹲。《長箋》以凥爲凥處，居爲蹲踞。《韻會》《正韻》收入御韻，引《詩》居居懷惡，不相親比，是居有倨音。《正字通》云：蹲踞通作倨。居止，居處，與蹲踞，貴倨，从經史分見可也。考證：〔《禮·曾子問》居，吾語女。〕謹按曾子問無此語，查係論語文。據改爲論語陽貨。〔《前漢·食貨志》富商𨍭穀百數，廢居，居邑。《徐廣註》廢居，貯蓄之名。〕謹按徐廣註見史記，不在食貨志。謹改前漢食貨志爲史記平準書。

㞐：《玉篇》古文居字。註見上。

𡱀：《集韻》克古作𡱀。註詳儿部五畫。

屆：〔古文〕曁艐《廣韻》古拜切《集韻》《正韻》居拜切《韻會》居隘切，𠀤音戒。《說文》屆，行不便也，从尸𠙽聲。𠙽卽塊字。一曰極也。《註》極卽至也。《書·大禹謨》惟德動天，無遠弗屆。《詩·魯頌》致天之屆。《註》猶言窮極也。又叶居吏切，音記。《詩·小雅》不知所屆。叶下寐。又《何晏·景福殿賦》鳥企山峙，若翔若滯，峨峨嶫嶫，罔識所屆。俗作届，从由，非。

屇：《玉篇》徒連切，音田。穴也。《正字通》卽屆字之譌。

屈：〔古文〕𡕜𡲶《廣韻》區勿切《集韻》《韻會》《正韻》曲勿切，𠀤音詘。《說文》無㞑也。从㞑出聲。又曲也，請也。又《增韻》鬱也，軋也。《正字通》凡曲而不伸者，皆曰屈。《易·繫辭》尺蠖之屈，以求信也。《孟子》威武不能屈。又作絀。《荀子·非相篇》緩急羸絀。《註》猶屈伸也。又通作詘。《史記·晏嬰傳》詘於不知已，而信於知己。又《集韻》《韻會》《正韻》𠀤渠勿切，音掘。竭也，盡也。《前漢·食貨志》賈誼曰：用之無度，則物力必屈。與詘絀𠀤通。又與倔通。倔彊，梗戾貌。《史記·陸賈傳》乃欲以新造未集之越，屈彊於此。《師古曰》不柔服也。又《集韻》《韻會》《正韻》𠀤九勿切，音𠜾。地名。晉公子夷吾所居，出良馬。在今河東縣。《左傳·僖二年》屈產之乗。又姓。楚公族屈原，楚大夫屈宜申。又屈侯，複姓。又大屈，弓名。《左傳·昭七年》楚靈王享公於新臺，好以大屈，旣而悔，公反之。又《廣韻》九月切《集韻》《類篇》丘月切，𠀤音闕。《歐陽修·程文𥳑墓銘》不學而剛，有摧必折。毅毅程公，其剛不屈。又與絀通。《禮·玉藻》君命屈狄。《註》狄，翟也。后夫人之服，刻雉爲五采，子男之妻，受王后之命者，刻繒不畫，故曰屈狄。《周禮》作闕翟。又叶居詣切，音計。《曹植·王陵贊》從漢有功，少文任氣。高后封呂，直而不屈。

屉：《字彙》他計切，音替。鞍屉也。

𡱁：《集韻》《類篇》𠀤矧視切。糞也。或作屎𡲖𡲔。

𡱂：《集韻》《類篇》𠀤徒渾切，音屯。《說文》髀也。从丌从几。《徐鉉曰》丌几，皆所以凥止也。《集韻》或作𦞠𩪡臀。

㞑：《集韻》尾本字。

𡱃：《玉篇》古文㣇字。註見彐部五畫。

𡱌：《字彙》胡曼切，音桓。袋也。《正字通》譌字。

𡱍：《正字通》同骸，俗省。

𡱎：《正字通》與肩同。

㞒：《廣韻》《集韻》《類篇》𠀤許介切，音解。《說文》臥息也。《徐鉉曰》自，古者以爲鼻字，故从自。《集韻》或作齂。又《唐韻》《集韻》《類篇》𠀤虛器切，音覬。屭本字，壯大貌。詳屭字註。

屋：〔古文〕𦤿《廣韻》《集韻》《韻會》《正韻》𠀤烏谷切，音沃。《說文》居也。从尸，尸所主也。一曰尸象屋形，从至，至所至止也。《風俗通》止也。《集韻》具也。《玉篇》居也，舍也。《詩·秦風》在其板屋。《周禮·地官》考夫屋。《註》夫三爲屋，屋三爲井，出地貢者，三三相任。又田不耕者，出屋粟。又車蓋也。《史記·項羽本紀》項羽圍漢王滎陽，紀信誑楚，乗黃屋車，傅左纛。又夏屋，大俎也。《詩·秦風》於我乎，夏屋渠渠。《註》夏，大也。渠渠，俎深廣貌。又《禮·雜記》諸侯素錦以爲屋，士輤葦席以爲屋。《註》小帳覆棺者。又地名。《春秋·隱八年》宋公齊侯衞侯盟于瓦屋。《註》周地。又王屋，山名，在河東垣縣。又《越南志》神屋，龜甲也。又屋廬，複姓。考證：〔《史記·項羽本紀》項羽圍漢王滎陽，紀信誑楚，乗黃屋車，傳左纛。〕謹照原文傳改傅。〔《禮·雜記》諸侯素錦以爲屋，士輤葦以爲屋。〕謹照原文葦下增席字。

屌：《字彙》丁了切，貂上聲。男子隂。《正字通》此爲方俗語，史傳皆作勢。

㞓：《廣韻》詰利切《集韻》詰計切，𠀤音器。《說文》尻也。《廣雅》臀也。又《玉篇》口奚切《集韻》牽奚切，𠀤音谿。義同。

𡱏：《廣韻》胡瓦切《集韻》户瓦切，𠀤音踝。履也。《揚子·方言》西南梁益之閒謂之𡱏。《集韻》或作㞜。

屍：《廣韻》《正韻》申之切《集韻》《韻會》升脂切，𠀤音施。《說文》終主也，从尸死，會意。《禮·曲禮》在牀曰屍，在棺曰柩。《左傳·文三年》秦伯濟河焚舟，封殽屍而還。《正字通》古尸作屍。《易·師卦》弟子輿屍，《石經》省作尸。尸屍通用，但祭祀之尸不可借用屍字。互詳尸字註。屍字从尸从𣦸作。

屎：《廣韻》式視切《集韻》《韻會》矧視切，𠀤音豕。《說文》糞也。本作蓾，从艸胃省。《集韻》作屎。《莊子·知北遊》道在屎溺。又《前漢·天文志》有天屎星。又通作矢。《史記·廉頗傳》頃之，三遺矢矣。又《玉篇》許夷切《廣韻》喜夷切《集韻》《類篇》馨夷切，𠀤音犧。《說文》呻也。《詩·大雅》民之方殿屎。《註》呻吟也。《正字通》殿屎訓呻吟，譌文。別見口部唸字註。

㞔：《集韻》賞是切，音侈。人名。或从广作㢁。○按广部㢋，尺矢切，音恥，廣也，或作㢁。今《集韻》㞔或从广作㢁。應是㢋字之譌。

𡱐：《廣韻》以脂切《集韻》《類篇》延之切，𠀤音移。《博雅》蹲𡱐，踞也。又《集韻》𨻰尼切，音墀。踞地也。或作跠。

屏：《正字通》俗屛字。

𡱑：《集韻》圭懸切，音涓。𡱑尻也。

㞕：《說文》屑字。

㞖：《集韻》《類篇》𠀤七賜切，音次。㞖覰，足前卻也。

𡱒：《正字通》俗𡱂字。

𡱓：《字彙補》古文尾字。註詳四畫。

𡱔：《玉篇》與旨同。

𡱕：《玉篇》古文尾字。註詳四畫。

𡱢：《集韻》牀史切。同俟。待也，一作𢈟𢉡。

𡱣：《唐韻》《集韻》《類篇》𠀤徐呂切，音敘。《說文》履屬。从履省，千聲。又去聲。《玉篇》余去切《廣韻》《集韻》《類篇》羊洳切，𠀤音豫。義同。《集韻》或从夂作𡳌。

屐：《廣韻》《集韻》奇逆切《韻會》《正韻》竭戟切，𠀤音劇。《說文》屩也。从履省，支聲。《增韻》木屐也。《晉書·宣帝紀》懿使軍士三千人，著軟材平底木屐前行，然後馬步俱進。或作跂。《莊子·天地篇》跂屩爲服。

屑：《集韻》《韻會》《正韻》𠀤先結切，先入聲。《說文》屑，動作切切也。本作㞕，从尸䏌聲。引崔駟達旨辭，吾亦病子，㞕㞕不已。隸作屑。《徐曰》居旣从尸，動亦从尸。屑屑，屢動作也。一曰敬也，不獲己也。又《廣韻》淸也，顧也，勞也。《詩·邶風》不我屑以。《註》屑，潔也。不以我爲潔，而與之也。又《前漢·王良傳》往來屑屑不憚煩。又《增韻》輕也。《書·多方》爾乃屑播天命。《註》謂輕棄天命。《正字通》凡遇事物，輕視不加意曰不屑。《孟子》不屑去，不屑就，乞人不屑，是也。又瑣屑也。《左傳·昭五年》女叔齊曰：禮所以守其國，行其政令，無失其民者也。而屑屑焉習儀以亟，不亦遠乎。又碎末也。《周禮·天官》王齊共食玉。《鄭註》王齊當食玉屑。又《禮·內則》屑桂與薑。◎按㞕本《說文》屑字。《正韻》㞕、屑分訓，泥。考證：〔《周禮·天官》大齋供食玉。《鄭註》王齋當食玉屑。〕謹照原文大改王。二齋字皆改齊。供改共。〔《禮·內則》屑薑與桂。〕謹照原文屑桂與薑。

屒：《廣韻》珍忍切《集韻》是忍切，𠀤音軫。《說文》伏貌。一曰屋宇也。又《玉篇》時仁切，音辰。重脣也。

𡱤：《集韻》奴弔切。同𡲘。《正字通》俗字。史傳尿借溺。

㞗：《字彙》渠尤切，音裘。男子隂異名。

屓：《廣韻》虛器切。同屭省，贔屓，作力也。又臥息也。

屔：《廣韻》《集韻》𠀤奴低切，音泥。《爾雅·釋丘》水潦所止，屔丘。亦作泥。《郭註》反頂受水。又《集韻》女夷切，音尼。山名。

展：〔古文〕㠭《集韻》《韻會》《正韻》𠀤知輦切，邅上聲。《說文》轉也。本作㞡，从尸，𧝑省聲。隸作展。《爾雅·釋言》展，適也。《註》得自申展適意也。一曰誠也。《詩·鄘風》展如之人兮。《小雅》展也大成。《揚子·方言》荆吳淮汭之閒，謂信曰展。又舒也，開也。《儀禮·聘禮》有司展羣幣以告。《疏》展，𨻰也。又《周禮·天官》展其功緒。《註》展，猶錄也。又《書·旅獒》分寶玉于伯叔之國，時庸展親。《註》使益厚其親也。又《廣韻》整也，審也，視也。《周禮·春官·肆師》大祭祀，展犧牲。《註》展，省閱也。又姓。魯大夫展禽，展喜。又叶諸延切，音旃。《詩·鄘風》瑳兮瑳兮，其之展也。叶下顏媛。《註》展與襢通。又叶章忍切，音軫。《張衡·西京賦》五都貨殖，旣遷旣引。商旅聯槅，隱隱展展。考證：〔《書·旅獒》分寶玉于叔伯之國。〕謹照原文叔伯改伯叔。〔《周禮·春官·大宗伯》大祭祀，展犧牲。〕謹照原文大宗伯改肆師。

屖：《廣韻》先稽切《集韻》《韻會》《正韻》先齊切，𠀤音西。《說文》屖，遲也。从尸辛。《徐曰》不進也。或作遟。《揚雄·甘泉賦》靈遟𨒈兮。《註》音栖。遲久也，安也。又通作犀，堅也。《前漢·馮奉世傳》器不屖利。《晁錯傳》作犀。義同。

𡱥：《廣韻》藏回切《集韻》《類篇》祖回切，𠀤音嗺。赤子隂。《集韻》或从肉。《正字通》與䘒同。脧䘒。

𡱦：《正字通》同蹝。通作𨁆。鄭樵曰：履不躡跟也。又與躧通。

𡱧：《集韻》同尻。《韻鑰》又作𡱧。𡱧字从尸从卜从九。

𡱨：《字彙補》古文辜字。註見辛部五畫。

𡱺：《集韻》權俱切。同絇。履頭飾也。

屙：《玉篇》《字彙》𠀤烏何切，音阿。上厠也。

𡱻：《玉篇》同屙。

𡱼：《集韻》苦臥切。同髁。髀骨也。又骻股閒也。

𡱽：《字彙》呼骨切，音忽。佛名。《正字通》譌字。

屚：《廣韻》盧𠋫切《集韻》《韻會》《正韻》郎豆切，𠀤音陋。《說文》屋穿水下也。从雨在尸下，屋也。《徐曰》會意。又句屚，縣名。《前漢·地理志》交趾有句屚縣。通作漏。《正字通》𢉀漏通。詳見广部𢉀字註。

㞘：《集韻》都木切。引博雅，臀也。《字彙》同𡰪。《正字通》俗𡱂字。詳𡰪字註。

𡱾：《集韻》的協切，音喋。下也。或作𡱷。

屛：《廣韻》薄經切《集韻》《韻會》旁經切《正韻》蒲明切，𠀤音萍。《說文》蔽也。从尸幷聲。《爾雅·釋宮》屛謂之樹。《註》小牆當門中。《廣雅》罘罳謂之屛。《禮緯》天子外屛諸侯內屛，在路門之內外。《鄭司農曰》依其制，如屛風然。《三禮圖》扆從廣八尺，畫斧文。今之屛風，則遺象也。《詩·大雅》大邦維屛。《註》屛，所以爲蔽也。《書·康王之誥》乃命建侯樹屛。《註》樹以爲屛藩也。又屛風，水葵別名。《博物志》太原以北有屛風草，依岸而生。一說即防風。又屛翳，雨師。又《廣韻》府盈切《集韻》卑盈切，𠀤音幷。《廣雅》屛營，怔忪也。《吳語》屛營，徬徨於山林之中，今表箋言激切屛營，即此義也。《正字通》作上聲。又《廣韻》《集韻》《類篇》𠀤必郢切，音丙。《詩·小雅》君子樂胥，萬邦之屛。叶上領。又《禮·玉藻》其在邊邑，曰某屛之臣某。又除也，去也，斥也。《書·金縢》我乃屛璧與圭。《禮·王制》屛之遠方。《註》屛，放去也。又退也。《禮·曲禮》侍坐於君子，有告者曰：少閒願有復也，則左右屛而待。《集韻》《韻會》作去聲。考證：〔《禮·曲禮》侍於君子。〕謹照原文侍下增坐字。

屜：《集韻》《類篇》𠀤他計切，音替。履中薦也。或作𡲕。

𡱿：《廣韻》羊益切，音亦。交𡱿也。《正字通》俗字。

𡲀：《玉篇》苦永切，音頃。𡲀穴也。

屝：《集韻》《韻會》𠀤父沸切，音㵒。《說文》履屬。从尸非聲。《釋名》草履曰屝。一曰不借。又《揚子·方言》屝，麤屨也。絲作曰履，麻作曰屝。《左傳·僖四年》共其資糧屝屨。又通作菲。《前漢·𠛬法志》菲履赭衣。《註》菲，扶味切，與屝同。《正字通》屝與扉厞別。

𡲁：《廣韻》除遇切《集韻》遲據切，𠀤音倨。履也。亦作𡱱。

𡲂：《玉篇》古文徂字。註詳彳部五畫。

𡲃：《說文》籀文屋字。

㞚：《廣韻》初戢切《集韻》側入切，𠀤音𡍪。《說文》从後相㞚也。《集韻》㞚㞏，前後相躡也。一曰小步。又《廣韻》《集韻》《類篇》𠀤側洽切，音眨。薄楔。〇按《爾雅》棖謂之楔。喪大記，小臣楔齒用角柶。註：楔音屑，狀如𠤎，所以拄口受含者。諸家註云：薄屑。訓辭未詳，附記於此。

𡲔：《集韻》同𡱁。

𡲕：《玉篇》他厲切。同屜。履中薦。

𡲖：《正字通》同𦳊。糞也。《正譌》存𦳊。無𡲖字。

𡲗：《廣韻》《集韻》𠀤渠勿切，音倔。《埤蒼》短尾犬也。《正字通》俗屈字。

属：《正字通》俗屬字。

屟：《說文》屧本字，履中薦也。詳後屧字註。

𡲘：《集韻》尿本字，今亦作溺。

𡲙：《正字通》同咽。

𡲚：《字彙》慈秋切，音遒。女隂名。《正字通》俗字。

𡲛：《集韻》古巷切。同降。差也，下也。《正字通》說文本作降。《集韻》改作𡲣。今譌爲𡲛。

㞛：《廣韻》居履切《集韻》舉履切，𠀤音几。《玉篇》赤舄也。《廣韻》赤𩍆㞛也。《正字通》㞛卽𡲟字之譌。字彙音几，與赤舄几几之几同，非。

屠：《廣韻》《集韻》《韻會》《正韻》𠀤同都切，音徒。《說文》刳也。从尸者聲。又《廣韻》殺也，裂也。《周禮·廛人》凡屠者，斂其皮角筋骨，入于玉府。《史記·信陵君傳》臣乃市井鼓刀屠者。又《前漢·高帝紀》今屠沛。又姓。《拾遺記》軒轅去蚩尤，遷其民善者於鄒屠之地，惡者於有北之鄉，其先以地命族，後分爲鄒氏屠氏。又申屠，複姓。又《廣韻》直魚切《集韻》《韻會》𨻰如切，𠀤音除。休屠，匈奴王號。休音朽。考證：〔《周禮·地官》凡屠者，斂其皮角筋，入於王府。〕謹照原文地官改廛人。筋下增骨字。入于王府改于玉府。〔《史記·信陵君傳》臣乃市井之人，鼓刀以屠。〕謹照原文市井下改鼓刀屠者。

𡲜：《集韻》紕延切，音編。特也。《字彙》小舟也。《正字通》本作扁。

𡲝：《字彙補》同拽。

𡲞：《集韻》辜古作𡲞。註詳辛部五畫。

𡲟：《集韻》履古作𡲟。註詳十二畫。

𡲠：《字彙補》古文破字。註詳石部五畫。

𡲡：《玉篇》古文徂字。註詳彳部五畫。

𡲬：《廣韻》衢物切，音掘。短尾鳥也。《正字通》同𡲶，省。《說文》屈，本作𡲬。从㞑出聲。凡物之短尾者，皆可曰𡲬。必分訓𡲬爲短尾鳥，𡲗爲短尾犬，亦泥。

𡲭：《玉篇》微曳切。出《釋典》。《字彙》音袂。尾長也。◎按二書音與切不合，疑有譌誤。

𡲮：《字彙》篇夷切，音批。穴也。

𡲯：《集韻》奏古作𡲯。註詳大部六畫。

𡲰：《字彙》才余切，聚平聲。女隂名。

𡲱：《正字通》同𡲯。譌省。

𡲲：《玉篇》盰戈切。同靴。《集韻》鞮屬。本作鞾。

𡲳：《正字通》俗溺字。

𡲴：《字彙補》古文徙字。註詳彳部八畫。

𡲵：《集韻》尾古作𡲵。註詳四畫。

𡲶：《集韻》屈古作𡲶。註詳五畫。《說文》屈，本作𡲬。

屢：〔古文〕𡜸《集韻》《韻會》𠀤龍遇切，音慮。數也。《增韻》煩數。又疾也。《詩·周頌》屢豐年。《書·益稷》屢省乃成。《註》屢，數也，當數顧省汝成功也。或作婁。

𡳄：《玉篇》博美切，音彼。𡲀𡳄也，臀也。

𡳅：《廣韻》《集韻》𠀤去例切，音憩。《玉篇》心息也。今爲憩。《正字通》經史通作墍。《詩·大雅》民之攸墍。《傳》墍，息也。或作𡳅。

𡳆：《玉篇》此踞切。同覻，伺視也。《集韻》𡰾𡳆，行前却也。

屣：《廣韻》《集韻》𠀤所綺切，音縰。《玉篇》履也，或作蹝。《孟子》猶棄敝蹝。《註》草履也。《廣韻》履不躡跟也。與躧同。《前漢·雋不疑傳》躧履起迎。《註》曳之而行，言其遽也。又《廣韻》《集韻》𠀤所寄切。義同。

𡳇：《字彙》同屪。《正字通》𡳇屪屌，𠀤俗字。

㞜：《廣韻》他回切《集韻》徂回切，𠀤音蓷。《玉篇》履也。西南梁益閒謂履曰㞜。《廣韻》㞜，履屬，有頸曰㞜。《集韻》粗履不借也。又《集韻》户瓦切，音踝。義同。或作𡲾。

𡳈：《正字通》古文舜字。註詳舛部六畫。

𡳉：《正字通》古文舜字。註詳舛部六畫。

層：《唐韻》胙棱切《集韻》《韻會》《正韻》徂稜切，𠀤音曾。《說文》重屋也。从尸曾聲。又《玉篇》重也，累也。凡物之重者，通曰層。又《增韻》級也，古通作曾。《史記·司馬相如傳》坌入曾宮之嵳峩。

履：〔古文〕𡲟𩕎《廣韻》力几切《集韻》《韻會》兩几切《正韻》良以切，𠀤音里。《說文》足所依也。本作𡳐，今作履。《爾雅·釋言》履，禮也。《註》禮可以履行也。《釋名》履，飾足以爲禮也。《字書》草曰屝，麻曰屨，皮曰履，黃帝臣於則造。又踐也。《易·坤卦》履霜堅冰至。《詩·齊風》履我卽兮。《註》躡我之跡，而相就也。又《左傳·僖四年》賜我先君履。《註》謂所踐履之界也。又以履加足亦曰履。《史記·留侯世家》良强忍，下取履。父曰：履我。良因長跪履之，父以足受，笑而去。又祿也。《詩·周南》福履綏之。《註》履，祿。綏，安也。又姓，見《姓苑》。

𡳐：《說文》履字本作𡳐，从尸从彳从舟从夂。《徐曰》履行故从彳。夂，足也。《毛氏曰》从舟，載也。履能載足。

㞟：《廣韻》《集韻》《類篇》𠀤堂練切，音奠。《說文》偫也。〇按偫，治具也，儲也，與庤峙義通。又《廣韻》㞟，待也。又《廣韻》《集韻》《類篇》𠀤都挺切，音頂。《博雅》重也。一曰展也。

𡳑：《字彙》初六切，音珿。入下貌。《正字通》譌字。

𡳞：《字彙》良慎切，音吝。閩人謂隂也。《正字通》按方俗語有音無字，隂不必別名𡳞。

屧：《唐韻》蘇叶切《集韻》《韻會》《正韻》悉協切，𠀤音燮。《說文》履中薦也。本作屟，从尸枼聲。《徐曰》履中替也。又《增韻》屐也。《姑蘇圖經》吳王宮中有響屟廊，以楩梓板籍地。行則有聲，故名。《杜甫詩》步屟隨春風。《集韻》或作𧀢𦺯。

𡳟：《字彙補》其俱切。與𪓞同。頭有兩角，出遼東。

𡳠：《集韻》《類篇》𠀤千咨切，音恣。此也。亦作𡰾。

𡳡：《字彙補》古文奏字。○按《集韻》本作𡲯。

𡳨：《廣韻》《集韻》𠀤楮几切，音儗。移蠶也。《廣韻》移蠶就寬。又《玉篇》《廣韻》丑利切《集韻》丑二切，𠀤音跮。蠶析曰𡳭。《廣韻》分蠶也。《正字通》本作𡳭。攴部譌作𢾂，丑二切，註同𡳭，重出。《集韻》𡳭或作𧖛。

屨：《唐韻》九遇切《集韻》《韻會》俱遇切《正韻》居御切，𠀤音句。《說文》履也。从履省，婁聲。又鞮也。《徐曰》鞮，革履也。《釋名》屨，拘也，所以拘足也。《周禮·天官》屨人掌王及后之服屨。《註》複下曰舄，禪下曰屨。《疏》複下謂重底，禪下謂禪底也。《儀禮·士喪禮》夏葛屨，冬白屨。《禮·曲禮》侍坐於長者，屨不上於堂。又《增韻》同鞻。《周禮》有鞮鞻氏。考證：〔《儀禮·士冠禮》夏葛屨，冬皮屨。〕謹按士冠禮無此文，查係士喪禮云夏葛屨，冬白屨。謹將冠改喪。皮改白。

屩：《廣韻》《集韻》居勺切《韻會》訖約切，𠀤音腳。《說文》履也。从履省，喬聲。《廣韻》草履也。《增韻》木曰屐，麻曰屩。《史記·范睢傳》虞卿躡屩擔簦，一見趙王，拜爲上卿。又《正字通》居六切，音菊。《莊子音義》屩以籍鞋下也。又《集韻》通作蹻。《王褒·聖主得賢臣頌》離疏釋蹻。《集韻》或作繑。亦作鞽、屫。

屪：《字彙》力宵切，音聊。男隂。

屫：《集韻》同屩。《史記·孟嘗君傳》馮讙聞孟嘗君好客，躡屫而見之。

㞡：《說文》展本字。

𡳬：《玉篇》力諸切，音閭。居也。《正字通》俗廬字。

屬：《廣韻》《集韻》之欲切《韻會》朱玉切，𠀤音燭。《說文》連也。从尾蜀聲。《徐曰》屬，相連續，若尾之在體，故从尾。《廣韻》聚也，會也。《周禮·州長》正月之吉，各屬其州之民而讀灋。註屬聚也。《孟子》乃屬其耆老而告之。又托也，付也。《左傳·隱三年》宋穆公疾，召大司馬孔父，而屬殤公焉。《史記·留侯世家》漢王之將，獨韓信可屬大事，當一面。又恭也。《禮·禮器》屬屬乎其忠也。《註》屬屬，恭貌。又續也。《史記·信陵君傳》平原君使者，冠蓋相屬於魏。又《晉語》必屬怨焉。《註》屬，結也。又足也。《左傳·昭二十八年》願以小人之腹，爲君子之心，屬厭而已。《註》屬，足也，言小人知厭足，君子當亦然。又《左傳·僖二十三年》其左執鞭弭，右屬櫜鞬，以與君周旋。《註》著也。《周禮·冬官考工記》察車之道，欲其樸屬而微至。《註》附著堅固也。又恤也。《書·梓材》至于敬寡，至于屬婦。《傳》屬，存恤也。婦，婦妾也。又甲札之數。《前漢·𠛬法志》魏氏武卒，衣三屬之甲。《如淳註》上身一，髀褌一，脛繳一，凡三屬，皆相連屬也。又《廣韻》市玉切《集韻》《韻會》殊玉切《正韻》神六切，𠀤音蜀。《小雅·常棣》鄭箋，屬者，昭穆相次序也。又《增韻》隸也，系屬也，官寮也。《禮·王制》千里之外設方伯，五國以爲屬，屬有長。又《書·周官》各率其屬，以倡九牧。又九族也。《史記·田單傳》田單者，齊諸田疎屬也。又類也，儕等也。《史記·留侯世家》今陛下起布衣，以若屬取天下，而所封皆蕭曹故人。又從也。《史記·項羽本紀》羽渡淮，騎能屬者百餘人耳。又《前漢·賈誼傳》善屬文。《師古註》屬謂綴輯之也。又《左傳·成二年》韓厥曰：下臣不幸，屬當戎行。《註》屬，適也。又《書·禹貢》涇屬渭汭。《傳》屬，逮也。馬云：人也。又《五音集韻》朱戍切，音著。注也。《儀禮·士昏禮》酌元酒三屬於尊。《註》屬，註也。又《晉語》若先，則恐國人之屬耳目於我也。《註》屬，注目也。又《屈原·離騷》前望舒使先驅兮，後飛廉使奔屬。又叶殊遇切，音樹。《詩·小雅》君子有𡽪猷，小人與屬。叶上附。又叶直略切，音著。《班固·西都賦》陵隥道而超西墉，混建章而連外屬。叶上閣下爵擢。《正字通》俗作属嘱，非。考證：〔《周禮·地官》月吉，則屬其州之民讀邦灋。《註》屬，猶合聚也。〕謹照原文改爲：州長正月之吉，各屬其州之民而讀灋。註屬聚也。〔《左傳·昭二十九年》願以小人之腹，爲君子之心，屬厭而已。〕謹照原文二十九年改二十八年。〔。《爾雅·釋親鄭箋》屬者，昭穆相次序也。〕謹照所引在小雅常棣箋，不在爾雅。謹改爲小雅常棣鄭箋。〔《禮·王制》千里之外設方伯，王國以爲屬。〕謹照原文王國改五國。

𡳸：《唐韻》《集韻》𠀤郎擊切，音歷。《說文》履下也。

屭：《廣韻》《集韻》《韻會》虛器切《正韻》許意切，𠀤音戲。贔屭，作力貌。《張衡·西京賦》桃林之塞，綴以二華，巨靈贔屭，高掌遠蹠。《註》巨靈，河神也，二華本一山，河神用力，手劈足蹋，分山爲二，以通河流。又《韓愈·月蝕詩》寒氣奰屭頑無風。又《集韻》壯大貌。本作㞒。《集韻》亦作屓，互詳貝部贔字註。

