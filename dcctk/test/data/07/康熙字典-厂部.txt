厂：《唐韻》呼旰切《集韻》虛旰切，𠀤音漢。《說文》山石之厓巖，人可居。象形。《集韻》籀作厈。《六書本義》厂，水厓高者。岸厈同。又《唐韻》呼旱切《集韻》許旱切，𠀤音䍐。義同。又《集韻》魚杴切，音嚴。䉷或省作厂。

𠨬：《篇海》章移切，音支。酒𠨬。

厃：《唐韻》職廉切《集韻》之廉切，𠀤音詹。《說文》仰也。从人在厂上。一曰屋梠也。秦謂之桷，齊謂之厃。又《集韻》五委切，音頠。又《集韻》《類篇》𠀤之嚴切。義𠀤同。

厄：《唐韻》《集韻》𠀤五果切，音𡛖。《說文》科厄，木節也。从卩从厂。會意。《廣韻》木節，亦作〈厂下巾〉。又《玉篇》厄果也。無肉骨也。又《集韻》吾禾切，音吪。同枙。木節曰枙。又《玉篇》《廣韻》《集韻》𠀤於革切。同戹。《郭忠恕·佩觿集》有以科厄之厄爲困戹，其順非有如此者。

𠨭：《玉篇》居六切，音菊。《說文》亦持也。从反丮。

厇：《集韻》陟格切，音磔。張也。《玉篇》亦作磔。開厇也。

厈：《玉篇》籀文厂字。

𠨮：《說文》籀文仄字。註見人部二畫。或作𠩩廁。

𠨯：《字彙補》與廊宇之宇字同。

𠨰：《集韻》女古作𠨰。註見部首。

𠨱：《字彙補》與辰同。《道藏·洞靈眞經》夫雞𠨱而作，負日任勞。

㕂：《玉篇》古文吟字。註見口部四畫。又《集韻》同崟。亦作碒㖗岑。《說文》山之岑崟也。又渠金切，音琴。同㕋。《說文》石地也。

𠨴：《唐韻》古拜切，音誡。𠨴到。

㕃：《玉篇》音溪。倒地。

𠨵：《集韻》部項切。周地名。通作玤。

厊：《唐韻》五下切《集韻》語下切，𠀤音雅。厏厊，不相合也。

𠨶：《篇海》古文侯字。◎按《集韻》作𥎦。

𠨷：《玉篇》古文辰字。註見部首。

𠨸：《字彙補》符羈切，音近肥。水邪流。

𠨹：《海篇》疋賣切，音派。水分流也。

𠨺：《字彙補》川隻切，音尺。𠨺逐也。

㕄：《字彙補》之是切，音智。致也，均也，平也，聲也。《海篇》同厎。

𠨻：《字彙補》阻色切，音責。陋也，傾側也。

𠩀：《集韻》拘玉切，音臼。《說文》持也。从反𠃨。又古祿切，音穀。義同。

㕅：《玉篇》古洽切，音甲。《篇海》大也。

厎：《唐韻》諸市切《集韻》《韻會》軫視切《正韻》諸氏切，𠀤音指。《說文》柔石也。从厂，氐聲。《徐曰》可以爲礪。《前漢·梅福傳》爵祿，天下之厎石。《蕭望之傳》厎厲鋒鍔。《註》師古曰：厎，柔石。厲，卓石。又《說文》致也。《書·旅獒》西旅厎貢厥獒。又定也。《書·臯陶謨》朕言惠可厎行。又《說文》厎，或从石作砥。《詩·小雅》周道如砥。又《韻會》通作底。《孟子》引《詩》：周道如底。又或作耆。《詩·周頌》耆定爾功。《註》致也。音指。與厎同。又《集韻》都黎切，音低。至也。又陟利切，音致。致也。《書·禹貢》震澤厎定。又丁計切，音帝。義同。又《正韻》旨而切，音支。《前漢·梅福傳》註：師古曰，厎細石也，音之履反，又音秪。考證：〔《前漢·梅福傳》爵祿，天下之厎石。。《註》師古曰，有平去二音。〕謹按所引與上文重複，且師古註亦無有平去二音之語。謹照原文改爲前漢梅福傳註師古曰，厎細石也，音之履反，又音秪。

厏：《唐韻》《集韻》𠀤側下切，音鮓。厏厊，不相合。又《集韻》仕下切，音槎。義同。又《正字通》葘格切，音摘。狹也。俗作窄。

㕆：《唐韻》當古切《集韻》董五切，𠀤音覩。《玉篇》美石也。又《唐韻》侯五切《集韻》後五切，𠀤音戸。義同。

㕇：《唐韻》盧合切《集韻》落合切，𠀤音拉。《說文》石聲也。《集韻》本作磿。或作砬。又《集韻》力入切，音立。義同。

𠩁：《篇海》徒冬切，音佟。深屋也。

𠩂：《集韻》乞業切，音怯。厓也。或作厒。

𠩃：《六書略》弋灼切，音藥。岸上出見貌。

厒：《集韻》渴合切，音𢩋。山左右有岸曰厒。《爾雅·釋山》左右有岸，厒。《疏》謂山兩邊有水，山與水爲岸，此山名厒。又乞業切，音怯。同𠩂。

厓：《唐韻》五佳切《集韻》《韻會》宜佳切，𠀤音崖。《說文》山邊也。从厂，圭聲。《韻會》或作崖，今山崖字皆作崖。又《爾雅·釋丘》望厓洒而高。《疏》厓，水邊也。《玉篇》或作涯。又《韻會》珠厓，郡名。漢武帝置地居海中，厓岸出珠，故曰珠厓。《前漢·武帝紀》珠崖，亦作珠厓。又借作睚。《前漢·孔光傳》厓眥莫不誅傷。《註》師古曰：厓音崖。又《集韻》魚羈切，音宜。義同。《揚雄·甘泉賦》樵蒸焜上，配藜四施。北爌幽都，南煬丹厓。又牛懈切，音𢛄。同睚，目際也。一曰怒視。或作𥊅𥌚𤷅。

㕈：《集韻》《韻會》𠀤隱豈切，音扆。《博雅》隱翳也。《集韻》或作庡。又《唐韻》於改切《集韻》倚亥切，𠀤挨上聲。藏也。

𠩊：《集韻》旨古作𠩊。註詳日部二畫。

厔：《正韻》職日切，音質。盩厔縣，在京兆。水曲曰盩，山曲曰厔，因以名焉。

𠩋：《篇海》同斥。

𠩌：《字彙》古文席字。◎按《集韻》席古作𠩛，此譌。

㕉：《集韻》渴合切。同𢈈。擪也。

𠩍：《字彙補》同應。唐武后製。見大周泰山𥓓。

𠩎：《海篇》側下切，剉上聲。不著也。

𠩏：《字彙補》古敲切，音膠。《禪林鉤𤣥》𠩏續鳳弦。

𠩗：《唐韻》弋支切《集韻》余支切，𠀤音移。《說文》歠也。《集韻》或作𠩦。

厖：《唐韻》《集韻》《韻會》𠀤莫江切，音尨。《說文》石大貌。从厂，尨聲。一曰厚也。《玉篇》大也。《爾雅·釋詁》有也。《疏》左傳，民生敦厖，言人生聚豐厚大有也。又姓。《前漢·古今人表》厖圉。又通作庬。《前漢·司馬相如傳》湛恩庬洪。又通作蒙。《韻會》《荀子》引《詩》爲下國駿蒙。《左傳》厖茸，音蒙。又《集韻》母項切《韻會》母講切，𠀤音𠈵。義同。《韻會》《詩》爲下國駿厖，《毛傳》讀如平聲，鄭箋音上聲。

厗：《集韻》田黎切，音題。《說文》唐厗，石也。或又作𥔈。又《玉篇》古文銻字。註見金部七畫。

𠩘：《集韻》轄夾切，音洽。《說文》𠪮也。又訖洽切，音夾。

𠩙：《集韻》牛何切，音哦。同峨。《說文》嵯峨也。或作𠩙。亦作莪。

厘：《篇海》直連切，音纏。市鄽也。俗作釐省，非。

㕊：《唐韻》《集韻》𠀤芳蕪切，音敷。《說文》石閒見。又滂模切，音鋪。石文見也。

厙：《唐韻》始夜切《集韻》《韻會》式夜切，𠀤音舍。《廣韻》姓也。出《姓苑》。今台括有之。《韻會》後漢竇融傳，金城太守厙鈞。今羌中有姓厙，音舍。云：承鈞後。

厚：〔古文〕垕𡦩《唐韻》《正韻》胡口切《集韻》《韻會》很口切，𠀤𠋫上聲。《說文》山陵之厚也。《玉篇》不薄也，重也。《易廣》博厚配天地。又《戰國策》非能厚勝之也。《註》厚，猶大也。又《增韻》醲也。又《廣韻》姓也。出《姓苑》。又諡法，思慮不爽曰厚。

𠩚：《玉篇》以周切，音猶。簷㮰也。又子由切，音楢。義同。

𠩛：《玉篇》古文席字。註見巾部七畫。

𠩜：《玉篇》古文猛字。註見犬部八畫。

𠩝：《字彙補》同房。見漢校官之𥓓。

𠩞：《字彙補》同厚。

𠩟：《字彙補》古文辰字。註見部首。

𠩠：《字彙補》魚全切。同原。《備考》《海篇》音原。《海篇》音原。

厜：《唐韻》姊宜切《集韻》《韻會》津垂切，𠀤音觜。《說文》厜㕒，山顚也。《爾雅·釋山》崒者，厜㕒。《郭璞註》謂峰頭巉巖。又《集韻》或作崒。又《集韻》是爲切，音垂。義同。又𠪪。《集韻》是爲切，音垂。《說文》厜㕒，山巓。又津垂切，音觜。義同。

厝：《唐韻》《集韻》倉各切《韻會》淸各切《正韻》七各切，𠀤音錯。《說文》厲石也。从厂，昔聲。詩曰：他山之石，可以攻厝。《徐曰》今詩借作錯字。又《前漢·地理志》五方雜厝。《註》晉灼曰：厝，古錯字。又《唐韻》《集韻》《正韻》𠀤倉故切，音措。《前漢·賈誼傳》夫抱火厝之積薪之下。《註》厝，置也。《集韻》同措。

㕋：《唐韻》巨金切《集韻》渠金切，𠀤音琴。《說文》石地也。《集韻》或作㕂。又《集韻》其淹切，音箝。義同。又巨禁切，音𤘡。義同。

𠩧：《唐韻》口答切，音溘。山左右有岸。

𠩨：《玉篇》古文砮字。註見石部五畫。

㕌：《集韻》牛代切，音礙。石名。又《玉篇》張幕也。又《集韻》陟革切，音摘。義同。

𠩩：《集韻》札色切，音側。與仄同。《玉篇》陋也。傾側也。

𠩪：《玉篇》此芮切。地也。

𠩫：《唐韻》五歷切《集韻》倪歷切，𠀤音鷁。《說文》石地惡也。又《集韻》逆革切，音虉。䃒𠩫，石地。

𠩬：《集韻》斄古作𠩬。註見支部十五畫。

厞：《唐韻》扶沸切《集韻》《韻會》父沸切，𠀤肥去聲。《說文》隱也。《爾雅疏》幽隱也。《儀禮·特牲饋食》薦俎敦設于西北隅，几在南厞。《註》厞，隱也。不知神之所在，而攺饌爲幽闇，庶其饗之。又《玉篇》陋也。又《集韻》《韻會》《正韻》𠀤符非切，音肥。義同。

𠩭：《集韻》朱倫切，音諄。同淳。漬也。

㕍：《集韻》都回切，音塠。堆或作㕍。聚土也。《玉篇》亦堆字。

原：〔古文〕𠪥𨘡𠪰《唐韻》《集韻》《韻會》𠀤愚袁切，音元。《說文》高平曰原，人所登。《爾雅·釋地》大野曰平，廣平曰原。《周禮·地官·大司徒》辨其山林澤墳衍原隰之名物。《禮·月令》孟夏，令野虞出行田原，爲天子勞農。又《前漢·食貨志》農漁商賈四者，衣食之原。《董仲舒傳》道之大，原出於天。《司馬相如傳》爾陿游原。《註》孟康曰：原，本也。又《爾雅·釋言》原，再也。《疏》重再也。《易·比卦》原筮元永貞。《朱傳》必再筮，自審有元善長永正固之德。《禮·文王世子》命膳宰曰：末有原。《註》末，勿也。謂所食之餘，不可再進也。《前漢·禮樂志》以沛宮爲原廟。《註》師古曰：原，重也。言已立正廟，更重立也。又《韻會》推原也。《易·繫辭》原始要終。《前漢·薛宣傳》原心定罪。《註》師古曰：原，謂尋其本也。《管子·戒篇》春出，原農事之不本者，謂之遊。《註》原，察也。又宥罪曰原。《晉書·潘岳傳》會詔原之。又通作源。《前漢·食貨志》猶塞川原爲潢洿也。《註》師古曰：原，謂水泉之本也。又姓。《廣韻》孔子弟子有原憲。《前漢·趙廣漢傳》潁川大姓原褚。《註》原褚，二姓也。又州名。《韻會》漢高平縣，魏爲鎮州，又攺原州。又《韻補》叶虞雲切。《史記·敘傳》懷王客死，蘭咎屈原。好諛信讒，楚幷于秦。

𠩮：《字彙補》同盾。

𠩯：《字彙補》古文存字。註見子部三畫。

𠩰：《海篇》與厚同。山陵之厚也。亦作𣆉。

𠩱：《集韻》璹古作𠩱。註見玉部十四畫。

𠩸：《集韻》饋，古作𠩸。註見食部十二畫。或作歸，通作餽，餉也。

𠩹：《集韻》所九切，音溲。隈也。又蘇后切，音叟。或作𠪇。

厠：〔古文〕𨕟《正韻》初寺切。同廁。《說文》淸也。又閒也，雜也，次也。

厡：《玉篇》魚袁切。泉水也。今作源。

𠩺：《集韻》陵之切，音釐。坼也。《正譌》从攴从厂。厂，古厓字。厂之性坼，如有擊之者。又果熟有味，亦坼其璺甚微，故亦謂之𠩺。从未聲，豪𠩺字當从此。又《集韻》乿，亦作𠩺。通作治。澄之切，音持。

𠩻：《玉篇》《集韻》𠀤古文段字。註見殳部五畫。

𠩼：《玉篇》古文盜字。註見皿部七畫。

𠩽：《集韻》庶古作𠩽。註見广部八畫。

厤：《玉篇》古文曆字。註見日部十二畫。又《說文》治也。《玉篇》理也。亦作秝。

厥：〔古文〕氒〈氏下可〉𨈑𨈐𣅞《唐韻》《集韻》《韻會》𠀤居月切，音蕨。《說文》發石也。从厂，欮聲。《玉篇》短也。《爾雅·釋言》其也。《周禮·地官·鄕大夫之職》厥明。《註》其也。又《前漢·諸侯王表》漢諸侯王厥角稽首。《註》應劭曰：厥者，頓也。角者，頟角也。又姓。《韻會》京兆人，漢賜衡山王妾厥氏。又《韻會》九勿切，音𠜾。突厥世居金山，工於鐵作，金山狀如兜鍪。俗呼兜鍪爲突厥，因爲國號。

厦：《集韻》所嫁切，沙去聲。旁屋也。或作𢇗。《韻會》作廈。《監韻》从厂，誤。

𠪇：《集韻》所九切，音溲。隈也。或作𠩹。又蘇后切，音叟。義同。《玉篇》老人也。

𠪈：《篇海》𠩧，亦作𠪈。

㕎：《唐韻》苦盍切《集韻》乙盍切，𠀤音姶。《廣韻》損也。《集韻》山旁穴。

𠪉：《韻會》才何切，音醝。嵯，亦作𠪉。

厧：《唐韻》都年切《集韻》多年切，𠀤音顚。《廣韻》顚塜。《集韻》塜也。本作𠫉，省作厧。《玉篇》亦作顚。

𠪊：《六書正譌》廉本字。稜也。从厂，石之稜隅也。

𠪋：《字彙補》厚本字。

𠪌：《字彙補》古文庶字。註見广部八畫。

𠪍：《字彙補》古文憂字。註見心部十一畫。

厩：《篇海》居又切，音救。馬舍也。《字彙》俗廏字。《玉篇》作廐。

厪：《唐韻》渠遴切，音僅。小屋。又《前漢·鄒陽傳》茅焦亦厪脫，死如毛氂耳。《註》師古曰：厪，少也。

厫：《字彙》牛刀切，音敖。倉厫。《正字通》本作廒。

𠪑：《集韻》九芮切，音劂。迫迮也。

𠪒：《玉篇》口合切，閉口聲。又音口。義同。

𠪓：《集韻》砮古作𠪓。註見石部五畫。

𠪔：《字彙》魚今切，音吟。與𠪚同。

𠪙：《唐韻》胥里切《集韻》想止切，𠀤音枲。《說文》石利也。又《集韻》養里切，音以。又《類篇》逸織切，音弋。義𠀤同。

𠪚：《唐韻》魚金切《集韻》魚音切，𠀤音吟。《說文》崟也。一曰地名。《廣韻》崟𠪚，山崖狀也。又《唐韻》《集韻》𠀤吐敢切，音𦵹。山險。又《唐韻》《集韻》𠀤口敢切，音𩜱。義同。又《集韻》魚杴切，音嚴。同巖。嶺巖險也。又虎覽切，音喊。山險也。又五敢切，音儼。山石貌。

厬：《唐韻》居洧切《集韻》《韻會》矩鮪切《正韻》古委切，𠀤音軌。《爾雅·釋水》水醮曰厬。《註》謂水醮盡。《疏》凡水之盡，皆謂之厬。厬則竭涸之一名也。《韻會》一曰水厓枯土也。《禮·韻舊註》泉側出，誤。

𠪛：《集韻》庶古作𠪛。註見广部八畫。

𠪜：《篇海》古庶字。◎按卽𠪛字之譌。

㕐：《集韻》洗野切，音寫。仄也。又四夜切，音卸。傾也。

厭：《唐韻》於葉切《集韻》《韻會》益涉切，𠀤饜入聲。《說文》笮也。从厂，𤞣聲。《徐曰》笮，鎭也。壓也。一曰伏也。《左傳·昭二十六年》將以厭衆。《前漢·杜鄴傳》折衝厭難。《註》厭者，壓也。鎭壓𡨥難，使之銷靡也。又《正韻》順從貌。《荀子·儒效篇》天下厭然猶一也。又《增韻》禳也，當也。《史記·高祖紀》於是因東游以厭之。又合也。《周禮·春官巾車》王后厭翟。《註》次其羽，使相迫也。又損也。《左傳·文二年》及晉處父盟以厭之。《註》厭猶損也。又《儀禮·鄕飮酒禮》賔厭介入門左。《註》推手曰揖，引手曰厭。《疏》引手曰厭者，以手向身引之。又《廣韻》惡夢也。又《集韻》厭次，地名。又《集韻》或作壓。又《唐韻》《集韻》《韻會》《正韻》𠀤於豔切，饜去聲。《集韻》足也。《詩·周頌》有厭其傑。《註》厭，受氣足也。《前漢·王莽傳》克厭上帝之心。《註》厭，滿也。又《韻會》厭，斁也。《詩·葛覃》服之無斁。註：厭也。又通作饜。《禮·曾子問》孔子曰：有隂厭，有陽厭。《註》厭是饜飫之義。又《唐韻》《集韻》於琰切。《正韻》於檢切，𠀤音掩。《荀子·解蔽篇》厭目而視者，視一以爲兩。又《正韻》惡也。《論語》天厭之。又《廣韻》厭，魅也。別作魘。《韓愈·游湘西寺詩》怵惕夢成魘。又《正韻》與黶同。與掩藏之掩同音。《禮·大學》見君子而后厭然。《註》厭讀爲黶。厭，閉藏貌。又《集韻》於鹽切，音㤿。同懕。《說文》安也。《詩·小雅》厭厭夜飮。《秦風》厭厭良人。《註》安靜也。又《正韻》同𤞣。《左傳·昭二十八年》屬厭而已。《杜預註》言小人之腹飽，猶知厭足。又《集韻》《正韻》𠀤乙甲切，音押。《前漢·劉向傳》抑厭遂退。《註》師古曰：厭，音乙甲反，謂不伸也。又《荀子·儒效篇》厭旦於牧之野。《註》厭，猶臨也。謂𨻰於將旦之先也。又《正韻》通作壓。又《集韻》乙及切，音邑。厭邑，濕意。又《集韻》鄔感切，音暗。沈溺意。《莊子·逍遙遊》其厭也如緘。

厮：《唐韻》息移切《正韻》相咨切，𠀤音斯。同廝。《韻會》廝，通作厮。《史記·蘇秦傳》厮徒十萬。《前漢·𨻰餘傳》有厮養卒。《註》厮，取薪者也。又《揚雄傳》蹂屍輿厮。《註》厮，破折也。音斯。又《西域傳》尚書厮留甚衆。《註》厮留，言其前後離厮，不相還及也。

𠪝：《集韻》堂練切，音電。與奠同。《揚子·太𤣥經》天地𠪝位。

𠪞：《字彙補》蒼各切。與錯同。

𠪟：《字彙補》口合切，音溘。閉門聲也。

㕒：《唐韻》魚爲切《集韻》虞爲切，𠀤音危。《說文》厜㕒也。《爾雅·釋山》崒者，厜㕒。《疏》崒者，謂山巓之末，其峯巉巖厜㕒然者也。又《集韻》或作嶬。又《集韻》魚羈切《韻會》《正韻》疑羈切，𠀤音宜。又《集韻》語韋切，音巍。義𠀤同。

𠪭：《篇海》音敖。倉𠪭。考證：〔《篇海》音敖。蒼𠪭。〕謹照原文蒼改倉。

𠪮：《唐韻》《集韻》𠀤之石切，音隻。《說文》仄也。《玉篇》陋也。又《集韻》匹歷切，音霹。義同。

厱：《唐韻》苦咸切《集韻》丘咸切，𠀤恰平聲。山崖空穴閒貌。又《唐韻》《集韻》𠀤丘嚴切，音㪁。又《集韻》枯含切，音龕。義𠀤同。又盧甘切，音藍。《說文》厱諸，治玉石。又或作礷，省作礛。又魚檢切，音儼。厓岸危也。

厲：《唐韻》《集韻》《韻會》力制切《正韻》力霽切，𠀤音例。《說文》旱石也。从厂，蠆省聲。《徐曰》旱石，麤悍石。《玉篇》磨石也。《詩·大雅》取厲取鍛。又磨也。《左傳·成十六年》秣馬厲兵。《荀子·性惡篇》鈍金必將待礱厲然後利。又《說文》嚴也。《論語》聽其言也厲。又《廣韻》烈也，猛也。《禮·表記》不厲而威。又《玉篇》危也。《易·乾卦》厲无咎。又《爾雅·釋詁》厲，作也。《註》穀梁傳曰：始厲樂矣。《疏》興作也。《方言》厲，𠨐，爲也。甌越曰𠨐，吳曰厲。又《玉篇》虐也。《孟子》厲民以自養也。又《玉篇》上也。《詩·衞風》在彼淇厲。《韻會》岸危處曰厲。又《詩·衞風》深則厲。《註》以衣涉水，由帶以上曰厲。又《周禮·秋官·司厲註》犯政爲惡曰厲。又《爾雅·釋天》月在戌曰厲。又《韻會》醜惡也。《莊子·天地篇》厲之人夜半生子，恐其似己。又《史記·嚴安傳》民不夭厲。《註》厲，病也。又《前漢·儒林傳》以厲賢才焉。《註》師古曰：厲，勸勉之也。又《息夫躬傳》鷹隼橫厲。《註》師古曰：厲，疾飛也。又《正韻》厲鬼。《左傳·昭七年》子產曰：鬼有所歸，乃不爲厲。又《正韻》鞶厲，帶重也。《左傳·桓二年》鞶厲斿纓。又姓。《廣韻》漢有魏郡太守厲溫。又《集韻》《正韻》𠀤落蓋切，音賴。《前漢·地理志》厲鄕，故厲國也。《註》師古曰：厲，讀曰賴。又《史記·范雎傳》漆身爲厲。《註》厲，音賴。言以漆塗身，而生瘡爲病癩。又《韻會》力孽切《正韻》良薛切，𠀤音列。《韻會》嚴也。一曰囊垂飾。《詩·小雅》心之憂矣，如或結之。今兹之正，胡然厲矣。《左思·蜀都賦》巴姬彈絃，漢女擊節。起西音於促柱，歌江上之𩙂厲。《註》𩙂厲，歌聲淸越也。考證：〔《易·乾卦》厲旡咎。〕謹照原文旡改无。

𠪯：《篇海》餘昭切，音遙。座也。

𠪰：《字彙補》古文原字。註見八畫。

𠪺：《集韻》狼狄切，音曆。分也。

𠪻：《字彙補》音付。同𠃃。小卮也。

厴：《五音集韻》於琰切，音黶。蟹腹下也。

𠫉：《集韻》多年切，音顚。塚也。或省作厧。

𠫌：《字彙補》郞敵切，音歷。刈也。

𠫎：《字義總略》古初字。

𠫐：《集韻》愚袁切，音元。《說文》水泉本也。从三泉，出厂下。後人但作原，而加水於其旁。今經傳源流淵源字皆作源矣。又《集韻》亦作原源。一曰再也。又姓。亦州名。

厵：《廣韻》同源。

