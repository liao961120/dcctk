鹵：《唐韻》《正韻》郞古切《集韻》《韻會》籠五切，𠀤音魯。《說文》西方鹹地也。東方謂之㡿，西方謂之鹵。《廣韻》鹽澤也。天生曰鹵，人造曰鹽。《書·洪範疏》水性本甘，久浸其地，變而爲鹵。《易·說卦》兌爲剛鹵。又淳鹵。《左傳·襄二十五年》楚子木使表淳鹵。《註》淳鹵，埆薄之地，表異輕其賦稅。又地名。《春秋·昭元年》晉荀吳帥師敗狄于大鹵。《註》大鹵，太原晉陽縣。又《前漢·地理志》安定郡鹵縣。又代郡鹵成縣。又鹵簿。《漢官儀》天子車駕次第，謂之鹵簿。兵衞以甲盾居外爲前導，皆著之簿，故曰鹵簿。又鹵莽，輕脫苟且也。《莊子·則陽篇》昔予爲禾耕而鹵莽之，則其實亦鹵莽而報。又香草名。《爾雅·釋草》杜，土鹵。《註》杜衡也。似葵而香。《疏》杜一名土鹵。又《廣雅》鹵，薰也。又通櫓，大盾也。《前漢·項籍傳》流血漂鹵。《註》鹵，盾也。《左思·吳都賦》干鹵殳鋌。又通擄。𢯱獲也。《揚子·方言》鹵，奪也。《前漢·高帝紀》毋得掠鹵。又《衞靑傳》車輺畜產畢收爲鹵。又姓。《史記·游俠傳》太原鹵公孺。又《字彙》龍都切，音爐。同鑪。《道樞》玄和子曰：鼎鹵天地之象也。《註》鹵，爐也。《釋名》地不生物曰鹵。鹵，爐也。如爐火處也。考證：〔《說文》西方鹹地也。東方謂之𠩋。〕謹照原文𠩋字改㡿字。〔又通攄。𢯱獲也。〕謹照原文攄字改擄字。

𪉖：《玉篇》音魯。沙也。《集韻》同鹵。《字彙》與土部塷字義不同。《備考》。備考：《篇海類編》同塷。

𪉗：《字彙補》川隻切，音尺。狩也。○按卽𠧵字之譌。

𪉘：《集韻》徒侯切，音頭。𪉘鹵，地名。《類篇》或作𪉰。

䴚：《廣韻》各朗切《集韻》《韻會》舉朗切《正韻》舉盎切，𠀤音㽘。《玉篇》鹽澤。又地名。《北史·楊義臣傳》義臣率遼東還兵入豆子䴚，討賊。或譌作𪉛。

鹶：《集韻》居陵切，音兢。《爾雅·釋言》滷鹶，鹹苦也。○按今《爾雅》作矜。註：可矜憐者，亦辛苦。又《廣雅》鹶，哀也。

𪉙：《集韻》覃，古作𪉙。註詳襾部六畫。

𪉜：《廣韻》《集韻》𠀤陟陷切，音站。《廣韻》鹹多。又《廣韻》竹咸切《集韻》知咸切，𠀤音詀。《廣韻》鹹味。《集韻》鹹也。

𪉝：《集韻》居陵切，音兢。《廣雅》𪉝衍，大也。

𪉞：《集韻》覃，古作𪉞。註詳襾部六畫。又姓。梁東甯刺史𪉞元先。

鹷：《廣韻》《集韻》𠀤郞丁切，音靈。《廣韻》壃鹷。《集韻》鹽也。

𪉟：《五音集韻》與鹽同。

䴛：《廣韻》相邀切《集韻》思邀切，𠀤音宵。《玉篇》煎鹽也。又《集韻》仙妙切，音笑。義同。

𪉣：《集韻》籠五切，音魯。豆名。

𪉦：《廣韻》公陷切，音䫡。《玉篇》鹹味也。又《廣韻》《集韻》𠀤古蹔切，音𪉿。《廣韻》𪉦𪊇，無味。又《集韻》居咸切，音緘。鹹也。又古斬切，音減。義同。

𪉧：《廣韻》《集韻》《類篇》𠀤吐濫切，音賧。《廣韻》無味也。

𪉨：《玉篇》齒良切，音昌。鹵漬也。

𪉩：《集韻》同鹽。

𪉭：《集韻》烏乖切，音崴。《玉篇》鹽也。

鹹：《廣韻》《集韻》《韻會》胡讒切《正韻》胡嵒切，𠀤音咸。《說文》鹹，銜也。北方味也。《廣韻》不淡。《韻會》鹽味。《爾雅·釋言》鹹，苦也。《疏》𧍧殊極必苦，故以鹹爲苦也。《書·洪範》潤下作鹹。《周禮·天官·醫師》以鹹養脈。又地名。《春秋·僖十三年》會于鹹。《註》衞地，東郡濮陽縣東南有鹹城。又《韻會》古斬切，音減。《本草》李時珍曰：鹹音咸者，潤下之味，音減者，鹽生之名。後人作鹼作鹻，是矣。

𪉮：《廣韻》倉奏切《集韻》千𠋫切，𠀤音輳。《廣雅》鹽也。《廣韻》南裔名鹽。

𪉯：《廣韻》《集韻》𠀤苦紺切，音勘。《廣韻》鹹味厚。

𪉰：《玉篇》與𪉘同。

𪉱：《廣韻》簿泫切《集韻》婢典切，𠀤音辮。《玉篇》鹽也。《廣韻》蜀人呼鹽。

𪉲：《集韻》覃，古作𪉲。註詳襾部六畫。

䴜：《集韻》乎乖切，音懷。《玉篇》同𪊉。又《廣韻》乙皆切《集韻》烏乖切，𠀤音崴。《廣韻》鹽也。

𪉶：《字彙》公土切，音古。《正字通》鹽之滒淖者，東人呼𪉶。本作盬。《周禮·天官·鹽人》凡齊事，鬻盬以待戒令。《註》齊事，和五味之事，䰞盬湅治之。《左傳·成六年》郇瑕氏之地，沃饒而近盬。《註》盬，鹽也。猗氏縣鹽池是也。正義曰：盬雖鹽，唯此地之鹽獨名爲盬，餘鹽不名盬也。考證：〔鬻盬涷治之。〕謹照周禮天官鹽人註原文鬻改䰞。

𪉷：《廣韻》徒含切，音潭。覃本字。从𣆪。𣆪，古厚字。从鹵，鹵之味厚則長也。

鹺：《唐韻》昨何切《集韻》《韻會》《正韻》才何切，𠀤音醝。《說文》鹹也。河內謂之齤，沛人言若虘。《禮·曲禮》鹽曰鹹鹺。《註》大鹹若鹺，鹽味之厚也。又《集韻》仕知切，音齤。義同。《集韻》亦書作齤。別作醝，非。

鹻：《廣韻》《集韻》《正韻》𠀤古斬切，音減。鹹也，鹵也。《六書故》鹵之凝著者，幷州末鹽刮鹽煎煉，味最下者。

𪉸：《廣韻》烏渾切《集韻》鳥昆切，𠀤音溫。《廣雅》鹽也。《玉篇》𪉸𪊉戎鹽。

𪉺：《篇海》同䊲。

𪉿：《廣韻》《集韻》𠀤古蹔切，音橄。《廣韻》味苦也。《類篇》味過鹹。又《廣韻》苦濫切，音闞。又《集韻》口敢切，音𠪚。義𠀤同。

䴝：《廣韻》楚夬切《集韻》楚快切，𠀤音嘬。《玉篇》南方呼醬也。又《廣雅》䴝，鹽也。

𪊀：《玉篇》巨聿切，音繘。醬也。

鹼：《唐韻》魚占切《集韻》魚窆切，𠀤音驗。《說文》鹵也。又《廣韻》七廉切《集韻》千廉切，𠀤音籤。《廣韻》水和鹽也。又《廣韻》《集韻》𠀤古斬切，音減。義同。又《正字通》俗以竈灰淋汁曰鹼水，去垢穢。又石鹼。《本草》出山東濟寧諸處，土人採蒿蓼之屬，掘坎浸水，漉起爆乾，燒灰，以原水淋汁，入粉麪汁內，久則凝如石，可澣衣，狀類鹼，故亦得鹼名。

𪊃：《字彙》同𪉭。《正字通》俗𪊉字。

𪊄：《集韻》古𧝓切，音感。鹹味。又古蹔切，音橄。味過鹹也。《字彙》味苦也。又無味。

鹽：《唐韻》《集韻》《韻會》余廉切《正韻》移廉切，𠀤音閻。《說文》鹹也。古宿沙初作，煮海爲鹽，河東鹽池，袤五十一里，廣七里，周百十六里。《周禮·天官·鹽人》掌鹽之政令，以共百事之鹽，祭祀共其苦鹽散鹽，賔客共其形鹽散鹽，王之膳羞共飴鹽。《註》苦鹽出於池，鹽爲顆未鍊治，味鹹苦。散鹽卽末鹽，出於海及井，幷煑鹻而成者，鹽皆散末也。形鹽卽印鹽，積鹵所結，形如虎也。飴鹽以飴雜和，或云生戎地，味甘美也。《禮·內則》卵鹽。《註》大鹽也。《正字通》鹽種類非一，或出於鹵地，或出於井，出於崖，或出於石，出於木。又《史記·天官書》臯唐甘石，因時務論其書傳，故其占驗，凌雜米鹽。《正義曰》凌雜，交亂也。米鹽，細碎也。又澤名。《史記·大宛傳》于闐之東，水注鹽澤，潛行地下，則河源出焉。又白鹽，山名。在四川夔州，南連赤甲山。《杜甫詩》赤甲白鹽俱刺天。又國名。《山海經》鹽長之國。又無鹽，古國名。又地名。鹽城，在蒲州安邑縣。一名司鹽城。《史記·秦本紀》昭襄王十一年，齊韓魏趙宋中山，五國共攻秦，至鹽氏而還。又《前漢·地理志》無鹽縣，屬東平郡，海鹽縣，鹽官縣，屬會稽郡。又牛兩膁上曰陽鹽。《甯戚相牛經》陽鹽欲得廣。又金鹽五加皮別名。又姓。《魯國先賢傳》有北海相鹽津。又毋鹽，複姓。齊毋鹽邑大夫之後。又無鹽，古之醜婦人。又《廣韻》《集韻》《正韻》𠀤以贍切，音豔。《廣韻》以鹽醃物也。《禮·內則》屑桂與薑以灑諸上，而鹽之。又同豔。《禮·郊特牲》君親誓社，以習軍旅，流示之禽，而鹽諸利，以觀其不犯命也。《註》流，猶行也。行田也。鹽，讀爲豔，行田，示之以禽，使歆豔之，觀其用命不也。又曲之別名。凡歌詩謂之鹽者，謂如吟行曲引之類也。《古樂府》有昔昔鹽，神雀鹽，黃帝鹽諸名。𠀤讀作鹽。○按鹽，卽古曲前之豔。但歌此曲，不定爲曲前曲中，直如《九宮譜》之所謂慢詞也。《字彙》俗作𥂁。考證：〔賓客共其形鹽，王之膳羞共其飴鹽。〕謹照周禮原文，形鹽下增散鹽二字。飴鹽上省其字。

𪊆：《集韻》才詣切，音嚌。《玉篇》鹹也。一作𨣧。

䴞：《集韻》亭歷切，音狄。《字彙》鹹也。

𪊇：《玉篇》貢暫切，音紺。鹹也。又《廣韻》《集韻》𠀤吐濫切，音賧。《廣韻》𪉦𪊇，無味也。

𪊈：《正字通》鹺本字。

𪊉：《廣韻》戸乖切，音懷。《玉篇》𪉸𪊉也。《廣韻》戎鹽也。

𪊊：《字彙補》音未詳。《酉陽雜俎》䴛𪉮𪊊𪉱鹽也。

