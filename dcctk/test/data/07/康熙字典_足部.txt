足：〔古文〕疋𤴕《唐韻》卽玉切《集韻》《韻會》《正韻》縱玉切，𠀤音哫。《說文》人之足也。在下，从止口。《註》徐鍇曰：口象股脛之形。《釋名》足，續也，言續脛也。《易·說卦》震爲足。《疏》足能動用，故爲足也。《禮·玉藻》足容重。《註》舉欲遲也。又《廣韻》滿也，止也。《書·仲虺之誥》矧予之德，言足聽聞。《詩·小雅》旣霑旣足。《禮·學記》學然後知不足。《老子·道德經》知足不辱。又不可曰不我足。《吳語》天若棄吳，必許吾成而不吾足也。又草名。《爾雅·釋草》虃，百足。《註》音纖。又姓。《戰國策》足强。《註》韓人。又《廣韻》子句切《集韻》遵遇切《韻會》子遇切《正韻》將豫切，𠀤音沮。《論語》巧言令色足恭。《疏》足，成也。謂巧言令德以成其恭，取媚于人也。《朱傳》過也。《揚子·法言》足言足容，德之藻矣。又《管子·五行篇》春辟勿時，苗足本。《註》足，猶擁也。又《廣韻》添物也。《類篇》益也。《前漢·五行志》不待臣音，復讇而足。又《韻補》叶子悉切。《易林》欲飛無翼，鼎重折足。失其福利，包羞爲賊。

𧾸：《說文》古文正字，从一足。足者亦止也。註詳止部一畫。

𧾹：《字彙》同𧾻。詳𧾻字註。

䟓：《廣韻》丑庚切《集韻》抽庚切，𠀤音撑。行遲貌。《玉篇》跉䟓，行貌。又《廣韻》《集韻》𠀤中莖切，音玎。跉䟓，脚細長也。又《廣韻》丑貞切《集韻》癡貞切，𠀤音檉。跉䟓，行不正也。又《集韻》當經切，音丁。《類篇》獨行也。

𧾺：《正字通》𠈮字之譌。註詳人部。

𧾻：《廣韻》巨幼切《集韻》祁幼切，𠀤赳去聲。醜行之貌。《玉篇》䠗𧾻，蹌行貌。《類篇》𧾻䠗，行不正也。

䟔：《唐韻》《集韻》𠀤芳遇切，音赴。《說文》趣越貌。《玉篇》亦作赴。又《集韻》鼻墨切，音匐。《類篇》僵也。

趵：《廣韻》《集韻》𠀤北角切，音剝。擊也。《玉篇》足擊聲。又《集韻》巴校切，音豹。跳躍也。《齊乗》濟南有趵突泉。又《集韻》測角切，音齪。足齊貌。又職略切，音灼。跡也。或作蹠。

𧿁：《廣韻》《集韻》𠀤魚厥切，音月。跀或从兀作𧿁。詳跀字註。《韓愈·征蜀聮句》吚呦叫寃𧿁。《註》與跀同。

𧿂：《集韻》居案切，音幹。骭，或作𧿂。體也。《玉篇》脛骨也。又下晏切，音娨。義同。

趶：《集韻》苦故切，音庫。股也。與胯同。又於故切，音汙。踞也。○按集韻本作𧿉。

𧿃：《集韻》斤於切。同居。《類篇》居，或作踞。𧿃，臣光按：說文尸部居字云俗居从足，當作𧿃。今本誤作踞，非。

𧿄：與踑同。《晉書·南越傳》𧿄居。○按卽踑踞。亦作趼。

䟕：《集韻》楚嫁切，音衩。歧道也。《玉篇》踏也。

𧿅：《廣韻》先立切《集韻》息入切，𠀤音靸。膝坐。《類篇》斂膝坐也。

𧿆：《玉篇》蒲郞切。《篇海》𧿆跋。

䟖：《篇韻》同趾。

趹：《唐韻》《集韻》《韻會》𠀤古穴切，音抉。《說文》馬行貌。《玉篇》疾也。《戰國策》揬前趹後。《史記·張儀傳註》謂馬前足揬向前，後足趹於後。趹，謂後足抉地，言馬之走勢疾也。《後漢·班固傳》要趹追蹤。《註》趹，奔也。又《集韻》涓惠切，音桂。義同。又踶也。《淮南子·兵略訓》有蹏有趹。

䟗：《廣韻》承紙切《集韻》《韻會》《正韻》上紙切，𠀤音是。《說文》尌也。《類篇》一曰積聚。

趺：《廣韻》甫無切《集韻》風無切，𠀤音膚。《集韻》與跗同。《束皙·補亡詩》白華絳趺。《註》趺與跗同。《劉禹錫·奚陟𥓓》螭首龜趺。又《釋名》拜于丈夫爲趺，趺然屈折下視地也。又《廣韻》跏趺，大坐也。《婆娑論》：結跏趺坐，是相員滿。

趻：《集韻》丑甚切《正韻》丑錦切。𠀤同踸。《莊子·秋水篇》吾以一足趻踔而行。又《集韻》楚錦切，音墋。跈𨄔，行貌。又丑減切。義同。

𧿒：《集韻》與踸同。《廣雅》𧿒踔，無常也。《木華·海賦》𧿒踔湛𤄶。《註》波前卻之貌。又《類篇》趻踔，行不進貌。

𧿓：《篇海》胡故切，音護。𧿓跪，雙膝著地。

𧿔：《集韻》女六切，音肭。《玉篇》行也。

䟘：《廣韻》胡朗切《集韻》下朗切，𠀤音沆。《玉篇》伸脛也。又《廣韻》各朗切《集韻》舉朗切，𠀤音亢。伸足也。一曰擊髁。

趼：《正字通》同趼。

䟙：《廣韻》千結切，音切。䟙趺。

䟚：《集韻》踑古作䟚。註詳八畫。

𧿕：《篇海》五禾切，音訛。大跛。

趽：《唐韻》步光切《集韻》蒲光切，𠀤音旁。《說文》曲脛馬也。《類篇》曲足謂之趽。又《廣韻》《集韻》𠀤甫妄切，音放。又《集韻》《韻會》《正韻》𠀤蒲庚切，音彭。義𠀤同。又《廣韻》府良切《集韻》分房切，𠀤音方。趼也。《博雅》趽，䟸𨂨也。

䟛：《廣韻》《集韻》𠀤蒲撥切，音跋。《玉篇》急行貌。《類篇》行貌。一曰猝也。或作𧿳。又《廣韻》方味切《集韻》方未切，𠀤音沸。義同。又《集韻》博蓋切，音貝。與䟺同。步行躐跋也。

䟜：《集韻》奴骨切，音訥。《類篇》足傷。又《集韻》諾盍切。同𢓇。行貌。

𧿖：《集韻》許容切，音凶。跫或从凶作𧿖。詳跫字註。

趾：《廣韻》《集韻》《韻會》諸市切《正韻》諸氏切，𠀤音止。《爾雅·釋言》趾，足也。《釋名》趾，止也。言行一進一止也。《易·賁卦》賁其趾。《詩·豳風》四之日舉趾。《禮·曲禮》請袵何趾。又《左傳·宣十一年》略基趾。《註》趾，城足也。又《禮·王制》南方曰蠻，雕題交趾。《前漢·地理志》交趾郡，屬交州。又通作止。《前漢·𠛬法志》當斬左止者，笞五百。《註》師古曰：止足也。

趿：《唐韻》蘇合切《集韻》《正韻》悉合切，𠀤音馺。《說文》進足有所擷取也。又《集韻》七入切，音葺。《博雅》趿趿，行也。

𧿗：《篇海》丁本切，敦上聲。收錢了訖，昌黎子作。《正字通》韓通字學，必不背謬至此，當是《篇海》之譌。

䟝：《廣韻》《集韻》𠀤他𠋫切，音透。索彄䟝也。《類篇》自投也。

𧿘：《集韻》書蒸切，音升。與陞同。《類篇》登也。

𧿙：《集韻》吾官切，音岏。躦𧿙，蹲也。

跀：《唐韻》《集韻》𠀤魚厥切，音月。《說文》斷足也。《韓非子·外儲說》孔子相衞，弟子子臯爲獄吏，跀人足。《玉篇》或作刖。《類篇》跀或从兀作𧿁。又《集韻》五忽切，音兀。又五括切，音抈。義𠀤同。又與髻通。《周禮·冬官考工記瓬人》髻墾薜暴不入市。《註》髻，讀爲跀。《註》謂器不正敧邪者也。考證：〔《周禮·冬官考工記旊人》髻墾薜暴不入市。〕謹照原文旊改瓬。

䟞：《集韻》與躕同。詳躕字註。

𧿚：《集韻》敷文切，音芬。《類篇》蹷也。

跁：《廣韻》傍下切《集韻》部下切，𠀤音罷。跁跒，行貌。《玉篇》跁跒，不肯前。《李建勳詩》跁跒爲詩跁跒書。又《集韻》蒲巴切，音爬。《類篇》跁跒，蹲也。又《廣韻》白駕切，音𥝧。跁踦，短人。又《集韻》步化切，音杷。《類篇》矲𥏝，短貌。矲，或作跁。《正字通》跁爲俗增，無意義。今俗謂小兒匍匐曰跁。

跂：《唐韻》巨支切《集韻》《韻會》翹移切，𠀤音歧。《說文》足多指也。《莊子·騈拇篇》故合者不爲騈，而枝者不爲跂。又《集韻》與蚑同。蟲行也。《前漢·禮樂志》跂行畢逮。《註》凡有足而行者稱跂行也。《淮南子·原道訓》跂行喙息。又《集韻》《韻會》𠀤章移切，音支。《莊子·馬蹄篇》蹩躠爲仁，踶跂爲義。《註》皆用心力爲仁義之貌。又《集韻》輦尒切，音邐。義同。又《廣韻》丘弭切《集韻》遣尒切。𠀤與企同。望也。《類篇》舉踵也。《詩·衞風》跂予望之。《傳》跂足則可以望見之。《禮·檀弓》不至焉者，跂而及之。又國名。《山海經》跂踵國，在拘纓東。又《廣韻》《集韻》《韻會》𠀤去智切，音吱。垂足坐。又舉足望。又《集韻》渠羈切，音奇。緩走。亦作𩨝。又竭戟切，音劇。足也。

𧿛：《六書故》踨作𧿛。

𧿜：《韻寶》同躡。

𧿝：《篇韻》音兮。跡也。

𧿞：《字彙補》則私切，音咨。卻行也。引《易·夬卦》其行次且。古作𧿞。○按《釋文》作𨀥。

𧿟：《篇韻》䟡或作𧿟。譌。

𧿠：《篇海》䟡亦作𧿠。譌。

跅：《集韻》闥各切，音託。《玉篇》與𨂫同。《前漢·武帝紀》跅弛之士。《註》師古曰：跅者，跅落無檢局。又《集韻》昌石切，音尺。義同。

䟟：《玉篇》且欲切，音簇。迫也，速也。或作促、趗。

跆：《廣韻》徒哀切《集韻》《韻會》《正韻》堂來切，𠀤音臺。《玉篇》蹋跆也。《前漢·天文志》𠀤興兵相跆藉。又《廣韻》蹋跆，連手唱歌也。

䟠：《唐韻》《集韻》𠀤許月切，音䬂。《說文》輕也。《玉篇》走貌。又《集韻》王伐切，音越。義同。

跇：《唐韻》餘制切《集韻》《韻會》以制切，𠀤音曳。《說文》述也。《玉篇》超踰也。《廣韻》跳也。《前漢·揚雄傳》跇巒阬。《註》師古曰：跇，渡也。又《廣韻》《集韻》𠀤丑例切。同跩。或作跇。又《集韻》時制切，音誓。義同。

䟡：《廣韻》都計切《集韻》丁計切，𠀤音帝。《玉篇》蹋也。又《集韻》張尼切，音胝。《類篇》跲也。或作躓。

䟢：《篇海》與跈同。

跈：《廣韻》《集韻》𠀤乃殄切，音撚。與蹨同。《玉篇》蹈也。《類篇》逐也。《莊子·外物篇》哽而不止則跈。《音義》踐也。本或作蹍。又《集韻》《正韻》𠀤尼展切，音碾。與蹍同。《莊子·外物篇音義》跈，本或作蹍。又與踐同。《博雅》履也。今之踐字。又《集韻》池鄰切，音𨻰。與趁同。𧾍也。又徒典切，音殄。止也。

䟣：《廣韻》丑律切《集韻》敕律切，𠀤音黜。獸跡。又《類篇》䟣踢，獸名。《山海經》南海赤水之西，流沙之東，有獸，左右有首，名䟣踢。

䟤：《集韻》蒲計切，音薜。《類篇》蹴也。又蒲結切，音蹩。足擊。

𧿲：《集韻》追萃切。同𨒉。足不前也。亦作𨓫、䢡。

𧿳：《廣韻》《集韻》《韻會》𠀤敷勿切，音拂。《說文》跳也。《玉篇》急行貌。《類篇》與䟛同。詳䟛字註。又《集韻》符勿切，音佛。又方未切，音沸。義𠀤同。

跉：《廣韻》呂貞切，音伶。《玉篇》跉䟓，行貌。《類篇》偏行。又《廣韻》《集韻》𠀤郞丁切，音靈。與竛同。亦作彾。徐行不正貌。

䟥：《集韻》謨蓬切，音蒙。與髳同。覭髳，茀離也。

跊：《集韻》莫貝切，音昧。踐也。又莫佩切，音妹。義同。

𧿴：《集韻》莫撥切，音末。《類篇》行過也。

跋：《唐韻》《集韻》《韻會》《正韻》𠀤蒲撥切，音魃。《說文》蹎跋也。《玉篇》跋𨇨，行貌。《詩·鄘風》大夫跋涉。《傳》草行曰跋，水行曰涉。《釋文》韓詩云：不由蹊遂而涉曰跋。又《詩·豳風》狼跋其胡。《傳》跋，躐也。又《類篇》本也。《禮·曲禮》燭不見跋。《註》跋，本也。《疏》本，把處也。又《前漢·揚雄傳》跋犀犛。《註》張晏曰：跋，躡也。師古曰：反戾也。又《後漢·崔駰傳》黎共奮以跋扈兮。《註》跋扈，强梁也。又《篇海》足後爲跋。故書文字後曰跋。又姓。《五代名畫補遺》跋異，汧陽人。又《集韻》《正韻》𠀤北末切，音撥。義同。又《集韻》博蓋切，音貝。與䟺同。詳䟺字註。又《韻補》叶蒲麥切。《蘇軾·趙康靖公𥓓銘》遂授以政，歷佐三葉。濟于艱難，不疐不跋。

䟦：《正字通》俗跋字。

䟧：《廣韻》徒年切《集韻》亭年切，𠀤音田。《玉篇》踏地聲。

𧿵：《集韻》古狎切，音甲。《玉篇》行聲。

跌：《唐韻》《集韻》《韻會》徒結切《正韻》杜結切，𠀤音耋。《說文》踢也。一曰越也。《公羊傳·莊二十五年》肆者何，跌也。《註》跌，過度。又《揚子·方言》跌，蹷也。《玉篇》仆也。《前漢·鼂錯傳》跌而不振。《註》師古曰：跌足，失據也。又《後漢·律曆志》無有差跌。又《後漢·孔融傳》跌蕩放言。《註》無儀撿也。又《淮南子·修務訓》夫墨子跌蹏，而趍千里。《註》跌，疾行也。又《集韻》陁沒切，音突。《類篇》足傷也。

跍：《廣韻》苦胡切《集韻》空胡切，𠀤音枯。蹲貌。

跎：《廣韻》徒何切《集韻》《韻會》《正韻》唐何切，𠀤音駝。《說文》蹉跎也。《晉書·周處傳》人吳尋二陸，見雲，具以情告，曰：欲自修而年已蹉跎。《楚辭·九懷》驥垂兩耳兮中坂蹉跎。《註》蹉跎，失足。

𧿶：《集韻》同跎。

䟨：《廣韻》武盡切《集韻》弭盡切，𠀤音泯。獸蹄甲也。又《集韻》眉貧切，音旻。《玉篇》踔也。《字彙》行蹲跛也。

𧿷：《集韻》虞欲切，音玉。《玉篇》行不正。

䟩：《集韻》力者切，音忚。身不就貌。又乞約切，音卻。《類篇》行不進也。

跏：《廣韻》古牙切《集韻》《韻會》居牙切，𠀤音嘉。跏趺，坐也。《玉篇》結跏坐。《類篇》屈曲坐也。互詳趺字註。

䟪：《集韻》方勇切。覂或作䟪。反覆也。又峯范切，音釩。𠋫也。

跐：《廣韻》雌氏切《集韻》淺氏切，𠀤音此。蹈也。《博雅》履也，蹋也。《釋名》跐，弭也。足踐之使弭服也。《列子·天瑞篇》若躇步跐蹈，終日在地上行止，奈何憂其壞。《淮南子·齊俗訓》必有菅屩跐，踦短褐不完者。《左思·吳都賦》將抗足而跐之。《註》跐，躡也。又《集韻》阻氏切，音䘣。義同。又《廣韻》將此切《集韻》《韻會》蔣氏切，𠀤音紫。行貌。

跑：《廣韻》薄交切《集韻》《韻會》《正韻》蒲交切，𠀤音庖。足跑地也。《臨安新志》性空禪師居大慈山，苦無水。忽有神人告曰：明日當有水。是夜二虎跑地作穴，泉水涌出，因號虎跑泉。又《廣韻》蒲角切《集韻》弼各切，𠀤音雹。秦人言蹴曰跑。《博雅》趵也。又《集韻》漭沃切，音僕。義同。

𧿸：《正字通》蹍本字。《字彙》誤分爲二，非。

跒：《廣韻》苦下切《集韻》口下切，𠀤音價。《玉篇》跁跒。詳跁字註。又《集韻》丘加切，音䶗。義同。

𧿹：《廣韻》莫厚切《集韻》莫後切，𠀤音母。《玉篇》大𧿹指。

跓：《廣韻》直主切《集韻》冢庾切，𠀤音拄。停足也。《類篇》足不正。《楚辭·九思》將起跓竢兮碩明。

跔：《唐韻》舉朱切《集韻》《韻會》恭于切，𠀤音拘。《說文》天寒足跔也。《玉篇》寒凍手足跔不伸也。又《戰國策》跿跔科頭。《史記·張儀傳註》跳躍也。又偏舉一足曰跿跔。又《集韻》權俱切，音劬。義同。或作跼。又《集韻》顆羽切，音踽。與䞤同。《類篇》行貌。

跕：《廣韻》他協切《集韻》託協切，𠀤音帖。《玉篇》跕，履也。《史記·貨殖傳》爲娼優女子則鳴瑟跕屣。《註》躡跟爲跕也。《前漢·地理志》彈弦跕躧。《註》躧與屣同，謂小履之無跟者也。跕謂輕躡之也。又《廣韻》丁愜切《集韻》《韻會》的協切《正韻》丁協切，𠀤音喋。墮落也。《後漢·馬援傳》仰視飛鳶，跕跕墮水中。《註》跕跕，墮貌也。又《類篇》一曰徐行。

𧿺：《集韻》九勿切，音𦁐。走貌。或作趉𧺙。

跖：《唐韻》《集韻》《韻會》《正韻》𠀤之石切，音隻。《說文》足下。《淮南子·說山訓》善學者若齊王之食雞，必食其跖。又《韻補》叶職略切。《張載·七命》圜案星亂，方文華錯。封熊之蹯，翰音之跖。

䟫：《廣韻》直庚切《集韻》《韻會》《正韻》除庚切，𠀤音棖。《說文》歫也。《周禮·冬官考工記·弓人》維角䟫之。《註》讀如牚距之牚。《疏》䟫，正也。又《集韻》抽庚切，音瞠。又式亮切，音向。義𠀤同。又《集韻》昌兩切《集韻》齒兩切，𠀤音敞。《博雅》蹋也。《類篇》距也。

䟬：《集韻》丘救切，音糗。䟬䟬，行貌。

𧿻：《廣韻》《集韻》𠀤居六切，音掬。《玉篇》足也。《類篇》足謂之𧿻。

跗：《廣韻》甫無切《集韻》《韻會》風無切，𠀤音膚。足趾也。《玉篇》足上也。《儀禮·士喪禮》乃屨綦結于跗連絇。《註》跗，足上也。《疏》謂足背也。《莊子·秋水篇》蹶泥則沒足滅跗。《音義》跗，足跗也。又《左傳·成十六年》有𩎟韋之跗注。《跓》跗注，戎服，若袴而屬于跗，與袴連。又人名。《史記·扁鵲倉公傳》醫有兪跗。《註》黃帝時將也。又《廣韻》《集韻》《韻會》𠀤符遇切，音附。義同。又與拊通。《詩·小雅》鄂不韡韡。《箋》不音夫，當作拊。《音義》拊亦作跗。

跘：《集韻》蒲官切，音槃。與蹣同。詳蹣字註。又補滿切，音䉽。交足坐也。

跙：《廣韻》慈呂切《集韻》《韻會》在呂切，𠀤音咀。《玉篇》行不進也。《揚子·太𤣥經》四馬跙跙。又《集韻》狀所切，音齟。義同。又《集韻》千余切，音疽。趄或作跙。詳走部趄字註。又淺野切，音且。《類篇》𨇦跙，足利。又莊助切，音阻。《類篇》行不正也。一曰馬蹄病。或作𨆄。又《集韻》《類篇》𠀤七夜切，音笡。《類篇》衺足立。

𧿼：《集韻》姑華切，音瓜。《類篇》足理文。或作踻。

跚：《廣韻》蘇干切《集韻》《韻會》相干切，𠀤音珊。蹣跚，跛行貌。《類篇》行不進。又與散通。《史記·平原君傳》有躄者槃散行汲。《註》散亦作跚。又與珊、姍通。《史記·司馬相如傳》媻珊勃窣。《漢書》作媻姍。又《韻補》叶相然切。《蘇轍詩》侵尋作風𤷒，兩足幾蹣跚。叶上全。

跛：〔古文〕㝿《唐韻》布火切《集韻》《韻會》《正韻》補火切，𠀤音播。《說文》行不正也。一曰足排之。《篇海》足偏廢。《易·履卦》跛能履。《禮·問喪》跛者不踊。《穀梁傳·成元年》衞孫良夫跛。又《廣韻》《集韻》《韻會》彼義切《正韻》兵媚切，𠀤音賁。偏任也。《禮·曲禮》立毋跛。《註》跛，偏也。又《禮器》有司跛倚以臨祭。《註》偏任爲跛，依物爲倚。又《集韻》滂禾切，音頗。人名。《類篇》楚有薳跛。

跜：《唐韻》《集韻》《韻會》𠀤女夷切，音尼。《玉篇》躨跜，虯龍動貌。《李尤·辟雍賦》萬騎躨跜以攫拏。《王延壽·魯靈光殿賦》虯龍騰驤以蜿蟺，頷若動而躨跜。

距：《唐韻》其呂切《集韻》《韻會》《正韻》臼許切，𠀤音巨。《說文》雞距也。《左傳·昭二十五年》季氏介其雞，郈氏爲之金距。《集韻》或作𧣒、𧣻。又至也。《書·益稷》予決九川，距四海。《傳》距，至也。又違也，抗也。《書·禹貢》不距朕行。《傳》天下無違距我命者。又《詩·大雅》敢距大邦。《疏》抗距大國。又《儀禮·鄕射禮》距隨長武。《註》始前足至東頭爲距，後足來合而南面爲隨。又《左傳·僖二十八年》距躍三百。《註》超越也。《疏》爲距地向前，跳而越物過也。《史記·王翦傳》方投石超距。《註》索隱曰：超距，猶跳躍也。《前漢·甘延壽傳》投石拔距。《註》應劭曰：拔距，卽超踰。張晏曰：拔距，超距也。又《前漢·趙廣漢傳》尤善爲鉤距，以得事情。《註》距，閉也。又《淮南子·汜論訓》蹠距者舉遠。《註》距，大也。又《釋名》鬢曲頭曰距。距，拒也。言其曲似拒也。又《增韻》凡刀鋒倒刺皆曰距。又與拒通。《儀禮·少牢饋食禮》長皆及俎拒。《註》拒，讀爲介距之距。《孟子》距楊、墨。《荀子·法行篇》欲來者不距，欲去者不止。《註》與拒同。

䟭：《隷釋》《祝睦後𥓓》踐䟭州郡。卽阼字。

𧿽：《篇海》普火切，音頗。《篇韻》𧿽躃，跛足也。

𧿾：《篇韻》同跨。

𧿿：《集韻》跐或書作𧿿。

𨀀：《篇海》與跈同。又乃禮切，音伱。脚破。

跟：《唐韻》《集韻》《韻會》《正韻》𠀤古痕切，音根。《說文》足踵也。或从止作𣥦。《釋名》足後曰跟，在下旁著地，一體任之，象本根也。《後漢·張衡傳》阽焦原而跟止。

跠：《廣韻》以知切《集韻》《韻會》《正韻》延知切，𠀤音夷。《博雅》踞也。《廣韻》同𡱐。《韻會》通作夷。《論語》原壤夷俟。《疏》夷，踞也。又《集韻》𨻰尼切，音墀。義同。

跡：《廣韻》《集韻》《正韻》𠀤資昔切，音積。與迹同。《釋名》跡，積也。積累而前也。《類篇》跡，步處也。又《韻補》叶卽略切《陸機·演連珠》火壯則烟微，性充則情約。是以殷墟有感物之悲，周京無竚立之跡。

𨀕：《集韻》曲王切，音匡。《玉篇》𨀕躟，行遽也。

跢：《廣韻》《集韻》𠀤當蓋切，音帶。《玉篇》倒也。《揚子·方言》跌蹷也。《註》江東言跢。又《廣韻》《正韻》丁佐切《集韻》丁賀切，𠀤音𩒜。小兒行也。又《集韻》當何切，音多。攜幼行也。又𨻰知切，音馳。《博雅》蹢䠱，跢跦也。又《集韻》陟栗切，音窒。義同。

跣：《唐韻》《集韻》《韻會》《正韻》𠀤蘇典切，音銑。《說文》足親地也。《書·說命》若跣弗視地，厥足用傷。《禮·問喪》雞斯徒跣。《史記·蕭相國世家》入，徒跣謝。又《集韻》此演切，音淺。又鎖本切，音損。義𠀤同。又蕭前切，音先。蹁跣，旋行貌。一曰舞容。又與踐通。《前漢·文帝紀》自當給喪事服臨者皆無踐。《註》孟康曰：踐，跣也。晉灼曰：漢語作跣。跣，徒跣也。

跤：《廣韻》口交切《集韻》丘交切，𠀤音敲。《玉篇》脛也。亦作骹。《類篇》或作𨃤。

跥：《集韻》都果切，音朶。《玉篇》行貌。又吐火切，音妥。義同。

𨀖：《集韻》戸代切，音瀣。《玉篇》急行也。

跦：《廣韻》陟輸切《集韻》《韻會》追輸切，𠀤音株。《玉篇》行貌。《左傳·昭二十五年》鸜鵒跦跦。《註》跳行貌。又《集韻》張留切，音輈。義同。又重株切，音㕑。與躕同。《博雅》蹢䠱，跢跦也。《成公綏·嘯賦》蜘跦步趾。《註》跢跦與踟跦古字通用。

跧：《廣韻》《集韻》《韻會》𠀤莊緣切，音佺。《說文》蹴也。一曰𤰞也，絭也。又《博雅》跧莊，匍匐也。又《廣韻》將倫切《集韻》《韻會》蹤倫切，𠀤音遵。又《正韻》租昆切，音尊。義𠀤同。又《廣韻》《集韻》𠀤阻頑切。伏也。又《集韻》逡緣切《正韻》且緣切，𠀤音詮。《類篇》屈伏也。又從緣切，音全。行曲。

䟮：《集韻》房六切，音伏。《玉篇》行貌。《類篇》屈手足伏地。又《左思·吳都賦》魂褫氣躡而自踢䟮者，應弦而飮羽。《註》䟮，崩也。又《集韻》鼻墨切。與匐同。

跨：《唐韻》《正韻》苦化切《集韻》《韻會》枯化切，𠀤音胯。《說文》渡也。《玉篇》越也。《左傳·昭十三年》康王跨之。《註》過其上。又《廣韻》兩股閒也。《詩·魯頌》有驈有黃。《傳》驪馬白跨曰驈。《疏》郭云：髀閒也。倉頡篇云：兩股閒也。又《廣韻》《集韻》《正韻》𠀤苦故切，音庫。踞也。《晉語》不跨其國。《註》猶踞也。《史記·李斯傳》此非所以跨海內制諸侯之術也。又《史記·司馬相如傳》跨野馬。《註》索隱曰：跨，乗之也。又《廣韻》苦瓜切《集韻》《韻會》《正韻》枯瓜切，𠀤音誇。吳人云坐曰跨。《類篇》大坐也。又《廣韻》《集韻》《韻會》《正韻》𠀤苦瓦切，音㡁。䠚跨，行不進貌。又《集韻》枯買切，音胯。䠚跨，行貌。

𨀗：《集韻》與跨同。《五經文字》𨀗，經典相承，隷省作跨。

𨀘：《廣韻》似羊切，音祥。通作翔。《玉篇》趨行也。

䟯：《廣韻》苦括切《集韻》苦活切，𠀤音闊。《玉篇》蹵也。

𨀙：《玉篇》許吉切，音欯。行也。

𨀚：《集韻》子六切，音蹙。與踧同。《博雅》𨀚踖，畏敬也。

𨀛：《集韻》徂昆切，音存。與蹲同。《玉篇》踞也。

𨀜：《廣韻》他紅切《集韻》他東切，𠀤音通。《玉篇》走貌。

𨀝：《廣韻》而灼切《集韻》日灼切，𠀤音若。足下文也。

𨀞：《集韻》勒沒切，音峍。𨀞𨁸，不進也。

𨀟：《集韻》達各切，音鐸。與踱同。跣足也。一曰乍前乍卻也。

跩：《集韻》時制切，音誓。《類篇》超踰也。或作跇。

跪：《唐韻》去委切《集韻》《韻會》苦委切，𠀤音垝。《說文》拜也。《釋名》跪，危也。兩膝隱地體危倪也。《玉篇》聲類云：跽也。《禮·曲禮》授立不跪。又主人跪正席，客跪撫席而辭。《史記·留侯世家》因長跪履之。《正字通》朱子謂兩膝著地，以尻著膝而稍安者爲坐，伸腰及股而勢危者爲跪，因跪而益致其恭，以頭著地爲拜。又《荀子·勸學篇》蟹六跪而二螯。《註》跪，足也。又《廣韻》渠委切《集韻》《韻會》巨委切，𠀤音峗。䠆跪也。或作𧻜。又《集韻》古委切，音詭。又虞爲切，音危。義𠀤同。

𨀠：《集韻》充夜切，音䞣。《類篇》岐道。

𨀡：《篇海》徒合切。同蹹。齧蹹，出《釋典》，義未詳。

跫：《廣韻》《集韻》𠀤渠容切，音蛩。《玉篇》蹋聲。《莊子·徐無鬼》聞人足音，跫然而喜矣。《音義》司馬云：喜貌。崔云：行人之聲。又《集韻》《正韻》許容切《韻會》虛容切，𠀤音匈。又《集韻》丘恭切，音銎。又《集韻》《韻會》𠀤丘勇切，音恐。義𠀤同。

𨀢：《篇海》與跚同。詳跚字註。

跬：《廣韻》丘弭切《集韻》《韻會》《正韻》犬繠切，𠀤音頍。與䞨同。《揚子·方言》半步爲跬。《玉篇》舉一足也。《類篇》司馬法，凡人一舉足曰跬。跬，三尺也。兩舉足曰步。步，六尺也。《禮·祭義》故君子跬步而不忘孝也。《集韻》或作頃蹞窺𨇪。又《集韻》空媧切，音咼。義同。又先結切，音屑。疲也。一曰分外用力貌。《莊子·騈拇篇》敝跬譽無用之言。《音義》敝跬，用力貌。

跭：《廣韻》下江切《集韻》胡江切，𠀤音降。跭𨇯，豎立也。《類篇》一曰行不進。

跮：《廣韻》丑利切《集韻》丑二切，𠀤音杘。《玉篇》跮踱，乍前乍卻。《史記·司馬相如傳》跮踱輵容以委麗兮。《註》張揖曰：跮踱，疾行互前卻也。又《類篇》一曰忿戾。又《廣韻》丑栗切《集韻》敕栗切，𠀤音抶。躌也。又《集韻》徒結切，音耊。義同。

𨀣：《集韻》與企同。

路：《唐韻》洛故切《集韻》《韻會》《正韻》魯故切，𠀤音賂。《說文》道也。《註》徐鉉曰：道路，人各有適也。《釋名》路，露也。人所踐蹈而露見也。《周禮·夏官·合方氏》掌達天下之道路。《爾雅·釋宮》路，旅途也。《註》途卽道也。《又》一達謂之道路。《註》長道。又《爾雅·釋詁》路，大也。《詩·大雅》厥聲載路。《箋》是時聲音則已大矣。又車也。《詩·魏風》殊異乎公路。《傳》路，車也。《周禮·春官·巾車》王之五路。《註》王在焉曰路。《左傳·桓二年》大路越席。《註》大路，玉路，祀天車也。《疏》路訓大也。君之所在，以大爲號，門曰路門，寢曰路寢，車曰路車。又鼓也。《周禮·地官·鼓人》以路鼓鼓鬼享。《註》路鼓，四面鼓也。又弓也。《史記·孝武紀》路弓乗失。又傾圮貌。《荀子·富國篇》田疇穢，都邑路。《註》路謂無城郭牆垣也。又與輅同。《禮·月令》乗鸞路。《釋文》路本又作輅。又姓。《急就篇註》路，水名也。又因爲縣，在涿郡，居者氏焉。漢有大夫路溫舒。又《集韻》歷各切，音洛。《前漢·揚雄傳》爾廼虎路三嵏以爲司馬。《註》晉灼曰：路音落。服虔曰：以竹虎落此山也。師古曰：落，纍也。以繩周遶之也。

𨀤：《集韻》盧對切，音耒。《類篇》足跌。

跰：《廣韻》《正韻》北孟切《集韻》北諍切，𠀤音迸。《玉篇》散走也。或作𧻓。又《廣韻》部田切《集韻》蒲眠切，𠀤音徧。與胼同。通作骿。《史記·天官書》歲星居戌，以四月與奎、婁、胃、昴晨出，曰跰踵。又《集韻》必郢切，音餠。𠀤足立貌。

𨀥：《集韻》千咨切。與趑同。《易·夬卦》其行次且。《釋文》本亦作趑趄。或作𨀥跙。

跱：《廣韻》直里切《集韻》《韻會》丈里切，𠀤音峙。《類篇》跱䠧，行不進。《博雅》跱，止也。又《後漢·章帝紀》所經道上郡縣，無得設儲跱。《註》具也。又《正韻》丈几切，音豸。與峙同。

𨀦：《集韻》詰結切，音猰。𧻘，或从足，跳貌。

𨀧：《篇海》音拯。足也。

跲：《廣韻》《正韻》古洽切《集韻》《韻會》訖洽切，𠀤音夾。《說文》躓也。《禮·中庸》言前定則不跲。《疏》言得流行，不有躓蹶。《爾雅·釋言》𨂬跲也。又《廣韻》居怯切《集韻》訖業切，𠀤音劫。《博雅》代也。又《廣韻》巨業切《集韻》極業切，𠀤音㭘。又《集韻》訖立切，音急。義𠀤同。

跳：《廣韻》徒聊切《集韻》《韻會》《正韻》田聊切，𠀤音迢。《說文》蹶也。一曰躍也。《博雅》上也。《釋名》條也，如草木枝條務上行也。《莊子·逍遙遊》東西跳梁。《史記·司馬相如傳》馳波跳沫。《王褒·洞簫賦》跳然復出。《類篇》或作𨃜。又《集韻》徒刀切，音陶。與逃通。《前漢·高帝紀》漢王跳。《註》如淳曰：音逃。謂走也。又徒了切，音窕。《類篇》挑戰。又徒弔切，音調。行貌。

𨀨：《廣韻》𡛷末切《集韻》子末切，𠀤音拶。蹙𨀨，行貌。

𨀩：《集韻》古瓦切，音寡。𨀩𨅓，行跨貌。

𨀪：《篇韻》音拜。亦作𨀲。○按卽俗拜字。

𨀫：《篇韻》音康。𨀫跒，𨁐足也。

𨀬：《篇韻》音在。足也。

𨀭：《字彙補》東器切，音帝。足也。○按蹏譌爲𨄪，復譌爲𨀭，𠀤非。

䟰：《篇韻》音咸。行貌。

𨀮：《篇海》音淵。躓也。《王延壽·王孫賦》競爭飮而𨀮馳。

跼：《廣韻》渠玉切，音局。《玉篇》踡跼，不伸也。《廣韻》曲也，俛也，促也。《史記·淮隂侯傳》騏驥之跼躅，不若駑馬之安步。又與局同。《詩·小雅》謂天蓋高，不敢不局。《釋文》局，本又作跼。又《集韻》權俱切。與跔同。天寒足跔。

跽：《唐韻》曁几切《集韻》《韻會》巨几切《正韻》巨綺切，𠀤音技。《說文》長跪也。《釋名》忌也。見所敬忌，不敢自安也。《戰國策》秦王跽曰：先生不幸敎寡人乎。《史記·項羽紀》項王按劒而跽。《莊子·人閒世》擎跽拳曲，人臣之禮也。又與𦜕通。《史記·滑稽傳》髠帣韝鞠𦜕。《註》徐廣曰：𦜕與跽同，謂小跪也。

跾：《廣韻》《集韻》𠀤式竹切，音叔。《說文》疾也。《類篇》長也。又《集韻》丑鳩切，音抽。《類篇》足病。

𨁀：《玉篇》跾作𨁀。

跿：《集韻》同都切，音徒。《類篇》跿跔，跣也。或从徒作蹝。又《史記·張儀傳》跿跔科頭。《註》偏舉一足曰跿跔。互詳跔字註。

𨁁：《集韻》隨戀切，音㳬。徐行。或作𢕐。

踀：《集韻》初六切，音矗。與𪘏同。齊謹貌。

𨁂：《集韻》奚結切，音纈。姓也。後唐有𨁂琉。

𨁃：《玉篇》他兮切。𨁃蹋。

𨁄：《集韻》下罕切，音悍。《類篇》偏立也。

踁：《廣韻》胡定切《集韻》《正韻》形定切，𠀤音脛。《玉篇》脚踁。與脛同。又《類篇》胻也。又《集韻》丘耕切，音鏗。與硜同。

𨁅：《篇海》音先。行也。

𨁆：《集韻》尸連切，音膻。《玉篇》行也。

𨁇：《集韻》佗恨切，音㧷。蹋也。

䟴：《唐韻》章刃切《集韻》《韻會》《正韻》之刃切，𠀤音震。《說文》動也。《集韻》亦作𢼧。或作蜄。又《集韻》《韻會》《正韻》𠀤之人切，音眞。義同。

踂：《廣韻》《正韻》尼輒切《集韻》《韻會》昵輒切，𠀤音聶。《玉篇》兩足不相過。《穀梁傳·昭二十年》兩足不能相過。齊謂之綦，楚謂之踂，衞謂之輒。《釋文》踂，聚合不解也。

踃：《廣韻》先彫切《集韻》思邀切，𠀤音宵。《玉篇》跳踃。《類篇》跳踃，動也。《揚雄·蜀都賦》舞節轉曲，踃馺應聲。《傅毅·舞賦》𥳑惰跳踃。又《集韻》七肖切，音陗。《類篇》足筋急病。

𨁈：《廣韻》胡郞切《集韻》寒剛切，𠀤音航。《說文》迒，獸迹也。或从足从更。又《集韻》居行切，音庚。義同。

䟵：《廣韻》巨鳩切《集韻》渠尤切，𠀤音求。蹋也。

䟶：《集韻》祖臥切，音挫。蓌亦从足作䟶。詐拜也。介士之拜。又𨇽䟶。猶蹭蹬也。

踄：《唐韻》旁各切《集韻》白各切，𠀤音泊。《說文》踄，蹈也。又《集韻》蒲故切，音步。義同。

䟷：《廣韻》《集韻》𠀤丑例切音跇。躍也。《玉篇》踰也。《揚子·方言》𧿳，跳也。楚曰䟷。《註》亦中州語。又《集韻》去例切，音愒。跛也。

踅：《集韻》丑例切，音跇。一足行。或作䠠。又似絕切，音㿱。旋倒也。

䟸：《唐韻》渠追切《集韻》渠龜切，𠀤音逵。《說文》脛肉也。一曰曲脛也。《集韻》或作䠏。又《博雅》趽、䟸，𨂨也。又《廣韻》居追切《集韻》居逵切，𠀤音龜。義同。

𨁉：《正字通》苦本切，音稇。瘃足也。○按卽䠅字之譌。《說文》从囷，不从困。

𨁊：《集韻》鋤簪切，音岑。《玉篇》蹏蹟停水。通作涔。亦作汵。

踆：《廣韻》《集韻》《正韻》𠀤七倫切，音逡。與竣同。止也，伏也。《玉篇》退也。《張衡·東京賦》已事而踆。又《張衡·西京賦》大雀踆踆。《註》大雀，容也。又《集韻》壯倫切。義同。又《集韻》《正韻》𠀤徂昆切，音存。《類篇》以足逆蹋曰踆。《公羊傳·宣七年》祁彌明逆而踆之。又《集韻》租昆切，音尊。蹲也。《史記·貨殖傳》下有踆鴟。《註》徐廣曰：蹲古作踆。《莊子·外物篇》帥弟子而踆於窾水。《音義》字林云：踆，古蹲字。《淮南子·精神訓》日中有踆烏。《註》踆，猶蹲。

䟹：《廣韻》力輟切《集韻》龍輟切，𠀤音劣。蹶䟹，跳踉貌。出《字統》。《玉篇》踰也。

𨁋：《集韻》當侯切，音兜。《玉篇》跌也。

𨁌：《集韻》囊何切，音那。《類篇》足跌。

踇：《廣韻》莫厚切《集韻》莫後切，𠀤音母。行貌。又《廣韻》莫口切，音畝。踇偶，山名。

踈：《正字通》疎字之譌。本从疋。《玉篇》誤从足。

䟺：《唐韻》《集韻》𠀤博蓋切，音貝。《說文》步行躐跋也。或作䟛、跋。通作狽。又《廣韻》《集韻》𠀤蒲蓋切，音旆。賴䟺，行不正也。又《集韻》普蓋切，音霈。急行貌。

䟻：《廣韻》徒故切，音度。《玉篇》不履。《字彙》義與徒跣同。又《集韻》宅下切。䟻跒，行不進也。

䟼：《集韻》罔甫切，音武。《博雅》跡也。《集韻》或作𨅐。

𨁍：《廣韻》吾甸切《集韻》倪甸切，𠀤音硯。行不正也。

𨁎：《集韻》馳貞切，音呈。行期。又形定切，音鋞。與脛同。

踉：《廣韻》《集韻》《韻會》呂張切《正韻》龍章切，𠀤音良。跳踉也。《莊子·秋水篇》跳踉乎井幹之上。又《廣韻》魯當切《集韻》盧當切，𠀤音郞。《玉篇》踉䠙，欲行貌。《類篇》行遽貌。又《集韻》郞宕切，音浪。義同。又《廣韻》力讓切，音亮。踉蹡，行不迅也。《潘岳·射雉賦》踉蹡而徐來。

𨁏：《廣韻》普胡切《集韻》《韻會》《正韻》滂模切，𠀤音鋪。《玉篇》馬蹀跡。

踊：考證：《唐韻》余隴切《集韻》《韻會》《正韻》尹竦切，𠀤音勇。《說文》跳也。《詩·邶風》踊躍用兵。《禮·檀弓》辟踊，哀之至也。《疏》拊心爲辟，跳躍爲踊。《左傳·僖二十八年》曲踊三百。《註》跳踊也。又《左傳·昭三年》屨賤踊貴。《註》踊，刖足者。《疏》刖足者之屨也。又《公羊傳·僖十年》晉之不言出入者踊，爲文公諱也。《註》踊，豫也。齊人語，若關西言渾矣。又《公羊傳·成二年》踊于棓而闚客。《註》踊，上也。《類篇》踊，或从勇作踴。考證：〔《公羊傳·僖十年》晉之不出入者，踊爲文公諱也。〕謹照原文不下增言字。

𨁐：《篇韻》音棄。蹀也。

𨁑：《篇海類編》音悅。步楚也。

𨁒：《字彙補》音跌。足也。

𨁓：《篇海類編》與跳同。

𨁔：《篇韻》音條。跳也，踉也。

𨁕：《篇海》與踧同。亦作𨁕。𨁕字作𠦑下足。𠦑，俗叔字。

𨁵：《正字通》俗跗字。

踏：《廣韻》他合切《集韻》託合切，𠀤音塔。《玉篇》足著地也。又《集韻》《韻會》《正韻》𠀤達合切，音沓。踐也。《說文》本作蹋。今文作踏。或作蹹。《郭茂倩·樂府》有踏歌詞、踏歌行。

𨁶：《集韻》倚下切，音啞。《玉篇》行不正貌。又《集韻》《類篇》𠀤於加切，音鴉。《類篇》岐道也。

䟾：《廣韻》陟劣切《集韻》株劣切，𠀤音叕。《博雅》跳也。又《集韻》紀劣切。與䞵同。小跳也。又株衞切，音綴。義同。

䟿：《廣韻》《集韻》𠀤盧谷切，音祿。《玉篇》同蹗。行貌。《類篇》一曰恭也。又《集韻》龍玉切，音錄，義同。

䠀：《集韻》齒兩切，音敞。《玉篇》踞也。

𨁷：《集韻》直吏切，音置。《類篇》立也。

踐：《集韻》才線切，音賤。《說文》履也。《禮·曲禮》修身踐言。《註》踐，履也。又《博雅》𨆮也。《尚書序》成王東伐淮夷，遂踐奄。《釋文》踐，藉也。又《玉篇》行也。《類篇》列也。《詩·豳風》籩豆有踐。《傳》行列貌。又《廣韻》蹋踐。《禮·曲禮》毋踐屨。《疏》踐，蹋也。又《釋名》踐，殘也。使殘壞也。又《廣韻》慈演切《集韻》《韻會》《正韻》在演切，𠀤音餞。義同。又與善同。《禮·曲禮》日而行事，則必踐之。《註》踐，讀曰善。《疏》踐，善也。言卜得吉而行事，必善也。又與翦通。《周禮·天官·甸師註》不踐其類也。《釋文》音翦。○按《禮記·文王世子》今作翦。

踑：〔古文〕䟚《廣韻》《集韻》𠀤渠之切，音其。馴跡也。又《集韻》居之切，音姬。《類篇》跡也。又《集韻》巨几切，音跽。長踞也。與㠱同。《劉伶·酒德頌》奮髯踑踞。

䠁：《集韻》躋古作䠁。註詳十四畫。

𨁸：《廣韻》《集韻》𠀤勒沒切，音峍。𨁸䠈，行不進也。或作𨀞。又《集韻》郞計切，音麗。跛足。或作𦜏。

踒：《唐韻》《集韻》《韻會》《正韻》𠀤烏禾切，音倭。《說文》足跌也。又《集韻》烏臥切，音涴。義同。或作踠。又《集韻》邕危切，音逶。《博雅》折也。《類篇》折足也。又《集韻》儒隹切，音甤。𨆌踒，兩足蹋也。張弩必以足，因爲弩名。或作𨄖。

䠂：《字彙》同楚。《正字通》楚从疋。从足者，俗書也。○按《隷釋》《漢潘乾校官𥓓》《李翕郙閣頌》楚皆作䠂。

𨁹：《廣韻》《集韻》𠀤以冉切，音琰。𨁹𨁹，疾行也。《玉篇》疾趨也。

踓：《廣韻》以水切《集韻》《韻會》愈水切，𠀤音唯。走也。《類篇》狂走。《玉篇》同趡。又《集韻》七六切，音蹴。躡也。

𨁺：《集韻》恭于切，音拘。足寒曲也。通作跔。

踔：《唐韻》丑敎切《集韻》《韻會》敕敎切，𠀤音䮓。《說文》踶也。《註》徐曰：踶亦當蹋意。又《前漢·揚雄傳》踔夭蟜。《註》踔，走也。《文選·李善註》踔，踰也。《後漢·蔡邕傳》踔宇宙而遺俗兮。《註》踔猶越也。又《集韻》陟敎切，音罩。義同。又《集韻》他弔切，音糶。《史記·司馬相如傳》踔稀閒。《註》踔，縣蹢也。又《廣韻》《集韻》《韻會》𠀤敕角切，音逴。《史記·貨殖傳》上谷至遼東，地踔遠。《前漢·孔光傳》非有踔絕之能，不能踰越。《註》踔，高遠也。又《莊子·秋水篇》吾以一足𧿒踔而行。《音義》踔，本亦作卓。趻踔，行貌。《玉篇》踔，踐也。踸踔，跛者行也。○按踸與𧿒同。又《楚辭·七諫》馬蘭踸踔而日加。《註》踸踔，暴長貌。又《博雅》踸踔，無常也。《陸機·文賦》故踸踔於短韻。《註》今人以不定爲踸踔。不定，亦無常也。又《集韻》徒了切，音窕。路遠也。又《集韻》《類篇》𠀤徒弔切，音調。《類篇》遠騰貌。又《集韻》敕略切，音鄀。略踔，行貌。又《集韻》《正韻》𠀤竹角切，音琢。與𥢔同。特止也。考證：〔《史記·貨殖傳》上谷至遼東踔遠。〕謹照原文東下增地字。

𨁻：《篇海》蹀或作𨁻。詳蹀字註。

踕：《廣韻》《集韻》𠀤疾葉切，音捷。《玉篇》足疾。又《集韻》疾協切，音䕹。行貌。又與踥同。詳踥字註。

䠃：《篇海》良蔣切，音兩。足踞也。

踖：〔古文〕𨅦《唐韻》《集韻》《韻會》《正韻》𠀤資昔切，音積。《說文》長脛行也。一曰踧踖也。《廣韻》踧踖，敬貌。《論語》踧踖如也。《疏》踧踖，恭敬也。又《集韻》七迹切，音刺。《詩·小雅》執爨踖踖。《傳》言爨竈有容也。《疏》謂執爨之有容儀也。《爾雅·釋訓》踖踖，敏也。又《集韻》祥亦切，音席。《禮·曲禮》毋踖席。《疏》踖，猶躐也。《釋名》踖，藉也。以足籍也。又《廣韻》七雀切《集韻》七約切，𠀤音鵲。馺也。《類篇》行貌。又《左傳·莊十九年》敗黃師于踖陵。《註》踖陵。黃地。又《廣韻》陵也。又《廣韻》《集韻》𠀤秦昔切，音籍。踐也。或作𨆮躤趞。

𨁼：《集韻》逋昆切。與奔同。

䠄：《廣韻》《集韻》𠀤他典切，音腆。行跡。《類篇》行貌。或从亶作𨆁。

𨁽：《廣韻》多則切《集韻》的則切，𠀤音得。𨁽𨁽，行貌。

踗：《集韻》諾叶切，音捻。《類篇》行輕也。

𨁾：《篇海》蹝或作𨁾。詳蹝字註。

踘：《廣韻》《集韻》《正韻》𠀤居六切，音掬。《玉篇》踘，蹋也。又《廣韻》《集韻》𠀤渠竹切，音鞠。義同。又《篇海》亦作鞠。蹋鞠戲，以韋爲之，實以柔物，今謂之毬。

𨁿：《集韻》丑玉切，音亍。走也。又《集韻》《類篇》𠀤竹角切，音琢。《類篇》跳也。

𨂀：《集韻》壯所切，音阻。馬傷足病。

䠅：《集韻》苦本切，音閫。《說文》瘃足也。《類篇》一曰跡也。

踙：《集韻》遵須切，音諏。《類篇》足不相過。《正字通》踂字之譌。

𨂁：《廣韻》烏合切《集韻》遏合切，𠀤音姶。《玉篇》跛𨂁。《類篇》跛疾。又《廣韻》烏洽切《集韻》乙洽切，𠀤音𢈈。義同。或作𡯸。

䠆：《廣韻》直良切《集韻》仲良切，𠀤音長。《玉篇》䠆𨂣，拜也。《揚子·方言》䠆𨂣，立也。東齊、海岱、北燕之郊，跪謂之䠆𨂣。《註》今東郡人亦呼長跽爲䠆𨂣。

踚：《廣韻》力迍切《集韻》龍春切，𠀤音倫。《博雅》行也。《註》《方言》爲踚。又《集韻》盧昆切，音崘。行貌。

䠇：《廣韻》《集韻》𠀤九勿切，音𧿺。《揚子·方言》膐力也。東齊曰䠇。《註》律䠇，多力貌。《博雅》威力也。《玉篇》足多力。又《廣韻》衢勿切，音倔。義同。

踛：《廣韻》《集韻》𠀤力竹切，音六。翹足也。《玉篇》翹踛也。《郭璞·江賦》夔㸸翹踛於夕陽。《註》《莊子》曰：翹尾而踛。司馬彪曰：踛，跳也。○按《莊子·馬蹄篇》作陸。音義云：《字書》作𩣱。

踜：《廣韻》魯鄧切《集韻》郞鄧切，𠀤倰去聲。踜蹬，行貌。《類篇》踜蹬，馬病。又《集韻》盧登切，音棱。《玉篇》蹶也。《類篇》踜𨃗，行貌。又丑拯切。𣥻或从足。止也。

䠈：《廣韻》《集韻》𠀤他骨切，音突。𨁸䠈，行不進也。《玉篇》蹂也。

䠉：《集韻》胡玩切，音換。逭或从足。《類篇》逃也。《篇海》迭也，轉也，步也，周也。

踝：《廣韻》胡瓦切《集韻》《韻會》《正韻》戸瓦切，𠀤音跨。《說文》足踝也。《釋名》踝，踊也。居足兩旁，磽确然也。亦因其形踝踝然也。《急就篇註》踝，足之外也。《禮·深衣》負繩及踝以應直。《註》踝，跟也。又《釋名》踝踝，單獨之言也。又《釋名》踝确，堅貌也。

踞：《唐韻》《集韻》《韻會》《正韻》𠀤居御切，音據。《說文》蹲也。《大戴禮》獨處而踞。《註》踞，蹲也。又《左傳·襄二十四年》皆踞轉而鼓琴。《註》轉衣裝。《疏》踞，謂坐其上也。又《前漢·高帝紀》沛公方踞牀。《註》踞，反企也。又《前漢·𨻰餘傳》高祖箕踞罵詈，甚慢之。《註》箕踞者，謂申兩脚，其形如箕。《類篇》或作𧿃。詳𧿃字註。又《集韻》斤於切，音居。義同。

䠊：《唐韻》扶沸切，音㔗。《說文》跀也。《爾雅·釋言》䠊，刖也。《註》斷足。《疏》䠊、剕音義同。《書·呂𠛬》剕罰五百。

𨂂：《前漢·賈誼傳》病非徒瘇也，又苦𨂂盭。《註》師古曰：𨂂古蹠字，足下曰蹠，今所呼脚掌是也。

踟：《廣韻》直離切《集韻》《韻會》《正韻》𨻰知切，𠀤音馳。《玉篇》踟躕，行不進也。《詩·邶風》搔首踟躕。又《集韻》或作踶。《禮·三年問》蹢䠱焉，踟躕焉。《釋文》踟亦作踶。

踠：《廣韻》《正韻》於阮切《集韻》《韻會》委遠切，𠀤音宛。體屈也。《玉篇》申脚也。《後漢·班固傳》馬踠餘足。《註》踠，猶屈也。又《集韻》烏臥切，音涴。與踒同。《類篇》足跌也。

踡：《廣韻》巨員切《集韻》《韻會》逵員切，𠀤音權。《玉篇》踡跼，不伸也。《淮南子·精神訓》踡跼而諦，通夕不寐。《楚辭·九思》踡跼兮寒局數。《類篇》或作䠰。

踢：《廣韻》《集韻》𠀤他歷切，音逖。䟣踢，獸名。詳䟣字註。又《集韻》式灼切，音鑠。遽貌。《前漢·揚雄傳》河靈矍踢。《註》驚動之貌。又敕略切，音鄀。義同。

踣：《唐韻》蒲北切《集韻》鼻墨切《正韻》步墨切，𠀤音匐。《說文》僵也。《爾雅·釋言》斃，踣也。《疏》斃，又謂之踣。《周禮·秋官·掌戮》凡殺人者踣諸市，肆之三日。《註》踣，僵尸也。《左傳·襄十一年》與晉踣之。《註》僵也。又《集韻》蒲枚切，音裴。又蒲𠋫切，音抷。義𠀤同。又《廣韻》《集韻》𠀤匹𠋫切，音㰴。與仆同。《莊子·外物篇》申徒狄因以踣河。《呂氏春秋》將欲踣之，必高舉之。又《集韻》芳遇切，音赴。義同。

踤：《唐韻》《集韻》𠀤昨沒切，音捽。《說文》觸也。《前漢·揚雄傳》帥軍踤阹。《註》師古曰：足蹵之。《左思·吳都賦》衝踤而斷筋骨。又《集韻》蒼沒切。與猝同。《說文》蒼踤也。又《集韻》《韻會》《正韻》𠀤秦醉切，音萃。《揚子·太𤣥經》鷺踤於林。《註》踤，集也。又《廣韻》慈卹切《集韻》昨律切，𠀤音崒。摧踤。又《說文》駭也。《集韻》駭蹋也。

䠋：《集韻》補弭切，音俾。《玉篇》股外也。詳骨部髀字註。又《集韻》蘖佳切，音𢛞。蹟䠋，行繚戾也。又《集韻》蒲眠切，音腁。下廣也。又《集韻》《韻會》𠀤部弭切，音婢。形下大也。或作𤰞。亦作庳。又《集韻》普弭切，音庀。義同。

𨂃：《集韻》蒲登切，音朋。《玉篇》走也。

𨂄：《篇海》直里切，音痔。行難進也。

踥：《廣韻》《集韻》𠀤七接切，音妾。《博雅》踥踥，行也。《玉篇》踥踥，往來貌。《楚辭·涉江》衆踥蹀而日進兮。《註》踥蹀，行貌。一作躞。亦作踕。

踦：《唐韻》去奇切《集韻》《韻會》丘奇切，𠀤音欹。《說文》一足也。《博雅》蹇也。《揚子·方言》踦，奇也。自關而西，秦晉之閒，凡全物而體不具謂之倚。梁楚之閒謂之踦。雍梁之西郊，凡嘼支體不具者謂之踦。《廣韻》亦作㞆。又《前漢·段會宗傳》亦足以復鴈門之踦。《註》應劭曰：踦，隻也。踦隻，不偶也。又《左思·蜀都賦》山阜猥積而踦嶇。《註》傾側也。○按與崎同。又《集韻》巨綺切，音技。足脛也。《爾雅·釋畜》左白踦。《註》前左脚白。又《釋蟲》蠨蛸長踦。《註》小鼄鼅長脚者。又《廣韻》居綺切《集韻》《韻會》舉綺切，𠀤音掎。《公羊傳·成二年》相與踦閭而語。《註》閭，當道門。閉一扇，開一扇，一人在外，一人在內，曰踦閭。《韓非子·亡徵篇》必其治亂，其强弱相踦者也。又《集韻》於義切，音倚。義同。又《集韻》語綺切，音蟻。觸也。《莊子·養生主》膝之所踦。《音義》刺也。又《集韻》居宜切，音羈。與羇同。旅寓。又《揚子·太𤣥經》益以踦贏二贊成三百六十五日。

踧：《廣韻》徒歷切《集韻》《韻會》亭歷切《正韻》杜歷切，𠀤音狄。《說文》行平易也。《詩·小雅》踧踧周道。《傳》踧踧，平易也。又《廣韻》《集韻》《正韻》𠀤子六切，音蹴。踧踖，行而謹敬也。互詳踖字註。《類篇》或省作𨀚。又與蹙同。《後漢·𨻰蕃傳》黃門從官，騶蹋踧蕃。《揚子·法言》或人踧爾。《木華·海賦》噏波則洪漣踧縮。

踨：《集韻》蹤或省作踨。

𨂅：《集韻》必結切，音彆。跳也。㡀作小冂小，八畫。

𨂆：《古音略》古文蹈字。見《堯母𥓓》。註詳十畫。

𨂇：《篇韻》音底。行也。亦作䟡。○按卽䟡字之譌。䟡字从足从底作。

踩：《篇韻》音葵。跳也。又音劣。義同。

𨂈：《韻會》同脛。○按《集韻》脛或作𨁎，《韻會》譌作𨂈。

𨂝：《廣韻》白銜切《集韻》皮咸切，𠀤音淜。步渡水也。《類篇》涉也。踫，或書作𨂝。

𨂞：《篇海》音炭。𨂝𨂞，不能行。

𨂠：《集韻》履古作𨂠。《鐘鼎款識》齊侯鎛鐘伐𨂠同𢿒。𨂠卽履字。

踰：《集韻》《韻會》𠀤容朱切，音兪。《說文》越也。《博雅》遠也，渡也。《易·謙卦》𤰞而不可踰。《書·費誓》無敢𡨥攘踰垣牆。《禮·曲禮》禮不踰節。《左傳·隱元年》士踰月外姻至。《註》踰月，度月也。又《集韻》餘招切。與遙同。又椿俱切，音貙。義𠀤同。又勇主切。通作瘉。

踱：《廣韻》徒落切，音鐸。跣足蹋地。《玉篇》跮踱，乍前乍却。《類篇》或从㡯作𨀟。又《集韻》《類篇》𠀤敕略切，音鄀。與躇同。超遽也。詳躇字註。

䠍：《唐韻》胡加切《集韻》何加切，𠀤音遐。《說文》足所履。《廣韻》脚下。

𨂡：《集韻》則𠋫切，音奏。《玉篇》蹋𨂡也。

𨂢：《廣韻》子力切《集韻》節力切，𠀤音卽。𨂢蹙，迫急也。𨂢从卽，九画。

䠎：《集韻》乙角切，音渥。與齷同。䠎𪘏，迫也。一曰小貌。

踲：《集韻》杜本切，音盾。與遯同。

𨂣：《廣韻》《集韻》𠀤亡遇切，音務。《玉篇》長跪也。《揚子·方言》跪謂之䠆𨂣。詳䠆字註。

踳：《廣韻》《集韻》《韻會》尺尹切《正韻》尺允切，𠀤音蠢。踳駮，相乖舛。《孝經序》踳駮尤甚。《左思·吳都賦》謀踳駮於王義。又《玉篇》踳駮，色雜不同。又《集韻》尺兗切。與舛同。詳舛字註。

踴：《集韻》踊或从勇。○按《五經文字》踊作踴，非。

𨂤：《篇海》陟利切，音致。蹋也，跲也。亦作躓。

踵：〔古文〕歱《唐韻》之隴切《集韻》《韻會》主勇切，𠀤音腫。《說文》追也。一曰往來之貌。《釋名》踵，鍾也。鍾，聚也。上體之所鍾聚也。《玉篇》足後。《集韻》本作𣦟。《禮·曲禮》車輪曳踵。《疏》踵，脚後也。《左傳·昭二十四年》吳踵楚。《註》躡楚踵跡。《莊子·讓王篇》納履而踵決。《淮南子·地形訓》北有跂踵民。《註》跂踵，踵不至地，以五指行。又《孟子》踵門而告文公。《趙岐註》踵，至也。又因也。《前漢·𠛬法志》踵秦而置材官於郡國。《註》踵，因也。又接也。《前漢·霍去病傳》踵軍數十萬。《註》踵，接也。又頻也。《莊子·德充符》踵見仲尼。《註》踵，頻也。又繼也。《屈原·離騷》及前王之踵武。《註》踵，繼也。又《集韻》朱用切，音種。躘踵，不能行貌。或作偅。

䠏：《集韻》其季切，音悸。《玉篇》足也。又《集韻》渠龜切，音逵。䟸或作䠏，脛肉。一曰曲脛。

踶：《廣韻》特計切《集韻》《韻會》《正韻》大計切，𠀤音弟。《說文》躗也。《玉篇》蹋也。《前漢·武帝紀》故馬或奔踶而致千里。《註》聲類曰：踶，躡也。師古曰：蹋也。《莊子·馬蹄篇》怒則分背相踶。《音義》《通俗文》云：小蹋謂之踶。又《集韻》《韻會》𠀤田黎切，音題。蹏或作踶，獸足也。又《廣韻》池爾切《集韻》丈尒切，𠀤音豸。《莊子·馬蹄篇》踶跂爲義。《音義》用心力貌。又《集韻》𨻰知切，音馳。與踟同。《禮·三年問》踟躕焉。《釋文》踶，音馳。或作踟。又《集韻》上紙切，音是。《類篇》牛展足謂之踶。

𨂥：《篇海》同髂。腰𨂥也。

䠐：《廣韻》丘謬切《集韻》輕幼切，𠀤音螑。𧾻䠐，行不正也。又《廣韻》苦鶪切《集韻》苦狊切，𠀤音闃。踞也。又《集韻》丘救切，音糗。跛行也。又《集韻》《類篇》𠀤牛救切，音𪖐。義同。又《集韻》弃役切。踧䠐，屈申貌。

踷：《集韻》展賈切。衺行貌。

𨂦：《集韻》寵戀切，音猭。行也。或作𨔡。

踸：《唐韻》《集韻》《韻會》丑甚切《正韻》丑錦切，𠀤音鍖。《說文》踸踔，行無常貌。詳踔字註。又《集韻》癡林切，音琛。又丑減切，音𠐩。義𠀤同。《類篇》或作趻、𧿒。

踹：《廣韻》市兗切《集韻》豎兗切，𠀤音剬。足踹也。《玉篇》足跟也。《淮南子·人閒訓》踹足而怒。《註》踹足，蹀足也。又《廣韻》《集韻》𠀤都玩切，音鍛。義同。

𨂧：《集韻》他達切，音闥。躂，或省作𨂧，足跌也。

𨂨：《博雅》𨂧作𨂨。趽䟸，𨂨也。

踺：《集韻》渠建切，音健。《類篇》行貌。

踻：《廣韻》古華切《集韻》姑華切，𠀤音瓜。𧿼或作踻。足理文。又《集韻》徒禾切，音㸰。踒踻，行踖貌。

䠑：《廣韻》丘弭切《集韻》犬橤切，𠀤音頍。《玉篇》足開貌。《張衡·西京賦》䠑踽盤桓。《註》䠑，開足也。《集韻》或省作奎。又《集韻》傾畦切，音睽。《類篇》䠑踽，搏物貌。又《集韻》《類篇》𠀤五委切，音頠。義同。

踼：《唐韻》《集韻》《韻會》《正韻》𠀤徒郞切，音唐。《說文》跌踼也。一曰搶也。《廣韻》頓伏貌。《左思·吳都賦》魂褫氣懾而自踼䟮者。《註》踼，跌也。又《廣韻》《正韻》徒浪切《集韻》《韻會》大浪切，𠀤音宕。義同。又《廣韻》吐郞切《集韻》他郞切，𠀤音湯。趹踼，行不正。又《集韻》垣朗切，音儻。申足伏臥。◎按《集韻》又音尸羊切。矍踼，驚動貌。卽《漢書·揚雄傳》河靈矍踼也。已於踢字註引之，又誤以踢爲踼，引入踼字註，非。

䠒：《集韻》洪孤切，音瑚。《類篇》䠒跪，屈厀也。

𨂩：《廣韻》《集韻》𠀤普活切，音鏺。癹或从足。以足蹋夷草。

𨂪：《集韻》語限切，音眼。跡也。

𨂫：《廣韻》他各切《集韻》闥各切，𠀤音託。《玉篇》𨂫，弛也。亦作跅。詳跅字註。

𨂬：《正字通》𤴡字之譌。○按《說文》𤴡載叀部。附足部，非。

䠕：《玉篇》千來切，音猜。《篇海》急行貌。○按《玉篇》䠕字無義。《篇海》又引《玉篇》踐升也，誤。

䠓：《集韻》雌由切，音秋。與趥同。《玉篇》行貌。又與鰌同。《莊子·秋水篇》鰌我亦勝我。《音義》鰌，藉也。本亦作䠓。又《集韻》七六切，音槭。迫也。又子六切。蹙或作䠓。義同。

𨂭：《集韻》徒沃切，音毒。《玉篇》行不正。

𨂮：《正字通》《字彙》古文夏字。按《六書本義》篆作𡔰，《舉要》作𠍺，未有作𨂮者，卽𠍺字之譌。因篆爲楷，譌謬類如此。

𨂯：《集韻》毘連切，音緶。《類篇》行貌。

𨂰：《集韻》丑例切，音跇。與𧼪同。超特也。《玉篇》渡也。

𨂱：《玉篇》胡困切，渾去聲。《篇海》行也。

踽：《唐韻》驅雨切《集韻》《韻會》顆羽切，𠀤音齲。《說文》疏行貌。《玉篇》獨行貌。《博雅》踽踽，行也。《詩·唐風》獨行踽踽。《傳》踽踽，無所親也。《孟子》行何爲踽踽涼涼。又《廣韻》䠑踽。詳䠑字註。又《廣韻》俱雨切《集韻》《韻會》果雨切，𠀤音矩。義同。

踾：《廣韻》《集韻》𠀤方六切，音福。踾踧，聚貌。《馬融·長笛賦》踾踧攢仄。又《集韻》筆力切，音逼。踾踧，行迫。又拍逼切，音堛。《玉篇》踏地聲。又弼力切，音愎。踏也。

踿：《篇海》子六切，音足。迫急。又近也。○按音義與䠓同。从酋之字或有从秋者，如鰌之爲鰍是也。

蹀：《廣韻》徒協切《集韻》《韻會》達協切，𠀤音牒。躞蹀，行貌。《博雅》履也。《類篇》蹈也。《列子·黃帝篇》宋康王蹀足疾言。《淮南子·俶眞訓》足蹀陽阿之舞。《顏延之·赭白馬賦》望朔雲而蹀足。又《楚辭·涉江》衆踥蹀而日進兮。《註》踥蹀，行貌。又《張衡·南都賦》羅櫗躡蹀而容與。《註》躡蹀，小步貌。又《篇海》蹀躞，馬行貌。或作𨁻。又《集韻》託協切，音帖。義同。

蹁：《唐韻》部田切《集韻》《韻會》蒲眠切，𠀤音跰。《說文》足不正也。一曰拖後足馬。或曰讀若徧。又《晉書·石崇傳》牛本不遲，良由馭者制之，可聽蹁轅則𩢲矣。又《廣韻》蹁躚，旋行貌。《張衡·東都賦》䠥𨇨蹁躚。又《釋名》膝頭曰膊。或曰蹁。蹁，扁也。亦因形而名之也。又《廣韻》布懸切《集韻》𤰞眠切，𠀤音邊。義同。或作𨇱。

蹂：《廣韻》人又切《集韻》《韻會》《正韻》如又切，𠀤音輮。《說文》厹，篆文从足柔聲。獸足蹂地也。《博雅》疾也，履也。《玉篇》踐也。《史記·項羽紀》餘騎相蹂踐。《前漢·揚雄傳》蹂蕙圃，踐蘭唐。又《廣韻》耳由切《集韻》《韻會》《正韻》而由切，𠀤音柔。《詩·大雅》或簸或蹂。《箋》蹂之言潤也。《疏》蹂黍，以水潤米，必當蹂之使濕。《朱傳》簸揚去糠也。蹂，蹂禾取穀以繼之也。

蹃：《廣韻》《集韻》𠀤女略切，音𨵫。踐也。《玉篇》蹈足貌。又《廣韻》女白切《集韻》昵格切，𠀤音搦。義同。又《集韻》日灼切，音弱。《類篇》蹂也。又《集韻》《類篇》𠀤爾者切，音惹。䠚蹃，小兒始行之貌。《類篇》䠚蹃，距地用力也。

𨂲：《篇海》郞丁切。跉𨂲，行貌。亦作竮。

𨂳：《正字通》同䠣。詳䠣字註。

𨂴：《集韻》麤叢切，音匆。𨇘𨂴，行遽。

𨂵：《集韻》側洽切，音插。《類篇》足動貌。

蹄：〔古文〕蹏《廣韻》杜奚切《集韻》《韻會》田黎切《正韻》杜兮切，𠀤音題。《釋名》蹄，底也。《羣經音辨》獸足也。《易·說卦》爲薄蹄。《儀禮·士喪禮》其實特豚，四鬄去蹄。《穀梁傳·昭八年》馬侯蹄。又《集韻》大計切，音弟。踶或作蹄，躗也。《羣經音辨》足相躗曰蹄。

𨂶：《篇海》俗蹏字。

𨂷：《集韻》直碾切，廛去聲。跡也。《篇海》同躔。

䠔：《篇海》音邃。深也。

𨂸：《篇韻》音踱。行涉也。又音𨆅。義同。

𨂹：《字彙補》踴字俗書。

𨃓：《篇海》直加切，音茶。𨃓跱，行難進貌。又五加切，音侘。義同。

䠗：《正字通》同𧽒。《說文·走部》𧽒，行也。《足部》無䠗字。《字彙》義與𧽒近，誤分爲二。

𨃔：《玉篇》牛幼切，音宥。跛行也。

𨃕：《集韻》敕六切，音畜。《類篇》足也。又《集韻》《類篇》𠀤許六切，音畜。義同。

𨃖：《廣韻》苦化切《集韻》枯化切，𠀤音跨。《說文》踞也。

䠘：《廣韻》匹詣切《集韻》匹計切，𠀤音媲。《博雅》踦也。《玉篇》偶也。又《集韻》篇迷切，音批。義同。

蹆：《字彙》他罪切。與腿同。

䠙：《廣韻》步光切《集韻》蒲光切，𠀤音旁。《玉篇》踉䠙，急行。《類篇》欲行貌。又《集韻》《類篇》𠀤蒲浪切，音傍。義同。

𨃗：《集韻》徒登切，音騰。《類篇》踜𨃗，行貌。

𨃘：《廣韻》側鳩切《集韻》甾尤切，𠀤音鄒。《博雅》足也。《玉篇》獸足。

蹇：《唐韻》居偃切《集韻》《韻會》紀偃切，𠀤音犍。《說文》跛也。《釋名》蹇，跛蹇也，病不能執事役也。《史記·晉世家》卻克僂，而魯使蹇，衞使眇。《前漢·敘傳》駑蹇之乗。《莊子·達生篇》聾盲跛蹇。又《易·蹇卦》蹇，難也，險在前也。《又》王臣蹇蹇。《疏》涉蹇難而往濟蹇，故曰王臣蹇蹇也。又《左傳·哀六年》彼皆偃蹇，將棄子命。《註》偃蹇，驕敖。《屈原·離騷》望瑤臺之偃蹇兮。《註》高貌。《又》何瓊珮之偃蹇兮。《註》衆盛貌。又《九歌》靈偃蹇兮姣服。《註》舞貌。《補註》委曲貌。又《史記·司馬相如傳》蹇產溝瀆。《註》蹇產，屈折也。又《管子·四時篇》毋蹇華絕芋。《註》蹇，拔也。又《屈原·離騷》蹇將憺兮壽宮。《註》蹇，詞也。又《博雅》蹇，擾也。又姓。《左傳·僖三十二年》穆公訪諸蹇叔。《註》秦大夫。《屈原·離騷》吾令蹇脩以爲理。《註》蹇脩，伏羲之臣也。又《廣韻》九輦切《集韻》《韻會》九件切，𠀤搴上聲。又《集韻》巨偃切，音鍵。義𠀤同。又與褰同。《莊子·山木篇》蹇裳躩步。《楚辭·九章》憚蹇裳而濡足。《補註》蹇，讀若褰。又與謇同。《屈原·離騷》余固知謇謇之爲患兮。《註》謇謇，忠貞貌。易曰：王臣謇謇。《補註》今《易》作蹇蹇。先儒引經多如此，蓋古今本不同耳。《六書正譌》蹇从足，寒省聲。跛爲正義，借爲蹇難、蹇直字。別作謇，非。考證：〔《屈原·離騷》瑤臺之偃蹇兮。〕謹照原文瑤上增望字。

𨃙：《篇海》力質切，音栗。踐也。

𨃚：《廣韻》《集韻》𠀤他合切，音踏。《說文》趿也。《揚子·方言》𨃚，跳也。秦晉之閒曰跳，或曰𨃚。《註》同蹋。《類篇》或从答作𨅞。又《集韻》德合切，音答。又《類篇》達合切，音沓。義𠀤同。

蹈：〔古文〕𨂆《唐韻》徒到切《集韻》《韻會》大到切《正韻》杜到切，𠀤音導。《說文》踐也。《博雅》履也。《釋名》道也。以足踐之，如道路也。《禮·樂記》故不知手之舞之，足之蹈之也。《左傳·哀二十一年》使我高蹈。《註》高蹈，猶遠行也。又與悼同。《詩·小雅》上帝甚蹈。《傳》動也。《箋》蹈讀曰悼。《釋文》蹈，鄭作悼。病也。

蹉：《唐韻》七何切《集韻》《韻會》《正韻》倉何切，𠀤音磋。《說文》蹉跎，失時也。《註》徐鉉曰：按經史通作差池，此亦後人所加。詳跎字註。又《廣韻》蹉，跌也。又《張華·輕薄篇》孟公結重關，賓客不得蹉。《註》蹉，過也。又《集韻》叉宜切，音差。義同。

䠚：《廣韻》烏㕦切《集韻》烏化切，𠀤音窊。䠚蹃，踏地用力。又《集韻》烏瓦切，音𦚩。義同。

蹊：《廣韻》胡雞切《集韻》《韻會》《正韻》弦雞切，𠀤音奚。《博雅》徑道也。《釋名》步所用道曰蹊。蹊，係也。射疾則用之，故還係于正道也。《左傳·宣十一年》牽牛以蹊人之田。《註》徑也。《孟子》山徑之蹊閒。《史記·李將軍傳》桃李不言，下自成蹊。又與徯通。《禮·月令》塞徯徑。《集韻》或又作𤲺。又《集韻》戸禮切。與徯同。待也。

䠛：《唐韻》《集韻》𠀤餘招切，音遙。《說文》跳也。《揚子·方言》𨻰、鄭之閒曰䠛。《廣韻》跳䠛，行步貌。又《集韻》弋笑切，音燿。義同。

𨃛：《集韻》桑葛切，音撒。跋𨃛，行不正。或作躠。

𨃜：《集韻》與跳同。詳跳字註。

蹋：《唐韻》徒合切《集韻》達合切，𠀤音沓。《說文》踐也。《博雅》履也。今蹹字。《釋名》蹋，榻也。榻著地也。又《史記·蘇秦傳》六博蹋鞠者。《註》蹋鞠，兵勢也。所以練武士，知有材也。又《廣韻》徒盍切《集韻》敵盍切，𠀤音塌。又《集韻》託盍切，音榻。又託合切，音塔。義𠀤同。

𨃝：《集韻》與跿同。詳跿字註。

𨃞：《集韻》《韻會》《正韻》𠀤蒲官切，音槃。《類篇》屈足也。

𨃟：《集韻》《類篇》𠀤蒲官切，音槃。與蹣同。詳蹣字註。

𨃠：《篇海》音唐。行失正也。亦作𨄆。又《正字通》俗踼字。

蹌：《唐韻》七羊切《集韻》《韻會》《正韻》千羊切，𠀤音鏘。《說文》動也。《爾雅·釋訓》蹌蹌，動也。《註》恐動趨步。《詩·齊風》巧趨蹌兮。《傳》蹌，巧趨貌。又《大雅》蹌蹌濟濟。《箋》士大夫之威儀也。《禮·曲禮》士蹌蹌。《釋文》蹌，本又作鶬，或作鏘。又《書·益稷》鳥獸蹌蹌。《釋文》舞貌。又《集韻》七亮切。與蹡同。走也。

蹍：《廣韻》知演切《集韻》《韻會》知輦切，𠀤音展。《博雅》履也。《玉篇》足踏貌。《類篇》踐也。《莊子·庚桑楚》蹍市人之足。《音義》蹍，蹈也。《張衡·西京賦》當足見蹍。《註》足所蹈爲蹍。又《集韻》《正韻》𠀤尼展切，音碾。與趁同。

𨃡：《正字通》跽字之譌。

𨃢：《集韻》測角切，音促。與娕同。謹也。一曰善也。

蹎：《唐韻》都年切《集韻》《韻會》《正韻》多年切，𠀤音顚。《說文》跋也。《前漢·貢禹傳》誠恐一旦蹎仆氣竭。《註》師古曰：蹷躓也。《淮南子·覽冥訓》其行蹎蹎。

𨃣：《集韻》先到切，音噪。跳也。或作𢔳。

𨃤：《集韻》口交切，音敲。與骹同。《玉篇》脛也。又《集韻》口到切，音犒。足不前也。

蹏：《唐韻》杜奚切《集韻》《韻會》田黎切《正韻》杜兮切，𠀤音題。《說文》足也。《前漢·貨殖傳》牧馬二百蹏。《註》蹏，古蹄字。又《史記·孝武紀》會之上林中蹏氏觀。又《前漢·孝成皇后傳》赫蹏書。《註》應劭曰：赫蹏，薄小紙也。又《左思·吳都賦》罠蹏連綱。《註》罠，麋綱。蹏，兔綱。又叶徒帝切《郭璞·水馬贊》馬實龍精，爰出水類。渥洼之駿，是勒是蹏。

𨃥：《篇海》陟格切，音責。正作磔。開張也。

䠜：《集韻》如容切，音茸。《類篇》行貌。又《集韻》乳勇切，音宂。與𨒆同。行也。

蹐：《唐韻》《集韻》《韻會》《正韻》𠀤資昔切，音積。《說文》小步也。《詩·小雅》謂地蓋厚，不敢不蹐。《傳》蹐，絫足也。《五經文字》𨇋，經典相承作蹐。

𨃦：《集韻》𨁼作𨃦。

𨃧：《篇海》同蹻。

𨃨：《淮南子·說山訓》足𨃨地而爲迹。《註》𨃨，履也。○按與蹍同。

䠝：《篇韻》音塤。立也。

𨄃：《集韻》㕑玉切，同躅。《易·姤卦》羸豕孚蹢躅。《釋文》躅，古文作𨄃。

𨄅：《集韻》虧于切，音區。《玉篇》跛行也。

蹔：《廣韻》藏濫切《集韻》《正韻》昨濫切，𠀤音暫。《玉篇》不久也。同暫。《列子·楊朱篇》其法可蹔行於一國。《註》蹔同暫。又《類篇》疾走貌。又《集韻》財甘切，音慙。住也。

蹕：《廣韻》𤰞吉切《集韻》《韻會》《正韻》壁吉切，𠀤音必。《玉篇》同䟆。《周禮·天官·宮正》凡邦之事蹕。《註》國有事，王當出，則宮正主禁絕行，若今衞士塡街蹕也。又《夏官·隷僕》掌蹕宮中之事。《註》蹕，謂止行者淸道，若今時警蹕。《漢官儀註》皇帝輦左右侍帷幄者稱警，出殿則傳蹕，止行人淸道也。《古今注》警蹕，所以戒行徒。《周禮》蹕而不警。秦制出警入蹕。謂出軍者皆警戒，入國者皆蹕止也。又蹕路也，所行者皆警於塗路。又《集韻》毗至切，音鼻。又必至切，音畀。義𠀤同。又《篇海》足偏任也。《列女傳》立不蹕。

蹖：《廣韻》《集韻》《韻會》𠀤書容切，音舂。《博雅》蹖，蹋也。

𨄆：《篇海》同𨃠。《正字通》俗踼字。

𨄇：《集韻》徒等切。𨄇𨄇，行貌。又《篇海》與𨆐同。詳𨆐字註。

蹗：《集韻》盧谷切，音祿。《玉篇》行貌。《類篇》或作䟿。

𨄈：《集韻》呂張切，音梁。《類篇》跳𨄈，走也。

蹘：《集韻》力交切，音寥。《玉篇》走也。《類篇》一曰足相交。

蹙：《唐韻》《集韻》《韻會》《正韻》𠀤子六切，音噈。《說文》迫也。《詩·大雅》今也日蹙國百里。《禮·禮器》不然則已蹙。《疏》則太急蹙。又《集韻》七六切。與蹴同。《禮·曲禮》蹙路馬芻有誅。《釋文》蹙，本又作蹴。又《廣韻》蹙，近也。又通作顣。《孟子》已頻顣曰。《朱傳》顣與蹙同。又《集韻》倉歷切，音戚。《類篇》蹙蹙，𦄲小貌。《詩·小雅》蹙蹙靡所騁。《箋》蹙蹙，小之貌。《爾雅·釋訓》蹙蹙，鞠也。

䠞：《類篇》蹙，亦書作䠞。《左傳·成十五年》南國䠞。

𨄉：《集韻》楚限切，音剗。《類篇》徒騎也。

𨄊：《篇海》倉結切，音妾。行也。

𨄋：《廣韻》盧𠋫切《集韻》郞豆切，𠀤音漏。《玉篇》蹋也。

䠟：《唐韻》徒協切《集韻》《韻會》達協切，𠀤音牒。《說文》䠟，足也。《類篇》一曰小步。或作𨄌。

𨄌：《集韻》同䠟。又《集韻》《類篇》𠀤悉協切，音燮。躞，或作𨄌。

𨄍：《集韻》倉回切，音崔。《類篇》躟𨄍，急甚也。

𨄎：《篇海》居之切，音基。作𨄎本也。

𨄏：《廣韻》撫招切《集韻》紕招切，𠀤音漂。與𧽤同。《玉篇》輕行也。又《集韻》匹妙切，音剽。義同。

𨄐：《集韻》子禮切，音濟。《玉篇》走貌。

𨄑：《篇海》蒲北切，音匐。伏仆也。《正字通》俗匐字。

𨄒：《字彙》七外切，音翠。行貌。與𨅎同。

𨄓：《集韻》鋤交切，音巢。行捷也。

蹚：《集韻》他郞切，音湯。與踼同。跌踼，行不正也。又抽庚切，音瞠。蹚，距也。或作𨅨。又除庚切，音棖。義同。

䠠：《廣韻》《集韻》𠀤都計切，音帝。姓也。《前漢·王莽傳》中常侍䠠惲。○按《玉篇》从疋，在疋部。又《集韻》丑例切，音跇。與踅同。一足行也。又《集韻》《類篇》𠀤當蓋切，音帶。又徒蓋切，音大。義𠀤同。𤴟惲。

蹛：《唐韻》《集韻》《韻會》《正韻》𠀤當蓋切，音帶。《說文》踶也。又《史記·匈奴傳》大會蹛林。《註》索隱曰：蹛林，地名。《漢書註》服虔曰：蹛，音帶，秋社八月中會祭處也。師古曰：蹛者，繞林木而祭也。又《廣韻》《集韻》𠀤直例切，音滯。又《集韻》當何切，音多。義𠀤同。又《史記·平準書》留蹛無所食。《註》索隱曰：音逝。謂貯也。又《集韻》徒蓋切，音大。過也。又都甘切，音儋。與襜同。又《集韻》《類篇》𠀤徒結切，音耋。與跌同。

𨄔：《集韻》豎兗切，音歂。足踵也。《玉篇》腓腸也。

䠡：《唐韻》昨何切《集韻》才何切，𠀤音醝。《玉篇》蹋聲。亦作躦。又《集韻》鋤加切，音查。行失序也。

蹜：《廣韻》《集韻》《韻會》𠀤所六切，音縮。足迫也。《禮·玉藻》舉前曳踵蹜蹜如也。《釋文》蹜，本或作宿。《論語》足蹜蹜如有循。《疏》言舉足狹數。《集韻》通作縮。

蹝：《集韻》所綺切，音縰。《玉篇》同躧。詳躧字註。《孟子》猶棄敝蹝也。《趙岐註》草履也。《淮南子·主術訓》猶卻行而脫蹝也。

蹞：《集韻》《正韻》𠀤犬橤切，音頍。《玉篇》同跬。《荀子·勸學篇》故不積蹞步，無以致千里。《註》蹞與跬同。

蹟：《廣韻》《集韻》《正韻》𠀤資昔切，音積。與迹同。《詩·小雅》念彼不蹟。《傳》不蹟，不循道也。

蹠：〔古文〕𨂂《唐韻》《集韻》《正韻》𠀤之石切，音隻。《說文》楚人謂跳躍曰蹠。《揚子·方言》楚曰蹠。自關而西，秦晉之閒曰跳。又《廣韻》足履踐也。《史記·蘇秦傳》被堅甲，蹠勁弩。《前漢·揚雄傳》蹠彭咸之所遺。《註》蹠，蹈也。《楚辭·九章》眇不知其所蹠。《註》蹠，踐也。又《淮南子·原道訓》自無蹠有。《註》蹠，適也。又《玉篇》同跖。《戰國策》蹠穿膝暴。《註》蹠，足下。《淮南子·主術訓》則蹠蹻之姦。《註》盜蹠。又《集韻》章恕切，音翥。義同。又職略切，音灼。與趵同。跡也。

𨄕：《集韻》作木切，音鏃。《類篇》𨄕𨄕，曲足貌。

蹡：《廣韻》七羊切《集韻》《韻會》《正韻》千羊切，𠀤音鏘。《說文》作𨄚，行貌。又與將同。《詩·周頌》磬筦將將。《傳》將將，集也。《釋文》《說文》作𨄚。又《廣韻》《集韻》《正韻》𠀤七亮切，同蹌。行不正貌。

𨄖：《集韻》與踒同。詳踒字註。

䠢：《廣韻》《集韻》𠀤莫鳳切，音夢。《玉篇》䠢𧽒，疲行貌。《類篇》極行也。

蹢：〔古文〕𨅙《唐韻》《集韻》直炙切《正韻》直隻切，𠀤音擲。《說文》住足也。一曰蹢躅，賈侍中說，足垢也。《博雅》蹢䠱，跢跦也。《易·垢卦》羸豕孚蹢䠱。《釋文》蹢䠱，不靜也。一本作躑。《程傳》跳躑也。又《禮·三年問》蹢䠱，焉踟躕焉。《釋文》蹢䠱，不行也。又《集韻》治革切，音謫。義同。又《廣韻》都歷切《集韻》《韻會》《正韻》丁歷切，𠀤音的。《詩·小雅》有豕白蹢。《傳》蹢，蹄也。《爾雅·釋畜》馬四蹢皆白，首。又《莊子·徐無鬼》齊人蹢於宋者。《音義》蹢，投也。呈亦反。考證：〔《說文》住足也。一曰，蹢躅。賈待中說，足垢也。〕謹照原文待中改侍中。

蹣：《廣韻》薄官切《集韻》《韻會》蒲官切，𠀤音槃。《玉篇》蹣跚，旋行貌。《類篇》亦作𨃟、跘。又《廣韻》母官切《集韻》《韻會》《正韻》謨官切，𠀤音瞞。踰牆也。

蹤：《廣韻》卽容切《集韻》《韻會》將容切，𠀤音從。《玉篇》跡也。《釋名》從也。人形從之也。《前漢·揚雄傳》躡三皇之高蹤。○按《說文》無蹤字，古皆以縱爲蹤。詳糸部縱字註。又《韻補》叶卽王切，音匡。《陸雲·陸府君誄》耽精遐奧，肆志篇章。仰咨遺訓，思齊曩蹤。

蹥：《篇韻》音連。跟也。

𨄗：《篇韻》音伉。𨁐也。

𨄘：《篇韻》音六。翹𨄘也。

𨄙：《字彙補》同跼。《鶡冠子·王鈇篇》天地跼跼。《註》或作𨄙。《等韻》卽玉切，音哫。《正字通》觚竹之荒有鳥曰𨄙，翼生於股，熒見則孕。

𨄚：《說文》蹡作𨄚。詳蹡字註。

𨄛：《篇韻》音黎。疾行貌。

蹨：《廣韻》《集韻》𠀤乃殄切，音橪。踐也，續也，執也，緊也。《玉篇》蹂蹨也。《類篇》蹈也，逐也。或作跈。又《廣韻》人善切《集韻》忍善切，𠀤音橪。義同。

䠣：《廣韻》息絹切《集韻》須絹切，𠀤音選。本作𦌔。《玉篇》罥獸足罔。《逸周書》不卵不䠣，以成鳥獸。《類篇》𦌔者，𦌾獸足也。故𦌔或从足。又《廣韻》區倦切《集韻》苦倦切，𠀤音絭。又《集韻》區願切，音券。義𠀤同。

𨅊：《集韻》《正韻》𠀤直列切，音哲。與轍同。迹也。《列子·說符篇》絕塵弭𨅊。又《集韻》敕列切，音㬚。通也。亦與徹同。

䠤：《集韻》典可切，音軃。《類篇》䠤䠤，小兒行態。又丁賀切，音跢。踣也。

蹩：《唐韻》《集韻》《韻會》𠀤蒲結切，音柲。《說文》踶也。一曰跛也。《玉篇》蹩𨇨，旋行貌。《莊子·馬蹄篇》蹩𨇨爲仁，踶跂爲義。《音義》用心爲仁義之貌。又《正韻》避列切，音別。義同。又《集韻》匹篾切，音撆。反足踶也。

䠥：《正字通》同蹩。《張衡·東都賦》䠥𨇨蹁躚。

蹪：《廣韻》杜回切《集韻》徒回切，𠀤音頹。《博雅》疐也。《玉篇》仆也。《類篇》楚人謂躓仆爲蹪。《淮南子·原道訓》足蹪趎塪。《註》蹪，躓也。

𨅋：《集韻》《類篇》𠀤先弔切，音嘯。行貌。

𨅌：《集韻》吾禾切，音訛。與吪同。動也。

𨅍：《字彙》丑犯切，音毯。《揚雄·蜀郡賦》𨅍凄秋，發陽春。《註》以足踏地而歌曰𨅍。《正字通》踏地歌。本作蹋，蹋與踏同，俗作躢，𨅍卽躢之譌。○按十七畫𨇧字，《廣韻》音丑犯切。疑𨅍卽爲𨇧字之譌。

蹫：《廣韻》訣律切，音橘。《類篇》狂走也。《玉篇》疲貌。

𨅎：《廣韻》麤最切《集韻》取外切，𠀤音襊。《玉篇》行貌。

蹬：《唐韻》徒亙切《集韻》《韻會》《正韻》唐亙切，𠀤音鄧。《說文》蹭蹬也。《木華·海賦》或乃蹭蹬窮波。《註》蹭蹬，失勢貌。又《集韻》丁鄧切，音磴。《博雅》履也。又都騰切。與登同。詳登字註。

𨅏：《集韻》盧含切，音婪。《玉篇》急行。

𨅐：《集韻》䟼，或作𨅐。詳䟼字註。

𨅑：《篇海》音須。走也。

䠦：《篇海》陟利切，音智。蹋也，頓也，跲也。

𨅒：《集韻》殊遇切，音樹。尌或作𨅒，立也。又重株切，音廚。躕，或省作𨅒。

𨅓：《集韻》徒合切，音達。《類篇》踻𨅓，行跨貌。又《篇海》齧𨅓也。出《釋典》。

𨅔：《廣韻》徂合切《集韻》昨合切，𠀤音雜。《玉篇》止也。又《集韻》祖含切，音簪。又徂含切，音蠶。義𠀤同。

𨅕：《字彙》同𨅔。

蹭：《唐韻》千鄧切《集韻》《正韻》七鄧切，𠀤音𠟂。《說文》蹭蹬，失道也。互詳蹬字註。又《集韻》慈陵切，音繒。與驓同。馬四骹皆白，驓。

蹮：《唐韻》《集韻》《正韻》蘇前切《韻會》蕭前切，𠀤音先。躚或作蹮。《說文》蹁蹮，旋行貌。《玉篇》蹁蹮，蹣跚也。又《廣韻》《集韻》𠀤相然切，音僊。義同。

蹯：〔古文〕籵《唐韻》附袁切《集韻》符袁切《正韻》符艱切，𠀤音煩。《說文》作番，獸足也。《左傳·文元年》食熊蹯。《註》熊掌。《類篇》亦作𨆌𩕈。又《集韻》符分切，音汾。義同。又《韻補》叶汾沿切《曹植·名都篇》歸來燕平樂，美酒斗十千。膾鯉臇胎鰕，炰鱉炙熊蹯。

䠧：《唐韻》直魚切《集韻》𨻰如切，𠀤音除。《說文》峙䠧，不前也。《類篇》或作躇。又《集韻》𨻰尼切，音墀。《博雅》止也。又《集韻》直加切《韻會》宅加切，𠀤音茶。義同。

蹰：《字彙》俗躕字。

𨅖：《篇海》音跚。行貌。又徐列切，音踅。義同。

𨅗：《廣韻》鄙密切《集韻》逼密切，𠀤音筆。走也。

蹱：《廣韻》職容切《集韻》《韻會》諸容切，𠀤音鍾。行不正貌。或作㣫。《玉篇》躘蹱，小兒行。《類篇》躘蹱，不能行。又《集韻》癡凶切，音傭。又丑用切，音憃。義𠀤同。

𨅘：《字彙》匹正切，烹去聲。𨅘，蹋地聲也。又《篇海》同𨆊。○按卽𨆊字之譌。

𨅙：《集韻》蹢古作𨅙。註詳十一畫。

蹲：〔古文〕踆《唐韻》《韻會》《正韻》徂尊切《集韻》徂昆切，𠀤音存。《說文》踞也。《後漢·魯恭傳》蹲夷踞肆。《莊子·外物篇》蹲乎會稽。又《集韻》《正韻》𠀤七倫切，音逡。《詩·小雅》蹲蹲舞我。《傳》蹲蹲，舞貌。《釋文》蹲，七旬反。本或作墫。《前漢·揚雄傳》蹲蹲如此。《註》蹲蹲，行有節。又《集韻》粗本切，音鱒。聚也。《左傳·成十六年》蹲甲而射之。《註》蹲，聚也。又《集韻》蹤倫切，音遵。鷷，或作蹲。雉，西方曰鷷。又《集韻》祖本切，音𠟃。義同。又《集韻》徂丸切，同躦。或作蹲。又《集韻》趣允切。蹲循，緩意。

蹳：《集韻》《韻會》𠀤北末切，音撥。《玉篇》行也。《類篇》足跋物。《前漢·夏侯嬰傳》常蹳兩兒棄之。《註》服虔曰：音撥。又《集韻》蒲撥切，音跋。義同。

𨅚：《正字通》吾毛切，音敖。蟹二大足，居前。亦作螯。

蹴：《廣韻》《集韻》《韻會》《正韻》𠀤子六切，音噈。《說文》躡也。《孟子》蹴爾而與之。《趙岐註》蹴，蹋也。《後漢·梁冀傳》六博蹴鞠。《註》《劉向·別錄》蹴鞠者，傳言黃帝時所作。或曰起戰國時。《類篇》或作蹙。又《廣韻》七宿切《集韻》七六切，𠀤音䙘。義同。又《集韻》《類篇》𠀤就六切，音摵。蹴然，敬貌。

蹵：《玉篇》同蹴。《博雅》蹴蹋也。《史記·燕世家》王蹵之以足。又《前漢·董仲舒傳》以蹵迫之民。又《孟子》曾西蹵然曰。《趙岐註》蹵然，猶蹵踖。《莊子·人閒世》子產蹵然攺容更貌。

𨅛：《正字通》俗䠱字。

𨅜：《集韻》蓄力切，音敕。與趩同。行聲。一曰不行貌。

𨅝：《字彙》俗䠆字。○按䠆與䟫同。《集韻》《類篇》或作𨅨。《字彙》作𨅝。非是。

蹶：《唐韻》《集韻》《韻會》《正韻》𠀤居月切，音厥。《說文》僵也。一曰跳也。《廣韻》失脚。《孟子》今夫蹶者趨者。《莊子·人閒世》爲崩爲蹶。又《史記·孫子傳》蹶上將。《註》蹶，猶挫也。又《史記·申屠嘉傳》材官蹶張。《註》力能足踏强弩張之。又《前漢·揚雄傳》蹶浮麋。《註》蹶，蹴也。又《荀子·儒效篇》竭蹶而趨之。《註》竭蹶，顚倒也。又《爾雅·釋詁》蹶，嘉也。又《廣韻》走也，速也。又《廣韻》《集韻》𠀤紀列切，音罬。又《韻會》其月切，音橜。義𠀤同。又《廣韻》居衞切《集韻》姑衞切，𠀤音劌。《爾雅·釋詁》蹶，動也。蹶蹶，敏也。《詩·唐風》良士蹶蹶。《傳》動而敏於事。《釋文》蹶，俱衞反。又《大雅》文王蹶厥生。《傳》蹶，動也。《釋文》蹶，俱衞反。又《禮·曲禮》足毋蹶。《註》行遽。又《孔子閒居》子夏蹶然而起。又姓。《詩·大雅》蹶父之子。又《集韻》紀劣切，音撅。《廣韻》有所犯灾也。

蹷：《五經文字》蹶又作蹷。《左傳·襄十九年》是謂蹷其本。又《史記·扁鵲傳》暴蹷。《註》氣從下蹷起上行，外及心脅也。《呂氏春秋》處足則爲痿，爲蹷。《註》蹷，逆疾也。考證：〔《左傳·襄十九年》是謂蹷其木。〕謹照原文木改本。

蹸：《唐韻》《集韻》《韻會》《正韻》𠀤良刃切，音吝。《說文》轢也。《類篇》行貌。或作躙。又《集韻》離珍切，音鄰。義同。

𨅞：《廣韻》都合切《集韻》德合切，𠀤音答。與𨃚同。詳𨃚字註。

蹹：《廣韻》徒合切《集韻》達合切，𠀤音踏。齧蹹。《干祿字書》通作蹋。《左傳·宣十二年註》如今軍行，前有斥𠋫蹹伏。《疏》令人遠在軍前斥度𠋫望，慮有伏兵，使蹹行之。

𨅟：《篇海》同𨄏。

蹺：《廣韻》去堯切《集韻》《韻會》丘祅切，𠀤音趫。《玉篇》舉足也。或作蹻。又《集韻》牽幺切，音鄡。義同。

蹻：《唐韻》去遙切《集韻》《正韻》丘祅切，𠀤同蹺。《說文》舉足行高也。《前漢·高帝紀》可蹻足待也。《註》文穎曰：蹻，猶翹也。又《廣韻》巨嬌切《集韻》《韻會》渠嬌切，𠀤音喬。又《廣韻》其虐切《集韻》《韻會》極虐切，𠀤音噱。義𠀤同。又《廣韻》居夭切《集韻》《韻會》舉夭切，𠀤音矯。《詩·周頌》蹻蹻王之造。《傳》蹻蹻，武貌。又《魯頌》其馬蹻蹻。《傳》言彊盛也。又《廣韻》居灼切《集韻》《韻會》訖約切，𠀤音脚。走蹻蹻貌。又《爾雅·釋言》蹻蹻，憍也。《註》小人得志，憍蹇之貌。《詩·大雅》小子蹻蹻。《傳》驕貌。又《戰國策》贏縢履蹻。《註》蹻，屐也。《史記·虞卿傳》躡蹻擔簦。《註》蹻，草履也。《前漢·王褒傳》離蔬釋蹻而烹膏粱。《註》應劭曰：木蹻也。臣瓚曰：以繩爲之也。師古曰：蹻卽今之鞋耳。《類篇》山行所乗，以鐵如錐，施之履下。又《呂氏春秋》蹻然不固。《註》蹻，讀乗蹻之蹻，謂其流行疾速，不堅固也。又《集韻》迄却切，音謔。《揚子·方言》杜、蹻，歰也。趙曰：杜山之東西或曰蹻。《註》㕁蹻，燥歰貌。又《集韻》拘玉切，音挶。義同。檋或作蹻。

𨅠：《篇海》與跪同。

蹼：《集韻》博木切，音卜。《爾雅·釋鳥》鳧鴈醜，其足蹼。《註》脚指閒有幕蹼屬相著。《疏》蹼，猶蹼屬相著之謂也。《類篇》本作𨆯。或省作蹼。

𨅡：《集韻》同躊。

𨅢：《篇韻》同蹳。亦作蹳。○按蹳譌作蹳，復譌作𨅢，𠀤非。蹳字从彂作。

𨅣：《玉篇》巨皎切。行也。

𨅤：《集韻》居之切，音姬。箕通作𨅤。

𨅥：《集韻》父沸切，音屝。《玉篇》《字書》云：亦䠊字。

𨅦：《字彙補》古文踖字。註詳八畫。

𨅧：《篇海》與䠨同。

𨅨：《集韻》抽庚切，音瞠。與蹚同。距也。《釋名》棠，𨅨也。在車兩旁𨅨𨏥使不得進卻也。《字彙》譌作𨅝，非。

𨅩：《篇韻》音六。翹也。

𨅪：《篇韻》音摘。謹也。

𨅫：《篇韻》音却。步也。又音敖。義同。

躁：《唐韻》《集韻》《韻會》《正韻》𠀤則到切，音竈。《說文》作趮，疾也。今俗別作躁。非是。《釋名》躁，燥也。物燥乃動而飛揚也。《易·繫辭》躁人之辭多。《禮·月令》君子齋戒，處必掩身毋躁。《註》躁，猶動也。又《齊語》驕躁淫暴。《註》躁，謂擾也。

𨆁：《廣韻》《集韻》𠀤他典切，音腆。䠄，或从亶作𨆁。《玉篇》行貌。又《集韻》於殄切，音蝘。義同。

𨆂：《廣韻》私盍切《集韻》悉合切，𠀤音靸。𨆂𨆂，行貌。

𨆃：《集韻》居吟切，音今。《類篇》坐也。又《集韻》《類篇》𠀤巨禁切，音噤。義同。

躂：《集韻》他達切，音闥。《玉篇》足跌也。《類篇》或省作𨂧。

𨆄：《集韻》莊助切，音詛。與跙同。《類篇》行不正也。一曰馬蹄痛病。

躃：《廣韻》《集韻》《韻會》𠀤必益切，音辟。𣦢，或从足作躃。人不能行也。《禮·王制》瘖聾跛躃。《釋文》兩足不能行也。又《集韻》毗亦切，音擗。倒也。《類篇》仆也。

躄：《集韻》躃，或書作躄。《史記·平原君傳》民家有躄者，槃散行汲。《呂氏春秋》重水所多尰與躄之人。

𨆅：《篇海》達各切，音鐸。跣足也。

𨆆：《篇海類編》丘癸切，虧上聲。舉足也。

𨆇：《五音集韻》丑犯切，音僤。跂足也。

躅：〔古文〕𨄃《唐韻》直錄切《集韻》《韻會》廚玉切，𠀤音蠋。《說文》蹢躅。詳蹢字註。《史記·淮隂侯傳》騏驥之跼躅，不如駑馬之安步。又《荀子·禮論篇》躑躅焉。《註》躑躅，以足擊地。又《集韻》直角切，音濁。《類篇》迹也。《前漢·敘傳》伏孔周之軌躅。又《韻補》叶直律切《韓愈·樊宗師墓銘》文從字順，各識職，有欲求之，此其躅。《廣韻》同䠱。

𨆈：《集韻》扃縣切，音睊。與獧同。《類篇》疾跳也。一曰急也。

𨆉：《篇海》同踼。

躆：《集韻》居御切，音據。手據地。《前漢·敘傳》超荒忽而躆顥蒼也。《註》師古曰：躆與據同。又《類篇》僑躆，猶動作也。《揚子·太𤣥經》躆戰喈喈。又《正韻》訖逆切，音戟。與撠同。

𨆊：《五音集韻》蒲逬切，音𠊧。𨆱𨆊，蹋地聲。《篇海》作𨅘，譌。

䠨：《廣韻》《集韻》《韻會》𠀤昌艷切，音裧。《玉篇》馬急行。又《集韻》處占切，音沾。義同。

𨆋：《集韻》丘奇切，音欹。器名。

𨆌：《廣韻》附袁切《集韻》符袁切，𠀤音煩。《玉篇》同蹯。詳蹯字註。《呂氏春秋》使宰人臑熊𨆌不熟。又《廣韻》足有文也。

躇：《集韻》《韻會》𨻰如切《正韻》長魚切，𠀤音除。與䠧同。《博雅》躊躇，猶豫也。《前漢·李夫人傳》哀裵回以躊躇。《註》師古曰：躊躇，住足也。《楚辭·九辯》蹇淹留而躊躇。《註》躊躇，進退貌。又《集韻》丈呂切，音宁。義同。又《集韻》《韻會》𠀤敕略切，音鄀。《公羊傳·宣七年》躇階而走。《註》躇，猶超遽不順以次。《釋文》與踱同。

𨆍：《集韻》力涉切，音獵。與躐同。《禮·曲禮·毋踖席疏》升席不由前爲𨆍席。《左思·蜀都賦》涉𨆍寥廓。《註》經過也。

䠩：《集韻》逵穢切，音𤜂。小溺也。一曰倦也。

躈：《集韻》詰弔切，音竅。《史記·貨殖傳》馬蹄躈千。《註》躈，苦弔反。馬八髎也。索隱曰：尻骨爲八髎。一曰口也。蹄口共千，則爲二百。

𨆎：《集韻》疾則切，音賊。踐害之也。

𨆏：《篇海》音邃。深也。

躉：《字彙補》東本切，敦上聲。俗字。零躉也。

𨆐：《篇海類編》徒登切，音滕。踜𨆐，行貌。亦作𨄇。

𨆑：《篇韻》與躓同。

躊：《廣韻》直由切《集韻》𨻰留切，𠀤音儔。《玉篇》躊躇也。詳躇字註。《類篇》或从𠷎作𨅡。

𨆪：《廣韻》去盈切《集韻》《韻會》牽盈切《正韻》丘京切，𠀤音卿。《玉篇》一足行貌。又《廣韻》苦定切《集韻》《韻會》詰定切，𠀤音磬。又《正韻》丘正切，音慶。義𠀤同。

𨆫：《正字通》俗𤴡字。

𨆬：《集韻》測角切，音齪。行也。《正字通》行疾也。

𨆭：《字彙》𤰞眠切，音邊。人行不正也。

䠪：《集韻》杜管切，音斷。踐處也。《楚辭·九思》鹿蹊兮躖躖。《註》禽獸所踐處也。又《玉篇》行速也。○按《說文》从躖，宜入十六畫。《正字通》誤从䠪，入十四畫，非。《集韻》以躖音杜管切，訓踐處也。䠪音土緩切，訓禽獸所踐處。分躖、䠪爲二，亦非。

𨆮：《廣韻》《集韻》𠀤秦昔切，音籍。同踖。踐也。又《集韻》慈夜切，音藉。躤或省作𨆮。義同。

䠫：《廣韻》才奏切，音楱。醉倒貌。出《𡌨蒼》。又《集韻》才侯切，音驟。義同。

躋：〔古文〕𢁃䠁𤼥《唐韻》祖稽切《集韻》牋西切，𠀤音賷。《說文》登也。《揚子·方言》海岱之閒謂之躋。《詩·秦風》道阻且躋。《傳》躋，升也。又《廣韻》亦作隮。《易·震卦》躋于九陵。《釋文》躋，本又作隮。《左傳·文二年》躋僖公。《公羊傳》躋者何，升也。《集韻》或作隮。又《廣韻》《集韻》𠀤子計切，音霽。義同。

𨆯：《廣韻》《集韻》𠀤博木切，音卜。鳧雁騈跖也。《類篇》或省作蹼。詳蹼字註。

𨆰：《集韻》達合切。與𣥾同。足趾重也。又《集韻》《類篇》𠀤託合切，音塔。義同。

躌：《篇海》音舞。踐也，履也。

𨆱：《集韻》皮孕切，音凭。𨆱𨆊，蹋地聲。

𨆲：《集韻》鄔本切，音熅。㒚或从足。安也。通作穩。俗作𡘫，非。

躍：《廣韻》以灼切《集韻》《韻會》《正韻》弋灼切，𠀤音藥。《說文》迅也。《博雅》上也，進也。《六書故》大爲躍，小爲踊。躍去其所，踊不離其所。《玉篇》跳躍也。《易·乾卦》或躍在淵。《詩·邶風》踊躍用兵。又《大雅》魚躍于淵。《左傳·僖二十八年》距躍三百。《註》距躍，超越也。《疏》躍以疾生名，故以距躍爲超越。又《詩·小雅》躍躍毚兔。《音義》他歷反。《疏》跳疾也。《爾雅·釋訓》躍躍，迅也。

𨆳：《集韻》與躠同。

𨆴：《唐韻》良忍切。同蹸。詳蹸字註。

躎：《篇海》奴典切，音碾。蹈也。

𨆵：《篇海》普火切，音頗。《篇韻》跛足不正。

𨇁：《集韻》苦謗切，音壙。《類篇》路曠遠也。

𨇂：《正字通》同𨅊。俗加彳。

躐：《廣韻》良涉切《集韻》《韻會》《正韻》力涉切，𠀤音獵。《玉篇》踐也。《爾雅·釋言》跋躐也。《疏》李巡曰：跋前行曰躐。《禮·玉藻》登席不由前曰躐席。《疏》失節而踐曰躐席。又《學記》學不躐等也。《疏》躐，踰越也。《楚辭·九歌》凌余陣兮躐余行。《註》躐，踐也。一作𨆍。又《後漢·崔駰傳》躐纓整襟。《註》躐，持也。

躑：《廣韻》《集韻》《韻會》直炙切《正韻》直隻切，𠀤音擲。蹢，亦作躑。躑躅，行不進也。《後漢·隗囂傳》得以數千躑躅三輔。《註》躑躅，猶踟躕也。又《蘇竟傳》或躑躅帝宮。《註》謂上下不去也。《荀子·禮論篇》躑躅焉。詳躅字註。

𨇃：《玉篇》同䠡。○按《集韻》作躦。詳躦字註。

躒：《廣韻》郞擊切《集韻》《韻會》《正韻》狼狄切，𠀤音歷。同䟏。《玉篇》動也。《大戴禮》騏驥一躒，不能千步。又人名。《左傳·昭九年》使荀躒佐下軍。《註》荀盈之子。又《廣韻》盧各切《集韻》歷各切，𠀤音洛。《班固·西都賦》連躒諸夏。《註》逴躒，猶超絕也。《孔融·薦禰衡表》英才卓躒。《註》卓躒，絕異也。又《左傳》荀躒，《釋文》亦音雒。又《集韻》力角切，音犖。義同。又《集韻》弋灼切，音藥。《類篇》迅也。考證：〔《左傳·昭九年》使荀躒佐下車。〕謹照原文下車改下軍。

𨇄：《集韻》爾紹切，音擾。《類篇》𨇄躟，足動。

躓：《唐韻》《集韻》《韻會》𠀤陟利切，音致。《說文》跲也。詩曰：載躓其尾。○按今《詩·豳風》𩂗作疐。《左傳·宣十五年》杜回躓而顚。又《廣韻》蹋也。又《集韻》職日切，音質。義同。又《集韻》張尼切，音胝。䟡或作躓。《趙岐·孟子註》禹稷騈躓。

𨇅：《集韻》薄報切，音暴。《類篇》行貌。

䠬：《篇海》唐亙切，音鄧。失臥也，極也。出《釋典》。

躔：《唐韻》直連切《集韻》《韻會》澄延切《正韻》呈延切，𠀤音廛。《說文》踐也。《徐曰》星之躔次，星所履行也。《揚子·方言》躔，逡循也。又歷行也，日運爲躔。《博雅》行也。又行徑轍迹也。《前漢·律歷志》舉終以定朔望分至，躔離弦望。《註》應劭曰：躔，徑也。《爾雅·釋獸》其迹躔。《註》脚所踐處。《左思·吳都賦》未知英雄之所躔也。《註》歷行也。《集韻》或从展作蹍。又《集韻》丈善切，音紾。移行也，循也。

𨇆：《廣韻》落蓋切，音賴。跛𨇆，行貌。《玉篇》跛行也。

躕：《廣韻》直誅切《集韻》《韻會》重株切，𠀤音廚。《玉篇》踟躕，行不進貌。詳前踟字註。《類篇》或省作𨅒。又《韻補》叶𨻰留切《鄭曼季·答陸雲詩》誰謂河廣，曾不容舟。企予望之，搔首踟躕。

躖：《字彙補》徒玩切，音斷。踐處也。

𨇇：《字彙補》作何切。踏也。

𨇈：《廣韻》《集韻》𠀤陟利切，音致。疐，或作𨇈。礙不行也。

躘：《廣韻》《集韻》𠀤力鍾切，音龍。《玉篇》躘蹱，小兒行貌。又《廣韻》良用切，音贚。又《集韻》魯勇切，音隴。義𠀤同。

躙：《廣韻》《集韻》《正韻》𠀤良刃切，音吝。《玉篇》同蹸。《禮·曲禮·入國不馳註》馳，善躙入也。《疏》躙，雷刺也。若車馳則好行刺人也。又躙，躐也。

䠭：《集韻》落蓋切，音賴。跛也。一曰䠭䟺，邪行。

躚：《廣韻》《集韻》《正韻》𠀤蘇前切，音先。亦作蹮。詳蹮字註。

𨇖：《集韻》凌如切，音廬。或作𦢛。《類篇》傳也。一曰上傳語告下爲𨇖。

躛：《廣韻》《集韻》𠀤于劌切，音衞。《說文》衞也。又《左傳·哀二十四年》是躛言也。《註》躛，過也。《疏》躛，僞不信也。又《廣韻》火怪切《集韻》呼怪切，𠀤音喟。又《集韻》《韻會》𠀤戸快切，音話。義𠀤同。

𨇗：《集韻》狼狄切，音歷。《類篇》足所經踐。

䠮：《字彙》同騰。

𨇘：《集韻》盧東切，音籠。𨇘𨂴，行貌。

𨇙：《廣韻》居衞切《集韻》姑衞切，𠀤音劌。《爾雅》云：𨇙洩，苦棗。亦作蹶。○按今《爾雅·釋木》作蹶。疏：蹶洩者，苦味之棗名也。又《類篇》僵也。一曰跳也。○按音義𠀤與蹶同。

𨇚：《篇海》蹪本字。

躝：《廣韻》落干切《集韻》《韻會》郞干切，𠀤音闌。《玉篇》踰也。又《集韻》唐干切，音壇。義同。

𨇤：《集韻》相然切，音僊。行步敧危貌。與躚同。《玉篇》行也。《莊子·大宗師》跰𨇤而鑑於井。《音義》司馬云：病不能行，故跰𨇤也。又《正韻》蘇前切，音先。義同。

𨇥：《篇海》九件切，音蹇。跛也。《正字通》俗蹇字。蹇从足，又加足旁，非。

𨇦：《集韻》叉鑑切，音懺。《類篇》行貌。

躞：《廣韻》蘇協切《集韻》《韻會》《正韻》悉協切，𠀤音燮。蹀躞，行貌。《六書故》嗜進連步貌。又《米芾·書史》隋唐藏書，皆金題玉躞。《註》躞，軸心也。以玉爲之。

𨇧：《廣韻》丑犯切，音僤。𨀣足望也。《五音集韻》作𨆇。《集韻》作𨇲。僤字原作亻閘。又𨇝。

躟：《廣韻》汝陽切《集韻》如陽切，𠀤音穰。《博雅》𠉫躟，惶劇也。《玉篇》躟躟，疾行貌。《類篇》𨀕躟。行遽也。《傅毅·舞賦》擾躟就駕。《註》𡌨蒼云：躟，疾行貌。《集韻》或作忀。又《廣韻》如兩切《集韻》汝兩切，𠀤音壤。義同。

䠯：《廣韻》以灼切《集韻》弋灼切，𠀤音藥。《揚子·方言》䠯，登也。《註》踊躍。《博雅》履也，拔也。《類篇》行也，或从蘥作𨈅，从籥作𨈋。

躠：《廣韻》《集韻》《韻會》𠀤桑葛切，音撒。《玉篇》蹩躠，旋行貌。《莊子·馬蹄篇》蹩躠爲仁。詳蹩字註。又《集韻》《韻會》𠀤私列切，音薛。又《正韻》先結切，音屑。義𠀤同。

𨇨：《集韻》同躠。

𨇩：《集韻》仕懺切，音鑱。行貌。

𨇪：《集韻》同跬。詳跬字註。

𨇫：《字彙補》同蹮。

𨇮：《廣韻》《集韻》𠀤居月切，音厥。《說文》蹶，或从闕作𨇮。詳蹶字註。

䠰：《廣韻》巨員切《集韻》逵員切，𠀤音權。曲脊行也。《類篇》踡，或从雚作䠰。

躡：《廣韻》《正韻》尼輒切《集韻》《韻會》昵輒切，𠀤音聶。《說文》蹈也。《揚子·方言》躡，登也。《釋名》躡，攝也。登其上使攝服也。《博雅》履也。又急也。《史記·秦始皇紀》躡足行伍之閒。

𨇯：《廣韻》所江切《集韻》疎江切，𠀤音雙。跭𨇯，竦立也。

𨇰：同䠪。《楚辭·九思》鹿蹊兮𨇰𨇰。《王逸註》𨇰，一作躖。

躢：《廣韻》徒盍切《集韻》敵盍切，𠀤音塌。與蹋同。《前漢·霍去病傳》去病尚穿域躢鞠也。

𨇱：《集韻》𤰞眠切，音邊。足趾不正也。又《類篇》蹁或作𨇱。詳蹁字註。

躣：《廣韻》其俱切《集韻》權俱切，𠀤音劬。《說文》行貌。《楚辭·九辯》右蒼龍之躣躣。《廣韻》亦作忂。

躤：《廣韻》《集韻》𠀤慈夜切，音藉。《玉篇》踐也。《史記·司馬相如傳》人民之所蹈躤。《類篇》或省作𨆮。又《廣韻》《集韻》𠀤秦昔切，音籍。義同。《玉篇》亦作踖。

𨇲：《集韻》𨇧作𨇲。

𨇳：《篇韻》音義與蹴同。○按卽蹴字之譌。

𨇻：《廣韻》文彼切《集韻》母被切，𠀤靡上聲。行貌。或作𢖥、𪎓。

𨇼：《集韻》閭員切，音攣。𨇼踞，足病。

𨇽：《集韻》郞佐切，音邏。《類篇》𨇽䟶，猶蹭蹬也。

躦：《集韻》徂丸切，音欑。《類篇》躦𧿙，聚足。或作蹲。又《集韻》才何切。䠡或作躦。《類篇》踏也。

躧：《廣韻》《集韻》《韻會》𠀤所綺切，音縰。《說文》舞履也。《廣韻》躧，步也。又作蹝、𩎉。《戰國策》猶釋敝躧。《註》草履也。《史記·封禪書》去妻子如脫躧。《前漢·地理志》彈弦跕躧。《註》躧、屣同，謂小履無跟者。又《雋不疑傳》躧履相迎。《註》履不著跟曰躧。又《集韻》鄰知切，音離。又《廣韻》《集韻》《韻會》《正韻》𠀤所蟹切，音灑。義𠀤同。又《集韻》所寄切。屣或作躧。

躨：《廣韻》巨追切《集韻》渠龜切，𠀤音逵。《玉篇》躨跜，𧾻龍動貌。詳跜字註。

躩：《廣韻》《韻會》《正韻》丘縛切《集韻》厥縛切，𠀤音貜。《論語》足躩如也。《疏》足盤辟而爲敬也。又《前漢·司馬相如傳》躩以連卷。《註》躩，跳也。《淮南子·精神訓》鳧浴蝯躩。又《莊子·山木篇》蹇裳躩步。《註》躩步，疾行。又《廣韻》《集韻》𠀤屈縛切，音䣤。又《集韻》虧碧切《正韻》驅碧切。義𠀤同。

躪：《字彙補》同藺。《前漢·王商傳》奔走相蹂躪。《註》躪，轢也。

䠱：《廣韻》《集韻》𠀤直錄切，音蠋。與躅同。詳躅字註。又《集韻》珠玉切，音斸。行謹貌。

𨈄：《篇海》子六切，音蹙。迫也，急也，近也。

𨈅：《集韻》䠯或作𨈅。《揚子·方言》𨈅、折，拔也。出㲻爲升，出火爲𨈅。《註》一作䠯。又一曰行也。《方言》：䠯，抍，拔也。出㲻爲抍。

𨈈：《廣韻》徒協切《集韻》達協切，𠀤音牒。《玉篇》𨈈，走聲也。

𨈉：《正字通》躨本字。

𨈋：《集韻》䠯或作𨈋。

