父：《唐韻》扶雨切《集韻》《韻會》奉甫切，𠀤音輔。《說文》矩也。家長率敎者。从又，舉杖。《釋名》父，甫也。始生已者。《書·泰誓》惟天地萬物父母。《爾雅·釋親》父爲考。父之考爲王父。王父之考爲曾祖王父。曾祖王父之考爲高祖王父。父之世父。叔父爲從祖祖父父。之晜弟先生爲世父。後生爲叔父。父之從父晜弟爲從祖父。父之從晜弟爲族父。又《詩·小雅》以速諸父。《傳》天子謂同姓諸侯，諸侯謂同姓大夫，皆曰諸父。又老叟之稱。《史記·馮唐傳》文帝輦過問唐曰：父老何自爲郞。又《廣韻》方矩切《集韻》《韻會》匪父切，𠀤音府。《集韻》同甫。《廣韻》男子之美稱。《詩·大雅》維師尚父。《箋》尚父，呂望也。尊稱焉。◎按管仲稱仲父。孔子稱尼父。范增稱亞父。皆倣此。又野老通稱。《戰國策》田父見之。又《詩·小雅》祈父。《傳》司馬也。又《春秋·桓十三年》盟于武父。《註》武父，鄭地。《釋文》音甫，有父字者，皆同甫音。又《廣韻》漢複姓。三氏孔子弟子宰父黑，漢主父偃，左傳宋之公族皇父充石。漢初皇父鸞，改父爲甫。又《正韻》防父切，音附。父母。〇按父字古無去聲。正韻始收入五暮。俗音从之。防父切，父字誤。又叶扶缶切《蘇轍·釀酒詩》誰來共佳節，但約鄕人父，生理正艱難，一醉陶衰朽。考證：〔《廣韻》漢複姓。三氏孔子弟子宰父黑，漢主父偃，左傳，宋之公族皇父充石，漢初，王父鸞，改父爲甫。〕謹照廣韻原文王父改皇父。

𤕐：《玉篇》與旰同。註詳日部三畫。

爸：《玉篇》蒲可切《廣韻》捕可切《集韻》部可切，𠀤婆上聲。《玉篇》父也。《正字通》夷語稱老者爲八八。或巴巴。後人因加父作爸字。蜀謂老爲波。宋景文謂波當作皤。黃山谷貶涪，號涪皤。又《集韻》必駕切，音霸。吳人呼父曰爸。

爹：《廣韻》屠可切《集韻》《韻會》待可切，𠀤音舵。《廣雅》爹，父也。《南史·梁始興王憺傳》詔徵還朝，人歌曰：始興王人之爹，赴人急如水火，何時復來哺乳我。荆土方言謂父爲爹，故云。《廣韻》爹，北方人呼父，與南史不合。《韓愈·祭女挐女文》阿爹，阿八。◎按集韻云：說文爹，㸙父也。說文本無父部，又不載多部，集韻引說文誤。又《廣韻》《集韻》陟邪切《正韻》丁邪切，𠀤雅平聲。《廣韻》羌人呼父也。考證：〔《廣韻》爹，父也。〕謹照原書廣韻改廣雅。

㸗：《五音集韻》徒紅切，音同。父也。《正字通》从父从同。謂親之如父，與淮南假母義同。非生母故謂之假，非生父故謂之同。

𤕓：《字彙補》古文爺字。註詳九畫。

𤕕：《篇海》爸字之譌。

㸘：《玉篇》古文萬字。註詳艸部九畫。

𤕘：《五音集韻》古文於字。註詳方部四畫。

㸙：《廣韻》正奢切《集韻》之奢切，𠀤音遮。《玉篇》父也。《廣韻》吳人呼父。又《唐書·竇懷貞傳》世謂媼壻爲阿㸙，懷貞每謁見奏請，輒自署皇后阿㸙，而人或謂爲國㸙，軒然不慙，以自壻于后。

爺：〔古文〕𤕓《玉篇》以遮切，音耶。俗呼爲父爺字。《古木蘭詩》軍書三十卷，卷卷有爺名。

