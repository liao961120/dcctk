亅：《廣韻》《集韻》𠀤其月切，音橜。《說文》鉤逆者謂之亅。象形。凡亅之屬皆从亅。讀若橜。

𠄌：《唐韻》《集韻》𠀤居月切，音厥。《說文》鉤識也。从反亅。讀若捕鳥罬。

了：《唐韻》盧鳥切《集韻》《韻會》郞鳥切《正韻》盧皎切，𠀤聊上聲。《增韻》決也。《廣韻》慧也，曉解也。《後漢·孔融傳》融年十二聰慧。𨻰煒曰：小而了了，大未必奇。又《宋書·戴法興傳》彭城王覓一了了令史，得法興使爲之。又訖也，畢也。《晉書·傅毅傳》天下大器，非可稍了，而相觀每事欲了，生子癡了官事，官事未易了也。《杜甫詩》岱宗夫如何。齊魯靑未了。又《揚子·方言》了，快也。秦曰了。又秦吉了，鳥名。《仇池筆記注》似鸚鵡，腦有肉冠，能言笑。

𠄍：《集韻》《類篇》𠀤居謁切，音訐。𠄍𠄑，動貌。从亅𠄌相向。

𠄎：《玉篇》古文乃字。註詳丿部一畫。

𠄏：《廣韻》都了切《集韻》丁了切，𠀤音鳥。懸也。

𠄑：《類篇》居月切，音厥。詳上𠄍字註。

予：《唐韻》余呂切《集韻》《韻會》演女切《正韻》弋渚切，𠀤音與。賜也。《詩·小雅》君子來朝，何錫予之。《周禮·春官》內史掌王八枋之灋，七曰予，八曰奪。通作與。又《博雅》大予，樂名。《註》漢明帝永平三年秋八月戊辰，改大樂爲大予樂。又《廣韻》弋諸切《正韻》羊諸切。𠀤與余同。我也。《郭忠恕·佩觿集》予讀若余。本無余音，後人讀之也。《顏師古·刊謬正俗》曲禮，予一人。鄭康成註：余予古今字。因鄭此說，學者遂皆讀予爲余。爾雅：卬，吾，台，予，朕，身，甫，余，言，我也。此則予之與余，但義訓我，非同字也。《說文》：予，相推予也。余，詞之舒也。各有意義，本非古今字別也。歷觀詩賦，予無余音。又《吳棫·韻補》予當讀與。詩或敢侮予，將伯助予。楚辭：目眇眇兮愁予，何壽夭兮在予。皆無余音。

𠄒：《說文》古文垂字。註詳土部五畫。

𠄓：《玉篇》古文州字。《靈洞經》才行化於一𠄓，委之𠄓。餘詳巛部三畫。

𠄔：《說文》幻本字。今通作幻。

𠄕：《字彙補》籀文乃字。又大也。

𠄖：《篇海類編》離呈切，音靈。《字類》撞𠄖也。

𠄗：《字彙補》古文周字。註詳口部五畫。

㐨：《集韻》象呂切《類篇》時與切，𠀤音序。《山海經》犲山有堪㐨之魚，狀如夸父而彘尾。一曰魚子。俗譌作㜿。

事：〔古文〕叓𠭏《唐韻》鉏吏切《集韻》《韻會》仕吏切，𠀤音示。大曰政，小曰事。《廣韻》使也，立也，由也。《釋名》事，偉也。偉立也。凡所立之功也。《書·大禹謨》六府三事允治。又《詩·小雅》三事大夫，莫肯夙夜。《註》三公也。又《詩·大雅》三事就緒。《註》三農之事也。又奉也。《禮·曲禮》年長以倍。則父事之。又營也，治也。《史記·曹參世家》卿大夫以下吏及賓客，見參不事事。又《廣韻》《類篇》𠀤側吏切。事刃，與倳剚同。別見人部倳字註。又《韻補》叶逝支切，音時。《蔡邕詞》帝曰休哉，命公三事。乃耀柔嘉，是式百司。又叶詩紙切，音始。《詩·召南》于以用之，公侯之事。叶沚。又叶疎語切，書上聲。《韓非子·揚權篇》使雞司夜，令狸執鼠。皆用其能，上乃無事。又叶常御切，音樹。《易林》雖慍不去，復職內事。考證：〔《書·大禹謨》三事正德，利用後生。〕謹按後字誤刊。三事與下文六字亦不連。謹照原文改爲六府三事允治。

𠄙：《玉篇》古文爭字。註詳爪部四畫。

𠄚：《五音集韻》他丁切，音汀。平議也。

𠄛：《類篇》古文豫字。註詳豕部九畫。《字彙補》譌作𢄮，非。

𠄝：《字彙補》與豫同。《廣雅》劮𠄝也。

