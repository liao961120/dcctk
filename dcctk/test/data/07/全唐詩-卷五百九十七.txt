*賀襄陽副使節判同加章綬

朱紫花前賀故人，兼榮此會頗關身。同年坐上聯賓榻，宗姓亭中布錦裀。晴日照旗紅灼爍，韶光入隊影玢璘。

芳菲解助今朝喜，嫩蕊青條滿眼新。

*句

萍聚只因今日浪，荻斜都為夜來風。

*和薛逢贈別

劍外綿州第一州，尊前偏喜接君留。歌聲婉轉添長恨，管色淒涼似到秋。但務歡娛思曉角，獨耽雲水上高樓。

莫言此去難相見，怨別征黃是順流。

*句

公齋一到人非舊，詩板重尋墨尚新。

*和李尚書命妓餞崔侍禦

謝安春渚餞袁宏，千里仁風一扇清。

歌黛慘時方酩酊，不知公子重飛觥。

*句

惟有高州是當家。（《玉泉子》雲：湘從兄中書舍人湜

與路相岩親善，而湘厚劉相瞻，岩既逐瞻，除不附己者

十司戶。湘得高州，到日，憤湜不佑己，賦詩雲）

*報何澤

四十九年前及第，同年唯有老夫存。

今日殷勤訪吾子，穩將鬐鬣上龍門。

*題文翁石室

文翁石室有儀形，庠序千秋播德馨。古柏尚留今日翠，高岷猶藹舊時青。人心未肯拋膻蟻，弟子依前學聚螢。

更歎沱江無限水，爭流只願到滄溟。

*憤惋詩三首

寶釵分股合無緣，魚在深淵日在天。得意紫鸞休舞鏡，斷蹤青鳥罷銜箋。金杯倒覆難收水，玉軫傾欹懶續弦。

從此蘼蕪山下過，只應將淚比黃泉。

鸞辭舊伴知何止，鳳得新梧想稱心。紅粉尚存香幕幕，白雲將散信沉沉。已休磨琢投泥玉，懶更經營買笑金。

願作山頭似人石，丈夫衣上淚痕深。

舊嘗遊處遍尋看，睹物傷情死一般。買笑樓前花已謝，畫眉窗下月空殘。雲歸巫峽音容斷，路隔星河去住難。

莫道詩成無淚下，淚如泉滴亦須幹。

*幼作

臺山初罷霧，岐海正分流。漁浦颺來笛，鴻逵翼去舟。

*茶詩

嫩芽香且靈，吾謂草中英。夜臼和煙搗，寒爐對雪烹。

惟憂碧粉散，嘗見綠花生。

*郡樓望九華歌

樓上坐見九子峰，翠雲赤日光溶溶。有時朝昏變疏密，八峰和煙一峰出。有時風卷天雨晴，聚立連連如弟兄。

陽烏生子偶成數，丹鳳養雛同此名。日日遙看機已靜，未離塵躅思真境。子明龍駕騰九垓，陵陽相對空崔嵬。

玉漿瑤草不可見，自有神仙風馬來。

*塞下曲

曾當一面戰，頻出九重圍。但見爭鋒處，長須得勝歸。

雪沾旗尾落，風斷節毛稀。豈要銘燕石，平生重武威。

*關山月

珠瓏翡翠床，白皙侍中郎。五日來花下，雙童問道傍。

到門車馬狹，連夜管弦長。每笑東家子，窺他宋玉牆。

*驄馬

青驪八尺高，俠客倚雄豪。踏雪生珠汗，障泥護錦袍。

路傍看驟影，鞍底卷旋毛。豈獨連錢貴，酬恩更代勞。

*雉朝飛

五色有名翬，清晨挾兩雌。群群飛自樂，步步飲相隨。

覘葉逢人處，驚媒妒寵時。綠毛春鬥盡，強敵願君知。

*木芙蓉

本自江湖遠，常開霜露餘。爭春候穠李，得水異紅蕖。

孤秀曾無偶，當門幸不鋤。誰能政搖落，繁彩照階除。

*採蓮女

舟中採蓮女，兩兩催妝梳。聞早渡江去，日高來起居。

*別僧

行若獨輪車，常畏大道覆。止若員底器，常恐他物觸。

行止既如此，安得不離俗。

*早春殘雪

霽日雕瓊彩，幽庭減夜寒。梅飄餘片積，日墮晚光殘。

零落偏依桂，霏微不掩蘭。陰林披霧縠，小沼破冰盤。

曲檻霜凝砌，疏篁玉碎竿。已聞三徑好，猶可訪袁安。

*柳枝詞詠篙水濺妓衣

半額微黃金縷衣，玉搔頭嫋鳳雙飛。

從教水濺羅裙濕，還道朝來行雨歸。

*獻淮南師

雞樹煙含瑞氣凝，鳳池波待玉山澄。

國人久倚東關望，擬築沙堤到廣陵。

*月

嫦娥竊藥出人間，藏在蟾宮不放還。

後羿遍尋無覓處，誰知天上卻容奸。

*霜

古今何事不思量，盡信鄒生感彼蒼。

但想燕山吹暖律，炎天豈不解飛霜。

*露

湛湛騰空下碧霄，地卑濕處更偏饒。

菅茅豐草皆沾潤，不道良田有旱苗。

*雲

楚甸嘗聞旱魃侵，從龍應合解為霖。

荒淫卻入陽臺夢，惑亂懷襄父子心。

*遊東觀山

岩岫碧孱顏，靈蹤若可攀。樓臺煙靄外，松竹翠微間。

玉液寒深洞，秋光秀遠山。憑君指歸路，何處是人寰。

*擲盧作

八尺台盤照面新，千金一擲鬥精神。

合是賭時須賭取，不妨回首乞閒人。

*戲酒妓

醉眼從伊百度斜，是他家屬是他家。

低聲向道人知也，隔坐剛拋豆蔻花。

*老僧

日照四山雪，老僧門未開。凍瓶黏柱礎，宿火陷爐灰。

童子病歸去，鹿麑寒入來。齋鐘知漸近，枝鳥下生台。

*題盧州郡齋

九衢塵裏一書生，多達逢時擁旆旌。

醉裏眼開金使字，紫旗風動耀天明。

*別郡後寄席中三蘭

淮淝兩水不相通，隔岸臨流望向東。

千顆淚珠無寄處，一時彈與渡前風。

*觀山燈獻徐尚書

一峰當勝地，萬點照嚴城。勢異昆岡發，光疑玄圃生。

焚書翻見字，舉燧不招兵。況遇新春夜，何勞秉燭行。

九枝應並耀，午夜忽潛然。景集青山外，螢分碧草前。

輝華侵月影，曆亂寫星躔。望極高樓上，搖光滿綺筵。

春山收暝色，爝火集餘輝。麗景饒紅焰，祥光出翠微。

白榆行自比，青桂影相依。唯有偷光客，追遊欲忘歸。

*梅

一樹寒林外，何人此地栽。春光先自暖，陽豔暗相催。

曉覺霜添白，寒迷月借開。餘香低惹袖，墮蕊逐流杯。

零落移新暖，飄颺上故台。雪繁鶯不識，風嫋蝶空回。

羌吹應愁起，征徒異渴來。莫貪題詠興，商鼎待鹽梅。

