*題柏岩禪師影堂

山中磚塔閉，松下影堂新。恨不生前識，今朝禮畫身。

*送人

河亭收酒器，語盡各西東。回首不相見，行車秋雨中。

*春意二首

去日丁寧別，情知寒食歸。緣逢好天氣，教熨看花衣。

誰是杏園主，一枝臨古岐。從傷早春意，乞取欲開枝。

*夜聞子規

子規啼不歇，到曉口應穿。況是不眠夜，聲聲在耳邊。

*四望驛松

當初北澗別，直至此庭中。何意聞鞞耳，聽君枝上風。

*江館

水面細風生，菱歌慢慢聲。客亭臨小市，燈火夜妝明。

*題江台驛

水北金台路，年年行客稀。近聞天子使，多取雁門歸。

*贈謫者

何罪過長沙，年年北望家。重封嶺頭信，一樹海邊花。

*戲酬盧秘書

芸香閣裏人，採摘禦園春。取此和仙藥，猶治老病身。

*小松

小松初數尺，未有直生枝。閑即傍邊立，看多長卻遲。

*秋夜

夜久葉露滴，秋蟲入戶飛。臥多骨髓冷，起覆舊綿衣。

*水精

映水色不別，向月光還度。傾在荷葉中，有時看是露。

*香印

閑坐燒印香，滿戶松柏氣。火盡轉分明，青苔碑上字。

*秋燈

向壁暖悠悠，羅幃寒寂寂。斜照碧山圖，松間一片石。

*落葉

陳綠向參差，初紅已重疊。中庭初掃地，繞樹三兩葉。

*園果

雨中梨果病，每樹無數個。小兒出入看，一半鳥啄破。

*野菊

晚豔出荒籬，冷香著秋水。憶向山中見，伴蛩石壁裏。

*荒園

朝日滿園霜，牛沖籬落壞。掃掠黃葉中，時時一窠薤。

*南澗

野桂香滿溪，石莎寒覆水。愛此南澗頭，終日潺湲裏。

*晚蝶

粉翅嫩如水，繞砌乍依風。日高山露解，飛入菊花中。

*田家

啾啾雀滿樹，靄靄東坡雨。田家夜無食，水中摘禾黍。

*新嫁娘詞三首

鄰家人未識，床上坐堆堆。郎來傍門戶，滿口索錢財。

錦幛兩邊橫，遮掩侍娘行。遣郎鋪簟席，相並拜親情。

三日入廚下，洗手作羹湯。未諳姑食性，先遣小姑嘗。

*故行宮

寥落古行宮，宮花寂寞紅。白頭宮女在，閑坐說玄宗。

*酬從侄再看詩本

眼暗沒功夫，慵來剪刻粗。自看花樣古，稱得少年無。

*別自栽小樹

去年今日栽，臨去見花開。好住守空院，夜間人不來。

*早發汾南

橋上車馬發，橋南煙樹開。青山斜不斷，迢遞故鄉來。

*宮中三臺詞二首

魚藻池邊射鴨，芙蓉園裏看花。

日色柘袍相似，不著紅鸞扇遮。

池北池南草綠，殿前殿后花紅。

天子千年萬歲，未央明月清風。

*江南三臺詞四首

揚州橋邊少婦，長安城裏商人。

二年不得消息，各自拜鬼求神。

青草湖邊草色，飛猿嶺上猿聲。

萬里湘江客到，有風有雨人行。

樹頭花落花開，道上人去人來。

朝愁暮愁即老，百年幾度三台。

聞身強健且為，頭白齒落難追。

准擬百年千歲，能得幾許多時。

*禦獵

青山直繞鳳城頭，滻水斜分入禦溝。

新教內人唯射鴨，長隨天子苑東游。

*長門燭

秋夜床前蠟燭微，銅壺滴盡曉鐘遲。

殘光欲滅還吹著，年少宮人未睡時。

*過綺岫宮

玉樓傾倒粉牆空，重疊青山繞故宮。

武帝去來羅袖盡，野花黃蝶領春風。

*朝天詞十首寄上魏博田侍中

山川初展國圖寬，未識龍顏坐不安。

風動白髯旌節下，過時天子禦樓看。

相感君臣總淚流，恩深舞蹈不知休。

初從戰地來無物，唯奏新添十八州。

催修水殿宴沂公，與別諸侯總不同。

隔月太常先習樂，金書牌纛彩雲中。

無人敢奪在先籌，天子門邊送與球。

遙索彩箱新樣錦，內人舁出馬前頭。

禦馬牽來親自試，珠球到處玉蹄知。

殿頭宣賜連催上，未解紅纓不敢騎。

老作三公經獻壽，臨時猶自語差池。

私從班裏來長跪，捧上金杯便合儀。

四海無波乞放閑，三封手疏犯龍顏。

他時若有邊塵動，不待天書自出山。

胡馬悠悠未盡歸，玉關猶隔吐蕃旗。

老臣一表求高臥，邊事從今欲問誰。

威容難畫改頻頻，眉目分毫恐不真。

有詔別圖書閣上，先教粉本定風神。

重賜弓刀內宴回，看人城外滿樓臺。

君臣不作多時別，收盡邊旗當日來。

*霓裳詞十首

弟子部中留一色，聽風聽水作霓裳。

散聲未足重來授，直到床前見上皇。

中管五弦初半曲，遙教合上隔簾聽。

一聲聲向天頭落，效得仙人夜唱經。

自直梨園得出稀，更番上曲不教歸。

一時跪拜霓裳徹，立地階前賜紫衣。

旋翻新譜聲初足，除卻梨園未教人。

宣與書家分手寫，中官走馬賜功臣。

伴教霓裳有貴妃，從初直到曲成時。

日長耳裏聞聲熟，拍數分毫錯總知。

弦索摐摐隔彩雲，五更初發一山聞。

武皇自送西王母，新換霓裳月色裙。

敕賜宮人澡浴回，遙看美女院門開。

一山星月霓裳動，好字先從殿裏來。

傳呼法部按霓裳，新得承恩別作行。

應是貴妃樓上看，內人舁下彩羅箱。

朝元閣上山風起，夜聽霓裳玉露寒。

宮女月中更替立，黃金梯滑並行難。

知向華清年月滿，山頭山底種長生。

去時留下霓裳曲，總是離宮別館聲。

*宮前早春

酒幔高樓一百家，宮前楊柳寺前花。

內園分得溫湯水，二月中旬已進瓜。

*奉同曾郎中題石甕寺得嵌韻

寺門連內繞丹岩，下界雲開數過帆。

遙指上皇翻曲處，百官題字滿西嵌。

*舊宮人

先帝舊宮宮女在，亂絲猶掛鳳凰釵。

霓裳法曲渾拋卻，獨自花間掃玉階。

*新授戒尼師

新短方裙疊作棱，聽鐘洗缽繞青蠅。

自知戒相分明後，先出壇場禮大僧。

*太和公主和蕃

塞黑雲黃欲渡河，風沙眯眼雪相和。

琵琶淚濕行聲小，斷得人腸不在多。

*元太守同游七泉寺

盤磴回廊古塔深，紫芝紅藥入雲尋。

晚吹簫管秋山裏，引得獮猴出象林。

*望定州寺

回看佛閣青山半，三四年前到上頭。

省得老僧留不住，重尋更可有因由。

*道中寄杜書記

西南東北暮天斜，巴字江邊楚樹花。

珍重荊州杜書記，閒時多在廣師家。

*聽琴

無事此身離白雲，松風溪水不曾聞。

至心聽著仙翁引，今看青山圍繞君。

*贈陳評事

識君雖向歌鐘會，說事不離雲水間。

春夜酒醒長起坐，燈前一紙洞庭山。

*寄畫松僧

天香寺裏古松僧，不畫枯松落石層。

最愛臨江兩三樹，水禽棲處解無藤。

*花褐裘

對織芭蕉雪毳新，長縫雙袖窄裁身。

到頭須向邊城著，消殺秋風稱獵塵。

*夜看美人宮棋

宮棋佈局不依經，黑白分明子數停。

巡拾玉沙天漢曉，猶殘織女兩三星。

*上田僕射

一方新地隔河煙，曾接諸生聽管弦。

卻憶去年寒食會，看花猶在水堂前。

*江陵道中

菱葉參差萍葉重，新蒲半折夜來風。

江村水落平地出，溪畔漁船青草中。

*冬至後招于秀才

日近山紅暖氣新，一陽先入禦溝春。

聞閑立馬重來此，沐浴明年稱意身。

*別曲

毒蛇在腸瘡滿背，去年別家今別弟。

馬頭對哭各東西，天邊柳絮無根蒂。

*長安別

長安清明好時節，只宜相送不宜別。

噁心床上銅片明，照見離人白頭發。

*宮人斜

未央牆西青草路，宮人斜裏紅妝墓。

一邊載出一邊來，更衣不減尋常數。

*春詞

良人朝早半夜起，櫻桃如珠露如水。

下堂把火送郎回，移枕重眠曉窗裏。

*野池

野池水滿連秋堤，菱花結實蒲葉齊。

川口雨晴風複止，蜻蜓上下魚東西。

*題崔秀才裏居

自知名出休呈卷，愛去人家遠處居。

時複打門無別事，鋪頭來索買殘書。

*酬柏侍禦答酒

茱萸酒法大家同，好是盛來白碗中。

這度自知顏色重，不消詩里弄溪翁。

*別藥欄

芍藥丁香手裏栽，臨行一日繞千回。

外人應怪難辭別，總是山中自取來。

*長門

長門閉定不求生，燒卻頭花卸卻箏。

病臥玉窗秋雨下，遙聞別院喚人聲。

*題渭亭

雲開遠水傍秋天，沙岸蒲帆隔野煙。

一片蔡州青草色，日西鋪在古台邊。

*過喜祥山館

夜過深山算驛程，三回黑地聽泉聲。

自離軍馬身輕健，得向溪邊盡足行。

*送遷客

萬里潮州一逐臣，悠悠青草海邊春。

天涯莫道無回日，上嶺還逢向北人。

*廢寺

廢寺亂來為縣驛，荒松老柏不生煙。

空廊屋漏畫僧盡，梁上猶書天寶年。

*題禪師房

浮生不住葉隨風，填海移山總是空。

長向人間愁老病，誰來閑坐此房中。

*看石楠花

留得行人忘卻歸，雨中須是石楠枝。

明朝獨上銅台路，容見花開少許時。

*長安縣後亭看畫

水凍橫橋雪滿池，新排石筍繞巴籬。

縣門斜掩無人吏，看畫雙飛白鷺鷥。

*華嶽廟二首

女巫遮客買神盤，爭取琵琶廟裏彈。

聞有馬蹄生拍樹，路人來去向南看。

自移西嶽門長鎖，一個行人一遍開。

上廟參天今見在，夜頭風起覺神來。

*酬趙侍禦

年少同為鄴下游，閑尋野寺醉登樓。

別來衣馬從勝舊，爭向邊塵滿白頭。

*鑷白

總道老來無用處，何須白髮在前生。

如今不用偷年少，拔卻三莖又五莖。

*送山人二首

嵩山古寺離來久，回見溪橋野葉黃。

辛苦老師看守處，為懸秋藥閉空房。

山客狂來跨白驢，袖中遺卻潁陽書。

人間亦有妻兒在，拋向嵩陽古觀居。

*揚州尋張籍不見

別後知君在楚城，揚州寺裏覓君名。

西江水闊吳山遠，卻打船頭向北行。

*宿長安縣後齋

新向金階奏罷兵，長安縣裏繞池行。

喜歡得伴山僧宿，看雪吟詩直到明。

*夜看揚州市

夜市千燈照碧雲，高樓紅袖客紛紛。

如今不似時平日，猶自笙歌徹曉聞。

*寄韋諫議

百年看似暫時間，頭白求官亦未閑。

獨有龍門韋諫議，三征不起戀青山。

*尋補闕舊宅

知得清名二十年，登山上阪乞新篇。

除書近拜侍臣去，空院鳥啼風竹前。

*初冬旅遊

遠投人宿趁房遲，僮僕傷寒馬亦饑。

為客悠悠十月盡，莊頭栽竹已過時。

*江館對雨

鳥聲愁雨似秋天，病客思家一向眠。

草館門臨廣州路，夜聞蠻語小江邊。

*雨過山村

雨裏雞鳴一兩家，竹溪村路板橋斜。

婦姑相喚浴蠶去，閑看中庭梔子花。

*山店

登登石路何時盡，決決溪泉到處聞。

風動葉聲山犬吠，一家松火隔秋雲。

*雨中寄東溪韋處士

雨中溪破無干地，浸著床頭濕著書。

一個月來山水隔，不知茅屋若為居。

*乞竹

乞取池西三兩竿，房前栽著病時看。

亦知自惜難判割，猶勝橫根引出欄。

*人家看花

年少狂疏逐君馬，去來憔悴到京華。

恨無閑地栽仙藥，長傍人家看好花。

*未央風

五更先起玉階東，漸入千門萬戶中。

總向高樓吹舞袖，秋風還不及春風。

*歸山莊

長安寄食半年餘，重向人邊乞薦書。

山路獨歸沖夜雪，落斜騎馬避柴車。

*寒食憶歸

京中曹局無多事，寒食貧兒要在家。

遮莫杏園勝別處，亦須歸看傍村花。

*留別張廣文

謝恩新入鳳凰城，亂定相逢合眼明。

千萬求方好將息，杏花寒食的同行。

*送鄭山人歸山

玉作車轅蒲作輪，當初不起潁陽人。

一家總入嵩山去，天子何因得諫臣。

*傷墮水烏

一烏墮水百烏啼，相吊相號繞故堤。

眼見行人車輾過，不妨同伴各東西。

*看棋

彼此抽先局勢平，傍人道死的還生。

兩邊對坐無言語，盡日時聞下子聲。

*設酒寄獨孤少府

自看和釀一依方，緣看松花色較黃。

不分君家新酒熟，好詩收得被回將。

*贈人二首

金爐煙裏要班頭，欲得歸山可自由。

每度報朝愁入閣，在先教示小千牛。

多在蓬萊少在家，越緋衫上有紅霞。

朝回不向諸餘處，騎馬城西檢校花。

*樓前

天寶年前勤政樓，每年三日作千秋。

飛龍老馬曾教舞，聞著音聲總舉頭。

*寄劉蕡問疾

年少病多應為酒，誰家將息過今春。

賒來半夏重熏盡，投著山中舊主人。

*聽雨

半夜思家睡裏愁，雨聲落落屋簷頭。

照泥星出依前黑，淹爛庭花不肯休。

*新晴

夏夜新晴星校少，雨收殘水入天河。

簷前熟著衣裳坐，風冷渾無撲火蛾。

*秋日後

住處近山常足雨，聞晴z4曝舊芳茵。

立秋日後無多熱，漸覺生衣不著身。

*哭孟東野二首

吟損秋天月不明，蘭無香氣鶴無聲。

自從東野先生死，側近雲山得散行。

老松臨死不生枝，東野先生早哭兒。

但是洛陽城裏客，家傳一本杏殤詩。

*寄蜀中薛濤校書

萬里橋邊女校書，枇杷花裏閉門居。

掃眉才子於今少，管領春風總不如。

*路中上田尚書

去路何詞見六親，手中刀尺不如人。

可憐池閣秋風夜，愁綠嬌紅一遍新。

*於主簿廳看花

小葉稠枝粉壓摧，暖風吹動鶴翎開。

若無別事為留滯，應便拋家宿看來。

*江樓對雨寄杜書記

竹煙花雨細相和，看著閒書睡更多。

好是主人無事日，應持小酒按新歌。

*觀蠻妓

欲說昭君斂翠蛾，清聲委曲怨於歌。

誰家年少春風裏，拋與金錢唱好多。

*送顧非熊秀才歸丹陽

江城柳色海門煙，欲到茅山始下船。

知道君家當瀑布，菖蒲潭在草堂前。

*老人歌

白髮老人垂淚行，上皇生日出京城。

如今供奉多新意，錯唱當時一半聲。

*和元郎中從八月十二至十五夜玩月五首

半秋初入中旬夜，已向階前守月明。

從未圓時看卻好，一分分見傍輪生。

亂雲遮卻台東月，不許教依次第看。

莫為詩家先見鏡，被他籠與作艱難。

今夜月明勝昨夜，新添桂樹近東枝。

立多地濕舁床坐，看過牆西寸寸遲。

月似圓來色漸凝，玉盆盛水欲侵棱。

夜深盡放家人睡，直到天明不炷燈。

合望月時常望月，分明不得似今年。

仰頭五夜風中立，從未圓時直到圓。

*對酒

為病比來渾斷絕，緣花不免卻知聞。

從來事事關身少，主領春風只在君。

*曉望華清宮

曉來樓閣更鮮明，日出闌幹見鹿行。

武帝自知身不死，看修玉殿號長生。

*贈李愬僕射二首

和雪翻營一夜行，神旗凍定馬無聲。

遙看火號連營赤，知是先鋒已上城。

旗幡四面下營稠，手詔頻來老將憂。

每日城南空挑戰，不知生縛入唐州。

*秋夜對雨寄石甕寺二秀才

夜山秋雨滴空廊，燈照堂前樹葉光。

對坐讀書終卷後，自披衣被掃僧房。

*華清宮前柳

楊柳宮前忽地春，在先驚動探春人。

曉來唯欠驪山雨，洗卻枝頭綠上塵。

*別楊校書

從軍秣馬十三年，白髮營中聽早蟬。

故作老丞身不避，縣名昭應管山泉。

*和門下武相公春曉聞鶯

侵黑行飛一兩聲，春寒囀小未分明。

若教更解諸餘語，應向宮花不惜情。

*田侍郎歸鎮

去處長將決勝籌，回回身在陣前頭。

賊城破後先鋒入，看著紅妝不敢收。

熨帖朝衣拋戰袍，夔龍班裏侍中高。

對時先奏牙間將，次第天恩與節旄。

踏著家鄉馬腳輕，暮山秋色眼前明。

老人上酒齊頭拜，得侍中來盡再生。

功成誰不擁藩方，富貴還須是本鄉。

萬里雙旌汾水上，玉鞭遙指白雲莊。

鼓吹幡旗道兩邊，行男走女喜駢闐。

舊交省得當時別，指點如今卻少年。

廣場破陣樂初休，彩纛高於百尺樓。

老將氣雄爭起舞，管弦回作大纏頭。

笳聲萬里動燕山，草白天清塞馬閑。

觸處不如別處樂，可憐秋月照江關。

將士請衣忘卻貧，綠窗紅燭酒樓新。

家家盡踏還鄉曲，明月街中不絕人。

*寄廣文張博士

春明門外作卑官，病友經年不得看。

莫道長安近於日，升天卻易到城難。

*早春書情

漸老風光不著人，花溪柳陌早逢春。

近來行到門前少，趁暖閑眠似病人。

*唐昌觀玉蕊花

一樹籠松玉刻成，飄廊點地色輕輕。

女冠夜覓香來處，唯見階前碎月明。

*眼病寄同官

天寒眼痛少心情，隔霧看人夜裏行。

年少往來常不住，牆西凍地馬蹄聲。

*九日登叢台

平原池閣在誰家，雙塔叢台野菊花。

零落故宮無入路，西來澗水繞城斜。

*題酸棗縣蔡中郎碑

蒼苔滿字土埋龜，風雨銷磨絕妙詞。

不向圖經中舊見，無人知是蔡邕碑。

*江陵使至汝州

回看巴路在雲間，寒食離家麥熟還。

日暮數峰青似染，商人說是汝州山。

*十五夜望月寄杜郎中

中庭地白樹棲鴉，冷露無聲濕桂花。

今夜月明人盡望，不知秋思在誰家。

*寄同州田長史

除聽好語耳常聾，不見詩人眼底空。

莫怪出城為長史，總緣山在白雲中。

*外按

夾城門向野田開，白鹿非時出洞來。

日暮秦陵塵土起，從東外按使初回。

