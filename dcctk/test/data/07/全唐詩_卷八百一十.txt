*聽鶯歌

新鶯傍簷曉更悲，孤音清泠囀素枝。口邊血出語未盡，豈是怨恨人不知。不食枯桑葚，不銜苦李花。偶然弄樞機，婉轉淩煙霞。眾雛飛鳴何局促，自覘遊蜂啄枯木。

玄猿何事朝夜啼，白鷺長在汀洲宿。黑雕黃鶴豈不高，金籠玉鉤傷羽毛。三江七澤去不得，風煙日暮生波濤。

飛去來，莫上高城頭，莫下空園裏。城頭鴟烏拾膻腥，空園燕雀爭泥滓。願當結舌含白雲，五月六月一聲不可聞。

*歸湖南作

山邊水邊待月明，暫向人間借路行。

如今還向山邊去，只有湖水無行路。

*初到汀州

初放到滄洲，前心詎解愁。舊交容不拜，臨老學梳頭。

禪室白雲去，故山明月秋。幾年猶在此，北戶水南流。

*九日和於使君思上京親故

清晨有高會，賓從出東方。楚俗風煙古，汀洲草木涼。

山情來遠思，菊意在重陽。心憶華池上，從容鴛鷺行。

*送道虔上人游方

律儀通外學，詩思入玄關。煙景隨緣到，風姿與道閑。

貫花留淨室，咒水度空山。誰識浮雲意，悠悠天地間。

*送鑒供奉歸蜀寧親

林間出定戀庭闈，聖主恩深暫許歸。雙樹欲辭金錫冷，四花猶向玉階飛。梁山拂漢分清境，蜀雪和煙惹翠微。

此去不須求彩服，紫衣全勝老萊衣。

*天姥岑望天臺山

天臺眾峰外，華頂當寒空。有時半不見，崔嵬在雲中。

*遠公墓

古墓石棱棱，寒雲晚景凝。空悲虎溪月，不見雁門僧。

*宿東林寺

天寒猛虎叫岩雪，林下無人空有月。

千年像教今不聞，焚香獨為鬼神說。

*簡寂觀

古松古柏岩壁間，猿攀鶴巢古枝折。

五月有霜六月寒，時見山翁來取雪。

*元日觀郭將軍早朝

欲曙九衢人更多，千條香燭照星河。

今朝始見金吾貴，車馬縱橫避玉珂。

*東林寺酬韋丹刺史

年老心閑無外事，麻衣草座亦容身。

相逢盡道休官好，林下何曾見一人。

*東林寺寄包侍禦

古殿清陰山木春，池邊跂石一觀身。

誰能來此焚香坐，共作壚峰二十人。

*西林寄楊公

日日愛山歸已遲，閑閒空度少年時。

余身定寄林中老，心與長松片石期。

*答徐廣叔四問

童子出家無第行，隨師乞食遣稱名。

長沙豈敢論年幾，絳老惟知甲子生。

*聞李處士亡

時時聞說故人死，日日自悲隨老身。

白髮不生應不得，青山長在屬何人。

*句

松樹有死枝，塚上唯莓苔。石門無人入，古木花不開。

綠竹歲寒在，故人衰老多。

月色靜中見，泉聲深處聞。

古觀茅山下，諸峰欲曙時。真人是黃子，玉堂生紫芝。

禪門至六祖，衣缽無人得。

古墓碑表折，荒壟松柏稀。

秋深知氣正，家近覺山寒。

山僧不記重陽日，因見茱萸憶去年。

今非古獄下，莫向鬥邊看。

海月生殘夜，江春入暮年。

窗風枯硯水，山雨慢琴弦。

*湘夫人祠

靈祠古木合，波揚大江濆。未□湘南雨，知為何處雲。

苔痕澀珠履，草色妒羅裙。妙鼓彤雲瑟，羈臣不可聞。

*贈司空拾遺

侍臣何事辭雲陛，江上微雲見雪花。望閣未承丹鳳詔，掩門空對楚人家。陳琳草奏才還在，王粲登樓興未賒。

高館更容塵外客，仍令歸路待瑤華。

*寄錢郎中

閉門深樹裏，閑足鳥來過。五馬不復貴，一僧誰奈何。

藥苗家自有，香飯乞時多。寄語嬋娟客，將心向薜蘿。

*送清江上人

越人僧體古，清慮洗塵勞。一國詩名遠，多生律行高。

見山援葛藟，避世著方袍。早晚雲門去，儂應逐爾曹。

*送無著禪師歸新羅

萬里歸鄉路，隨緣不算程。尋山百衲弊，過海一杯輕。

夜宿依雲色，晨齋就水聲。何年持貝葉，卻到漢家城。

*遊元象泊

空水潮色淨，澹然湖上心。舳艫輕且進，汀洲如可尋。

秋風洄溯險，落日波濤深。寂寞武陵去，中流方至今。

*北原別業

野外車騎絕，古村桑柘陰。流鶯出穀靜，春草閉門深。

學稼農為業，忘情道作心。因知上皇日，鑿井在靈林。

*雜詩

未識龍宮莫說珠，識珠言說與君殊。

空拳只是嬰兒信，豈得將來誑老夫。

萬法從心起，心生萬法生。法生同日了，來去在虛行。

寄語修道人，空生慎勿生。如能達此理，不動出深坑。

極目觀前境，寂寞無一人。回頭看後底，影亦不隨身。

神識苟能無掛礙，廓周法界等虛空。

不假坐禪持戒律，超然解脫豈勞功。

日用事無別，惟吾自偶偕。頭頭非取捨，處處勿張乖。

朱紫誰為號，青山絕點埃。神通並妙用，運水及搬柴。

十方同聚會，個個學無為。此是選佛場，心空及第歸。

焰水無魚下底鉤，覓魚無處笑君愁。

可憐谷隱老禪伯，被唾如何見亦羞。

