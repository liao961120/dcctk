魚：〔古文〕𤉯《唐韻》語居切《集韻》《韻會》《正韻》牛居切，𠀤御平聲。《說文》本作𤋳，水蟲也。象形，與燕尾相似。《註》徐鍇曰：下火象尾而已，非水火之火。《韻會》隷省作魚。《易·中孚》豚魚吉。《註》魚者，蟲之隱者也。《儀禮·有司徹》魚𠤎。《註》魚無足翼。《史記·周本紀》白魚躍入王舟中。《註》馬融曰：魚者介鱗之物，兵象也。又蠹魚，亦名衣魚，本草生，久藏衣帛及書紙中。又《詩·小雅》象弭魚服。《傳》魚服，魚皮。《陸璣疏》魚服，魚獸之皮也。似猪，東海有之。一名魚貍，其皮背上斑文，腹下純靑，今以爲弓鞬步叉者也。又《唐書·車服志》初罷龜袋，復給以魚。《遼史·興宗記》試進士於廷，賜馮立等緋衣銀魚。《金史·輿服志》親王佩玉魚，一品至四品佩金魚，以下佩銀魚。又《左傳·閔二年》歸夫人魚軒。《註》以魚皮爲飾。又馬名。《爾雅·釋畜》二目白，魚。《註》似魚目也。《詩·魯頌》有驔有魚。又地名。《左傳·僖二年》齊寺人貂漏師于多魚。又《文十六年》惟裨儵魚，人實逐之。《註》魚，魚復縣，今巴東永安縣。又《晉語》夷鼓，彤魚氏之甥也。《註》彤魚，國名。又姓。《左傳·成十五年》魚石爲左師。《史記·秦本紀》秦之先爲嬴姓，其後分封，以國爲姓，有修魚氏。又與吾同。《列子·黃帝篇》姬，魚語女。《註》姬讀居，魚讀吾。又叶魚羈切，音宜。《徐幹·七喩》大宛之犧，三江之魚。雲鶬水鵠，禽蹯豹胎。胎音怡。又叶語鳩切，音牛。《庾闡詩》煉形去人俗，飄忽乗雲遊。暫憩扶桑隂，忽見東岳魚。考證：〔今以爲弓鞬步又者也。〕謹照陸璣疏原文步又改步叉。

䰲：《廣韻》烏黠切《集韻》乙黠切，𠀤音軋。䱀䰲，魚名。《本草》黃賴魚。一名䱀䰲，無鱗。《埤雅》䱀䰲魚，其膽春夏近上，秋冬近下。《正字通》身尾似鮎，腹黃背靑，腮下二橫骨，兩須，羣游作聲軋軋然。一名黃鱨魚。又名黃顙魚。

魛：《廣韻》《集韻》都牢切《正韻》都高切，𠀤音刀。𩶽鱴魛，今鮆魚也。《玉篇》蔑，刀魚。《正字通》本作刀，言魚形似刀也。攺作𩵕，非。

𩵌：《廣韻》先鳥切《集韻》先了切，𠀤音篠。鰷，或作𩵌。魚名。又《集韻》朗鳥切，音了。義同。

𩵍：《五音集韻》巨鳩切，音求。《玉篇》魚名。

魜：《玉篇》而眞切，音人。魚也。《南齊書·張融傳》𩹉魜䲃䱻。《正字通》按𩷍魚，卽海中人魚，眉耳口鼻手爪頭皆具，皮肉白如玉，無鱗有細毛，五色髮如馬尾，長五六尺，體亦長五六尺，臨海人取養池沼中，牝牡交合，與人無異。郭璞有人魚贊。人魚加人作魜，猶牛魚加牛作𩵠也。

魝：《廣韻》古屑切《集韻》吉屑切，𠀤音結。《說文》楚人謂治魚也。《博雅》割也。又《集韻》吉詣切，音計。解也。

𩵎：《集韻》偶舉切，音語。籞，或作𩵎。《篇海》池水編籬養魚。

𩵏：《廣韻》呼霸切《集韻》呼跨切，𠀤音化。《說文》魚名。

𩵐：《集韻》戚悉切，音七。與𩺲同。魚名。

𩵑：《字彙補》音義未詳。人名。弘農王倪𩵑。

魟：《廣韻》古紅切《集韻》沽紅切，𠀤音公。䰸或作魟。䱑魟，江蟲，形似蟹，可食。又《集韻》古雙切，音江。義同。又《廣韻》戸公切《集韻》胡公切，𠀤音洪。白魚。《類篇》白魟，魚名。一曰魚肥。○按《酉陽雜俎》：黃魟魚，色黃無鱗頭尖，身似槲葉，口在頷下，眼後有耳，竅通於腦，尾長一尺，末三刺甚毒。據此說，魟有黃白二種，《類篇》特舉白者言之耳。又《廣韻》呼東切《集韻》呼公切，𠀤音烘。河魚似𪔀。《六書故》海魚，無鱗，狀如蝙蝠，大者如車輪。

魠：《唐韻》他各切《集韻》闥各切，𠀤音託。《說文》哆口魚也。《玉篇》黃頰魚。《前漢·司馬相如傳》鰅鰫鰬魠。

𩵔：《篇海》音義與鮀同。

魡：《廣韻》都歷切《集韻》丁歷切，𠀤音的。魚名。又繫魚也。或作𦉹。又《集韻》多嘯切，音弔。《玉篇》亦作釣。餌取魚也。《莊子·刻意篇》魡魚閒處。《音義》魡，本亦作釣。

𩵕：《篇海》音刃。魚名。○按卽魛字之譌。

𩵖：《廣韻》私兆切《集韻》忍兆切，𠀤音小。《玉篇》魚名也。《字彙》細魚。

䰴：《廣韻》《集韻》𠀤居乙切，音訖。魚游也。又《玉篇》斷魚也。又《類篇》一曰魚名。

𩵗：《玉篇》疾里切，音似。魚也。

䰵：《何喬遠閩書》䰵魚似烏魚而小。音未詳。

𩵠：《玉篇》於鬼切，威上聲。同𩹷。魚名。又《五音集韻》語求切，音牛。義同。《正字通》按通雅曰：牛魚，北方鮪類也。王易燕北錄曰：牛魚，觜長鱗𩹐，頭有脃骨，重百斤，卽南方鱏魚。俗加魚作𩵠。互詳前魜字註。

魣：《集韻》與鱮同。

魤：《廣韻》五禾切《集韻》吾禾切，𠀤。音訛。魚名。或作𩵡。

𩵡：《集韻》五禾切，音訛。魚名。同魤。又《五音集韻》奴果切，音㛂。義同。

魥：《廣韻》五合切《集韻》鄂合切，𠀤音礏。魚名。又《廣韻》去劫切《集韻》乞業切，𠀤音怯。以竹貫魚爲乾。出復州界。《類篇》枯魚也。

魦：《唐韻》《集韻》𠀤所加切，音沙。《說文》魚名。出樂浪潘國。《玉篇》鮫魚。《集韻》與鯊同。今之吹沙小魚是也。《後漢·馬融傳》鰋鯉鱨魦。《註》魦，或作鯊。又《廣韻》《集韻》𠀤蘇禾切，音莎。魚名。或作鮻。又《集韻》失照切，音少。義同。

𩵢：《廣韻》呼盍切《集韻》黑盍切，𠀤音𣣹。魶𩵢，魚名。又《集韻》作答切，音帀。魚口動貌。

䰷：《集韻》部項切，音棒。與蜯同。蜃屬。一曰美珠。亦作硥。○按《山海經》：禺水北流，注于招水，其中多䰷魚，其狀如鼈，其首如羊。《事物紺珠》：䰷魚，如龜，魚尾，二足。是䰷爲魚屬，非蜃屬也。《集韻》訓與蜯同，非。

䰸：《廣韻》古紅切《集韻》沽紅切，𠀤音公。䰸䱑，魚名。似鱟。或作魟。又《集韻》戇公切。義同。

䰹：《篇海》鱡或省作䰹。卽烏鱡魚也。亦通作賊。

魧：《唐韻》古郞切《集韻》居郞切，𠀤音岡。《說文》大貝也。《爾雅·釋魚》貝大者魧。《註》書大傳曰：大貝如車渠。車渠謂車輞，魧屬。又《說文》一曰魚膏。又《集韻》《韻會》下朗切《正韻》下黨切，𠀤音沆。義同。又《廣韻》胡郞切《集韻》寒剛切，𠀤音航。魚名。《博雅》魧，魠也。

魨：《五音集韻》徒渾切，音豚。《玉篇》魚名。《本草集解》河魨，狀如科斗，大者尺餘，背色靑白，有黃縷，無鱗腮，目能𥆑者有毒。一名鯸鮧。一名鰗鮧。一名䲅魚。本作豚。

𩵣：《集韻》鋪枚切，音胚。魚名。又《類篇》一曰魚臠未成䱹。

𩵤：《集韻》與𩷍同。

魩：《五音集韻》莫撥切，音末。魚尾。

𩵥：《廣韻》符廢切，音吠。魚名。

𩵦：《篇海》音木。《正字通》魪，一名𩵦。

𩵧：《集韻》與鯕同。

魪：《廣韻》古拜切《集韻》《韻會》《正韻》居拜切，𠀤音戒。《玉篇》兩魪，比目魚也。《左思·吳都賦》罩兩魪。《註》左右魪一目，卽比目魚。

䰺：《正字通》魪字之譌。

䰻：《集韻》牛居切，音魚。與同。《張衡·西京賦》逞欲畋䰻。《註》䰻，捕魚也。又《集韻》牛據切，音御。義同。

魫：《集韻》式荏切，音審。魚子。又持林切，音沉。義同。

𩵨：《篇海》同魫。

魬：《廣韻》扶板切《集韻》部板切，𠀤音阪。魚名。《正字通》比目魚名版魚，俗改作魬。

𩵩：《唐韻》甫無切《集韻》風無切，𠀤音膚。《說文》𩵩，魚名。出東萊。《說文》𩵩，鯕魚。出東萊。

魭：《集韻》愚袁切，音元。與黿同。大鼈也。《本草》如鼈而大。又《集韻》五管切，音浣。輐或作魭。魭斷，無圭角貌。《莊子·天下篇》而不免於魭斷。《註》雖立，而魭斷無圭角也。又《集韻》《正韻》𠀤五換切，音玩。義同。

魮：《唐韻》房脂切《集韻》《韻會》頻脂切，𠀤音毗。《說文》文魮，魚名。《山海經》濫水西流注于漢水，多𩶯魮之魚，狀如覆銚，鳥首而魚翼魚尾，音如磐石之聲。《郭璞·江賦》文魮磬鳴以孕璆。《𩔖篇》或作𩹻。又《集韻》補履切，音彼。魚名。尾有毒。

𩵪：《集韻》與鱀同。

𩵫：《集韻》章荏切，音抌。魚首骨。《正字通》魚腦骨曰抌。俗作𩵫。

䰼：《廣韻》昨淫切《集韻》才淫切，𠀤音鬵。《說文》𩻢也。一曰大魚爲𩻢，小魚爲䰼。又《集韻》式荏切，音審。又食荏切，音葚。又士㾕切，音𩒯。又徂感切，音鐕。義𠀤同。

魯：〔古文〕𣥐《廣韻》《正韻》郞古切《集韻》《韻會》籠五切，𠀤音虜。《說文》鈍詞也。《論語》參也魯。《何晏註》魯，鈍也。曾子性遲鈍。又國名。《詩·魯頌譜》魯者，少昊摯之墟也。《前漢·地理志》周興，以少昊之虛曲阜封周公子伯禽爲魯侯，以爲周公主。《釋名》魯，魯鈍也。國多山水，民性樸魯也。又姓。《廣韻》伯禽之後，以國爲姓，出扶風。又複姓有魯步氏。又《集韻》旅，古作魯。註詳方部六畫。

魰：《集韻》無分切，音文。魚名。《埤雅》伭鱧鱗細有花文，一名文魚。《正字通》文魚之改爲魰，猶人魚之改爲魜也。一說卽文鰩魚。

𩵬：《篇海》胡谷切，音斛。斗魚。

𩵭：《廣韻》《集韻》𠀤雨方切，音王。𩵭鮪，魚名。《正字通》王鮪，本作王，誤作𩵭。

魱：《廣韻》戸吳切《集韻》洪孤切，𠀤音胡。《爾雅·釋魚》鯦當魱。《註》海魚也。似鯿而大鱗，肥美多鯁，今江東呼其最大長三尺者爲當魱。《類篇》一曰出有時，吳人以爲珍，卽今𩶬魚。又《集韻》胡故切，音互。與鱯同。詳鱯字註。

魲：《篇海》音蘆。魚名。《正字通》俗鱸字，與馬部驢作馿同。

魳：《廣韻》子答切《集韻》作答切，𠀤音帀。《玉篇》魚也。又《集韻》霜夷切，音師。與鰤同。詳鰤字註。

䰽：《廣韻》《集韻》𠀤博蓋切，音貝。《說文》魚名。出樂浪潘國。《山海經》敦水東流注于鴈門之水，其中多䰽䰽之魚，食之殺人。《本草》卽鯸鮐也。與鮭同。魏武帝食制謂之䱐䰽。

魴：《唐韻》《集韻》《韻會》《正韻》𠀤符方切，音房。《說文》赤尾魚。或从㫄作𩷸。《詩·周南》魴魚赬尾。《傳》魚勞則尾赤。《疏》魴魚尾本不赤，赤故爲勞也。《陸璣疏》魴魚，廣而薄，肥恬而少力，細鱗，魚之美者。《爾雅·釋魚》魴魾。《註》江東呼魴魚爲鯿。一名魾。梁水魴尤美，故鄕語曰：居就糧，梁水魴。《正字通》魴魚小頭縮項，闊腹穹脊，細鱗，色靑白，腹內肪甚腴。又姓。《姓氏急就篇》漢有魴山。

魵：《唐韻》敷粉切《集韻》《韻會》撫吻切，𠀤音忿。《說文》魚名。出薉邪頭國。《爾雅·釋魚》魵，鰕。《疏》魵魚，一名鰕。○按《正字通》云：鰕，江海所在皆有之，非必出薉邪頭國，《說文》誤。又《廣韻》房吻切《集韻》父吻切，𠀤音憤。又《唐韻》《集韻》𠀤符分切，音汾。義𠀤同。又《廣韻》匹問切《集韻》芳問切，𠀤音忿。與𩸂同。魚小曰𩸂。一曰魚名。

魶：《廣韻》奴盍切《集韻》諾盍切，𠀤音䟜。魚名。似鼈，無甲有尾，口在腹中。《博雅》鯢也。《玉篇》鯨也。《益部方物略》魶魚出溪谷及雅江，有足，能緣木，其聲如兒啼。《史記·司馬相如傳》禺禺鱋魶。《註》徐廣曰：魶，一作鰨。《漢書註》魶，鯷魚也。鯷魚疑鯢魚。

𩵮：同魦。《石鼓文》澫澫又𩵮。《釋音》𩵮，今作鯊。

𩵯：《字彙補》同魱。

𩵰：《字彙補》音義與燋同。○按卽鰍字之譌。

𩵱：《字彙補》音午。《閩中海錯疏》𩵱魚，鱸之別種，圓厚短蹙，味豐，漳，泉有之。

魺：《廣韻》胡歌切《集韻》寒歌切，𠀤音何。魚名。《博雅》魺𩶅，魠也。又《集韻》賈我切，音哿。鮓也。南越曰魺。

𩶁：《廣韻》蒲幸切《集韻》補永切，𠀤音丙。《說文》蚌也。《廣韻》蛤𩶁，與蠯螷同。又《集韻》白猛切，音鮩。蟲名。

魻：《集韻》轄甲切，音狎。魚名。又《集韻》迄甲切，音呷。魻鰈，鱗次衆多貌。《潘岳·笙賦》魻鰈參差。《註》魻鰈，裝飾重疊貌。

魼：《唐韻》去魚切《集韻》丘於切，𠀤音墟。《說文》魚也。《類篇》一曰比目魚。《前漢·司馬相如傳》禺禺魼鰨。《註》魼，比目魚也。狀似牛脾，細鱗，紫色，兩相合乃得行。又《山海經》柢山有魚焉，其狀如牛，蛇尾，有翼有羽，在脅下，曰魼魚。《玉篇》亦作鰈。《類篇》或作鱋。又《廣韻》吐盍切《集韻》託盍切，𠀤音榻。又《集韻》迄業切，音脅。義𠀤同。

魽：《廣韻》《集韻》𠀤胡甘切，音酣。蚶，或作魽。蛤也。《玉篇》似蛤，有文如瓦屋。《類篇》蚌屬，魁陸也。橫縱其理。又《廣韻》呼談切《集韻》呼甘切，𠀤音憨。義同。

魾：《廣韻》符悲切《集韻》《韻會》貧悲切，𠀤音邳。《說文》大鱯也。其小者名鮡。《爾雅·釋魚》魾，大鱯。《註》似鮎而大，白色。《古今注》白魚雄者曰魾。又《唐韻》敷悲切《集韻》攀悲切，𠀤音丕。義同。又《集韻》頻脂切，音毗。魴也。《爾雅·釋魚》魴魾。《註》魴，一名魾。

魿：《唐韻》《集韻》𠀤郞丁切，音靈。《說文》魿蟲連行紆行者。又《集韻》離貞切，音伶。義同。又《五音集韻》力珍切，音鄰。與鱗同。魚甲也。

鮀：《唐韻》徒何切《集韻》《韻會》《正韻》唐何切，𠀤音駝。《爾雅·釋魚》鯊鮀。《註》今吹沙小魚，體圓而有點文。《正字通》鮀卽小沙魚別名，說文以鮀爲鮎，以鰋爲鮀，𠀤非。詳後鰋字註。又《本草圖經》鮀魚生湖畔土窟中，形似守宮而大，長丈餘，背尾俱有鱗甲。

䰿：《玉篇》鮀，俗作䰿。

䱀：《集韻》於良切，音央。魚名。《本草》陶弘景曰：肉善，醒酒。又䱀䰲，魚名。詳䰲字註。又《集韻》於郞切，音鴦。義同。

鮁：《唐韻》《集韻》《正韻》𠀤北末切，音撥。《說文》鱣鮪鮁鮁。○按《詩·衞風·碩人》作發發。《類篇》或作鱍。又《廣韻》房廢切《集韻》符廢切，𠀤音吠。魚名。又《集韻》普活切，音潑。魚游貌。又《集韻》蒲撥切，音跋。魚名。似鯉而赤。

鮂：《廣韻》似由切《集韻》徐由切，𠀤音囚。白鯈。《爾雅·釋魚》鮂，黑鰦。《註》卽白鯈魚，江東呼爲鮂。《疏》鮂，一名黑鰦。又《廣韻》卽由切《集韻》將由切，𠀤音揫。烏化爲魚，頂上有細骨如禽毛。《玉篇》或作鮋。

鮃：《五音集韻》符兵切，音平。《玉篇》魚名。

𩶂：《玉篇》音宁。魚名。

鮄：《玉篇》音佛。海魚。

鮅：《唐韻》毗必切《集韻》薄必切，𠀤音邲。《說文》魚名。《爾雅·釋魚》鮅鱒。《註》似鯶子赤眼。《疏》鮅，一名鱒。詳鱒字註。又《本草》石鮅魚，出南海方山中，長一寸，背裹腹下赤。又《廣韻》畢吉切《集韻》壁吉切，𠀤音必。義同。或作𩺷。

𩶃：《集韻》與䱏同。

𩶄：《集韻》直律切，音术。魚名。《正字通》按雜俎，南海有水族，前左腳長，右腳短，口在脅傍背上，常以左腳捉物，寘於右腳，右腳中有齒嚼之，內於口，大三尺餘，其聲术术，南人呼爲海术。據此說，𩶄卽海术，亦魚怪也。

𩶅：《廣韻》處脂切《集韻》稱脂切，𠀤音鴟。《博雅》魺𩶅，魠也。《類篇》或作𩶪。

䱁：《字彙》祈姚切，音喬。魚名。《正字通》陽鱎也。《荀子·榮辱篇》鯈䱁者，浮陽之魚也。《註》魚好浮水上就陽也。一名陽鱎。《轉注古音》䱁从夲，夲音叨，故䱁音喬，俗譌作䱁，音鉢，非。䱁字从夲。

䱂：《廣韻》於柳切《集韻》於九切，𠀤音懮。《說文》魚名。《博雅》鯉也。《正字通》按䱂爲鮒屬，生溪澗中，肰似吹沙魚而短，闊口，大頭，岐尾，色黃黑有斑，脊背上鬐刺螯人。魚經，鰂魚有附土者曰京魚，一曰吐𩵹。食物本草曰：渡父。臨海志曰：吐𩵹卽杜父魚，一名黃䱂，俗呼船矴魚，見人則以啄插入泥土中，如船矴也。又《廣韻》於堯切《集韻》伊堯切，𠀤音幺。又《集韻》於虬切，音幽。又於糾切，音黝。又乙六切，音彧。義𠀤同。懮字原刻从巾从憂。

鮆：《唐韻》徂禮切《集韻》《韻會》《正韻》在禮切，𠀤音薺。《說文》飮而不食，刀魚也。九江有之。《正字通》魏武食制，謂之望魚。一名鰽魚，一名鱭魚。《爾雅·釋魚·𩶽鱴刀註》今之鮆魚也。亦呼爲魛魚。《山海經》苕水北流，注于巨區，其中多鮆魚。《註》鮆魚，狹薄而長頭，大者尺餘，太湖中今饒之。《博雅》鮆，鮺也。《史記·貨殖傳》鮐鮆千斤。《註》鮆，刀魚也。又《博雅》短也。《揚子·方言》江湖之會，凡物生而不長大，亦謂之鮆。又《廣韻》卽移切《集韻》將支切，𠀤音貲。又《集韻》仕知切，音姕。又淺氏切，音此。又疾智切，音漬。又自爾切，音薺。又子智切，音恣。又才䜴切，音自。義𠀤同。

𩶆：《廣韻》同鮆。又《集韻》蔣氏切，音紫。《山海經》汾水多𩶆魚，其狀如鯈而赤鱗。

䱃：《集韻》直質切，音秩。魚名。

𩶇：《集韻》式荏切，音審。大魚。

䱄：《正字通》魪字之譌。

䱅：《廣韻》莫撥切，音末。魚名。《玉篇》海中魚。與鱴同。

鮇：《廣韻》《集韻》𠀤無沸切，音未。魚名。《正字通》嘉魚也。長身細鱗，肉白如玉，出漢沔丙穴中。又《山海經》諸鉤之山……多寐魚。《註》卽鮇魚。

𩶈：《五音集韻》荒烏切，音呼。《玉篇》魚也。

鮈：《廣韻》舉朱切《集韻》恭于切，𠀤音拘。《玉篇》𩶭鮈，魚名。又人名。《史記·五宗世家》子鮒鮈立。又《集韻》權俱切，音劬。義同。又《集韻》舉后切，音詬。鯷鮈，魚名。

𩶉：《廣韻》博孤切《集韻》奔模切，𠀤音逋。與鯆同。江豚也。又《集韻》普故切，音怖。義同。

鮉：《集韻》與鯛同。

鮊：《唐韻》旁陌切《集韻》《韻會》《正韻》薄陌切，𠀤音白。《說文》海魚名。《博雅》鮊，鱎也。又《集韻》步化切，音杷。義同。

𩶊：《集韻》鰥，古作𩶊。註詳十畫。

鮋：《廣韻》以周切《集韻》《韻會》夷周切，𠀤音由。鮂鮋也。《玉篇》與鮂同。《郭璞·江賦》䱻鯟𩺭鮋。《註》鮋似鱓。又《廣韻》市流切《集韻》時流切，𠀤音讎。小魚，同䱔。又《集韻》陳留切，音儔。義同。

鮌：《廣韻》《集韻》《正韻》𠀤古本切，音袞。《說文》魚也。又與鯀同。《吳語》今王旣變鮌禹之功。《註》鮌卽鯀字。

䱆：《集韻》同鱦。

鮍：《唐韻》敷羈切《集韻》攀糜切，𠀤音披。《說文》魚名。《玉篇》𩹄魚也。又《類篇》一曰破魚。或作𩸉。

鮎：《唐韻》《集韻》《韻會》𠀤奴兼切，音拈。《說文》鯷也。《爾雅·釋魚註》鮎別名鯷，江東通呼鮎爲鮧。《本草圖經》鮧背靑而口小者名鮎。周益公記：宜興洞有四足鮎。宋乾道六年，行都北關有鮎魚，色黑，腹下出人手於兩旁，各具五指，此魚妖也。又《集韻》《正韻》𠀤尼占切，音黏。義同。

鮏：《唐韻》《集韻》𠀤桑經切，音星。《說文》魚臭也。《註》今俗作鯹。又《集韻》菑莖切，音爭。魚名。

䱇：《集韻》上演切，音善。《玉篇》魚似蛇。同鱓。《山海經》灌河之水，其中多䱇。《註》亦鱓魚字。

鮐：《廣韻》土來切《集韻》《韻會》湯來切，𠀤音台。《說文》海魚名。《正字通》河豚別名。《史記·貨殖傳》鮐鮆千斤。《註》師古曰：鮐，海魚也。《左思·吳都賦》𩵭鮪鯸鮐。《註》鯸鮐魚，狀如科斗，大者尺餘，腹下白，背上靑黑有黃文。又《爾雅·釋詁》鮐背。《疏》老人皮膚消瘠，背若鮐魚也。《揚子·方言》鮐，老也。秦晉之郊，陳兗之會，曰耇鮐。《註》言背皮如鮐魚。《釋名》九十曰鮐背，背有鮐文也。又通作台。《詩·大雅》黃耇台背。《箋》台之言鮐也。又《集韻》《正韻》𠀤堂來切，音臺。又《集韻》盈之切，音怡。義𠀤同。

鮑：《唐韻》薄巧切《集韻》《韻會》《正韻》部巧切，𠀤音抱。《說文》饐魚也。《玉篇》漬魚也。今謂裛魚。《釋名》鮑魚，鮑，腐也，埋藏奄使腐臭也。《急就篇註》鮑亦海魚，加之以鹽，而不乾者也。《周禮·天官·籩人》膴，鮑魚，鱐。《註》鮑者，於楅室中糗乾之，出於江淮也。《史記·貨殖傳》鮑千鈞。《註》鮑，膊魚也。謂破開中，頭尾不相離爲鮑，謂之膊關者也。《周語》鮑魚不登俎豆。《家語》與不善人居，如入鮑魚之肆，久而不聞其臭。又姓。《左傳·莊十四年註》鮑叔牙，小白之傅。《齊語》鮑叔牙，齊大夫姒姓之後。又與鞄同。《周禮·冬官考工記》攻皮之工，函，鮑。《註》鮑，或書爲鞄。蒼頡篇有鞄𠤦。又《集韻》披交切，音拋。魚名。又《集韻》班交切，音包。人名。楚有申鮑胥。通作包。

鮒：《唐韻》《集韻》《韻會》𠀤符遇切，音附。《說文》魚名。《博雅》鰿也。《爾雅翼》鮒，鰿也。今作鯽。《易·井卦》井谷射鮒。《釋文》子夏傳謂蝦蟇。《儀禮·士昏禮》魚用鮒。《疏》義取夫婦相依附者也。《戰國策》所謂無雉兔鮒魚者也。《註》鮒魚，魚之小者。《莊子·外物篇》車轍有鮒魚焉。《酉陽雜俎》洞庭之鮒。陸佃曰：此魚好旅行，吹沫如星，以相卽謂之鯽，以相附謂之鮒。《劉劭·七華》洞庭之鮒，出於江岷，紅腴靑顱，朱尾碧鱗。又《集韻》蓬逋切，音蒲。義同。

鮓：《廣韻》《集韻》《韻會》《正韻》𠀤側下切。與鮺同。藏魚也。《釋名》鮓，滓也。以鹽米釀之如葅，熟而食之也。又《集韻》助駕切，音乍。海魚名。或作蚱。《博物志》東海有物，狀如凝血，從廣方員，名曰鮓魚。無頭目處所，內無藏，衆蝦附之，隨其東西，人煑食之。

䱈：《玉篇》古文鮨字。註詳六畫。

𩶋：《集韻》同䱕。

𩶌：《博雅》土乙切，音朏。齧也。𪗨字之譌。

䱉：《篇海》音蛆。《山海經》女戚操魚䱉。《註》鱓魚屬。䱇字之譌。

𩶍：鱷字之譌，見《字彙補》。

𩶎：《字彙補》而琰切，音冉。魚名。《元覽》鯈魚、𩶎遺、鮯鮯，皆六足。《山海經》作冉遺之魚。

鮙：《正字通》俗鰨字。

鮚：《唐韻》巨乙切《集韻》極乙切，𠀤音姞。《說文》蚌也。漢律：會稽郡獻鮚醬。《類篇》𩶁鮚，大蛤。又《集韻》吉屑切，音結。《前漢·地理志》會稽郡鄞縣有鮚埼亭。《註》師古曰：鮚，音結，蚌也。長一寸，廣二分，有一小蟹在其腹中。又《集韻》其吉切，音佶。義同。又《集韻》丘八切，音劼。《玉篇》魚也。《類篇》與𩷻同。

𩶡：《廣韻》武登切《集韻》彌登切，𠀤音瞢。《說文》䱭𩶡也。《玉篇》即䲛字。又《集韻》母互切，音懜。義同。

𩶢：《玉篇》莫侯切，音牟。魚也。

鮛：《集韻》式竹切，音叔。魚名。《爾雅·釋魚註》鮪，鱣屬也。大者名王鮪，小者名鮛鮪。互詳鮥鮪二字註。《類篇》或作䱙。考證：〔《爾雅·釋魚註》鮪，鱣屬也。大者名王鮪，小者名鮛。〕謹照原文鮛下增鮪字。

𩶣：《集韻》之由切，音舟。魚名。《山海經》英鞮之山，涴水出焉，是多𩶣魚。

𩶤：《廣韻》《集韻》𠀤蘇典切，音銑。《玉篇》魚也。

鮜：《廣韻》胡遘切《集韻》下遘切，𠀤音𠋫。《博雅》鮜，𩸄也。又《集韻》《韻會》𠀤許𠋫切，音詬。義同。

鮝：《正字通》俗鯗字。

𩶥：《玉篇》旴鬼切，音喟。魚也。《古今注》白魚赤尾者曰𩶥。一曰魭。或云雌者曰白魚，雄者名𩶥。

𩶦：《篇海》古壞切，音怪。魚名。○按字疑當作𩶜。

𩶧：《集韻》巨九切，音臼。魚名。

鮞：《唐韻》如之切《集韻》《韻會》人之切，𠀤音而。《說文》魚子也。《魯語》魚禁鯤鮞。《註》鯤，魚子。鮞，未成魚也。又《呂氏春秋》魚之美者，洞庭之𩹲，東海之鮞。《註》𩹲鮞，魚名。又《廣韻》如六切，音肉。義同。

𩶨：《集韻》同魾。

𩶩：《玉篇》莫六切，音木。魚名。

鮟：《集韻》於旰切，音按。魚名。○按卽𩷑字之譌。

𩶪：《集韻》同𩶅。

䱊：《廣韻》莫禮切《集韻》母禮切，𠀤音米。魚名。一曰魚子。《古今注》魚子曰鱦，亦曰鯤，亦曰䱊，言如散稻米也。《正字通》南海諸郡八九月收魚子，著草中裹縣竈烟上。二月雷發，取草浸池塘，旬日出，如科斗，謂之䱊𩸦。

𩶫：《字彙》而六切，音肉。魚子。又《正字通》呼狊切，音侐。魚子泊草，損傷不成魚也。○按《廣韻》《集韻》鮞譌爲𩹠。《篇海》復譌爲𩶫。《字彙》《正字通》二義二音，皆無明據，要卽鮞字之譌也。𩹠字原刻从而下一作。

鮠：《廣韻》五灰切《集韻》吾回切，𠀤音嵬。魚名。似鮎。《類篇》鯷之小者。《本草圖經》鮧魚口小背黃腹白，名鮠。《正字通》鮠似鮎而大，白色，背有肉鬐，秦人呼爲獺魚。

鮡：《唐韻》治小切《集韻》直紹切，𠀤音肇。《說文》魚名。《廣韻》似鮎而大。《類篇》似鮎，白色。《爾雅·釋魚》魾，大鱯。小者曰鮡。又《廣韻》《集韻》𠀤田聊切，音迢。又《集韻》餘招切，音遙。又杜皓切，音道。義𠀤同。

䱋：《廣韻》居悚切《集韻》古勇切，𠀤音拱。魚子也。《博雅》鯤也。《本草》䱋，鯷子也。

鮢：《廣韻》章俱切《集韻》鍾輸切，𠀤音朱。魚名。《山海經》鮢鱬，似蝦無足。

鮣：《廣韻》於刃切《集韻》伊刃切，𠀤音印。魚名，身上如印。《類篇》鮣鱗，魚名。如篆，一曰首象印。《左思·吳都賦》鮣龜鱕䱜。《註》鮣魚長三尺，無鱗，身中正，四方如印。扶南俗云：諸大魚欲死者，鮣魚皆先封之。

鮤：《廣韻》良薛切《集韻》力蘖切，𠀤音列。刀魚也。一名鱴。今鮆魚也。《爾雅·釋魚》鮤，鱴刀。《疏》鮤名鱴刀。又《廣韻》《集韻》𠀤力制切，音例。義同。

𩶬：《集韻》同鰣。

鮥：《唐韻》盧各切《集韻》歷各切，𠀤音洛。《說文》叔鮪也。《爾雅·釋魚》鮥，鮛鮪。《註》今宜都郡自京門以上，江中通出鱏鱣之魚。有一魚狀似鱣而小，建平人呼鮥子。《疏》鮪，一名鮥，肉色白，味不如鱣也。互詳鮪字註。又《集韻》戸賄切，音塊。又剛鶴切，音各。義𠀤同。又《集韻》各頟切，音格。𩹿或作鮥。詳𩹿字註。

鮦：《唐韻》《正韻》徒紅切《集韻》《韻會》徒東切，𠀤音同。《說文》魚名。一曰𩽵也。《爾雅·釋魚》鰹大鮦，小者鮵。《疏》卽鱧也。其大者名鰹，小者名鮵。《類篇》或作𩻡。又《唐韻》《正韻》直隴切《集韻》《韻會》柱勇切，𠀤重上聲。又《集韻》傳容切，重平聲。義𠀤同。又《廣韻》直柳切《集韻》《正韻》丈九切，𠀤音紂。鮦陽，縣名。《前漢·地理志》汝南郡鮦陽縣《註》應劭曰：在鮦水之陽。○按《正字通》引《漢書》孟康註：鮦音紂紅反。《左傳·襄四年》註：鮦陽縣南，鮦音紂。《後漢書》：隂興子慶封鮦陽侯。註：鮦音紂。孫愐東韻收鮦，直蒙、直柳二切。此皆地理註之音紂紅反，譌失其下紅反二字也。戴侗定爲徒紅、篆蛹二切，《韻會補》定音冢，則又緣紂紅改爲上聲也。據此，《說文》直隴切，《六書略》音冑，《正韻》收入有韻，𠀤非。

鮧：《廣韻》以知切《集韻》延知切，𠀤音夷。鱁鮧，鹽藏魚腸也。又魚名也。亦作鯷。《本草》鮧魚，卽鯷也。今人皆呼慈音，卽是鮎魚。《爾雅翼》鮧魚偃額，兩目上陳，口方頭大尾小，身滑無鱗，謂之鮎魚，言黏滑也。又《廣韻》杜奚切《集韻》《韻會》田黎切《正韻》杜兮切，𠀤音題。與鮷同。大鮎也。

鮨：〔古文〕䱈《唐韻》旨夷切《集韻》蒸夷切，𠀤音脂。《說文》魚䏽醬也，出蜀中。一曰鮪魚名。又《集韻》市之切，音時。義同。又《廣韻》渠脂切《集韻》渠伊切，𠀤音祁。鮓也。《爾雅·釋器》魚謂之鮨。《註》鮓屬也。《類篇》或作𩷾。又《集韻》研計切，音詣。魚名。《山海經》諸懷之水西流注于囂水，其中多鮨魚而大首，其音如嬰兒，食之已狂。

鮩：《廣韻》蒲猛切《集韻》蒲幸切，𠀤音併。與𩹁同。鮊魚別名。《玉篇》白魚也。又《廣韻》蒲迥切《集韻》部迥切，𠀤音竝。又《集韻》薄必切，音邲。義𠀤同。

䱌：《廣韻》與之切《集韻》盈之切，𠀤音飴。《廣韻》鯸䱌，魚也。《正字通》河豚別名。《博雅》鯸䱌，魨也。《類篇》背靑腹白，觸物卽怒，其肝殺人。

鮪：《唐韻》榮美切《集韻》《韻會》羽軌切，𠀤音洧。《說文》鮥也。《爾雅·釋魚》鮥鮛鮪。《註》鮪，鱣屬也。《詩·衞風》鱣鮪發發。《傳》鮪，鮥也。《釋文》鮪似鱣，大者名𩵭鮪，小者名鮛鮪。沈云：江淮閒曰鮛，伊洛曰鮪，海濵曰鮥。《周禮·天官·人》春獻王鮪。《禮·月令》薦鮪于寢廟。《陸璣疏》鮪似鱣而靑黑，頭小而尖，似鐵兜鍪，口在頷下，大者爲王鮪，小者爲叔鮪，肉白，味不逮鱣，今東萊遼東謂之尉魚。互詳鮥字註。又《類篇》一曰水名。鞏縣西北臨河有周武山，武王伐紂，使膠革禦之鮪水上，蓋其處也。相傳山下有穴通江，穴有黃魚，春則赴龍門，故曰鮪岫。今爲河所侵，不知穴之所在。又《集韻》云九切，音有。義同。

鮫：《唐韻》古肴切《集韻》《韻會》《正韻》居肴切，𠀤音交。《說文》海魚，皮可飾刀。《山海經》漳水東南流注于睢，其中多鮫魚，皮可飾刀劒，口錯治材角。《註》鮫，鮒魚類也。皮有珠文而堅，尾長三四尺，末有毒，螫人。《述異記》魚虎老，變爲鮫魚。《通雅》鮫，海鯊魚之最大者也。《本草》陳藏器曰：鮫魚出南海。似鼈無腳而有尾。一名沙魚，一名鰒魚。李時珍或言：本作𩵲，𩵲譌爲鮫。鮫長丈許，腹有兩洞，貯水養子，一腹容三四子，朝從口出，暮還入母腹。《史記·禮書》鮫韅。《註》徐廣曰：鮫魚皮可以飾服器。《後漢·輿服志》皆以白珠鮫爲𨭚口之飾。《荀子·議兵篇》楚人鮫革犀兕以爲甲。《註》以鮫魚皮及犀兕爲甲。又官名。《左傳·昭二十年》澤之萑蒲，舟鮫守之。《註》舟鮫，官名也。《疏》鮫，大魚之名，澤中有水有魚，故以舟鮫爲官名也。又鮫人。《左思·吳都賦》訪靈夔於鮫人。《註》鮫人居水中。《述異記》鮫人水居如魚，不廢機織，眼泣則成珠。

䱍：《廣韻》古鄧切《集韻》居鄧切，𠀤音亙。與䱭同。《史記·司馬相如傳》䱍䲛螹離。《註》郭璞曰：䱍䲛，鮪也。李奇云：周洛曰鮪，蜀曰䱍䲛。出鞏山穴中，三月遡河上，能度龍門之限則爲龍矣。

𩶭：《集韻》元俱切，音虞。鮈𩶭，魚名。又《集韻》訛胡切，音吾。義同。或作鯃。又《集韻》五矩切，音麌。義同。

鮬：《廣韻》薄故切《集韻》蒲故切，𠀤音步。《爾雅·釋魚》鱊鮬，鱖鯞。《註》小魚也。似鮒子而黑，俗呼爲魚婢，江東呼爲妾魚。又《廣韻》苦胡切《集韻》空胡切，𠀤音枯。又《集韻》《韻會》𠀤虧于切，音區。又《集韻》貧悲切，音邳。又匈于切，音訏。又楛瓜切，音誇。義𠀤同。又《集韻》苦故切，音庫。藏魚子也。

𩶮：《正字通》俗鮬字。

鮭：《廣韻》古攜切《集韻》涓畦切，𠀤音圭。魚名。《山海經》敦薨之山，其中多赤鮭。《註》今名鯸鮐爲鮭魚。《雷公炮炙論》鮭魚插樹，立使枯乾。一名䲅魚，一名嗔魚。日華子謂之鰗魚，今謂之河豚。《論衡》鮭肝死人。又《廣韻》《集韻》𠀤戸佳切，音鞵。吳人謂魚菜總稱。《世說》庾杲之淸貧，每食三韭。任昉戲之曰：誰謂庾郞貧，每食鮭菜，常有二十七種。又《廣韻》苦圭切《集韻》頃畦切，𠀤音睽。複姓。《後漢·牟融傳》代鮭陽鴻爲大司農。《註》鮭陽，姓也。又《集韻》烏媧切，音蛙。鮭蠪，神名。《莊子·達生篇》倍阿鮭蠪。《註》倍阿，神名也。鮭蠪，狀如小兒，長一尺四寸，黑衣赤幘大冠，帶劒持戟。又《集韻》戸瓦切，音跨。楚冠名。

鮮：《唐韻》《集韻》《韻會》𠀤相然切，音仙。魚名。出貉國。《禮·內則》冬宜鮮羽。《註》鮮，生魚也。又《玉篇》生也。《書·益稷》曁益播奏庶艱食鮮食。《傳》鳥獸新殺曰鮮。《儀禮·士昏禮》腊必用鮮。《疏》義取夫婦日新之義。《左傳·襄三十年》唯君用鮮。《註》鮮，野獸也。又《廣韻》潔也。《易·說卦》爲蕃鮮。《註》鮮，明也。又《釋名》鮮，好也。《玉篇》善也。又國名。《後漢·東夷傳》昔箕子避地朝鮮。又《鮮𤰞傳》鮮𤰞者，依鮮𤰞山，故因號焉。又山水名。《水經注》北鮮之山，鮮水出焉。又姓。《後蜀錄·李壽司空》鮮思明。又鮮于，複姓。《風俗通》武王封箕子於朝鮮，其子食采於朝鮮，因氏焉。又《廣韻》《集韻》𠀤息淺切，音獮。《易·繫辭》故君子之道鮮矣。《釋文》盡也。又《書·無逸》惠鮮鰥寡。《傳》又加惠鮮乏鰥寡之人。《疏》鮮，少乏也。《詩·鄭風》終鮮兄弟。《箋》鮮，寡也。《禮·中庸》民鮮能久矣。《註》鮮，罕也。又少也。亦善也。《詩·邶風》籧篨不鮮。《箋》鮮，善也。《朱傳》少也。又《爾雅·釋山》小山別大山，鮮。《疏》李巡云：大山少，故曰鮮。《詩·大雅》度其鮮原。《傳》大山曰鮮。《朱傳》鮮，善也。又《正韻》與獻同。《禮·月令》天子乃鮮羔開冰。《註》鮮當爲獻，聲之誤也。又與犀同。《前漢·匈奴傳》黃金犀毗一。《註》師古曰：犀毗，帶鉤也。亦曰鮮𤰞，亦謂師氏，總一物也，語有輕重耳。又《集韻》私箭切，獮去聲。姓也。

鮯：《廣韻》古沓切《集韻》葛合切，𠀤音閤。《山海經》深澤有魚，其狀如鯉而六足，鳥尾，名曰鮯鮯之魚。

𩶯：《字彙補》人盧切，音如。《山海經》濫水西流，注于漢水，多𩶯魮之魚，其狀如覆銚，鳥首而魚翼，音如磐石之聲。《註》𩶯音如。

𩶰：《王充·論衡》𩶰䱙殺人。音未詳。《論衡·言毒》：爲𩶰䱙螫有毒。

𩶱：《字彙補》與䖳同。《閩書》一名鮓，一名水母。

鮵：《廣韻》《集韻》𠀤徒活切，音奪。《爾雅·釋魚》鰹，大鮦，小者鮵。《註》今靑州呼小鱺爲鮵。

鮶：《廣韻》舉云切《集韻》拘云切，𠀤音君。水鮶，蟲名。似魚。

䱏：《廣韻》天口切《集韻》他口切，𠀤音黈。《說文》魚名。《類篇》或作𩶃。又《集韻》大透切，音豆。義同。

𩷍：《廣韻》《集韻》𠀤營隻切，音役。魚名。有四足。《類篇》如龜而行疾。亦作𩵤。《正字通》狀如鮎，四足長尾，聲似小兒，善登竹。別作䱛。

𩷎：《廣韻》徒歷切《集韻》亭歷切，𠀤音狄。東海有馬𩷎魚。《六書故》頰肉毳美。

𩷏：《唐韻》巨成切《集韻》渠成切，𠀤頸平聲。《說文》魚名。《埤雅廣要》魴，一名𩷏。又《廣韻》胡頂切《集韻》下頂切，𠀤音脛。義同。

鮷：《廣韻》杜奚切《集韻》田黎切，𠀤音題。《說文》大鮎也。《博雅》鮷，鮎也。《左思·蜀都賦》鮷鱧魦鱨。又《集韻》大計切，音弟。義同。《類篇》或作鮧。亦作鯷。

鮸：《唐韻》亡辨切《集韻》美辨切，𠀤音免。《說文》魚名。出薉邪國。又《正字通》石首魚，一名鮸，生東南海中，形如白魚，扁身弱骨細鱗，頭中白石二，腹內白鰾可作膠。嶺表錄謂之石頭魚，浙志謂之江魚，乾者名鯗魚。又《集韻》武遠切，音挽。義同。

鮹：《廣韻》所交切《集韻》師交切，𠀤音梢。海魚，形如鞭鞘。《本草》鮹魚，腹似馬鞭，尾有兩岐如鞭鞘，故名爲鮹。出江湖。又《廣韻》相邀切《集韻》思邀切，𠀤音宵。義同。

𩷐：《五音集韻》渠玉切，音局。魚名。

鮺：《廣韻》《集韻》𠀤側下切，音鮓。《說文》本作𩻢，藏魚也。南方謂之䰼，北方謂之𩻢。

鮻：《五音集韻》蘇禾切，音蓑。與魦同。魚名。《山海經》姑射山有鮻魚，人面人手魚身，見則風濤起。

鮼：《玉篇》七尋切，音侵。魚名。

𩷑：《說文》鰋本字。

𩷒：《廣韻》昨淫切《集韻》才淫切，𠀤音鬵。與䰼同。𩻢也。詳䰼字註。又《集韻》鋤簪切，音岑。義同。

𩷓：《玉篇》之利切，音志。魚名。

鮽：《玉篇》與魚切，音余。魚也。

鮾：《廣韻》奴罪切《集韻》弩罪切，𠀤音餒。與鯘同。魚敗也。通作餒。亦作鯘。

𩷔：《集韻》同𩺵。

䱐：《廣韻》《集韻》𠀤芳無切，音敷。魚名。《博雅》䱡也。《本草》江豚別名。鯆魚《魏武帝食制》謂之䱐䰽。又《類篇》蘆䱐，魚名，似鰌蝥而細文。又《廣韻》縛謀切《集韻》房尤切，𠀤音浮。又《集韻》悲幽切，音彪。義𠀤同。

鮿：《廣韻》陟葉切《集韻》《韻會》陟涉切，𠀤音輒。婢鮿魚，卽靑衣魚。又《玉篇》膊魚也，鹽漬魚也。《前漢·貨殖傳》鮿鮑千鈞。《註》師古曰：鮿膊魚，卽今不著鹽而乾者也。

䱑：《集韻》似絕切，音㿱。䱑魟，江蟲，形似蟹，可食。《類篇》䰸䱑，魚名。似鰌𩶢，生海中。又《集韻》食列切，音舌。義同。

鯀：《唐韻》《集韻》《正韻》𠀤古本切，音袞。《說文》魚也。《玉篇》大魚也。又《書·堯典》於，鯀哉。《傳》鯀，崇伯之名。《釋文》禹父也。《廣韻》亦作鮌。

䱒：《廣韻》於業切《集韻》乙業切，𠀤音邑。與𩸆同。魚名。《前漢·貨殖傳》鮐鮑千斤。《註》鮑卽今之䱒魚。又《集韻》憶笈切。義同。

𩷕：《廣韻》魯當切《集韻》盧當切，𠀤音郞。《博雅》蟹，其雄曰𩷕䱺。

鯁：《唐韻》《集韻》《韻會》𠀤古杏切，梗去聲。《說文》本作𩹐，魚骨。《廣韻》刺在喉。《儀禮·公食大夫禮註》乾魚近腴，多骨鯁。《前漢·賈山傳》祝鯁在後。又《廣韻》骨鯁蹇諤之臣。《後漢·來歙傳》太中大夫段襄骨鯁，可任。《註》骨鯁，喩正直也。又《淮南子·地形訓》蛟龍生鯤鯁。又與梗同。《後漢·殷熲傳》至今爲鯁。《註》與梗同。又《集韻》居孟切，音賡。義同。

䱓：《集韻》唐丁切，音庭。與𩹇同。魚名。䰲也。又《正字通》鯔，魚名。《異魚圖贊》：鯔魚極眇，一筋千頭，名曰跳䱓，不以網收。又《集韻》他頂切，音挺。全魚醬。鯔原刻从𡿧作。

鯂：《篇海》孫租切，音蘇。鯂，息也，死而更生。《正字通》別作甦。

鯃：《集韻》同𩶭。

鯄：《五音集韻》巨鳩切，音求。《玉篇》魚名。與𩵍同。

鯅：《廣韻》式連切《集韻》尸連切，𠀤音羶。《玉篇》魚醬。又《集韻》抽延切，音脠。又矢忍切，音矧。義𠀤同。

鯆：《廣韻》博孤切《集韻》奔模切，𠀤音逋。鯆䱐，魚名。或作𩶉。亦作𩺼。《類篇》魚名。尾有毒。《本草》江豚別名鯆魚。又《廣韻》《集韻》《韻會》𠀤普胡切，音舖。江豚別名，天欲風則見。亦作𩹲。又《廣韻》方矩切《集韻》匪父切，𠀤音甫。《玉篇》大魚。又《集韻》彼五切，音補。義同。

鯇：《廣韻》《集韻》𠀤戸板切，音睅。《說文》魚名。《爾雅·釋魚》鯇。《註》今鯶魚，似鱒而大。○按《爾雅》鱧、鯇二字𠀤列，非以鯇訓鱧也。疏云：鱧一名鯇，非。又《本草》：鯇似鯉，生江湖閒，膽至苦，主喉閉。《類篇》亦作鯶鰀。又《廣韻》胡本切《集韻》胡袞切，𠀤音混。又《集韻》戸管切，音浣。又胡玩切，音換。義𠀤同。

鯈：《唐韻》以周切《集韻》夷周切，𠀤音由。《說文》魚名。《集韻》與鮋同。《莊子·秋水篇》鯈魚出游。《音義》卽白鯈魚也。《淮南子·覽冥訓》不得其道者，若觀鯈魚。《註》鯈魚，小魚。《正字通》俗呼參條魚，長而小，時浮水面，性好遊，故名。又《山海經》帶山彭水西流至芘湖，其中多鯈魚，其狀如雞赤尾，三尾六足四目，其音如鵲。○按與《莊子》《淮南子》別是一種。又地名。《左傳·文十七年》將悉敝賦以待于鯈。《註》鯈，晉鄭之境。又人名。《左傳》晉公子伯鯈，後漢劉鯈。又《廣韻》直由切《集韻》《韻會》𨻰留切《正韻》除留切，𠀤音儔。義同。又《集韻》《正韻》𠀤田聊切，音迢。本作鰷。詳鰷字註。

䱔：《集韻》同鰷。亦作䱔。《莊子·至樂篇》食之鰌䱔。

𩷖：《玉篇》音步。魚名。

鯉：《唐韻》良止切《集韻》《韻會》兩耳切《正韻》良以切，𠀤音里。《說文》鱣也。《爾雅·釋魚》鯉。《註》今赤鯉魚。《詩·𨻰風》豈其食魚，必河之鯉。《陶弘景·本草》鯉最爲魚中之主，形旣可愛，又能神變，乃至飛越山湖，所以琴高乗之。《酉陽雜俎》道書以鯉多爲龍，故不欲食。《正字通》神農書曰：鯉爲魚王，無大小，脊旁鱗皆三十有六，鱗上有小黑點，文有赤白黃三種。○按《爾雅·釋魚》鯉、鱣二字相偶，無二名。毛公、《說文》誤謂《爾雅》以鱣釋鯉，遂合鱣、鯉爲一，非也。又唐制，佩用魚符，亦象鯉形。又書扎曰雙鯉。《古樂府》客從遠方來，遺我雙鯉魚。《李商隱詩》雙鯉迢迢一紙書。《註》古人尺素結爲鯉魚形，卽緘也。《類篇》亦作𩼆。

䱕：《廣韻》莫浮切《集韻》迷浮切，𠀤音謀。《玉篇》魚名。《集韻》或省作𩶋。《正字通》似鯼而小，一名黃花魚。福溫多有之。溫海志名黃靈魚，卽小首魚，首亦有石。又《集韻》謨杯切，音枚。魚行貌。

䱖：《集韻》與鰡同。

䱗：《集韻》千安切，音餐。與𩽐同。《正字通》白鰷別名。

鯊：《廣韻》所加切《集韻》《韻會》師加切，𠀤音沙。與魦同。《爾雅·釋魚》鯊鮀。《註》今吹沙小魚。《疏》鯊，一名鮀。陸璣云：魚狹而小，嘗張口吹沙。《通雅》鯊，吹沙小魚，黃皮黑斑，正月先至，身前半闊而扁，後方而狹，陸氏以爲狹小，非也。《詩·小雅》魚麗于罶，鱨鯊。又海鯊。《正字通》靑目赤頰，背上有鬣，腹下有翅，味肥美。六書故曰：海中所產，以其皮如沙得名，哆口無鱗，胎生，大者伐之盈舟。又《集韻》所嫁切，沙去聲。義同。又叶山宜切，音師。《徐幹·齊都賦》罛鱣鮷，網鯉鯊，拾𧓍珠，籍蛟蠵。

鯋：《篇海》同鯊。

𩷗：《集韻》渠王切，音狂。大魚。

𩷘：《集韻》逆及切，音岌。魚衆也。

𩷙：與硥同。《隷釋》咸陽靈臺𥓓，𩷙魚復生。《註》淮南子地形訓，載海外三十六國，西北方有無繼民，硥魚在其南。註云：硥魚如鯉，有神靈乗行九野。硥讀如蚌。字書蚌或作䰷、硥，無𩷙字也。所謂𩷙魚，疑卽此爾。

䱘：同鯬。見《字彙補》。

𩷚：《字彙補》蒲沒切，音浡。魚名。出《異魚圖贊》。

鯌：《字彙補》口到切，音靠。魚名。

𩷷：《說文》籀文䲊字。

𩷸：《說文》魴，或从㫄作𩷸。詳魴字註。又鰟。

𩷹：《唐韻》都敎切，音罩。《說文》烝然𩷹𩷹。○按《詩·小雅》作罩罩。又《集韻》竹角切，音琢。魚名。

鯔：《廣韻》側持切《集韻》莊持切，𠀤音菑。魚名。《本草》鯔魚，似鯉，身圓頭扁，骨軟，生江海淺水中。《左思·吳都賦》鮫鯔琵琶。《註》鯔魚如鯢，長七尺，吳會稽臨海皆有之。

鯕：《廣韻》《集韻》𠀤渠之切，音其。《說文》魚名。《玉篇》𩵩鯕。《廣韻》鯿魚也。《類篇》亦作𩵧。

鯖：《廣韻》《集韻》諸盈切《正韻》諸成切，𠀤音征。煑魚煎肉曰𦙫。或作鯖。《西京雜記》婁護遊五侯之門，每旦，五侯餽餉之，婁合所餉爲鯖，世稱五侯鯖。《廣韻》亦作𨢹。又《廣韻》《集韻》𠀤倉經切，音靑。魚名。靑色，有枕骨。《正字通》形似鯇，靑色，卽靑魚。俗呼烏鶹，南人以作鮓。《本草圖經》靑魚古作鯖字，所謂五侯之鮓是也。《左思·吳都賦》𪓟鼊鯖鰐。《註》鯖魚出交趾，合浦諸郡。又《集韻》親盈切《正韻》七情切，𠀤音淸。義同。

鯗：《廣韻》《正韻》息兩切《集韻》《韻會》寫兩切，𠀤音想。乾魚腊也。《吳地記》闔閭入海，會風浪糧絕不得渡，王拜禱，見金色魚逼而來，吳軍取食。及歸，會羣臣思海中所食魚。所司云：暴乾矣。索食之甚美，因書美下魚鯗字。《類篇》或作鱶。

𩷺：《集韻》同鮒。

鯘：《集韻》《韻會》𠀤弩罪切，音餒。魚敗也。《博雅》敗也。又臭也。《類篇》或作餒。

䱙：《集韻》同鮛。詳鮛字註。《王充·論衡》𩶰䱙殺人。

䱚：《廣韻》力玉切《集韻》龍玉切，𠀤音錄。《玉篇》魚名。

䱛：《集韻》忽域切，音洫。魚名。《正字通》六書故，與𩷍同。韻書分二音，非。

𩷻：《集韻》丘八切，音劼。魚名。或作鮚。

䱜：《廣韻》七雀切《集韻》七約切，𠀤音鵲。魚名。出東海。《類篇》鼻前有骨如斧斤。一說生子在腹中，朝出食，暮還入。《本草》鮫魚皮，卽裝刀靶䱜魚皮也。又《廣韻》《集韻》𠀤倉各切，音錯。義同。

𩷼：《玉篇》時正切，音盛。魚也。《正字通》本作𩻷。

𩷽：《篇海》音塔。鱕魚。《正字通》䱜字之譌。

鯙：《集韻》殊倫切，音純。魚名。

䱝：《廣韻》薄佳切《集韻》蒲街切，𠀤音牌。《博雅》黑鯉謂之䱝。又《集韻》班糜切，音陂。又賔彌切，音卑。又匹寐切，音𢻹pǐ。義𠀤同。

鯚：《篇海》音季。《字彙》魚名。《正字通》魚統喙細鱗，俗呼鯚魚。統喙疑鋭喙。

䱞：《廣韻》奴帶切《集韻》乃帶切，𠀤音奈。鰶䱞，魚名。

鯛：《唐韻》都僚切《集韻》丁聊切，𠀤音雕。《說文》骨耑脃也。又《玉篇》魚名。《類篇》或作鮉。考證：〔《說文》骨專脃也。〕謹照原文專改耑。

鯜：《唐韻》《集韻》𠀤七接切，音妾。《說文》魚名。出樂浪潘國。《正字通》卽妾魚，其行以三爲率，一前二後若婢妾。《集韻》或作鰈。又《集韻》卽涉切，音接。義同。

𩷾：《集韻》與鮨同。

𩷿：《正字通》俗鮀字。

𩸀：《玉篇》匹亙切，漰去聲。《篇海》魚名。《正字通》綳魚，形似河魨而小，背靑有斑文，無鱗，尾不岐，腹白有刺。俗攺作𩸀。

䱟：《廣韻》《集韻》𠀤居御切，音據。魚名。《函史物性志》形似石首魚，三牙如鐵鋸。或曰石首，雄。䱟，雌也。廣輿記：惠州謂䱟爲狼藉。又《集韻》斤於切，音居。與蜛同。蜛蠩，蟲名。一頭尾有數條，左右有脚，狀如蠶，可食。

𩸁：《集韻》必結切，音彆。魚行貌。

䱠：《集韻》仕限切，音棧。魚名。或作𩹆。

鯝：《廣韻》《集韻》𠀤古暮切，音顧。魚肚中腸。《類篇》杭越之閒謂魚胃爲鯝。又《正字通》黃鯝，狀似白魚，長不近尺，闊不踰寸，扁身細鱗，腸腹多脂，南人譌名黃姑，北人譌名黃骨魚。

𩸂：《集韻》父吻切，音憤。與鱝同。詳鱝字註。又《集韻》芳問切，音忿。魚小曰𩸂。一曰魚名。或作魵。又《集韻》普悶切，音噴。義同。

鯞：《廣韻》之九切《集韻》《韻會》止酉切，𠀤音帚。鱖鯞也。《爾雅·釋魚》鱊鮬鱖鯞。《註》小魚也。互詳鮬字註。

鯟：《廣韻》德紅切《集韻》都籠切，𠀤音東。魚名。似鯉。《郭璞·江賦》䱻鯟𩺭鮋。《註》鯟似鱦。

𩸃：《正字通》鮸字之譌。

𩸄：《唐韻》胡瓦切《集韻》戸瓦切，𠀤音跨。《說文》鱧也。《廣韻》魚似鮎也。《六書故》同鱯。《正字通》按說文，魾，大鱯也。鱧，鱯也。又𩸄，鱧也。廣韻，鱯，胡化切。𩸄，胡瓦切。則鱯𩸄本屬一字。又通雅，鰋偃，鱧圓，魴方。毛鄭皆以𤔡鮎。許氏以爲鮀。又訓鮀爲鮎，鱯寔鮎之大者。許氏又訓魾鱧爲鱯，訓𩸄爲鱧，則鮎𩸄鮀鰋鱧魴鱯𠀤是一物，疑無此理。六書故知𩸄同鱯，而不辨說文鱧鱯，𩸄鱧互訓之誤，失考正。

䱡：《廣韻》《集韻》𠀤居六切，音掬。《說文》魚名。出樂浪潘國。一曰䱡魚，出江東，有兩乳。《類篇》𩹲也。或作𩽘。又《廣韻》《集韻》𠀤渠竹切，音踘。又《廣韻》丘玉切《集韻》區玉切，𠀤音曲。又《集韻》丘六切，音鞠。義𠀤同。

鯠：《廣韻》落哀切《集韻》郞才切，𠀤音來。魚名。鰻鯠，魚也。又《爾雅·釋魚》鯬鯠。《埤蒼》鯬鯠，魾也。

𩸅：《正字通》俗鮒字。

鯡：《廣韻》方味切《集韻》方未切，𠀤音沸。《玉篇》魚子也。又《類篇》一曰海魚名。又《集韻》匪微切，音飛。與𩹉同。詳𩹉字註。

𩸆：《集韻》同䱒。

鯢：《唐韻》五稽切《集韻》《韻會》《正韻》硏奚切，𠀤音倪。《說文》刺魚也。《爾雅·釋魚》鯢大者謂之鰕。《註》今鯢魚似鮎，四脚，前似獮猴後似狗，聲如小兒啼，大者長八九尺，別名鰕。《疏》鯢，雌鯨也。《本草》鯢魚，一名王鮪，在山溪中，似鮎，有四脚長尾，能上樹，天旱則含水上葉覆身，鳥來飮水，因而取之。伊洛閒亦有，聲如小兒啼，故曰鯢魚。一名鱯魚，一名人魚，膏燃燭不滅。《左傳·宣十二年》取其鯨鯢而封之。《註》鯨鯢，大魚名。以喩不義之人吞食小國。《疏》雄曰鯨，雌曰鯢。又《莊子·庚桑楚》尋常之溝，巨魚無所還其體，而鯢鰌爲之制。《註》制，折也，謂小魚得曲折也。又《外物篇》灌瀆守鯢鮒。《註》鯢、鮒，皆小魚也。

鯣：《篇海》夷益切，音易。鱺鯣。

𩸇：《集韻》遏鄂切，音惡。魚名。如蛇。

鯤：《廣韻》古渾切《集韻》《韻會》《正韻》公渾切，𠀤音昆。《爾雅·釋魚》鯤，魚子。《註》凡魚之子名鯤。《魯語》魚禁鯤鮞。《類篇》或作𩽞鰥。又《玉篇》大魚。《列子·湯問篇》有魚焉，其廣數千里，其長稱焉，其名爲鯤。《莊子·逍遙遊》北冥有魚，其名爲鯤。《陸德明·音義》崔譔云：鯤當爲鯨。又《集韻》胡昆切，音渾。義同。考證：〔《列子·殷湯篇》有魚焉，其廣數千里，其長稱焉，其名爲鯤。〕謹照原書改湯問篇。

𩸈：𩹑字之譌。

鯥：《廣韻》《集韻》𠀤力竹切，音六。《山海經》柢山有魚焉，其狀如牛蛇尾有翼，其羽在脅下，音如留牛，其名曰鯥。《𨻰禹謨駢志》鯥魚陵居。《郭璞·江賦》鯪鯥踦跼於垠𡏊。

䱢：《廣韻》側莖切《集韻》甾莖切，𠀤音爭。魚名。《博雅》竹頭䱢也。《異魚圖贊》滇池所饒，亦名竹丁。又《集韻》鋤耕切，音崢。義同。

䱣：《集韻》卽律切，音卒。《博雅》鯈也。又《類篇》一曰鮪別名。

𩸉：《集韻》同鮍。

䱤：《唐韻》戸韽切《集韻》乎韽切，𠀤音陷。《說文》魚名。《山海經》留水南流，注于河中，其中有䱤父之魚，其狀如鮒魚而彘身，食之已嘔。《異苑》諸魚欲產，䱤魚輒以頭衝其腹。䱤欲自生，亦更相撞觸，俗謂衆魚之生母。又《廣韻》古念切《集韻》吉念切，𠀤兼去聲。又《集韻》他刀切，音叨。義𠀤同。

鯦：《唐韻》其久切《集韻》巨九切，𠀤音臼。《說文》當互也。《爾雅·釋魚》鯦，當魱。《註》海魚也。詳前魱字註。又《集韻》巨救切，音舊。義同。又《集韻》徐由切，音囚。魚名。似鯿而大鱗，肥美，多鯁。或作鰽。又《集韻》字秋切，音酋。義同。又《集韻》倚亥切，音欸。叔鮪也。

鯧：《廣韻》尺良切《集韻》蚩良切，𠀤音昌。鯧鯸，魚名。《正字通》生南海，似鯿，頭上突起連背，身圓肉厚，止一脊，骨耎可食，閩人譌爲䱽魚。

𩸊：《正字通》同鮊。《石鼓文》又𩺹又𩸊。《釋音》鄭氏作鮊，音白。潘云：今按叶韻音綿。

鯨：《廣韻》《集韻》《韻會》《正韻》𠀤渠京切，音擎。《說文》本作䲔，海大魚也。《玉篇》魚之王。《古今注》鯨魚者，海魚也。大者長千里，小者數十丈。其雌曰鯢，大者亦長千里，眼如明月珠。互詳鯢字註。《後漢·班固傳》於是發鯨魚，鏗華鐘。《註》海岸中有大魚名鯨。又有獸名蒲牢。蒲牢素畏鯨魚，鯨魚擊蒲牢，蒲牢輒大鳴。凡鐘欲令其聲大者，故作蒲牢於其上，撞鐘者名爲鯨魚。又《西京雜記》漢武刻石爲鯨，置昆明池，每雷雨，魚常鳴吼，鱗鬣皆動。《杜甫詩》石鯨鱗甲動秋風。又《集韻》渠良切，音彊。義同。

鯩：《廣韻》力迍切《集韻》龍春切，𠀤音倫。魚名。《山海經》來需之水多鯩魚，黑文，其狀如鮒，食者不睡。《郭璞·江賦》鯪鰩鯩鰱。

鯪：《廣韻》力膺切《集韻》閭承切，𠀤音陵。魚名。《楚辭·天問》鯪魚何所。《註》鯪魚，鯉也。《本草》陶隱居云：鯪鯉形似𪔀而短小。又似鯉魚，有四足。又《異魚圖贊》吞舟之魚，其名曰鯪。背腹有刺，如三角菱，罟師畏之，網羅莫膺。一說鯪鯉皮曰穿山甲。又《類篇》一曰獸名。又石鯪，藥名。

鯫：《唐韻》子侯切《集韻》《韻會》《正韻》將侯切，𠀤音陬。《說文》白魚也。《類篇》一曰小魚。《史記·貨殖傳》鯫千石。《註》正義曰：謂雜小魚也。徐云：膊魚也。又《集韻》士九切，音𥣙。義同。又《廣韻》《集韻》𠀤在垢切，音棷。義同。又《史記·項羽紀》鯫生說我。《註》鯫，士垢反。服虔曰：小人貌也。瓚曰：《楚漢春秋》：鯫，姓也。又《廣韻》徂鉤切《集韻》徂侯切，𠀤音㔌。又《集韻》此苟切，音趣。又《廣韻》七逾切《集韻》逡須切，𠀤音趨。又《正韻》七演切，音淺。義𠀤同。

䱥：《廣韻》《集韻》《韻會》《正韻》𠀤征例切，音制。魚名。可爲醬。《異魚圖贊》䱥魚之味，其美在額。又《集韻》子例切，音祭。與鰶同。魚名。

鯬：《廣韻》力脂切《集韻》良脂切，𠀤音棃。魚名。《爾雅·釋魚》鯬，鯠。《埤蒼》鯬鯠，魾也。又《廣韻》郞奚切《集韻》憐題切，𠀤音黎。義同。

鯭：《集韻》母梗切，音猛。同蜢。胡蜢，蝦䗫屬。

䱦：《臨海記》䱦鯺，卽河豚之大者。音未詳。

𩸋：《集韻》與𩸇同。又《字彙補》於加切，音鴉。嶺海異聞云：𤞀人以小鰔魚爲𩸋鮍。

鯮：《𨻰藏器·本草》鯮魚多食宜人。○按與鯼同。

𩸌：《篇海》音梭。魚名。

𩸍：《閩中海錯疏》𩸍魚，形如石首而差大，鱗細口紅。音未詳。

𩸎：《字彙補》音定。魚名。《閩書》廣人呼爲錦魚。

𩸏：鰈字之譌，見《字彙補》。从枼之字或从𣏋作。𣏼，不詳。

𩸐：《字彙補》乃侯切，音羺。魚名。

䱧：《戰國策》俯噣鱔鯉。《註》鱔，故書作䱧。字書無䱧字。

鯶：《廣韻》胡本切《集韻》戸袞切，𠀤音混。與鯇同。詳鯇字註。又《唐律》號鯉爲赤鯶公，以國氏李諱同音也。

鯷：《唐韻》杜奚切《集韻》田黎切《正韻》杜兮切，𠀤音題。同鮷。《博雅》鮎也。《類篇》魚重千斤。《戰國策》鯷冠秫縫。《註》鯷，大鮎，以其皮爲冠。又《前漢·地理志》會稽海外有東鯷人。又《廣韻》《集韻》𠀤是義切，音䜴。又《廣韻》特計切《集韻》大計切，𠀤音弟。又《集韻》上紙切，音是。義𠀤同。

鯸：《廣韻》戸鉤切《集韻》胡溝切，𠀤音侯。《說文》魚名。《博雅》鯸，魠也。《玉篇》鯸，䱌魚。又河魨，一名鯸鮧。詳前魨字註。

𩸾：《五音集韻》以遮切，音耶。《玉篇》魚似蛇，長一丈。

鯹：《廣韻》《集韻》《韻會》桑經切《正韻》先靑切，𠀤音星。與鮏同。魚臭。

𩸿：《集韻》同鱍。

𩹀：《篇海》千𠋫切，音輳。𩹀𩹑，蚌屬。

鯺：《集韻》專於切，音諸。與蠩同。蜛蠩，蟲名。一曰蝦蟆。又《正字通》蜛鯺，一頭數尾，長二三尺，左右有腳，狀如蠶，可食。又䱦鯺。詳䱦字註。

𩹁：《集韻》蒲幸切，音倂。魚名。或作鮩。

䱫：《集韻》郞達切，音辢。魚名。又落蓋切，音賴。義同。

鯻：《集韻》同䱫。

𩹂：《廣韻》《集韻》𠀤于貴切，音胃。魚名。《山海經》樂游之山，桃水多𩹂魚，似蛇而四足。

䱬：《廣韻》相居切《集韻》新於切，𠀤音胥。《說文》魚名。

䱭：《唐韻》古恆切《集韻》居曾切，𠀤音緪。《說文》鯍也。《前漢·司馬相如傳》䱭䲛漸離。《註》周洛曰鮪，蜀曰䱭䲛。又《集韻》《韻會》𠀤居鄧切，音亙。義同。或作䱍。

鯼：《廣韻》子紅切《集韻》祖叢切，𠀤音㚇。《博雅》石首鯼也。《郭璞·江賦》鯼鮆順時而往還。《註》鯼魚出南海，頭中有石，一名石首魚。《正字通》鯼魚體員厚而長，似鱤魚，腹稍起，扁額長喙，細鱗腹白，背微黃色，性好噉魚。諸書皆以爲石首，非也。

鯽：《廣韻》《集韻》《韻會》《正韻》𠀤資昔切，音積。與𩺀同。魚名。《本草》形似鯉。色黑體促，腹大脊隆。《杜甫詩》鮮鯽銀絲膾。又《廣韻》子力切《集韻》節力切，𠀤音卽。義同。又《集韻》疾則切，音賊。《說文》鰂，或从卽作鯽。詳鰂字註。

鯾：《廣韻》《集韻》《韻會》𠀤𤰞連切，音鞭。《說文》魚名。《玉篇》魴魚也。《山海經》大鯾居海中。《註》鯾，卽魴也。

鯿：《說文》同鯾。《爾雅·釋魚註》江東呼魴魚爲鯿。《宋玉·釣賦》思不出乎鮒鯿。《後漢·馬融傳》魴鱮鱏鯿。《註》鯿，魴之類也。襄陽耆舊傳：漢中鯿魚甚美，常禁人捕，以槎斷水，因謂之槎頭縮項鯿。又《劉弇詩》歸釣潭頭楓葉鯿。又《廣韻》布還切，音斑。又《集韻》逋閑切，音斒。義𠀤同。

鰀：《集韻》同鯇。

鰁：《集韻》從緣切，音全。魚名。

鰂：《唐韻》昨則切《集韻》《韻會》疾則切，𠀤音賊。《說文》鰞鰂，魚名。《正字通》一名墨魚。一名黑魚。狀如算囊，無鱗，兩須長似帶，腹下八足，聚生口旁，縮喙在腹下，懷扳含墨，見人及大魚至，則噀墨。方數尺，背上一骨，獨厚三四分，兩頭尖，色白，輕胞如通草，入藥名海鰾鮹。又通作賊。《蘇軾·魚說》海之魚有烏賊其名者，或从卽作鯽。《類篇》亦作鱡。

䱮：《廣韻》五陌切《集韻》鄂格切，𠀤音額。𩹺䱮，魚名。

𩹃：《篇海》同䱮。

𩹄：《廣韻》呼艾切《集韻》虛艾切，𠀤音餀。魚名。

鰃：《廣韻》烏恢切《集韻》烏回切，𠀤音隈。魚名。

鰄：《廣韻》《集韻》𠀤於非切，音威。魚名。

鰅：《唐韻》《集韻》《韻會》𠀤魚容切，音顒。《說文》魚名。皮有文，出樂浪，東暆。神爵四年初捕收輸考工。周成王時，揚州獻鰅。博雅：䰲也。《玉篇》䲓鰅魚也。《前漢·司馬相如傳》鰅鰫鰬魠。《註》郭璞曰：鰅魚有文彩。又《楚辭·大招》鰅鱅短狐。《註》鰅鱅，短狐類。《補註》狀如犂牛。又《廣韻》遇俱切《集韻》元俱切，𠀤音虞。義同。

𩹅：《篇海》音英。《字彙》魚名。《正字通》䱀字之譌。

鰆：《集韻》樞倫切，音春。海魚名。

𩹆：《集韻》同䱠。

鰇：《廣韻》耳由切《集韻》而由切，𠀤音柔。魚名。《正字通》本作柔。似烏鰂，無骨，生海中，越人重之。

𩹇：《廣韻》特丁切《集韻》唐丁切，𠀤音庭。魚名。《博雅》䰲也。《類篇》或作䱓。

𩹈：《廣韻》《集韻》𠀤直利切，音稚。魚名。

鰈：《唐韻》吐盍切《集韻》託盍切，𠀤音榻。《說文》比目魚也。《爾雅·釋地》東方有比目魚，不比不行，其名謂之鰈。《註》狀似牛𦜉，鱗細，紫黑色，一眼，兩片相合乃得行。今水中所在有之。江東又呼爲王餘魚。《後漢·邊讓傳註》比目魚，一名鰈，今江東呼爲板魚。《異物志》一名箬葉魚。俗呼鞋底魚。臨海志曰：婢屣魚。風土記曰：奴屩魚。《集韻》或作魼。又《集韻》達協切，音牒。義同。或作鰨。又《集韻》七接切，音妾。與鯜同。魚名。出樂浪潘國。又《集韻》實洽切，音箑。魻鰈，鱗次衆多也。一曰裝飾重疉貌。詳魻字註。

鰉：《集韻》胡光切，音黃。與鱑同。魚名。《正字通》鱣也。

䱯：《正字通》𩻜字之譌。

鰊：《廣韻》《集韻》𠀤郞甸切，音煉。魚名。似鱦。

鰋：《廣韻》《韻會》《正韻》於幰切《集韻》隱幰切，𠀤音偃。《爾雅·釋魚》鰋。《註》今鰋額白魚。《詩·小雅》魚麗于罶，鰋鯉。《正字通》一說鰋身圓白額，性好偃，腹平著地，故名。○按《說文》本作𩷑。鮀也，鮀鮎也。《詩·小雅》毛傳：鰋，鮎也。《六書故》曰：《爾雅》鯉鱣鰋鮎鯊鮀，各舉六物。讀者以鱣釋鯉，鮎釋鰋，鮀釋鯊。毛氏、《說文》皆蹈此誤，𠀤以鰋爲鮎。《說文》又幷以鮀爲鮎。尤非。

𩹉：《廣韻》甫微切《集韻》匪微切，𠀤音飛。魚名。似鮒。出澇水。或作鯡。

𩹊：《玉篇》以周切，音游。魚名。

䱰：《正字通》同鮦。《爾雅·釋魚》鱧。《註》鮦也。《疏》鱧，今䱰魚也。鮦與䱰音義同。

鰌：《唐韻》七由切《集韻》《韻會》雌由切《正韻》此由切，𠀤音秋。《說文》鰼也。《廣韻》魚名。二月有之。《正字通》鰌生下田淺淖中。似鱓短，首銳色黃黑，有漦濡滑難握，穴泥中與他魚牝牡。《爾雅·釋魚》鰼，鰌。《註》今泥鰌。《疏》穴於泥中。《莊子·齊物論》鰌然乎哉。《音義》鰌，魚名。《荀子·富國篇》黿鼉魚𪔀鰌鱣，以時別一而成羣。《集韻》或作鰍。又海鰌。《水經》海鰌魚，長數千里，穴居海底，入穴則海水爲潮，出穴則潮退。又船名。《宋史·虞允文傳》官軍以海鰌船衝敵軍。又人名。《左傳·襄十年》史鰌。《註》史魚。又《廣韻》自秋切《集韻》字秋切，𠀤音酋。義同。又與䠓同。《莊子·秋水篇》鰌我亦勝我。《音義》鰌，藉也。亦作䠓。《荀子·强國篇》大燕鰌吾後。《註》鰌，踧也。如蹴沓於後也。

鰍：《集韻》同鰌。

鰎：《集韻》紀偃切，音犍。魚名。又《正字通》䱒魚微用鹽曰鰎。

䱱：《廣韻》杜奚切《集韻》田黎切，𠀤音題。魚黑色也。又魚四足者。《山海經》休水多䱱魚，狀如蟄蜼而長距，足白而對。又《集韻》丁計切，音帝。魚名。大鯉也。

𩹋：《字彙》俗䱱字。

𩹌：《正字通》鰥字之譌。

鰏：《玉篇》彼力切，音逼。魚名。

鰐：《廣韻》五各切《集韻》《正韻》逆各切，𠀤音咢。𧍞，或作鰐。魚名。似蜥蜴，出日南。《博物志》南海有鰐魚，狀如鼉，斬其頭而乾之，去齒而更生，如此者三乃止。《左思·吳都賦》𪓟鼊鯖鰐。《註》鰐魚長二丈餘，有四足，如鼉，喙長三尺，甚利齒，虎及大鹿渡水，鰐擊之，皆中斷。《類篇》或作鱷。互詳鱷字註。

䱲：《廣韻》與專切《集韻》余專切，𠀤音沿。魚名。

鰑：《廣韻》與章切《集韻》余章切，𠀤音陽。魚名。《博雅》鮦也。《玉篇》赤鱺也。

鰒：《唐韻》《集韻》𠀤房六切，音伏。《說文》海魚名。《前漢·王莽傳》啗鰒魚。《註》師古曰：海魚也。《後漢·伏隆傳》詣闕上言，獻鰒魚。《註》鰒似蛤，偏著石。《廣志》鰒無鱗有殼，一面附石，細孔雜雜，或七或九。又《廣韻》蒲角切《集韻》《韻會》弼角切，𠀤音雹。義同。一說石決明。藥旁有七空者良。又《集韻》步木切，音僕。義同。

𩹍：《廣韻》渠追切《集韻》渠惟切，𠀤音葵。《玉篇》魚名。

𩹎：《玉篇》於陷切，音渰。《篇海》魚名。

𩹏：《廣韻》白駕切《集韻》步化切，𠀤音杷。與鮊同。海魚也。又《集韻》蒲巴切，音爬。義同。

鰓：《廣韻》蘇來切《集韻》《韻會》桑才切，𠀤音顋。魚頰中骨也。《宋史·五行志》淳化三年，京師里老婦女，裝鏤魚鰓中骨，號魚媚子。又《前漢·𠛬法志》鰓鰓常恐。《註》鰓音葸，懼貌也。

鰔：《集韻》古𧝓切，音感。與鱤同。魚名。魠也。一曰黃頰。又《集韻》居咸切，音緘。又胡讒切，音咸。又古咸切，音緘。又古斬切，音減。義𠀤同。

鰕：《唐韻》胡加切《集韻》《韻會》何加切，𠀤音遐。《說文》魵也。《爾雅·釋魚》魵，鰕。《註》出穢邪國。《疏》魵魚，一名鰕。又《爾雅·釋魚》鯢大者謂之鰕。《疏》鯢，雌鯨也。大者長八九尺。別名鰕。互詳鯢字註。又《爾雅·釋魚》鰝大鰕。《註》鰕大者出海中，長二三丈，鬚長數尺，今靑州呼鰕魚爲鰝魚也。《虞荔鼎錄》宋文帝得鰕魚，遂爲鼎。又《山海經》龍魚陵居，狀如狸，一曰鰕，卽有神聖，乗之以行九野。又《說文長箋》同蝦。《急就篇註》鰕，今之海鰕，堪爲酢酺，及所呼鰕米者，又所在水中小鰕，可生㗖若煼而食之，皆是也。《正字通》水蟲，可食，溪澤江海皆有之，磔須鉞鼻，背有斷節，尾有硬鱗，多足好躍，腸屬腦，子在腹外。又《南海雜誌》商舶見波中雙檣遙漾，高可十餘文，意其爲舟。老長年曰：此海鰕，乗霽曝雙鬚也。又《集韻》《韻會》《正韻》𠀤虛加切，音岈。又《集韻》舉下切，音斝。義𠀤同。

鰖：《正字通》同䲊。

𩹐：《說文》鯁本字。

𩹑：《篇海》侯幹切，音汗。詳𩹀字註。

鰗：《本草》鮭，一名䲅魚。一名嗔魚。日華子謂之鰗魚。今謂之河豚。《註》鰗，音胡。

𩹒：《篇海》與鮤同。

䱳：《字彙補》同𩼼。

鰜：《唐韻》古甜切《集韻》《韻會》堅嫌切《正韻》古嫌切，𠀤音兼。《說文》魚名。《廣韻》比目魚。《玉篇》䱾也。又《集韻》胡讒切，音咸。又賢兼切，音嫌。義𠀤同。又《集韻》吉念切，兼去聲。魚名。大而靑。又《集韻》詰念切，音傔。義同。

𩹱：《五音集韻》許竹切，音蓄。魚名。出梁州。

𩹲：《廣韻》普胡切《集韻》滂模切，𠀤音鋪。與鯆同。《博雅》䱡也。《玉篇》𩹲，䱐魚。一名江豚。天欲風則踊。詳前鯆字註。

鰝：《唐韻》《正韻》胡老切《集韻》《韻會》下老切，𠀤音皓。《說文》大鰕也。《爾雅·釋魚》鰝，大鰕。詳前鰕字註。又《集韻》古老切，音杲。又黑各切，音𦞦。義𠀤同。

䱵：《唐韻》烏紅切《集韻》烏公切，𠀤音翁。《說文》魚名。《本草》漳州海中有海䱵魚，取其糞，乾之盛器，可辟蠅。

鰞：《廣韻》哀都切《集韻》汪胡切，𠀤音烏。鰞鰂，魚名。九月寒烏入水，化爲之。《玉篇》本作烏。互詳鰂鱡二字註。

䱶：《正字通》同𩷕。

𩹳：《集韻》損果切，音鎖。魚名。亦作䲃。

𩹴：《正字通》䱤字之譌。

𩹵：《集韻》前西切，音齊。魚名。出漢水，似鯉而小。

𩹶：《廣韻》《集韻》𠀤徒郞切，音唐。《博雅》魠也。

𩹷：《玉篇》於鬼切，威上聲。魚也。又《正字通》鬼頭魚。出廣東韶州府樂昌榮溪中，味美，狀獰惡，故名。俗加魚。

𩹸：《集韻》古禫切，音感。魚名。

鰟：《集韻》無芳切，音房。魴亦作鰟。

鰠：《廣韻》《集韻》𠀤蘇遭切，音騷。魚名。《山海經》渭水東流注于河，其中多鰠魚，其狀如鱣魚，動則其邑有大兵。

𩹹：《正字通》鱯字之譌。

鰡：《廣韻》《集韻》𠀤力求切，音劉。魚名。同䱖。

𩹺：《廣韻》古伯切《集韻》各核切，𠀤音格。《博雅》䰲也。又《廣韻》古核切，音隔。義同。又《廣韻》來的切《集韻》狼狄切，𠀤音歷。𩹺䱮，魚名。亦作𩽏。

鰢：《廣韻》莫下切《集韻》母下切，𠀤音馬。魚名。《正字通》按此卽海鰕。名水馬。俗遂作鰢。

鰣：《廣韻》《集韻》《韻會》市之切《正韻》辰之切，𠀤音時。魚名。似魴肥美，江東四月有之。或作𩶬。《爾雅·釋魚》一名當魱。《韻會》通作時。

𩹻：《集韻》同魮。

䱷：《廣韻》語居切《集韻》《正韻》牛居切，𠀤音魚。《五經文字》同漁。《周禮·天官·人》掌以時䱷爲梁。又《集韻》《韻會》午據切《正韻》魚據切，𠀤音御。義同。《玉篇》同䰻。又作𩼪。

鰤：《廣韻》疏夷切《集韻》霜夷切，𠀤音師。老魚。《類篇》一說出歷水，食之殺人。或省作魳。

鰥：〔古文〕𩶊《唐韻》古頑切《集韻》《韻會》姑頑切《正韻》姑還切，𠀤音關。《說文》魚也。《詩·齊風》其魚魴鰥。《傳》大魚也。《孔叢子·抗志篇》衞人釣於河，得鰥魚焉，其大盈車。子思問曰：如何得之。對曰：吾垂一魴之餌，鰥過而不視，更以豚之半，則吞矣。又《書·堯典》有鰥在下曰虞舜。《傳》無妻曰鰥。《禮·王制》老而無妻曰鰥。《釋名》鰥，昆也。昆，明也。愁悒不寐，目恆鰥鰥然也。故其字从魚，魚目恆不閉者也。《白虎通》鰥之言鰥鰥無所親，則寡者少也。又《集韻》公渾切，音昆。與鯤同。《爾雅·釋魚疏》鰥，魚子。鰥鯤字異，蓋古字通用也。又與瘝同。《爾雅·釋詁》鰥，病也。《鄭樵註》鰥，卽瘝也。又《廣韻》《集韻》𠀤古幻切，音慣。視貌。或作𥉀。又叶眞韻。《楚辭·天問》舜閔在家，父何以鰥。堯不姚合，二女何親。

鰦：《廣韻》子之切《集韻》津之切，𠀤音茲。魚名。《爾雅·釋魚》鮂，黑鰦。《註》卽白鯈魚。《疏》鮂，一名黑鰦。《六書故》今之鹹淡水中者，長不踰尺，搏身椎首而肥，俗謂之鰦。海亦有之。考證：〔《六書故》今之鹹淡水中者，長不踰尺，搏身推首而肥，俗謂之鰦。〕謹照原文搏身推首改搏身椎首。

𩹼：《廣韻》《集韻》𠀤侯旰切，音翰。魚名。

䱸：《集韻》疎鳩切，音搜。人名。韓將有䱸申差。又與緧同。《周禮·冬官考工記·輈人》必緧其牛後。《註》故書緧爲䱸。鄭司農云：䱸讀爲緧。

𩹽：《玉篇》與鰋同。

鰧：《廣韻》《集韻》𠀤徒登切，音騰。魚名。蒼身赤尾。《山海經》合水多鰧魚。狀如鱖，居逵。《類篇》或作𩺭。又《廣韻》《集韻》𠀤直稔切，音朕。魚似鰕赤文。

鰨：《唐韻》吐盍切《集韻》託盍切，𠀤音榻。《說文》虛鰨也。《前漢·司馬相如·上林賦》禺禺魼鰨。《註》鰨，鯢魚也。似鮎，有四足，聲如嬰兒。《正字通》鰨，卽今福州銅盆魚。又《集韻》諾盍切，音納。與魶同。又《集韻》達協切，音沓。東方比目魚名也。

𩹾：《廣韻》奴答切《集韻》諾答切，𠀤音納。《說文》魚似𪔀，無甲，有尾，無足，口在腹下。

鰩：《唐韻》余招切《集韻》《韻會》《正韻》餘招切，𠀤音遙。《說文》文鰩，魚名。《山海經》觀水西流注于流沙，其中多文鰩魚，狀如鯉魚，魚身而鳥翼，蒼文而白首赤喙，以夜飛，其音如鸞雞。《呂氏春秋》雚水之魚，名曰鰩。其狀若鯉而有翼。《神異經》東南海中有溫湖，中有鰩魚，長八尺。《本草》文鰩出海南，大者長尺許，有翅，與尾齊，一名飛魚。羣飛水上，海人𠋫之，當有大風。考證：〔《本草》文鰩出海南，大者長尺許，有翅，如尾齊。〕謹照原文如尾齊改與尾齊。

䱹：《集韻》側下切。同𩺃。藏魚。《周禮·天官·庖人註》若荆州之䱹魚。

䱺：《唐韻》戸來切《集韻》何開切，𠀤音孩。《玉篇》𩷕䱺，雄蟹。又《集韻》魚開切，音皚。義同。

䱻：《廣韻》《集韻》𠀤戸八切，音滑。《山海經》排水注于稷澤，其中多䱻魚，其狀如蛇，而四足。又《山海經》求如之山，滑水西流，注于諸毗之水，其中多滑魚，狀如鱓，赤背，音如梧，食之已疣。《註》音如人相枝梧聲。又《山海經》桐水多䱻魚，其狀如魚而鳥翼，出入有光，其音如鴛鴦。《郭璞·江賦》䱻鯟𩺭鮋。○按《山海經》三魚音同類別。又《集韻》古忽切，音骨。義同。

𩹿：《廣韻》古伯切《集韻》各額切，𠀤音格。海魚。似鯾。肥美。

鰪：《集韻》谷盍切，音閤。魚名。似鰿而小。《玉篇》鰪鱂，魚名。又《廣韻》安盍切《集韻》乙盍切，𠀤音姶。義同。

鰫：《唐韻》余封切《集韻》餘封切，𠀤音容。與鱅同。《說文》魚也。《類篇》似鰱而黑。又《集韻》常容切，音鱅。又尹竦切，音勇。義𠀤同。

𩺀：《廣韻》《集韻》𠀤資昔切，音積。《說文》本作𩼿。魚名。《玉篇》𩺀，鮒也。與鰿鯽𠀤同。

鰬：《廣韻》《集韻》《韻會》𠀤渠焉切，音乾。《博雅》大鱓謂之鰬。《史記·司馬相如傳》鰅鱅鰬魠。《註》鰬似鱓。

鰭：《廣韻》渠脂切《集韻》《韻會》渠伊切，𠀤音祁。魚脊上骨。《禮·少儀》夏右鰭。《註》脊也。《疏》夏時陽氣在魚脊，故右鰭。《史記·司馬相如傳》揵鰭擢尾。《註》正義曰：鰭，魚背上鬣也。又《玉篇》與鮨同。魚名。又鮓屬。

䱼：《正字通》知演切，音展。《臨海異物志》䱼魚如指，長七八寸，但有脊骨，宜作羹，滑美。又音戰。義同。

𩺁：《正字通》鯗本字。

鰮：《閩書》似馬鮫而小。音未詳。

𩺂：《石鼓文》黃帛其𩺂。《釋音》鄭氏云：𩺂，卽鯾字。

𩺃：《集韻》與䱹同。

𩺄：《篇海》音征。以醋煑魚爲𩺄。

𩺅：《字彙補》同鯔。

𩺆：《干祿字書》鮓，俗作𩺆。

鰱：《唐韻》力延切《集韻》陵延切，𠀤音連。《說文》魚名。《博雅》鱮也。《陸璣·草木蟲魚疏》鱮，徐州人謂之鰱。《郭璞·江賦》鯪鯉鰩鰱。又《正字通》鰫魚似鰱。俗呼黑鰱。

鰲：《廣韻》五勞切《集韻》《韻會》牛刀切，𠀤音敖。《玉篇》魚名。《正字通》俗鼇字。詳黽部鼇字註。

䱾：《唐韻》洛侯切《集韻》郞侯切，𠀤音樓。《說文》魚名。一名鯉。一名鰜。《玉篇》大靑魚。又《廣韻》力朱切《集韻》龍珠切，𠀤音慺。義同。

𩺭：《集韻》徒登切，音騰。與鰧同。《郭璞·江賦》䱻鯟𩺭鮋。《註》𩺭，其狀如鱖。

𩺮：《集韻》盧谷切，音祿。與鱳同。詳後鱳字註。

鰳：《篇海》歷得切，音勒。《正字通》鰳魚以四月至海上，漁人聽水聲取之。狀如鰣魚，小首細鱗，腹下有硬刺，乾曰鰳鯗。

𩺯：《集韻》昨木切，音族。魚名。

鰴：《集韻》吁韋切，音煇。《爾雅·釋魚》魚有力者鰴。《註》强大多力也。《類篇》或作𩽚。

𩺰：《唐韻》語居切《集韻》牛居切，𠀤音魚。《說文》二魚也。又《集韻》訛胡切，音吾。魚之大者。《說文長箋》𩺰卽魚之重文。

𩺱：《廣韻》女力切《集韻》昵力切，𠀤音匿。魚名。《類篇》似鯇而小。

鰵：《廣韻》眉殞切《集韻》美殞切，𠀤音愍。海魚名也。

𩺲：《集韻》戚悉切，音七。《玉篇》魚也。或作𩵏。

䱿：《玉篇》初陷切，音懺。魚也。

𩺳：《正字通》俗鯋字。

鰶：《廣韻》《集韻》𠀤子例切，音祭。《玉篇》魚名。《類篇》或作䱥。

鰷：《廣韻》徒聊切《集韻》《韻會》《正韻》田聊切，𠀤音迢。白鰷，魚名。《正字通》形狹而長若條然。《詩·周頌》鰷鱨鰋鯉。《傳》白鰷也。《集韻》或作鯈䱔。又《集韻》先了切，音小。義同。

䲀：《廣韻》《集韻》𠀤脂利切，音至。《山海經》崌山，江水出焉，其中多䲀魚。

𩺴：《集韻》與鰻同。

鰸：《唐韻》豈俱切《集韻》虧于切，𠀤音區。《說文》魚名。似鰕無足長寸，大如釵股，出遼東。又《集韻》邕俱切，音迂。又委羽切，音傴。又烏侯切，音謳。義𠀤同。

鰹：《廣韻》古賢切《集韻》經天切，𠀤音堅。鮦大者鰹。詳前鮦字註。

𩺵：《廣韻》所臻切《集韻》《韻會》《正韻》疏臻切，𠀤音莘。魚尾長也。《詩·小雅》有莘其尾。字書从魚。《類篇》或作𩷔。

𩺶：《字彙》俗䲌字。

䲁：《廣韻》於胃切《集韻》紆貴切，𠀤音尉。魚名。似蛇。

鰺：《字彙》鱢字之譌。

鰻：《唐韻》母官切《集韻》《韻會》謨官切，𠀤音瞞。《說文》魚也。《廣韻》鰻鯠，魚也。《本草》鰻鱺似鱓而腹大。又《通雅》桂林有石鰻，出洞穴，性涼。又《廣韻》《集韻》𠀤無販切，音萬。義同。

鰼：《唐韻》似入切《集韻》席入切，𠀤音習。《說文》鰌也。《爾雅·釋魚》鰼，鰌。《註》今泥鰌。《疏》鰼，一名鰌。穴於泥中。又《山海經》囂水西流注于河，其中多鰼鰼之魚，其狀如鵲而十翼，鱗在羽端。其音如鵲，可以禦火。

鰽：《集韻》徐由切，音囚。與鯦同。魚名。似鯿而大鱗，肥美多鯁。又《異物志》鰽魚，鰽鳥所化，故腹中有鳥腎二枚。又《集韻》字秋切，音酋。義同。

𩺷：《廣韻》𤰞吉切《集韻》璧吉切，𠀤音必。與鮅同。詳鮅字註。

鰾：《廣韻》符少切《集韻》婢小切，𠀤音摽。魚鰾。可作膠。《類篇》魚胞也。又《本草》鱁鮧魚。一名鰾。

𩺸：《集韻》陵之切，音釐。魚名。

䲂：《集韻》旬宣切，音旋。魚名，出梁州。

鰿：《廣韻》《集韻》《韻會》《正韻》𠀤資昔切，音積。與𧐐同。《爾雅·釋魚》貝小者鰿。《註》今細貝，亦有紫色，出日南。又《博雅》鰿，鮒也。《楚辭·大招》煎鰿𦞦雀。《註》鮒也。《類篇》小魚也。今鯽魚。又《廣韻》《集韻》𠀤士革切，音賾。又《集韻》側革切，音責。義𠀤同。

𩺹：《石鼓文》又𩺹又𩸊。《釋音》𩺹，鄭氏云：今作鮒，音附。郭云：𠀤呼反，今文从𩹲。

鱀：《廣韻》具冀切《集韻》其旣切，𠀤音曁。《爾雅·釋魚》鱀是鱁。《註》鱀，䱜屬也。體似鱏魚，尾如䱡魚，大腹，喙小銳而長，齒羅生上下相銜，鼻在額上，能作聲，少肉多膏，胎生，健啖細魚，大者長丈餘，江中多有之。又《集韻》巨至切，音技。又居氣切，音旣。又其旣切，音禨。義𠀤同。《類篇》亦作𩵪。

𩺺：《正字通》同鱀。

鱁：《廣韻》直六切《集韻》佇六切，𠀤音逐。《玉篇》鱁，鮧也。《爾雅·釋魚》鱀是鱁。詳鱀字註。

𩺻：《正字通》俗鰪字。

鱂：《廣韻》卽良切《集韻》資良切，𠀤音將。鰪鱂，魚名。

鱃：《集韻》雌由切，音秋。《博雅》鯉也。《山海經》蒼體之水多鱃魚，其狀如鯉而大首。《註》今蝦鰌字。亦作鱃。秋音。《本草拾遺》鱃魚，卽鱅魚。

䲃：《廣韻》《集韻》𠀤子皓切，音早。魚名。雞足。《山海經》瀤澤之水東北流注于泰澤，其中多䲃魚，其狀如鯉而雞足。又《集韻》損果切，音鎖。亦作𩹳。義同。又《集韻》鋤交切，音巢。魚子也。

鱄：《廣韻》職緣切《集韻》《韻會》朱遄切《正韻》朱緣切，𠀤音專。《說文》魚也。《儀禮·士喪禮》魚鱄鮒九。《家語》魚之大者名爲鱄。《呂氏春秋》魚之美者洞庭之鱄。又《廣韻》專諸，吳刺客。或作鱄。《左傳·昭二十年》乃見鱄設諸焉，而耕於鄙。《註》鱄諸，勇士。又《廣韻》《集韻》𠀤徒官切，音團。《山海經》黑水南流注于海，其中多鱄魚，其狀如鮒而彘尾，其音如豚，見則天下大旱。《註》鱄音團扇之團。又《廣韻》旨兗切《集韻》《韻會》主兗切《正韻》止兗切，𠀤音轉。又《集韻》豎兗切，音善。義𠀤同。又《集韻》龍眷切，音戀。人名。《左傳·成十四年》吾不獲鱄也，使主社稷。《註》鱄，衞侯衍之母弟。考證：〔《儀禮》鱄鮒九腊。〕謹照原文改魚鱄鮒九。

鱅：《唐韻》蜀容切《集韻》《韻會》常容切，𠀤音慵。《說文》魚名。《陸璣·草木蟲魚疏》鱮，或名鱅。《史記·司馬相如傳》鰅鱅鰬魠。《註》郭璞曰：鱅似鰱而黑。《正字通》似鰱，大頭細鱗，目旁有骨。《類篇》或作鰫。又《正字通》海魚，肉如彘。亦名鱅。又《山海經》食水多鱅鱅之魚，其狀如犂牛，其音如彘鳴。又《廣韻》《集韻》𠀤余封切，音容。義同。

𩺼：《集韻》同鯆。

䲄：《字彙補》同鰵。閩魚。鰲身類鱸，石首口大。

𩺽：《廣韻》與鰒同。

䲅：《本草》䲅魚，一名鶘夷。以物觸之，卽塡腹如氣毬。亦曰嗔魚。白背有赤道，如印，魚目得合，與諸魚不同，卽今河魨也。《註》音規。

鱆：《字彙補》音章。《閩書》鱆魚。一名望潮魚。

𩺾：《字彙補》𩻯字之譌。

鱉：《廣韻》幷列切《集韻》必列切。𠀤與鼈同。《干祿字書》鱉通鼈。《易·說卦》離爲鱉。《釋文》鱉本又作鼈。《莊子·秋水篇》東海之鱉。《音義》鱉亦作𪔀。

鱊：《廣韻》餘律切《集韻》允律切，𠀤音聿。《爾雅·釋魚》鱊鮬鱖鯞。《註》小魚也。又《廣韻》食聿切《集韻》食律切，𠀤音術。又《廣韻》《集韻》𠀤古滑切，音劀。又《集韻》古穴切，音玦。義𠀤同。

鱋：《集韻》丘於切，音墟。與魼同。《史記·司馬相如傳》禺禺鱋魶。《註》鱋一作魼，比目魚。

𩻘：《篇海》居晏切，音澗。魚名。

𩻙：《正字通》俗鱷字。

𩻚：《五音集韻》武夫切，音無。《玉篇》魚名。

䲉：《集韻》相支切，音斯。魚名也。又《字彙》一曰鮪別名。

䲊：《廣韻》他果切《集韻》《韻會》《正韻》吐火切，𠀤音妥。《說文》魚子已生者。《類篇》或作𩼐。《集韻》或作𩷷𩼏。又《唐韻》徒果切《集韻》杜果切，𠀤音惰。又《集韻》翾規切，音睢。又徒臥切，音鬌。義𠀤同。又《廣韻》以水切《集韻》愈水切，𠀤音唯。蟹子。又《集韻》吐臥切，音唾。《類篇》魚去鱗曰䲊。

𩻛：《廣韻》鋤針切《集韻》鉏簪切，𠀤音岑。《說文》魚名。《類篇》一說南方謂鮺曰𩻛。又《廣韻》子心切《集韻》咨林切，𠀤音祲。又《集韻》才淫切，音鬵。又時任切，音諶。義𠀤同。

䲋：《正字通》俗𩻛字。

𩻜：《唐韻》力珍切《集韻》離珍切，𠀤音鄰。《說文》魚名。

𩻝：《五音集韻》雛睆切，音撰。魚名。無骨。

鱌：《廣韻》徐兩切《集韻》似兩切，𠀤音象。魚名。似魟而鼻長。

鱍：《廣韻》《集韻》《正韻》𠀤北末切，音撥。與鮁同。魚掉尾也。《玉篇》尾長貌。《詩·衞風》鱣鮪發發。《釋文》發，韓詩作鱍。又《廣韻》《集韻》𠀤普活切，音潑。義同。

𩻞：《正字通》俗鱬字。

鱎：《廣韻》居夭切《集韻》舉夭切，𠀤音矯。白魚別名。《說苑》宓子賤爲單父宰，陽晝謂之曰：投綸錯餌，迎而吸之者，陽鱎也，肉薄而不美。若存若亡，若食若不食者，魴也，肉厚而味美。子賤曰：善。未至，單父冠蓋交接於道。子賤曰：車驅之，此陽晝所謂陽鱎者也。又《集韻》居妖切，音驕。義同。

鱏：《廣韻》徐林切《集韻》《韻會》《正韻》徐心切，𠀤音尋。《說文》魚名。傳曰：伯牙鼓琴鱏魚出聽。《爾雅·釋魚疏》鱏，長鼻魚也，重千斤。《後漢·馬融傳》魴鱮鱏鯿。《註》鱏，口在頷下，大者長七八尺。又《廣韻》餘針切《集韻》夷針切，𠀤音淫。《玉篇》鮪也。

鱐：《廣韻》息逐切《集韻》息六切，𠀤音肅。魚腊。《周禮·天官·庖人》夏行腒鱐。《疏》鱐謂乾魚。《禮·內則》夏宜腒鱐。《釋文》鱐，本又作鱐。又《集韻》思留切，音脩。義同。

鱑：《廣韻》《集韻》𠀤胡光切，音黃。魚名。或作鰉。

𩻟：《廣韻》許爲切《集韻》吁爲切，𠀤音麾。《玉篇》大魚。《正字通》按𩻟魚，潮州有之，俗名蒲魚。又《集韻》于嬀切，音爲。義同。原字从爲作。

鱒：《廣韻》才本切《集韻》《韻會》粗本切，𠀤蹲上聲。《說文》赤目魚也。《爾雅·釋魚》鮅鱒。《註》似鯶子赤眼。《疏》鮅，一名鱒。《陸璣·草木蟲魚疏》鱒似鯶魚，而鱗細於鯶，赤眼。《詩·豳風》九罭之魚，鱒魴。《傳》大魚也。又《五音集韻》士晚切，音撰。又柱兗切，音篆。義𠀤同。又《廣韻》《集韻》《韻會》𠀤徂悶切，音鐏。魚名。又魚入泥。又《五音集韻》士戀切，音饌。義同。

𩻠：《正字通》俗鰻字。

𩻡：《集韻》同鮦。

䲌：《唐韻》苦管切《集韻》苦緩切，𠀤音款。魚名。又《廣韻》口喚切《集韻》苦喚切，𠀤寬去聲。《玉篇》魚撞𦋇。《類篇》魚觸網也。

鱓：《唐韻》常演切《集韻》《韻會》《正韻》上演切，𠀤音善。魚名。《類篇》蛇鱓，黃質黑文。《爾雅翼》鱓似蛇無鱗，體有涎沫，夏月於淺水作窟。《本草圖經》鱓似鰻鱺而細長，亦似蛇而無鱗，有靑黃二色，生水岸泥窟中。《異苑》死人髮所化。《淮南子·覽冥訓》蛇鱓著泥。又《集韻》唐何切，音駝。與鼉同。《說文》魚名。皮可冒鼓。《史記·太史公自序》黿鱓與處。《註》索隱曰：鱓音鼉。《李斯上秦始皇書》樹靈鱓之鼓。註：徒何切，鱓皮可以冒鼓。《呂氏春秋》乃令鱓先爲樂倡，鱓乃偃浸，以其尾鼓其腹。

䲍：《正字通》同鰧。

𩻢：《說文》鮺本字。

鱔：《集韻》上演切，音善。魚名。○按與鱓同。

鱕：《廣韻》甫煩切《集韻》方煩切，𠀤音蕃。《玉篇》魚名。《南越志》鱕魚，鼻有橫骨如鐇，海船逢之必斷。《左思·蜀都賦》鮣龜鱕䱜。《註》鱕䱜有橫骨在鼻前，如斤斧形。東人謂斧斤之斤爲鐇，故謂之鱕䱜也。又《集韻》孚袁切，音番。又符袁切，音煩。義𠀤同。

鱖：《唐韻》居衞切《集韻》姑衞切，𠀤音劌。《說文》魚名。《玉篇》魚大口細鱗斑彩。《爾雅·釋魚》鱊鮬鱖鯞。《註》小魚也。詳鮬字註。《本草》鱖然背有黑點。昔仙人劉憑嘗食石桂魚，今此魚猶有桂名，恐是此也。生江溪閒。《正字通》魚扁形闊腹，大口細鱗，皮厚肉緊，味如豚。一名水豚，又名鱖豚。焦氏《筆乗》謂鱖名鮰魚，誤。蓋因鄕語謂鱖爲計，故以鱖本音桂，與鮠近也。又《廣韻》《集韻》𠀤居月切，音厥。又《集韻》於月切，音噦。又居逵切，音龜。義𠀤同。《本草》鱖魚背有黑點。

鱗：《廣韻》力珍切《集韻》《韻會》《正韻》離珍切，𠀤音鄰。《說文》魚甲也。《玉篇》魚龍之鱗也。《周禮·地官·大司徒》其動物宜鱗物。《註》鱗，龍之屬。《禮·月令》其蟲（鱗。《註》）龍蛇之屬。《淮南子·地形訓》凡鱗者，生於庶魚。又《正字通》雙鱗魚，產湖廣石門縣東陽山水中，鱗有兩重，與諸魚別，味肥（美。）又姓。《左傳·文十六年》鱗鱹爲司徒。《類篇》或作䰼。此條有四字脫落，包括一個空格。今補於（）中。

𩻣：《六書故》同𩹆。

鱘：《本草》鱘魚出江中，背如龍，長一二丈。《註》音尋。

𩻤：《集韻》迄得切，音黑。魚名。鰜也。

䲎：《博雅》諾每切。敗也。

𩻥：《本草》鮑𩻥二魚，鮑似屍臭，以無鹽也。𩻥臭差微，有鹽故也。出沔州。○按與鰎同。

𩻦：《篇海》鱢字之譌。

鱙：《路史》三鱙，美言聞於內，惡言聞於外。《楊愼外集》三苗，路史作三鱙。

𩻧：《字彙補》音果。《張融·海賦》𩹉魜𩻧䱻。

𩻨：《字彙補》同鯔。見淳化帖薛稷書。

鱝：《正字通》房問切，音憤。魚形如大荷葉，長尾，口在腹下，目在額上，尾長有節，螫人。

鱞：《字彙》同鰥。《楚辭·天問》舜閔在家，父何以鱞。《王逸註》無妻曰鱞。《補註》鱞經傳多作鰥。

𩼂：《玉篇》以水切，音唯。《字彙》魚名。○按與䲊同。

𩼃：《篇海》巨京切，音擎。魚王。《正字通》俗鯨字。

䲐：《廣韻》郞古切《集韻》龍五切，𠀤音魯。《說文》魚名。出樂浪潘國。

𩼄：《五音集韻》居刈切，音罽。《玉篇》魚名。

䲑：《集韻》魚羈切，音宜。魚子。

䲒：《廣韻》胡買切《集韻》下買切。𠀤與蟹同。又《玉篇》鮦也。

鱟：《廣韻》胡遘切《集韻》下遘切，𠀤音𠋫。魚名。似蟹，有子可爲醬。《山海經註》鱟魚形如惠文冠，靑黑色，十二足，長五六尺，似蟹，雌常負雄，漁子取之，必得其雙。子如麻子，南人爲醬。《嶺表異錄》雄小雌大，水中雄者浮雌者沉。《左思·吳都賦》乗鱟黿鼉。又號鱟媚。《郭璞·江賦》蜦䗚鱟媚。又《廣韻》《集韻》𠀤烏酷切，音沃。又《集韻》《正韻》𠀤許𠋫切，音詬。又《集韻》乙角切，音渥。義𠀤同。

𩼅：《廣韻》《集韻》𠀤而用切，戎去聲。《玉篇》鮐魚。

鱠：《廣韻》《集韻》《正韻》𠀤古外切，音膾。細切肉也。《干祿字書》膾通鱠。又《博物志》吳王江行食魚膾，棄殘餘於水，化爲魚，名膾殘，卽今銀魚。

鱡：《正字通》同鰂。

鱢：《唐韻》《集韻》《正韻》𠀤蘇遭切，音騷。《說文》鮏臭也。周禮曰：膳膏鱢。○按今《周禮·天官·庖人》作臊。

鱣：《唐韻》《集韻》《韻會》𠀤張連切，音邅。《說文》鯉類也。《爾雅·釋魚》鱣。《註》大魚。似鱏而短鼻，口在頷下，體有邪行甲，無鱗，肉黃，大者長二三丈，江東呼爲黃魚。《陸璣·草木蟲魚疏》鱣出江海，三月中從河下頭來上，形似龍，銳頭，口在頷下，背上腹下皆有甲。今於盟津東石磧上鉤取之，大者千餘斤，可蒸爲𦞦。又可爲鮓。魚子可爲醬。《詩·衞風》鱣鮪發發。《前漢·賈誼傳》橫江湖之鱣鯨。《註》師古曰：鱣，亦作鱏。又《史記·建元以來年表》城陽頃王子封鱣。《註》索隱曰：縣名。又《集韻》唐干切，音壇。義同。又《集韻》《正韻》𠀤上演切，音善。同鱓。《後漢·楊震傳》有冠雀銜三鱣魚，飛集講堂前，都講取魚進曰：虵鱣者，卿大夫服之象也。《註》續漢書，謝承書鱣皆作鱓。然則鱣鱓古字通也。《顏氏家訓》後漢書云：鸛雀銜三鱓魚，多假借爲鱣鮪之鱣。俗之學士因謂之鱣魚。按魏武四時食制，鱣魚大如五斗匳，長一丈。郭璞註爾雅，鱣長二三丈，安有鸛雀能勝一者，况三頭乎。鱣又純灰色，無文章也。鱓魚，長者不過三尺，大者不過三指，黃地黑文，故都講云：虵鱣，卿大夫服之象也。續漢書及搜神記亦說此事，皆作鱓字。孫卿云：魚鱉鰌鱣，及韓非說苑，皆曰鱣似蛇，𠀤作鱣字。假鱣字爲鱓字，其來久矣。

鱤：《廣韻》《集韻》𠀤古禫切，音感。魚名，魠也。又《山海經》減水多鱤魚。《註》一名黃頰。《本草》鱤魚，卽䱤魚。一名鰥魚。鱤，敢也。䱤，䐄也。食而無厭也。又其性獨行，故曰鰥。《集韻》或省作鰔。

𩼆：《集韻》同鯉。

鱥：《集韻》姑衞切，音劌。魚名。

𩼇：《正字通》俗䱗字。

𩼈：《廣韻》烏到切《集韻》於到切，𠀤音奧。小魚名。《博雅》鯉也。又鰌也。又《集韻》於九切，黝上聲。義同。

䲓：《廣韻》《集韻》𠀤魚檢切，音儼。䲓鰅，魚名，出樂浪。又《類篇》䲓喁，魚口動貌。又《集韻》牛廉切，音𪙊。義同。

䲔：《唐韻》《集韻》《韻會》《正韻》𠀤渠京切，音擎。《說文》海大魚也。或从京作鯨。《前漢·翟方進傳》取其䲔鯢。詳鯨字註。又《廣韻》巨良切《集韻》渠良切，𠀤音彊。義同。考證：〔《前漢·翟方進傳》取其䲔鯤。〕謹照原文䲔鯤改䲔鯢。

鱦：《廣韻》食陵切《集韻》神陵切，𠀤音繩。《爾雅·釋魚》鱦，小魚。《註》今江東亦呼魚子未成者爲鱦。《家語》宓子賤仕魯，爲單父宰，孔子使巫馬期往觀政焉。入界，見䰻得魚輒捨之。期問焉，曰：魚之大者名爲鱄鱨，吾大夫愛之，其小者名鱦，吾大夫欲長之，是以得二者輒舍之。《玉篇》同䱆。又《廣韻》實證切，音乗。又《廣韻》《集韻》《正韻》𠀤以證切，音孕。義𠀤同。又《廣韻》莫幸切，音猛。蛙屬。又《集韻》母耿切，音黽。義同。

鱧：《唐韻》盧啓切《集韻》《韻會》里第切，𠀤音禮。《說文》鱯也。《爾雅·釋魚》鱧。《註》鮦也。《詩·小雅》魚麗于罶，魴鱧。《正字通》今烏魚。又與蠡同。《本草》蠡魚。一名鮦魚，生九江。《註》蠡今皆作鱧字。

𩼉：《玉篇》都郞切，音當。魚也。又都浪切，當去聲。義同。

𩼊：《廣韻》落戈切《集韻》盧戈切，𠀤音驘。魚名。《玉篇》魚有翼，見則大水。又《集韻》倫爲切，音羸。義同。

𩼋：《廣韻》魚怯切《集韻》逆怯切，𠀤音業。魚名。又魚盛貌。《玉篇》與䲜同。

鱨：《廣韻》市羊切《集韻》《韻會》辰羊切，𠀤音常。《說文》揚也。《玉篇》黃鱨魚。《詩·小雅》魚麗于罶，鱨鯊。《傳》鱨，揚也。《疏》鱨揚者，魚有二名，釋魚無文。陸璣疏云：鱨，一名黃頰魚是也。似燕頭，角身，形厚而長大，頰骨正黃，魚之大而有力解飛者。徐州人謂之揚。黃頰，通語也。

𩼌：《玉篇》無非切，音微。魚名。

𩼍：《廣韻》《集韻》𠀤直例切，音滯。魚名。

𩼎：《閩書》𩼎魚。背有肉二片，乾之，名金絲鯗。音未詳。

𩼏：《集韻》同䲊。

𩼐：《類篇》同䲊。

䲕：《史記·伍子胥傳》縣東門之上。《註》正義曰：東門，䲕門，謂䱐門也。今名葑門。䲕音普姑反。又魚名。《顧野王云》䲕魚，一名江豚，見風則湧。

𩼑：鰦字之譌，見《字彙補》。

𩼒：《字彙補》音牆。魚名。《閩中海錯疏》黃𩼒鬣黃色。

𩼥：《集韻》與䱡同。

𩼦：《玉篇》徐垢切。白魚也。

鱬：《廣韻》人朱切《集韻》汝朱切，𠀤音儒。魚名。魚身人面。《山海經》卽翼之澤，其中多赤鱬。其狀如魚而人面，其音如鴛鴦，食之不疥。

𩼧：《集韻》𤰞眠切，音邊。鯿，或作𩼧。魚名。似魴。又𤰞民切，音賓。義同。

䲖：《集韻》《韻會》𨻰留切《正韻》除留切，𠀤音儔。《家語》魚之大者。

𩼨：《篇海》音疑。魚名。

鱭：《廣韻》徂禮切《集韻》在禮切，𠀤音薺。與鮆同。

鱮：《唐韻》徐呂切《集韻》《韻會》《正韻》象呂切，𠀤音敘。《說文》魚名。《詩·齊風》其魚魴鱮。《傳》魴鱮，大魚也。《箋》鱮似魴而弱鱗。《陸璣·草木蟲魚疏》鱮似魴，厚而頭大，魚之不美者。其頭尤大而肥者，徐州人謂之鰱，或謂之鱅。幽州人謂之鴞𪃫，或謂之胡鱅。《集韻》或作魣。又《集韻》羊諸切，音余。鱑鱮，魚名。

鱯：《唐韻》《集韻》𠀤胡故切，音護。《說文》魚名。《爾雅·釋魚》魾大鱯。《註》鱯，似鮎而大，白色。《山海經》洧水東流，注于河，其中有鱯黽。《本草圖經》鮧口腹俱大者名鱯。《類篇》或作魱。又《廣韻》《集韻》《韻會》𠀤胡化切，音華。又《集韻》胡陌切，音獲。義𠀤同。

𩼩：《說文》鱗本字。

𩼪：《集韻》語居切，音魚。《說文》捕魚也。篆文作漁。

𩼫：《集韻》𩺃，或作𩼫。

𩼬：《集韻》𩽛，或省作𩼬。

𩼭：《集韻》力協切，音蛺。魚名。

䲗：《玉篇》戸巖切，音銜。魚名。

𩼮：《篇韻》籀文鮓字。

𩼻：《直音》與酢同。○按《唐韻》魚醬曰𧃘，昨誤切，𩼻疑𧃘字之譌，从魚改从缶，於義無取。《玉篇》籀文鮺字。

䲙：《廣韻》《集韻》𠀤子結切，音節。魚名。

𩼼：《廣韻》同鱣。

鱱：《集韻》力制切，音例。魚名。或作𧓽。

𩼽：《篇海》力脂切，音棃。魚名。鰻𩼽，亦作𩻌。

鱲：《廣韻》良涉切《集韻》力涉切，𠀤音獵。《類篇》魚名。

鱳：《唐韻》盧各切《集韻》歷各切，𠀤音洛。《說文》魚名。出樂浪潘國。《類篇》或作𩺮。又《集韻》盧谷切，音祿。義同。又狼狄切，音歷lì。𩹺或作鱳。

鱴：《廣韻》《集韻》𠀤莫結切，音蔑。《爾雅·釋魚》鮤，鱴刀。《註》今之鮆魚也。《疏》鮤名鱴刀。《周禮·天官·𪔀人註》貍物亦謂鱴刀，含漿之屬。《玉篇》同䱅。

鱵：《廣韻》職深切《集韻》諸深切，𠀤音針。魚名。《正字通》俗呼針觜魚。

鱶：《集韻》與鯗同。

𩼾：《正字通》鰾本字。

𩼿：《說文》𩺀本字。

𩽀：《玉篇》音讎。魚名。

𩽁：《黃省曾魚經》𩽁，魚秧也。音標。稍長魚苗曰𦼗𩽁。○按𩽁字六書不載。

鱷：《集韻》《正韻》𠀤逆各切，音咢。本作𧍞。亦作鰐。《唐書·韓愈傳》愈至潮，問民疾苦，皆曰：惡溪有鱷魚，食民畜產且盡，民以是窮。數日愈自往視，令其屬秦濟以一羊一豕投溪水而祝之。是夕暴風震電起谿中，數日水盡涸，西徙六十里，自是潮無鱷魚患。《秀水閒居錄》鱷魚之狀，龍吻虎爪，蟹目鼉鱗，尾長數尺，末大如箕，芒刺成鉤，仍自膠黏，多於水濵潛伏，人畜近，以尾擊取，蓋猶象之任鼻也。

䲚：《唐韻》《集韻》𠀤落蓋切，音賴。《說文》魚名。又《廣韻》《集韻》𠀤他達切，音闥。義同。

鱸：《廣韻》落胡切《集韻》《韻會》龍都切，𠀤音盧。魚名。《正字通》巨口細鱗似鱖，長數寸，有四腮，俗呼四腮魚。以七八月出吳江，松江尤盛。天下之鱸皆兩腮，惟松江四腮。《後漢·左慈傳》所少吳松江之鱸魚耳。《註》神仙傳云：松江出好鱸，魚味異他處。《晉書·張翰傳》見秋風起，思松江蒪羹鱸鱠，命駕歸。

𩽍：《集韻》下介切，音械。魚名。

𩽎：《玉篇》音唯。《篇海》魚名。

𩽏：《廣韻》郞擊切《集韻》狼狄切，𠀤音歷。《博雅》䰲也。《玉篇》同𩹺。

䲛：《廣韻》武亙切《集韻》母亙切，𠀤音懜。與𩶡同。《揚雄·蜀都賦》石䲛水螭。《註》卽石魚石燕之類。《左思·吳都賦》筌䱍䲛。《註》䱍䲛，鮪也。又《集韻》彌登切，音瞢。義同。

𩽐：《集韻》千安切，音餐。魚名。或作䱗。

𩽚：《集韻》同鰴。

𩽛：《廣韻》傍各切《集韻》白各切，𠀤音泊。魚如鯉，一目也。或作𩼬。

𩽜：《廣韻》九輦切《集韻》九件切，𠀤音蹇。魚名。

𩽝：《玉篇》仕咸切，音巉。義闕。

𩽞：《集韻》公渾切，音昆。與鯤同。魚子也。

𩽟：《篇韻》同鮓。○按卽𩼻字之譌。

𩽠：《篇韻》音賊。烏𩽠，黑魚大者。○按卽鱡字之譌。

𩽧：《集韻》疎江切，音雙。海魚名。

𩽨：《集韻》勻規切，音惟。水蟲名。涪陵郡出大龜，甲可以卜，緣中文似瑇瑁。又《五音集韻》戸圭切，音攜。義同。

鱹：《集韻》古玩切，音貫。人名。《左傳·文十六年》鱗鱹爲司徒。

𩽩：《唐韻》九遇切《集韻》俱遇切，𠀤音屢。《說文》魚名。又《集韻》權俱切，音劬。又果羽切，音矩。義𠀤同。

𩽪：《古今註》江東呼靑衣魚爲婢𩽪。音未詳。

𩽫：同𩼫。見《字彙補》。

𩽬：《篇海》音蘆。魚名。

𩽰：《集韻》良何切，音羅。魚名。一身十首。

鱺：《唐韻》郞奚切《集韻》憐題切，𠀤音黎。與𩼽同。《說文》魚名。《玉篇》魚似蛇，無鱗甲，其氣辟蠹魚也。又《廣韻》盧啓切《集韻》里弟切，𠀤音禮。與鱧同。《博雅》小鮦也。《爾雅·釋魚註》靑州呼小鱺爲鮵。《疏》鮵與鱧，音義𠀤同。又《集韻》鄰知切，音離。義同。

𩽱：《說文》籀文鱣字。

𩽳：《字彙補》音黨。魚名。《閩書》𩽳魟魚，背厚長，有𧋥，大者二三斤。

𩽵：《廣韻》盧啓切《集韻》里弟切，𠀤音禮。《說文》鮦也。《玉篇》同鱧。

𩽶：《正字通》鱏本字。

鱻：《廣韻》《集韻》𠀤相然切，音仙。《說文》新魚精也。《註》徐鍇曰：三，衆也。衆而不變，是鱻也。《周禮·天官·庖人》凡其死生鱻薧之物，以共王之膳。《註》鱻謂生肉。《疏》新殺曰鱻。又《集韻》息淺切，音獮。尟，或作鱻。少也。

䲜：《廣韻》魚怯切《集韻》逆怯切，𠀤音業。《玉篇》魚盛。

