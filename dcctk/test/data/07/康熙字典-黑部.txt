黑：《唐韻》呼北切《集韻》《韻會》《正韻》迄得切，𠀤音潶。《說文》火所熏之色也。韓康伯曰：北方隂色。《釋名》黑，晦也。如晦冥時色也。《易·說卦》坤其於地也爲黑。《書·禹貢》兗州，厥土黑墳。《禮·檀弓》夏后氏尚黑。又水名。《書·禹貢》華陽黑水惟梁州，黑水西河惟雍州。又《前漢·地理志》益州郡滇池縣有黑水祠。又黑齒，國名。《楚辭·招魂》雕題黑齒。又地名。《左傳·宣六年》公會晉侯宋公于黑壤。又黑子，今所謂黶子也。《前漢·高帝紀》左股有七十二黑子。又《賈誼傳》淮陽之比大諸侯厪如黑子之著面。又《周禮·天官·籩人》其實䵄蕡白黑。《註》黍曰黑。又《詩·小雅》以其騂黑。《傳》黑，羊豕也。又姓。周有黑肱，黑胎。又叶鬩各切，音壑。《史記·龜筴傳》天出五色，以辨白黑。地生五穀，以知善惡。考證：〔《賈誼傳》淮之北大諸侯。〕謹照原文淮下增陽字。北字改比字。〔《史記·龜筴傳》天出五色，以知黑白。地出五穀，以知善惡。〕謹照原文以知黑白改以辨白黑。地出五穀改地生五穀。

𪐗：《說文》黑本字。从炎上出𡆧。《徐鉉曰》𡆧與囪同。竈突也。《增韻》物之黑者莫如煙煤，故从𡆧。

䵝：《集韻》《韻會》𠀤於旣切，衣去聲。《玉篇》深黑也。《韓愈·徐偃王廟𥓓》䵝昧就滅。又《廣韻》於記切，音意。又《集韻》英皆切，音挨。又於閑切，音殷。又乙黠切，音軋。義𠀤同。

𪐙：《玉篇》與𪒢同。

䵞：《集韻》黥，古作䵞。註詳八畫。

𪐚：《字彙補》烏奚切，音鷖。亦作𪐭。

𪐜：《字彙》同黫。

䵟：《廣韻》《集韻》𠀤古旱切，音簳。《玉篇》黑也。《廣韻》與皯同。面黑。《集韻》面黑氣。

𪐝：《廣韻》《集韻》𠀤徒蓋切，音大。《廣韻》黑跡。《集韻》黑也。又《集韻》他蓋切，音泰。黑甚。

𪐞：《集韻》都故切，音妒。深黑色也。《六書故》濁黑也。

䵠：《集韻》丁歷切，音的。黑子著面。一曰婦人面飾。又婦人以䵠點頰上也。又一作的。《王察神女賦》施𤣥的。《註》言以丹注面，表有月事難進御。又《廣韻》龍須，謂之䵠。又職略切，音灼。義同。《釋名》作勺。

黓：《廣韻》與職切《集韻》《韻會》逸職切，𠀤音弋。《廣雅》黑也。又作弋。《前漢·文帝贊》身衣弋綈。《註》如淳曰：弋，皁也。又《爾雅·釋天》太歲在壬曰伭黓。

𪐟：《篇海》胡玩切，音換。皰肒也。

𪐠：《字彙補》與黗同。

黔：〔古文〕𦌣《唐韻》巨淹切《集韻》《韻會》其淹切《正韻》其廉切，𠀤音箝。《廣雅》黑也。《說文》黔，黎也。秦謂民爲黔首，謂黑色也。周謂之黎民。一說黑巾蒙首，故謂黔首。又與鈐通。《易·說卦》艮爲黔喙之屬。《註》冷氏曰：鳥善以喙止物者。又郡名。《史記·秦始皇紀》秦置黔中郡。又縣名。《前漢·地理志》琅邪郡黔陬縣。又《集韻》其嚴切，音鉗。黃黑色也。又《集韻》居嚴切。義同。又《廣韻》巨金切《集韻》《韻會》《正韻》渠金切，𠀤音琴。黔羸，神名。《楚辭·遠遊》造黔羸而見之兮。亦作黔雷。《司馬相如·大人賦》左𤣥冥而右黔雷。《註》神名。又姓。《禮·檀弓》齊有黔敖。《前漢·古今人表》作禽敖。

黕：《唐韻》《集韻》《韻會》《正韻》𠀤都感切，音紞。《說文》滓垢也。《玉篇》黕點汗濁。《六書故》汗黑透漤也。《楚辭·九辯》或黕點而汗之。又《廣韻》黑貌。《潘岳·藉田賦》翠幕黕以雲布。又《集韻》陟甚切，音耽。義同。

黖：《廣韻》《集韻》𠀤許旣切，欷去聲。《廣韻》黑也。又《韻會》物生貌。《左思·吳都賦》萬物蠢生，茫茫黖黖。

𪐤：《廣韻》羽求切《集韻》于求切，𠀤音尤。《廣韻》籀文肬字。《集韻》贅也。

䵡：《篇海》吉典切，音繭。《廣韻》黑也。《篇海》皮黑也。又皮皴也。

黗：《唐韻》他袞切《集韻》吐袞切，𠀤疃上聲。《說文》黃濁也。《廣雅》黑也。又《廣韻》《集韻》𠀤他昆切，音暾。《廣韻》黃黑也。

默：《唐韻》亡北切《集韻》《韻會》《正韻》密北切，𠀤音墨。《說文》犬暫逐人也。又《廣韻》黑也。又靜也，幽也，不語也。《易·繫辭》君子之道，或默或語。《書·說命》恭默思道。又姓。《姓譜》明有默思道。又或作嘿。《前漢·成帝紀》臨朝淵嘿。又或作墨。《前漢·竇嬰傳》墨墨不得志。又或作𥡆。《前漢·東方朔傳》吳王𥡆然。又叶莫卜切，音木。《楚辭·九章》眴兮杳杳，孔靜幽默。鬱結紆軫兮，離慜而長鞠。通作繆脉脈。

𪐥：《集韻》他蓋切，音泰。黑甚。又徒蓋切，音大。義同。

𪐦：《集韻》虛郞切，音炕。黑貌。

𪐧：《集韻》上與切，抒上聲。《玉篇》黑也。

𪐨：《字彙補》丁感切。與黕同。黑色也。

𪐩：《字彙補》莫敵切，音覓。《魏書·𠛬罰志》律文𠛬限三年，便入極𪐩之條。

𪐪：《字彙補》同䵣。

𪐫：《字彙補》同黑。

黚：《唐韻》巨淹切《集韻》其淹切，𠀤音箝。《說文》淺黃黑也。《廣雅》黑也。又水名。《前漢·地理志》犍爲郡符縣有黚水，南至鄨。又縣名。古黚陽縣在武陵。又《廣韻》巨金切《集韻》渠今切，𠀤音琴。又《集韻》紀炎切，音〈兀兼〉。又古暗切，音紺。義𠀤同。

黛：《廣韻》徒耐切《集韻》《韻會》待戴切《正韻》度耐切，𠀤音代。《說文》畫眉也。《釋名》黛，代也。滅眉毛去之，以此畫代其處也。《楚辭·大招》粉白黛黑。《註》黛畫眉鬒，黑而光淨。又靑黛，似空靑而色深。

黜：《唐韻》丑律切《集韻》《韻會》敕律切，𠀤音怵。《說文》貶下也。《玉篇》退也，貶也，下也，去也，放絕也，減也。《六書故》𢷤斥汙闇也。《書·舜典》三載考績，三考黜陟幽明。又通作絀。《禮·王制》不孝者，君絀以爵。或作詘。別作㔘。

䵢：《集韻》《類篇》𠀤莫佩切，音妹。淺黑也。又《集韻》莫貝切，音昧。深黑色。

䵣：《唐韻》《集韻》《韻會》𠀤當割切。音怛。《說文》白而有黑也。又《字統》黑而有豔曰䵣。又地名。《前漢·地理志》五原郡莫䵣縣。又人名。《史記·楚世家》熊䵣。《前漢·功臣表》易侯僕䵣。

𪐲：《集韻》之刃切，音震。《玉篇》黑也。

𪐳：《正字通》俗𪐲字。

𪐴：《廣韻》知庾切，音拄。有所絕止丶而識之，謂之𪐴點。亦音主。《衞常書勢》𪑜𪐴，點𪑮。

黝：《唐韻》《集韻》《正韻》於糾切《韻會》幺糾切，𠀤音怮。《說文》微靑黑色。《玉篇》黑也，微靑色也。《爾雅·釋器》黑謂之黝。又《釋宮》地謂之黝。《註》黑飾地也。《周禮·夏官·牧人》隂祀用黝牲。《註》讀若幽，黑也。隂祀祭地北郊及社稷也。又《王延壽·魯靈光殿賦》互黝糾而搏負。《註》黝糾，特出貌。又《廣韻》於脂切《集韻》於夷切，𠀤音伊。《前漢·地理志》丹陽郡黝縣。《註》本作黟，其音同。又《廣韻》《集韻》𠀤於九切，音懮。《廣雅》黝堊塗也。禮，天子諸侯之楹黝堊。又《集韻》云九切，音有。義同。又一笑切，音要。一曰用黑塗地。考證：〔隂祀祭地北郊乃社稷也。〕謹照周禮原註乃字改及字。

點：《唐韻》《集韻》《正韻》𠀤多忝切，音玷。《說文》小黑也。又《正韻》點注也。《爾雅·釋器》滅謂之點。《註》以筆滅字爲點。又《玉篇》檢點也。又《廣韻》點畫。又《正韻》更點。又《廣雅》污也。《太史公報任安書》適足以見笑而自點耳。又《集韻》之廉切，音詹。人名。魯有豐點，齊有鮑點。又《集韻》丁賀切，音哆。草葉壞也。《齊民要術》故墟種麻，有點葉夭折之患。又《集韻》都念切，音店。亦汙也。《束皙·白華詩》鮮侔晨葩，莫之點辱。考證：〔《太史公報任安書》適足以發笑而自點耳。〕謹照原文發笑改見笑。

䵤：《唐韻》古典切《集韻》吉典切，𠀤音繭。《說文》黑皴也。又《廣韻》《集韻》𠀤胡典切，音峴。《廣韻》黑貌。又《集韻》多殄切，音典。黑色也。

𪐿：《廣韻》匹江切《集韻》披江切，𠀤音胮。《廣韻》黑貌。

𪑀：《玉篇》呼恢切，音灰。淡黑淺色。

黟：《唐韻》烏雞切《集韻》煙奚切，𠀤音翳。《說文》黑木也。又《廣雅》黑也。又丹黟，縣名。見前黝字註。又《廣韻》於脂切《集韻》於夷切《韻會》幺宜切《正韻》於宜切，𠀤音伊。義同。

𪑁：《字彙》同黟。

䵥：《海篇》於勿切，音鬱。黑也，深也。

𪑂：《集韻》初轄切，音刹。黑也。

䵦：《廣韻》徐野切，音灺。漫汙也。出文字辨疑。

𪑃：《集韻》相干切，音珊。𪒀𪑃，下色。

䵧：《廣韻》《集韻》𠀤作代切，音載。《廣韻》染䵧也。

黠：《唐韻》《正韻》胡八切《集韻》《韻會》下八切，𠀤音䕸。《說文》黠，堅黑也。又《揚子·方言》黠，慧也。趙魏之閒謂之黠。又人名。曹爽小字黠。又叶古屑切，音結。《仲長統·覈性賦》蠢爾一槩，智不相絕。推此而談，孰癡孰黠。

𪑄：《字彙補》力姑切，音盧。黑弓也。

黢：《集韻》促律切，音焌。《玉篇》黑也。

𪑈：《集韻》倪甸切，音硯。濡墨也。

䵨：《廣韻》《集韻》𠀤莫江切，音尨。《揚子·方言》黮䵨，私也。《玉篇》䵨冥暗，故曰隂私也。

𪑉：《集韻》亡范切《正韻》忙范切，𠀤音鋄。《集韻》闇行也。《正韻》暗也。

𪑊：《廣韻》《集韻》𠀤七肖切，音陗。《廣韻》𪑊䵴。《集韻》𪑊䵴，麵點。

𪑋：《集韻》盧活切，音捋。《玉篇》黑也。

𪑌：《集韻》兪玉切，音欲。黑貌。

黣：《字彙補》米水切，音毎。面黑氣也。《列子·黃帝篇》肌色皯黣。又《六經索隱》與黴同。

䵩：《字彙補》力奚切，音黎。班也。

𪑍：《韻會》與澱同。𪑣。

𪑎：《字彙補》木必切，音覓。黑暗色也。○按卽𪒄字之誤。

𪑒：《集韻》暾頓切，暾去聲。𪑒䵪，不幹事。

䵪：《集韻》古困切，音睴。純黑也。又昏困切，昏去聲。𪑒䵪，不幹事。又忘失也。

黤：《唐韻》於檻切《集韻》倚檻切，𠀤音𪒠。《說文》靑黑也。又《廣韻》烏感切《集韻》鄔感切，𠀤音晻。又《集韻》《正韻》乙減切《韻會》幺減切，𠀤音闇。又《集韻》衣檢切，音奄。義𠀤同。

𪑓：《篇海》徒感切，音淡。雲黑也。

𪑔：《字彙》與𪒏同。

𪑕：《集韻》虎本切，音惛。《玉篇》黑也。

𪑖：《集韻》逋昆切，音犇。《玉篇》黑𪑖。

𪑗：《集韻》七接切，音妾。絲壞也。

黥：〔古文〕䵞《唐韻》《集韻》《韻會》《正韻》𠀤渠京切，音擎。《說文》黑𠛬在面。《荀子·正論篇》墨黥。《註》以墨涅其面而已。或曰墨黥，當爲墨幪。以墨巾蒙其頭而已。《書·呂𠛬》爰始淫爲劓刵椓黥。《疏》黥面，卽墨𠛬也。《周禮·秋官·司𠛬》墨罪五百。《註》墨，黥也。先刻其面，以墨窒之。又姓。漢有黥布，初姓英，咎繇之後。布以小時有人相云當𠛬而王，故姓黥以厭當之。

𪑘：《正字通》俗𪑧字。

𪑙：《廣韻》居吟切，音金。《玉篇》黃黑如金也。《廣韻》淺黃色也。又《唐韻》古咸切《集韻》居咸切，𠀤音緘。《說文》黃黑也。

䵫：《集韻》許云切，音熏。淺絳也。又與黦同。註詳下。

黦：《唐韻》紆物切《集韻》紆勿切，𠀤音鬱。《說文》本作𪑲。黑有文也。《廣韻》黃黑色也。《廣雅》黑也。又《廣韻》《集韻》𠀤於月切，音𡡕。義同。又《廣韻》《集韻》𠀤於歇切，音謁。《廣韻》色壞也。《集韻》色變也。《周處風土記》梅雨霑衣服皆敗黦。《韋莊詞》淚霑紅袖黦。

𪑚：《廣韻》落哀切，音來。《玉篇》𪑚𪒴，大黑。又《集韻》鄰知切，音離。赤黑色。又洛代切，音賚。義同。

𪑛：《正字通》同黴。

𪑜：《集韻》展豸切，音㨖。𪑜𪐴，草書勢。《梁武帝書評》𪑜𪐴點𪑮，言狀如連珠，絕而不離。

黧：《廣韻》郞奚切《集韻》《韻會》憐題切《正韻》鄰溪切，𠀤音黎。《玉篇》黑也。《廣韻》黑而黃也。《戰國策》黧牛之黃也似虎。又《爾雅·釋鳥》倉庚，黧黃也。《註》其色黧黑而黃，因名。又或作犁。《戰國策》面目犁黑。又或作黎。《書·禹貢》厥土靑黎。《註》色靑黑而沃壤。又《集韻》《韻會》𠀤良脂切，音梨。又《集韻》力皆切，音唻。義𠀤同《集韻》或作𪒺䵩。

黨：《唐韻》多朗切《集韻》底朗切《正韻》多曩切，𠀤音讜。《說文》不鮮也。又《周禮·地官·大司徒》五家爲比，五比爲閭，四爲族，五族爲黨。《釋名》五百家爲黨。黨，長也。一聚之所尊長也。又朋也，輩也。《荀子·强國篇》不比周，不朋黨。又助也。相助匿非曰黨。《論語》君子不黨。又偏也。《書·洪範》無偏無黨，王道蕩蕩。又比也。《荀子·非相篇》順禮義，黨學者。《註》黨，親比也。又頻也。《荀子·天論篇》怪星之黨見。又知也。《揚子·方言》黨，皢，哲，知也。楚謂之黨，或曰皢，齊宋之閒謂之哲。《郭註》黨，朗也。解悟貌。又《廣韻》美也。《廣雅》黨，善也。又所也，時也。《公羊傳·文十三年》往黨。《註》黨，所也。所猶時，齊人語也。《左傳·哀五年》萊人之歌曰：師乎，師乎，何黨之乎。《註》黨，所也。又《玉篇》接也。又《廣韻》累也。又地名。《前漢·地理志》秦置上黨郡，屬幷州，古上黨關。又《集韻》止兩切，音掌。姓也。《左傳·莊三十二年》公築臺，臨黨氏。《註》黨氏，魯大夫。《釋文》黨，音掌。又《哀十一年》季孫使從於朝，俟於黨氏之溝。《註》黨氏溝，朝中地名。又《集韻》坦朗切《正韻》他曩切。𠀤與儻同。兾也。《前漢·董仲舒傳》黨可得見乎。又《五被傳》黨可以徼幸。《師古註》黨，讀曰儻。又與讜同。《荀子·非相篇》博而黨正。《註》謂直言也。亦作䣣䣊。考證：〔《周禮·地官·閭胥疏》五家爲比，五比爲閭，五閭爲族〕謹按閭胥疏無此語，查係大司徒文。謹照原文閭胥疏改大司徒。五閭爲族改四爲族。〔《荀子·非相篇》实博而黨正。〕謹按原文文而致實，博而黨正，𣅜以四字爲句不得連引實字。謹省實字。

䵬：《廣韻》徒合切《集韻》達合切，𠀤音沓。黑也。又猥茸貌。《玉篇》晉書有䵬伯。《顏氏家訓》晉中興書，泰山羊曼，頹縱任俠，飮酒誕節，兗州號濌伯。俗閒有濌濌語，蓋無所不施，無所不容之意。顧野王玉篇，誤爲黑旁沓，吾所見數本，𠀤無作黑者。重沓是多饒厚積意，从黑更無意旨。○按《字彙》亦云：此字宜从重。又《集韻》《正韻》𠀤託合切，音錔。義同。

𪑝：《唐韻》于逼切《集韻》越逼切，𠀤音域。《說文》羔裘之縫。又《廣韻》《集韻》𠀤乙六切，音郁。又《廣韻》况逼切《集韻》忽域切，𠀤音洫。義𠀤同。《六書正譌》俗作緎，非。

𪑞：《字彙補》與𪑘同。

𪑟：《字彙補》探也。《管子·侈靡篇》深𪑟之毋涸。音未詳。

䵭：《集韻》之夜切，音柘。黑也。

𪑥：《字彙》𪒂字之譌。

𪑦：《集韻》於歇切，音謁。色變也。

𪑧：《廣韻》盧協切《集韻》力協切，𠀤音甄。《玉篇》竹裹黑也。又《集韻》的協切，音喋。義同。又《廣韻》徒協切《集韻》達協切，𠀤音牒。《廣韻》黔首也。甄字原刻从䙳。

𪑨：《玉篇》初八切，音刹。黑也。

黫：《廣韻》烏閑切《集韻》於閑切《韻會》幺閑切《正韻》烏閒切，𠀤音殷。《玉篇》黑也。《史記·天官書》與箕尾星晨出，曰天皓，黫然黑色甚明。又《玉篇》於仁切，音因。義同。亦作𦎣。

𪑩：《唐韻》《集韻》𠀤堂練切，音電。《說文》𪑩，謂之垽。垽，滓也。《廣韻》藍𪑩染者也。又𪑣、𪑍，同。

𪑪：《廣韻》莫還切《集韻》《韻會》《正韻》謨還切，𠀤音蠻。《玉篇》畫車輪也。

𪑫：《正字通》俗𪒡字。《玉篇》黑雲行貌。

𪑬：《廣韻》丈證切《集韻》澄應切，𠀤音瞪。《廣韻》雲色。

黬：《廣韻》五咸切《集韻》魚咸切，𠀤音嵒。《玉篇》釜底黑也。又《廣韻》《集韻》𠀤古咸切，音緘。義同。又《集韻》《正韻》乙減切《韻會》幺減切，𠀤音黯。《集韻》直聚氣也。《莊子·庚桑楚》有生黬也。又《正韻》痕也。又《集韻》鄔感切，音暗。義同。又於琰切，音黶。中黑也。《六書·㴑原》與黚同。

𪑭：《玉篇》烏圭切，音威。污𪑭也。又《集韻》淵畦切，音洼污也。

黭：《唐韻》烏感切《集韻》《韻會》《正韻》鄔感切，𠀤音晻。《說文》果實黭黯黑也。《廣韻》黭黮。又卒至貌。《荀子·强國篇》黭然而雷擊之。《楊倞註》黭然，卒至之貌。黭黑色，猶闇然。又《集韻》衣檢切，音奄。又乙減切，音黯。又於錦切，音飮。義𠀤同。

𪑮：《集韻》乃玷切，音淰。點𪑮，草書勢也。

𪑯：《集韻》力遂切，音類。《玉篇》黑也。又神名。詳後𪓉字註。

䵮：《唐韻》餘亮切《集韻》弋亮切，𠀤音漾。《說文》赤黑也。又《廣韻》式羊切，音商。義同。

䵯：《集韻》吐袞切。與疃同。怨畽行無廉隅也。

黮：《唐韻》《集韻》𠀤他感切，音襑。《說文》桑葚之黑也。《廣韻》黭黮，黑也。又《廣韻》《集韻》《韻會》《正韻》𠀤徒感切，音禫。《玉篇》黮黚，不明淨也。《莊子·齊物論》人固受其黮闇，吾誰使正之。《劉向·九歎》望舊邦之黯黮兮。又《廣韻》黭黮，雲黑也。《何晏·景福殿賦》緜蠻黮䨴。《束皙·華黍詩》黮黮重雲。又《揚子·方言》黮䵨，私也。又《集韻》陟甚切，音眈。義同。又《集韻》《韻會》《正韻》𠀤他紺切，音僋。《集韻》黮闇，不明貌。又《集韻》直稔切，音朕。污也。又時染切，音剡。黑甚也。又與葚同。《詩·魯頌》食我桑黮，懷我好音。《註》黮，桑實也。《字林》作葚。

𪑰：《玉篇》博名切，音兵。《字彙》黑飾也。又《五音集韻》薄經切，音屛。義同。

𪑱：《廣韻》《集韻》𠀤烏谷切，音屋。《廣韻》墨𠛬。又《集韻》乙角切，音渥。義同。《玉篇》亦作剭。

𪑲：《說文》黦本字。

黯：《唐韻》《集韻》乙減切《韻會》幺減切，𠀤音黤。《說文》深黑也。《家語》孔子曰：黯然而黑。《蔡邕·述行賦》𤣥雲黯以凝結兮，集零雨之溱溱。又《廣韻》黯然，傷別貌。《江淹·別賦》黯然銷魂者，惟別而已矣。又人名。《左傳·哀二十一年》吳王曰：史黯何以得爲君子。《註》卽蔡墨也。又《廣韻》乙咸切《集韻》於咸切，𠀤音𤟟。又《集韻》鄔感切，音晻。義𠀤同。

𪑳：《正字通》黰，亦作𪑳。隂濕之色曰黴𪑳，音梅軫。濕氣著衣物生斑沫也。

𪑴：《字彙補》𪒔字之譌。

𪑵：《字彙補》音未詳。《三尊譜錄》金明七眞法諱𪑵。

𪑶：《字彙補》音未詳。商世國名。見史記國名記。

𪑷：《字彙補》音外。虎也。

𪑾：《玉篇》如欲切《集韻》儒欲切，𠀤音辱。《玉篇》垢黑也。

𪑿：《廣韻》子之切《集韻》津之切，𠀤音兹。《廣韻》染黑。《集韻》深黑色。《正字通》本作茲。俗加黑。

𪒀：《唐韻》薄官切《集韻》蒲官切，𠀤音盤。《說文》𪒀𪑃，下色。

𪒁：《正字通》俗黧字。

𪒂：《玉篇》莫北切，音默。黑也。

𪒃：《正字通》同𪑝。

黰：《廣韻》章忍切《集韻》《正韻》止忍切，𠀤音軫。《玉篇》美髮也。《左傳·昭二十八年》昔有仍氏生女，黰黑而甚美，光可以鑑。《註》美髮爲黰。又一作鬒。《詩·鄘風》鬒髮如雲。又《廣韻》黑貌。又《廣韻》烏閑切《集韻》於閑切，𠀤音殷。《廣韻》染色黑也。

𪒄：《廣韻》《集韻》𠀤莫狄切，音覓。《廣韻》𪒄𪒑，黑靑也。《集韻》闇也。又《玉篇》草木叢也。亦作覭。《爾雅·釋詁》覭髳，茀離也。《註》謂草木之叢茸翳薈也。茀離，彌離，猶蒙茸也。

黱：《唐韻》徒耐切《集韻》待戴切，𠀤音代。《說文》畫眉也。今省作黛。《玉篇》深靑也。《杜甫·古栢行》黱色參天二千尺。又《集韻》直稔切，音朕。黑色。

𪒅：《字彙補》䵩字之譌。

黲：《唐韻》《集韻》《韻會》《正韻》𠀤七感切，音慘。《說文》淺靑黑也。《廣韻》暗色。《廣雅》敗也。《玉篇》今謂物將敗時，顏色黲黲也。《文選·漢功臣表》茫茫宇宙，上黲下黷。又《廣韻》倉敢切，驂上聲。日暗色。

𪒏：《集韻》盧谷切，音祿。𪓀𪒏，垢黑也。

𪒐：《玉篇》同𪒄。

黳：《唐韻》烏雞切《集韻》《韻會》煙奚切，𠀤音翳。《說文》小黑子。《廣雅》黑也。

𪒑：《廣韻》《集韻》𠀤倉歷切，音戚。《廣韻》𪒑𪒄，色敗。又《集韻》七迹切，音皵。義同。

𪒒：《廣韻》丑凶切《集韻》癡凶切，𠀤音蹱。《玉篇》黑穴也。《廣韻》深穴中𪒒黑也。

𪒓：《集韻》龍都切，音盧。黑弓也。《字彙》按此字卽書玈弓之玈，加黑贅。

𪒔：《集韻》鄰知切，音離。赤黑色。

黴：《唐韻》武悲切《集韻》《韻會》旻悲切，𠀤音眉。《說文》物中久雨靑黑。《玉篇》面垢也。又黴敗也。又《廣雅》黑也。又《楚辭·九歎》顏黴黧以沮敗。《註》面黑也。《淮南子·修務訓》神農憔悴，堯瘦𦡱，舜黴黑，禹胼胝。《韓愈詩》念齒慰黴黧。又《廣韻》《集韻》𠀤莫佩切，音妹。《廣韻》點筆。又《集韻》莫貝切，音昧。義同。

䵰：《字彙補》式羊切，音傷。赤黑也。

𪒕：《字彙補》羊利切，音異。黃白也。

𪒖：《字彙補》與𪑭同。

𪒘：《廣韻》丈證切《集韻》澄應切，𠀤音瞪。《廣韻》米黑壞。

𪒙：《集韻》麤括切，音撮。黑也。

𪒚：《正字通》俗黧字。

𪒛：《集韻》徒對切，音隊。《玉篇》黑雲行𪒛𪒛也。

𪒜：《廣韻》莫八切，音㑻。《玉篇》黑也。又《集韻》暮拜切，音肳。黑貌。

𪒝：《篇海》乙減切，音黯。雲暗也。

䵱：《廣韻》許極切《集韻》迄力切，𠀤音赩。《玉篇》赤黑色也。又《集韻》虛其切，音僖。黑色。又施隻切，音釋。《揚子·方言》色也。一曰䵱然赤也。

𪒞：《正字通》同黶。

𪒟：《廣韻》《集韻》𠀤昨亙切，音贈。《廣韻》皯𪒟。《集韻》面黑氣。

𪒠：《唐韻》於檻切《集韻》倚檻切，𠀤音黤。《說文》𪒠者忘而息也。《玉篇》𪒠然忘也。又黃𪒠，人名。又《集韻》烏敢切，音揜。又於琰切，音檿。又乙減切，音黯。又乙鑒切，黤去聲。義𠀤同。

𪒡：《集韻》徒對切，音隊。黮𪒡，黑也。又待戴切，音代。與曃同。曖曃，暗也。

𪒢：《集韻》普木切，音撲。《玉篇》色暗也。又《集韻》一曰淺黑也。

𪒣：《字彙補》於物切，音鬱。黃黑色也。

黵：《唐韻》當敢切《集韻》覩敢切，𠀤音膽。《說文》大污也。《玉篇》黑𪑪也。《廣韻》大污垢黑。又《梁律》凡盜黵面爲劫字，至天監中，除黵面之𠛬。又《集韻》吐敢切，音菼。黑也。又止染切，音𣀁。義同。

𪒩：《集韻》呼括切，音豁。黑也。

𪒪：《集韻》莫敗切，音邁。𪒪䵳，黑貌。

𪒫：《集韻》居奄切，音檢。《玉篇》黑也。

𪒬：《廣韻》女容切《集韻》尼容切，𠀤音醲。《玉篇》黑𪒬也。《廣韻》𪒒𪒬，黑色。

𪒭：《集韻》渠金切，音琴。《玉篇》黃色也。

䵲：《集韻》千遙切，音銚。麻苦雨生壞也。

𪒮：《正字通》與澱通。別作靛。

䵳：《唐韻》惡外切《集韻》烏外切，𠀤音薈。《說文》沃黑色。又《廣韻》《集韻》𠀤烏快切，音懀。《玉篇》淺黑也。《廣雅》黑也。又《集韻》火夬切，音咶。義同。

䵴：《廣韻》《集韻》𠀤以證切，音孕。《玉篇》面黑。《廣雅》黑也。又《類篇》面黑子謂之䵴。又《集韻》昨亙切，音贈。皯䵳，面黑氣。又《字彙》與暈同。《佛書》顏色端妙，無諸皯䵴，卽䵟暈二字。

𪒯：《字彙》巨金切，音琴。黃黑色也。

𪒰：《字彙》與𪑖同。○按《字彙》入十二畫，非。今攺正。

𪒴：《廣韻》丁來切《集韻》當來切，𠀤音懛。《玉篇》黑也。《廣韻》𪑚𪒴，大黑貌。又《廣韻》徒哀切《集韻》堂來切，𠀤音臺。又《集韻》丁代切，音戴。義𠀤同。

䵵：《唐韻》初刮切《集韻》芻刮切，𠀤音㔍。《說文》黃黑而白也。《玉篇》一曰短貌。《廣韻》黑也。又《五音集韻》鄒滑切，音茁。《廣韻》短黑貌。《集韻》黑色體瘁，謂之䵵。

黶：《唐韻》《集韻》於琰切《韻會》幺琰切《正韻》於檢切，𠀤音檿。《說文》中黑也。《廣雅》黑也。《廣韻》面有黑子。《前漢·高帝紀》帝左股有七十二黑子。《註》師古曰：今中國通呼爲黶子。又《集韻》《正韻》乙減切《韻會》幺減切，𠀤音黯。《正韻》黑痕。又人名。晉有欒黶。

𪒵：《正字通》𥝈字之譌。字彙引王延壽夢賦批𪒵毅註：一作狒字。本作𥍈。父沸切，音費。不知𥍈𪒵皆譌文也。𥍈字原刻从禺不从萬。

𪒹：《唐韻》古咸切《集韻》居咸切，𠀤音緘。《說文》雖皙而黑也。又《集韻》諸深切，音斟。義同。又古人名𪒹，字子皙。

𪒺：《集韻》憐題切，音黎。黑黃也。《字彙》蒼白雑色。

黷：《唐韻》《集韻》徒谷切《韻會》《正韻》杜谷切，𠀤音獨。《說文》握持垢也。《玉篇》數也，垢也，蒙也。《正韻》濁也，慁也。《書·說命》黷于祭祀，時謂弗欽。《前漢·枚臯傳》媟黷貴幸。《師古曰》黷。污濁也。又《賈逵國語註》黷，媟也。《廣雅》狎也。又《玉篇》黑也。《正字通》黝貌。《左思·吳都賦》林木爲之潤黷。

𪒻：《字彙補》於檻切，音晻。靑黑色。

𪒿：《集韻》徒登切，音騰。《玉篇》黑貌。又《廣韻》徒紅切《集韻》徒東切，𠀤音同。又《集韻》徒冬切，音彤。義𠀤同。

𪓀：《集韻》狼狄切，音曆。黑貌。

黸：《廣韻》落乎切《集韻》《韻會》《正韻》龍都切，𠀤音盧。《說文》齊謂黑爲黸。《廣韻》黑甚。《揚子·法言》彤弓黸矢。

𪓁：同䨴。《六書故》黮𪓁，黑氣屯濃也。俗別作𩅥𩄮𪒛，𠀤非。

𪓃：《篇海》女兩切，娘上聲。黑也。

𪓄：《集韻》鋤咸切，音讒。刊書誤也。

𪓉：《字彙補》紆弗切，音鬱。黑貌。又與鬱同。神名。《郭太乙正誤》鬰壘，沈休文作𪓉𪑯。

𪓊：《集韻》紆勿切，音鬱。《玉篇》黑貌。

