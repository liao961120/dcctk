凵：《唐韻》丘范切《集韻》口范切，𠀤音坎。《說文》張口也。象形。《正字通》魏校曰：凵，受物之器。象地體承載形，虛中者，當其无，有器之用也。又《集韻》苦紺切，音勘。義同。

𠙴：《集韻》丘魚切，音虛。《說文》𠙴盧，飯器。以柳爲之。象形。《總要》象仰盂斂口形。

𠙵：《玉篇》古文口字。註見部首。

凶：〔古文〕𣧑《唐韻》《正韻》許容切《集韻》《韻會》虛容切，𠀤音胷。《說文》象地穿交陷其中。《徐曰》惡不可居。象地之塹也，惡可陷人也。《爾雅·釋詁》咎也。《疏》謂咎惡也。又《玉篇》短折也。又與忷通。《集韻》憂懼。《晉語》敵入而凶。《註》凶猶凶凶，恐懼。亦作兇。《說文》擾恐也。又叶虛王切，貺平聲。《東方朔·七諫》業失之而不救兮，尚何論乎禍凶。彼離畔而朋黨兮，獨行之士其何望。

𠙶：《唐韻》烏后切《集韻》於口切，𠀤音毆。山名。山在溧陽。《楊愼·丹鉛錄》𠙶山在宜興縣，漢𠙶亭侯，𠙶山卽其地。今桐城有𠙶山，讀若偶，與溧陽宜興𠙶山同名異地。

𠙷：《玉篇》古文囟字。註見囗部三畫。

𠙸：《集韻》甘古作𠙸。註見部首。

凷：《唐韻》苦對切《集韻》苦會切，𠀤音塊。《說文》墣也。从土凵。《集韻》土也。《前漢·律歷志》野人舉凷而與之。《蔡邕·釋誨》九河盈溢，非一凷所能防。《韻會》今作塊。《莊子·齊物論》大塊噫氣。又作蕢。《禮·禮運》蕢桴而土鼓。《註》蕢讀爲凷，堛也。《集韻》或作墤。又《集韻》苦怪切《正韻》苦夬切，𠀤音蒯。義同。又𠙽。

𠙹：《玉篇》古文葘字。註詳艸部八畫。《說文》缶也，東楚名缶曰𠙹。象形也。《正譌》𠙹，竹器。象形。畚𧆭𤱤皆从此。

凸：《唐韻》陀骨切《集韻》陁沒切，𠀤豚入聲。出貌。《杜甫詩》雲靁心凸知難捧。《杜牧詩》酒凸觥心瀲灩光。又《通俗文》肉凸曰瘤。又《唐韻》《集韻》《韻會》𠀤徒結切，音迭。高也。

凹：《唐韻》烏洽切《集韻》《韻會》乙洽切，𠀤音浥。低下也。《東方朔·神異經》大荒石湖，千里無凸凹，平滿無高下。《江淹·靑苔賦》悲凹險兮，惟流水而馳騖。《楊愼·丹鉛錄》土窪曰凹，土高曰凸。古象形字。又《集韻》於交切，音㕭。窊也。

出：《唐韻》赤律切《集韻》《韻會》《正韻》尺律切，𠀤春入聲。《說文》進也。《廣韻》見也，遠也。《增韻》出入也，吐也，寫也。又生也。《爾雅·釋訓》男子謂姊妹之子爲出。《左傳·成十三年》康公，我之自出。《註》秦康公，晉之甥也。又《周禮·秋官·大司𡨥》其不能改而出圜土者殺。《註》出謂越獄逃亡也。又《增韻》斥也。《正韻》亦作黜絀。又《唐韻》《集韻》《韻會》尺類切《正韻》蚩瑞切，𠀤推去聲。自中而外也。又《正韻》凡物自出，則入聲。非自出而出之，則去聲。然亦有互用者。又叶尺僞切，吹去聲。《詩·小雅》匪舌是出，維躬是瘁。又叶敕律切，音黜。《馬融·圍棋賦》熒惑窘乏兮無令詐出，深念遠慮兮勝乃可必。又《韻補》叶側劣切，音茁。《曹植·卞后誄》詳惟聖善，岐嶷秀出。德配姜嫄，不忝先哲。又叶赤知切，音侈。《穆天子傳·西王母謠》白雲在天，丘陵自出。道里悠遠，山川閒之。又叶赤至切，音熾。《楚辭·九章》竊快在其中心兮，揚厥憑而不竢。芳與澤其雜糅兮，羌芳華自中出。《靈樞經》男內女外，堅拒勿出。謹守勿內，是謂得氣。

𠙺：《字彙補》武后所製正字。

𠙾：《玉篇》古文葘字。註詳艸部八畫。

𠙿：《集韻》甘古作𠙿。註詳部首。

𠚀：《玉篇》古文葘字。註詳艸部八畫。

函：《唐韻》《集韻》《韻會》《正韻》𠀤胡男切，音含。《說文》舌也，又容也。《禮·曲禮》席閒函丈。又《前漢·禮樂志郊祀歌》函蒙祉福常若期。《註》師古曰：函，包也。又《前漢·班固敘傳》函之如海。《註》讀與含同。《律歷志》太極函三爲一。《禮·樂志》人函隂陽之氣。又《玉篇》鎧也。《周禮·冬官考工記》燕非無函也，夫人而能爲函也。又《集韻》戸感切，音頷。《通俗文》口上曰臄，口下曰函。《集韻》或作椷。《前漢·天文志》太白閒可椷劒。《註》謂可容一劒也。又《唐韻》《集韻》《韻會》胡讒切《正韻》胡嵒切，𠀤音咸。匱也。又《集韻》或作㮀，木名。又或作䤴。《博雅》介鎧也，通作函。又《玉篇》書也。《晉書·殷浩傳》竟達空函。又姓。《廣韻》漢有豫章太守函煕。又漢複姓。漢末有黃門侍郞函治子覺。又函谷，關名。又通作咸。《周禮·秋官》伊耆氏共杖咸。《註》咸讀爲函，以此藏杖也。又《張有·復古編》圅又作函，亦筆迹小異。別作凾，非。考證：〔《前漢·禮樂志郊祀歌》函業祉福常若期。〕謹照原文函業改函蒙。

凾：《韻會》函別作凾，非。

𠚎：《篇海》同圖。

𠚏：《集韻》測洽切，音插。本作臿。《說文》舂去麥皮也。从臼干，所以臿之。或作𦦈𦦱。

𠚒：《玉篇》古文齒字。註詳部首。

𠚘：《唐韻》土刀切，音叨。古器。

𠚙：《字彙補》與筓同。

𠚝：《字彙補》籀文乃字。註詳丿部一畫。

