釆：〔古文〕𤓳《唐韻》蒲莧切。辨本字。《說文》辨別也。象獸指爪分別也。《六書正譌》本獸指爪，借爲別辨字。凡審、釋、悉、番之類从此。

采：《唐韻》倉宰切《集韻》《韻會》此宰切，𠀤音採。《說文》捋取也。《詩·周南》采采卷耳。《朱註》采采，非一采也。又擇也。《禮·昏義》昏禮：納采、問名、納吉、納徵、請期。《釋文》采，擇也。《疏》納采者，謂采擇之禮。《史記·秦始皇紀》采上古帝位號，號曰皇帝。《班固·西都賦》奚斯魯頌，同見采於孔氏。又采色。《書·益稷》以五采彰施于五色。《史記·項羽紀》吾令人望其氣，皆爲龍虎，成五采，此天子氣也。又物采。《左傳·隱五年》取材以章物，采謂之物。《疏》取鳥獸之材以章明物色，采飾謂之爲物。《文六年》分之采物。《疏》采物，謂采章物也。又《魯語》天子大采朝日，少采夕月。《註》大采，袞職也。少采，黼衣也。又《左思·蜀都賦》符采彪炳。《註》符采，玉橫文也。又事也。《史記·司馬相如傳》使獲燿日月之末光絕炎，以展采錯事。《註》采，官也。展其官職，設厝其事業者也。又官也。《書·堯典》帝曰：疇咨若予采。《傳》采，事也。馬云：官也。《禮·明堂位》九采之國。《疏》各掌當州諸侯之事。又采地。《禮·禮運》大夫有采，以處其子孫。《前漢·地理志》大夫韓武子食采於韓原。又飾也。《前漢·嚴助傳》樂失而淫，禮失而采。《註》如淳曰：采，飾也。師古曰：采者，文過其實。又墓地。《揚子·方言》冢，秦晉之閒謂之墳，或謂之采。《註》古者卿大夫有采地，死葬之，因名。又風采。《前漢·霍光金日磾傳》政自己出，天下想聞其風采。《左思·魏都賦》極風采之異觀。又《詩·秦風》蒹葭采采。《傳》采采，猶萋萋，盛也。又《詩·曹風》蜉蝣之翼，采采衣服。《傳》采采，衆多也。《朱註》采采，華飾也。《謝靈運·緩歌行》采采彤雲浮。又幣也。《史記·周本紀》召公奭贊采。《註》正義曰：采，幣也。又詩篇名。《禮·玉藻》趨以《采齊》，行以《肆夏》。又姓。《風俗通》漢度遼將軍采皓。又地名。《左傳·僖八年》晉里克帥師，敗狄于采桑。《註》平陽北屈縣西南有采桑津。又玉名。《司馬相如·上林賦》晁采、琬琰，和氏出焉。《註》晁采，玉名。又木名。《史記·秦始皇紀》堯舜采椽不刮。《註》索隱曰：采，木名。卽今之櫟木也。又草名。《博雅》采，䆃采也。又《韻會》《正韻》𠀤倉代切，音菜。臣食邑。《周禮·天官·八則註》公卿大夫采邑。音菜。《孟子·元士受地視子男註》所受采地之制。音菜。《前漢·食貨志註》采，官也。因官食地，故曰采地。又與菜同。《周禮·春官·大胥》春入學，舍采合舞。《註》舍采，謂舞者皆持芬香之采。鄭康成曰：舍卽釋也，采讀爲菜。始入學，必舍菜，禮先師也。菜，蘋、蘩之屬。又《五音集韻》子苟切，音走。採取也。考證：〔《禮·明堂位》九采之圖〕謹照原文圖改國。

𨤏：《玉篇》古文播字。註詳手部十二畫。

𨤐：《五音集韻》莫兮切，音迷。深入也。又武移切，音彌。罟也。

𨤑：《五音集韻》渠卷切，音倦。摶飯也。

釉：《集韻》余救切，音狖。物有光也。通作油。

𨤒：《字彙》與爲同。亢倉子制。

𨤓：《說文長箋》同眷。

𨤕：《集韻》烏合切，音遏。繪也。

𨤖：《說文》卷本字。註詳卩部六畫。

𨤘：《字彙》方問切，音奮。弃除也。《六書正譌》俗作糞，非。

𨤚：《字彙補》方問切，音糞。𨤚掃也。

釋：《唐韻》賞職切《集韻》《韻會》施隻切，𠀤音適。《說文》解也。从釆，釆取其分別物也。《左傳·襄二十九年》春王正月，公在楚，釋不朝正于廟也。《註》釋，解也。《疏》解釋公所以不得親自朝正也。《吳語》乃使行人奚斯釋言於齊。《註》釋，解也。以言自解。又《廣韻》捨也。《前漢·食貨志》今農事棄捐，而采銅者日蕃，釋其耒耨，冶鎔炊炭。《管子·霸形篇》釋實而攻虛，釋堅而攻膬，釋難而攻易。又消也，散也。《前漢·景十三王傳》骨肉冰釋。《註》師古曰：冰釋，言消散也。《淮南子·俶眞訓》北方有不釋之冰。又放也。《書·多方》開釋無辜，亦克用勸。《傳》開放無罪之人。《左傳·哀八年》請釋子服何於吳。又《爾雅·釋詁》釋，服也。《疏》釋者，釋去恨怨而服也。又《書·大禹謨》釋兹在兹。《傳》釋，廢也。又《禮·王制》出征，執有罪反，釋奠于學，以訊馘告。《註》釋菜奠幣，禮先師也。又《禮·禮器》禮釋回，增美質。《註》釋，猶去也。回，邪辟也。又《儀禮·士虞禮》舉魚腊俎，俎釋三个。《註》釋，猶遺也。又《書·伊訓》若虞機張，往省括于度則釋。《疏》釋弦發矢。又潤也。《禮·內則》欲濡肉，則釋而煎之以醢。《疏》欲得濡肉，則以水潤釋而煎之以醢也。又《詩·大雅》釋之叟叟。《傳》釋，淅米也。又釋迦，佛號。今僧家皆稱釋氏。《支遁·詠人日詩》釋迦乗虛會。《梁昭明·東齋聽講》昔聞孔道貴，今覩釋花珍。又姓。又《韻會》或作澤。《詩·周頌》其耕澤澤。《註》言土解也。《周禮·冬官考工記》水有時以澤。又《集韻》亦作繹。通作醳。《史記·魏世家》與其以秦醳衞，不如以魏醳衞。又《字彙補》羊益切，音亦。悅也。《六書正譌》別作懌，非。《嵆康·琴賦》康樂者聞之，則欨愉懽釋。又《韻補》叶施灼切，音爍。《楚辭·九章》凌陽侯之泛濫兮，忽翺翔之焉薄。心絓結而不解兮，思蹇產而不釋。考證：〔《前漢·食貨志》今農事棄捐，而采銅者日蕃，釋其耒耨，冾鎔炊炭。〕謹照原文冾改冶。

𨤡：《類篇》古曠切，光上聲。飾色也。

