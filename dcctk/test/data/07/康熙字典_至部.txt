至：〔古文〕𦤳𦤴𦤵𡊏《唐韻》《集韻》《韻會》脂利切《正韻》支義切，𠀤音摯。《說文》飛鳥从高下至地也。从一，一猶地也。象形。不上去而至下來也。《玉篇》來也。《詩·小雅》如川之方至，以莫不增。《禮·樂記》物至知知，然後好惡形焉。《註》至，來也。又《玉篇》達也，由此達彼也。《書·無逸》自朝至于日中昃。《詩·小雅》我征徂西，至于艽野。又極也。《易·坤卦》至哉坤元。《註》至謂至極也。又《繫辭》易其至矣乎。《莊子·逍遙遊》故曰：至人無己。《註》至極之人。又善也。《禮·坊記》以此坊民婦猶有不至者。《周禮·冬官考工記》弓人覆之而角至。《註》至，猶善也。又大也。又《易·復卦》先王以至日閉關，商旅不行，后不省方。《註》冬至，隂之復也。夏至，陽之復也。《正字通》夏至曰日長至，是日晝漏刻五十九，夜四十一，先此漏刻尚五十八。日之長于是而極，故曰日長至，至取極至之義。呂覽十二紀：仲夏月，日長至是也。冬至亦曰日長至，是日晝漏刻四十一，夜五十九，過此晝漏卽四十二刻。日之長，於是而始，故亦曰日長至。至取來至之義。禮郊特牲曰：郊之祭，迎長日之至是也。然呂覽於仲冬則又曰日短至。黃震曰：世俗多誤冬至爲長至，不知乃短至也。據此說，短至宜爲冬至，亦謂之日長至者，陽之始長也，扶陽抑隂之義也。又至掌，蟲名。《爾雅·釋蟲》蛭蝚至掌。《亢倉子·臣道篇》至人忘情。又《集韻》《韻會》𠀤徒結切，音咥。單至，輕發貌。《列子·力命篇》墨杘單至。又《韻補》叶職日切，音窒。《詩·豳風》鸛鳴于垤，婦歎于室。灑埽穹窒，我征聿至。又叶章移切，音支。《梁武帝擬古詩》日期久不歸，鄕國曠音輝。音輝空結遲，半寢覺如至。叶上期絲。

𦤳：《說文》古文至字。註詳至。

𦤴：《玉篇》古文至字。註詳至。

𦤵：《字彙補》古文至字。註詳至。

致：《廣韻》《集韻》𠀤陟利切，音躓。《說文》送詣也。《春秋·成九年》夏，季孫行父如宋致女。《註》女嫁三月，又使大夫隨加聘問，謂之致女。《禮·曲禮》獻田宅者操書致。《註》詳書其多寡之數，致之于人也。又招致也。《楊升庵外集》致有取意。《易·繫辭》備物致用。《疏》謂備天下之物，招致天下所用。《周禮·地官·遂人》凡治野，以下劑致甿。《註》致，猶會也。民雖受上田中田下田，及會之。以下劑爲率。又納也。《禮·曲禮》大夫七十而致事。《註》致其所掌之事於君，而告老。《疏》不云置，而云致者，置是廢絕，致是與人，明朝廷必有賢代己也。又傳致也。《詩·小雅》工祝致告。《箋》祝於是致孝孫之意，告尸以利成。又極也。《書·盤庚》凡爾衆，其惟致告。《傳》致我誠，告汝衆。《禮·禮器》有放而不致也。《疏》致，極也。又《禮·樂記》致樂以治心。《註》致，猶㴱審也。又委也。《易·困卦》君子以致命遂志。《論語》事君能致其身。《朱註》致，猶委也。又誠也。《老子·道德經》其致之。《註》致，誠也。又挑戰曰致師。《左傳·宣十二年》楚許伯御樂伯，攝叔爲右，以致晉師。《疏》致師，致其必戰之志。又態也。《水經注》茂竹便媚，致可翫也。《六帖》崔遠風致整峻。《王縉詩》自然成高致。又至也。《周禮·春官·大卜》掌三夢之灋。一曰致夢。《疏》訓致爲至，夢之所至也。又制也。《管子·白心篇》以致爲儀。《註》致者，所以節制其事，故爲儀。又《易·繫辭》一致而百慮。《疏》所致雖一，慮必有百，言慮雖百種，必歸於一致也。又就也。《老子·道德經》故致數車無車。《註》致，就也。言人就車數之，爲輻，爲輪，爲轂，爲衡，爲轝，無有各爲車者。又《詩·大雅》是致是附。《傳》致，致其社稷羣神。《疏》致者，運轉之詞。又密也。《禮·禮器》德產之致也精微。《註》致，致密也。《前漢·嚴延年傳》文致不可得反。《註》言其文案整齊。又與緻通。《禮·月令》孟冬，命工師效功，陳祭器，按度程，必功致爲上。《註》謂功力密緻也。緻至同。

𦤹：《字彙補》同致。《洞靈經》善事父母之所𦤹也。

𦤻：《廣韻》《集韻》𠀤陟栗切，音窒。《廣韻》𠍹𦤻，愛觸忤人也。《集韻》𠍹𦤻，牴牾也。一曰不循理。

臵：《集韻》各額切，音格。與𢓜同。至也。又《六書㴑原》徦，俗作臵。

𦤿：《廣韻》古文屋字。註詳尸部六畫。

臶：《集韻》《韻會》才甸切《正韻》在甸切，𠀤音荐。《廣韻》再至也。《韻會》重也。又通作洊。《易·坎卦》水洊至。又《震卦》洊雷震。亦通作荐。《左傳·僖十三年》晉荐饑。《爾雅·釋天》仍饑爲荐。亦通作薦。《詩·大雅》天方薦瘥，饑饉薦臻。《註》薦荐義同。又《廣韻》《韻會》𠀤徂悶切，音鐏。古人名。魏時張臶。

臷：《集韻》徒結切《正韻》杜結切，𠀤田入聲。與耊通。《增韻》年之至也。《前漢·孔光傳》犬馬齒臷。又與迭通。《詩·邶風》日居月諸，胡迭而微。《韓詩》作臷。又《集韻》直質切，音秩。國名。《山海經》三苗在赤水東，臷國在其東。一曰臷國在三毛東。《又》有臷民之國。《註》郭曰：爲人黃色。又《集韻》他計切，音替。義同。又與替同。《周成雜字》苓臷，與零替同。又與鐵同。《前漢·地理志》及車轔，四臷，小戎之篇。

臸：《唐韻》《集韻》𠀤人質切，音日。《說文》到也。又《廣韻》止而切，音之。又《集韻》竹力切，音陟。義𠀤同。又《廣韻》如一也。又《春秋·元命包》醜臸臸，言讕讕。《註》臸，音臻。至也。又《正字通》趙古則曰：臸，卽刃切，音進。前往也。

䑓：《正字通》俗臺字。

臹：《篇海》思留切，音修。習也。又進也。出太上老君𥓓。

臺：〔古文〕𡌫㙵《廣韻》徒哀切《集韻》《韻會》《正韻》堂來切，𠀤音苔。《說文》觀四方而高者。《釋名》臺，持也。築土堅高，能自勝持也。《爾雅·釋宮》闍謂之臺。《註》積土四方也。《禮·月令》仲夏之月，可以處臺榭。《疏》積土爲之，所以觀望。《五經要義》天子三臺，靈臺以觀天文，時臺以觀四時，圃臺以觀鳥獸。又《古今注》城門皆築土爲之。累土曰臺，故亦謂之臺門。又官名。《正字通》袁紹傳，三臺註：漢官尚書爲中臺，御史爲憲臺，謁者爲外臺。又漢百官表註：禮樂官知禮容，故禮部稱容臺。又王彥威爲曲臺新禮三十卷：故太常稱曲臺。又漢秘書監曰芸臺，唐改祕書爲麟臺，唐百官志門下省曰鸞臺，宋銀臺司掌受天下奏狀。又《博雅》臺，支也。又賤者之稱。《左傳·昭七年》僕臣臺。《註》皁輿，隷僕之至𤰞者也。《孟子》蓋自是臺無饋也。《註》臺，賤官，主使令者。又《輟耕錄》婢役于婢者，謂之重臺。《蘇軾·梅花詩》天敎桃李作輿臺。又《博雅》臺，輩也。又《揚子·方言》臺，敵延也。東齊海岱之閒曰臺，自關而西秦晉之閒，物力同者謂之臺敵。又《莊子·庚桑楚》不可內於靈臺。《註》靈臺者，心也。又姓。漢侍中臺佟。又澹臺，複姓。又《字彙補》古謂陵墓爲臺，如鄴都之三臺，山海經帝堯臺，帝嚳臺是也。又咍臺，卽臺𠷂之聲也。《世說》許噪於丞相帳，咍臺大鼾。《通雅》咍臺，晉人常語也。又山名。《輿地志》五臺山，在雁門郡。《山海經》鹿臺之山。《註》今名麓臺山。《淮南子·地形訓》濟出王屋，時泗沂出臺台術。《註》時泗沂，皆水名。臺台術，皆山名。《抱朴子·登陟卷》昔張蓋蹹及偶高成，二人竝精思於雲臺山石室中。又神名。《左傳·昭元年》昔金天氏有裔子，曰昧，爲𤣥冥師，生允格臺駘。臺駘，汾神也。《山海經》休與之山，其上有石焉，名曰帝臺之棋。《註》郭曰：帝臺，神人名。又漸臺，星名也。又宮殿名。《鄒陽·上吳王書》秦倚曲臺之宮，懸衡天下。《三輔黃圖》未央有曲臺殿。又草名。《爾雅·釋草》艾，冰臺。《疏》艾，一名冰臺，卽今艾蒿也。《詩·小雅》南山有臺。《傳》臺，夫須也。《疏》夫須，莎草也，可爲簑笠。《又》彼都人士，臺笠緇撮。《傳》臺，所以禦暑。笠，所以禦雨也。《箋》臺，夫須也。都人之士，以臺皮爲笠。又《字彙》洪孤切，音乎。臺駘，邾地名。《禮·檀弓》敗于臺駘。《註》臺音壷，駘音臺。臺當爲壷字之譌。一作壷駘，或作狐駘。《正字通》臺有壷音，非臺與壷同。字彙以臺爲古壷字，誤也。又《字彙補》左傳，臺駘。歷考註疏，𠀤無狐音。字彙不知何據而云：亦誤也。又《韻補》叶田黎切，音題。《參同契》皓若搴帷帳，瞑目登高臺，火記六百篇，所趣等不迷。又叶同都切，音徒。《易林》典冊法書，藏在蘭臺。

𦥂：《玉篇》烏解切，音矮。舍也。《字彙補》與臺字小異。

𦥅：《篇海》徒結切，音跌。縗絰也。

𦥆：《集韻》握古作𦥆。註詳手部九畫。◎按字彙補譌作①。①字上从土从冖，下从癶从至。

臻：《唐韻》《正韻》側詵切《集韻》《韻會》緇詵切，𠀤音臻。《說文》至也。《玉篇》及也。《詩·邶風》遄臻于衞。《後漢·章帝紀》澤臻四表。又《玉篇》聚也，衆也。又《集韻》將先切《韻會》則然切《正韻》則前切，𠀤音箋。《樂章天命篇》羣凶受誅殛，百祿咸來臻。黃華應福始，王凌爲禍先。

𦥉：《正韻》偶許切，音語。鉏𦥉。《正字通》齲鋙通。从齬字爲正。《同文舉要》𦥉訓臥室，非。

𦥊：《唐韻》《廣韻》丑利切《集韻》丑二切，𠀤音杘。《說文》忿戾也。从至，至而復遜。遜，遁也。引周書，有夏氏之民叨𦥊。◎按《今文尚書》多方作懫。又《集韻》丑吏切，音眙。脂利切，音至。義𠀤同。

𦥋：《類篇》丑吏切，音懥。忿戾也。

𦥎：《集韻》脂利切，音至。同輊。車前重也。詳車部輊字註。

𦥏：《玉篇》職日切，音質。窒也。

𦥐：《集韻》直利切，音緻。刺履底也。

