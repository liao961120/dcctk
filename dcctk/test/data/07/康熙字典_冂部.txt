冂：《集韻》涓熒切，音扃。《說文》邑外謂之郊，郊外謂之野，野外謂之林，林外謂之冂。象遠界也。《集韻》古作冋，象國邑也。今文从土作坰。又《集韻》欽熒切，音褧。遠也。又《集韻》戸茗切，音迥。空也。

𠔼：《唐韻》《集韻》𠀤武道切，毛上聲。《玉篇》重覆也。又《唐韻》莫𠋫切，音茂。義同。《總要》與冃通。

冃：《唐韻》莫到切《集韻》莫報切，𠀤音帽。《說文》小兒頭衣也。《徐曰》今作冒。《玉篇》或作帽。又《集韻》莫𠋫切，音茂。覆也。

冄：《集韻》《韻會》𠀤而琰切，音染。《說文》毛冄冄也。《徐曰》冄，弱也。又《廣韻》冄冄，行貌。《楚辭·九章》時亦冄冄而將至。《韻會》又姓。又《前漢·食貨志》元龜岠冄，長尺二寸。《註》冄，龜甲緣也。

𠔽：《集韻》人古作𠔽。註見部首。

𠔾：《字彙補》古終字。見說文長箋。註見糸部五畫。

冉：《唐韻》《集韻》《正韻》𠀤而琰切，音染。《玉篇》毛冉冉也，行也，進也，侵也。亦作冄。

𠕁：《集韻》《韻會》測革切《正韻》恥革切，𠀤音策。當作册。今文皆作𠕁。又《玉篇》古螢切，音琮。𠕁孔也。𠕋。

冋：《唐韻》《集韻》𠀤古文坰字。註見土部五畫。又《唐韻》戸頃切《集韻》戸茗切，𠀤音迥。義同。

𠕂：《韻會》再俗作𠕂，非。

𠕃：《玉篇》古文网字。註見部首。

𠕄：《字彙補》女洽切，音聶。《升菴韻寶》物低垂，从反凹。

𠕋：〔古文〕𥬰《唐韻》楚革切《集韻》《韻會》測革切《正韻》恥革切，𠀤音柵。《說文》符命也。諸侯進受於王者也。象其札一長一短，中有二編之形。又《玉篇》立也，𥳑也。又《集韻》通作策。《前漢·趙充國傳》全師保勝之𠕋。又《集韻》所晏切，音訕。本作柵，省作𠕋，編竹木而爲落也。

再：《唐韻》《集韻》《韻會》𠀤作代切，音載。《說文》一舉而二也。从冓省。《徐曰》一言舉二也。《玉篇》兩也。《廣韻》重也，仍也。《書·禹謨》朕言不再。《禮·儒行》過言不再。《註》知過則改，故不再也。《左傳·僖五年》一之謂甚，其可再乎。又子例切，音祭。《楚辭·九章》背法度而心治兮，辟與此其無異。寧溘死而流亡兮，恐禍殃之有再。

冎：《唐韻》《集韻》《韻會》𠀤古瓦切，音寡。《說文》剔人肉，置其骨也。《集韻》亦作剮。《韻會》或作叧。

𠕌：《字彙補》將松切，音踪。

𠕍：《集韻》官古作𠕍。詳宀部五畫。

冏：《篇海》古熒切，音扃。《木華·海賦》冏然鳥逝。《註》光也。

𠕐：《五音集韻》與冊同。

𠕑：《五音集韻》古文丹字。註詳、部三畫。

𠕒：《玉篇》古文雨字。註詳部首。

𠕖：《玉篇》側狡切，音爪。果木盛生朶。《字彙》與杲字不同。杲从日，此从冃。《正字通》朵字之譌。

冐：《篇海》俗昌字。

𠕗：《玉篇》與㲋同。

𠕘：《集韻》雨古作𠕘。註見部首。

冑：《唐韻》《集韻》直祐切《韻會》《正韻》直又切，𠀤音宙。《說文》兜鍪。从冃，由聲。《徐曰》介冑字从冃，冃音冒。《詩·魯頌》公徒三萬，貝冑朱綅。《韻會》或作𩊄，亦作䩜。《荀子·議兵篇》冠䩜帶劒。《正韻》冑與胄子之胄不同。經典多混，傳寫譌也。

冒：〔古文〕𡈘𡇾《唐韻》莫到切《集韻》《韻會》《正韻》莫報切，𠀤音耄。《說文》蒙而前也。从冃目，以物自蒙而前也。謂貪冒若目無所見也。《前漢·翟方進傳》冒濁苟容。《註》師古曰：貪蔽也。《食貨志》舉陵夷廉恥相冒。《註》冒，蔽也。又假稱曰冒。《前漢·衞靑傳》冒姓衞氏。《註》冒爲假稱，若人首之有覆冒也。又所以覆其首。《前漢·雋不疑傳》著黃冒。又《玉篇》覆也，食巾也。又與媢通。《正韻》忌也。《書·秦誓》冒嫉以惡之。又通作瑁。《周禮·春官》天子執冒四寸，以朝諸侯。《註》名玉。曰冒者，言德能覆天下也。又《集韻》《韻會》《正韻》𠀤密北切，音黙。《增韻》貪也。《左傳·昭三十一年》貪冒之民。又犯也。《前漢·衞靑傳》直冒漢圍。又單于名。《史記·匈奴傳》及冒頓立，攻破月氏。又《集韻》《正韻》𠀤莫佩切，音妹。《前漢·司馬相如傳》毒冒鼈黿。《註》毒音代，冒音妹。《韻會》龜屬。身似龜，首尾如鸚鵡，甲有文。考證：〔《說文》蒙而前。从冃目，以物自蔽而前也。〕謹照原文蒙而前改爲蒙而前也。自蔽改爲自蒙。

𠕛：《字彙補》卽害字。讀作曷。《石鼓文》𠕛不余反。𠱬，古文周。𠱰，唐武后所製君字。

冓：《唐韻》古𠋫切《集韻》《韻會》《正韻》居𠋫切，𠀤音遘。《說文》交積財也。象對交之形。又《韻會》數也。十秭曰冓。又《韻會》邑名。又中冓，宮中構結深密之處。《詩·鄘風》中冓之言。《前漢·梁共王傳》聽聞中冓之言。《註》應劭曰：中冓，材構在堂中。顏曰：舍之交積材木，蓋閫內隱奧處。

𠕝：《六書統》同侈。

冔：《唐韻》况于切《集韻》《韻會》匈于切，𠀤音吁。《玉篇》覆也，殷之冕也。《儀禮·士冠禮》周弁，殷冔，夏收。《註》冔名出于幠。幠，覆也，言所以自覆飾也。《詩·大雅》常服黼冔。《廣韻》或作𠕮。又《唐韻》況羽切《集韻》《韻會》火羽切，𠀤音詡。義同。《韻會》毛氏曰：从冃从吁。从日，誤。或作哻，亦誤。

𠕞：《集韻》次古作𠕞。註詳欠部二畫。

㒻：《集韻》莫報切，音冒。觸也。又密北切，音墨。突前也。《補遺》。補遺：《篇海類編》莫北切，音墨。突前。又莫卜切，音目。義同。

冕：《唐韻》亡辨切《集韻》《韻會》《正韻》美辨切，𠀤音免。《說文》大夫以上冠也。邃延垂瑬纊紞。从冃，免聲。古黃帝初作冕。《徐曰》冕，上加之也。長六寸，前狹圓，上廣方，朱綠塗之，前後邃延。斿，其前垂珠也，俯仰逶迤，如水之流。纊紞，黃色也，以黃綿綴冕兩旁，下繫玉瑱，又謂之珥，細長而銳若筆頭，以屬耳中，無作聰明，虛己以待人之意。冕之言俛也，後仰前俯，主於恭也。《禮·玉藻》諸侯裨冕以朝。《禮器》天子之冕朱綠藻，十有二旒，諸侯九，上大夫七，下大夫五，此以文爲貴也。又《韻會》或作絻。《荀子·禮論篇》郊之麻絻。《集韻》亦作㡈。又《正韻》禮記，士玄端，諸侯玄端以祭，天子玄端而朝日於東門之外。端皆作冕。又《集韻》武遠切，音晚。冠有延，前俯也。

𠕠：《集韻》時征切，音成。飯匱也。《字彙》从冃。从日者去聲。

㒼：《唐韻》母官切《集韻》謨官切，𠀤音瞞。《說文》平也。从廿。五行之數，二十分爲一辰。从㒳，平之義。《玉篇》當也。又《廣韻》瓦穿孔狀。又䁕見切，音麪。義同。

𠕡：《字彙補》音未詳。影神七名竈。𠕡見談薈。

𠕣：《唐韻》苦洽切《集韻》乞洽切，𠀤音恰。同帢。士服，狀如弁，缺四角。《廣韻》又作𢂿。《集韻》又作𩉉𢂿𢃫𧚧㡊。

㒽：《唐韻》丘員切《集韻》驅圓切，𠀤音棬。《玉篇》小兒帽。

𠕤：《正韻》縈圓切，音鴛。《前漢·胡建傳》吏稱𠕤，字从冃从兔，與冠冕字不同。冕下从免。

𠕥：《集韻》都敎切，音罩。覆具也。

㒾：《唐韻》《集韻》𠀤施智切，施去聲。《玉篇》𣈯㒾，面衣。又《廣韻》《集韻》𠀤以豉切，移去聲。義同。

𠕦：《唐韻》羊戍切《集韻》兪戍切，𠀤音裕。𠕦㒾。又《集韻》舂朱切，音輸。《博雅》㒾𠕦謂之帹帕。又容朱切，裕平聲。義同。

𠕧：《字彙補》古巧切，音絞。詐也。

𠕨：《字彙補》古文曁字。註詳日部十二畫。

𠕫：《字彙補》音未詳。《穆天子傳》𠕫天子詩。

𠕭：《集韻》𠕥本字。

𠕮：《廣韻》同冔。

𠕰：《集韻》古文㡅字，註見巾部六畫。又丞失切，音市。義同。

㒿：《唐韻》呂支切《集韻》《韻會》鄰知切《正韻》鄰其切，𠀤音离。《韻會》接㒿，白帽也。又通作攡。《爾雅註》睫攡，江東取白頭翅背上長翰毛，以爲睫攡，名之曰白鷺纕。又《晉書·山𥳑傳》作接籬。《集韻》或作䍦𣯤。

𠕲：《玉篇》古文雨字。註見部首。

