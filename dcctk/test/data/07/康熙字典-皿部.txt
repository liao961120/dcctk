皿：《唐韻》武永切《集韻》《韻會》《正韻》眉𣱳切，𠀤明上聲。《說文》飯食之器也。《增韻》盤𥁄之屬。《左傳·昭元年》於文皿蟲爲蠱。《註》皿，器也。《孟子》牲殺器皿。《註》皿，所以覆器者。又《集韻》母梗切，音猛。義同。《說文》象形。與豆同意。讀若猛。《佩𧥏集》說文但音猛。今更立一音者，非。

𥀿：《正字通》𧖨字之譌。

盀：《字彙補》孔几切，音起。《玉篇》器也。又人名。崇盀。見《宋史·宗室表》。

𥁁：《集韻》古火切，音果。盤也。

𥁂：《集韻》居謁切，蹇入聲。《博雅》𥁂謂之槃。《類篇》齊人謂盤曰𥁂。

𥁃：《集韻》莫浪切，音漭。《類篇》𥁃浪，不精要貌。《集韻》孟，或作𥁃。與血部𥁃字別。

㿻：《廣韻》古寒切《集韻》居寒切，𠀤音干。《玉篇》盤也。《廣韻》大盌名。○按《佩𧥏集》字从干祿之干。《正字通》云譌盂字，失攷正。

盂：《唐韻》羽俱切《集韻》《韻會》《正韻》雲俱切，𠀤音于。《說文》飯器也。《揚子·方言》宋楚魏之閒，盌謂之盂。《史記·滑稽傳》酒一盂。《韓非子·外儲篇》君猶盂也，民猶水也。盂方水方，盂圜水圜。《文中子·禮樂篇》刻于盤盂。又書名。《史記·武安君傳》田蚡學盤盂諸書。《註》黃帝使孔甲所作銘也。孟康曰：儒墨名法雜家書也。又田獵𨻰名。《左傳·文十年》宋公爲右盂，鄭伯爲左盂。又草名。《爾雅·釋草疏》盂，草似茅者。一名狼尾。一作盂。又山名。《山海經》盂山，其隂多鐵，其陽多銅。又宋地名。《左傳·僖二十一年》諸侯會宋公于盂。又縣名。《前漢·地理志》秦置盂縣，屬太原郡。又姓。《左傳》衞有盂黶。又與杅通。《後漢·崔駰傳》刻諸盤杅。《註》杅亦盂也。

𥁄：《說文》盂本字。

𥁅：《字彙補》兵捉切，音剝。《海篇心鏡》器也。

𥁆：《玉篇》火牙切，音蝦。《篇海類編》盂也。

㿼：《廣韻》五堅切《集韻》倪堅切，𠀤音妍。《玉篇》椀也。《廣韻》醆也。㿼原字从幵。

盃：俗杯字。

㿽：《五音集韻》胡雞切，音兮。小盆也。

盄：《唐韻》止遙切《集韻》之遙切，𠀤音昭。《說文》器也。《類篇》或作𥁏。《字彙補》亦作𥁜。《說文長箋》引博古圖有𥁜盉鐘銘。又作𥁛。

盅：《唐韻》直弓切《集韻》《韻會》《正韻》持中切，𠀤音蟲。《說文》器虛也。《老子·道德經》道盅而用之。《註》通作沖。又《字彙補》穀盅，器名。見王氏農書。又《廣韻》《集韻》𠀤敕中切，音忡。義同。《篇海》或作蛊，非。

盆：《唐韻》《集韻》步奔切《韻會》《正韻》蒲奔切，𠀤坌平聲。《說文》盎也。《廣韻》瓦器。《揚子·方言》自關而西，盎或謂之盆。《禮·禮器》盛於盆。《周禮·冬官考工記》陶人爲盆，實二鬴。又《史記·藺相如傳》竊聞秦王善爲秦聲，請奉盆缻以相娛樂。《註》盛酒瓦器，秦人鼓之以節歌也。又《前漢·食貨志》募民煑鹽官與牢盆。《註》牢，價値。盆，煑鹽器。又《汲冢周書》堂後東北爲赤奕焉，浴盆在其中。又《苟子富國篇》土生五穀，人善治之，則畝數盆。《註》當時以盆爲量也。又《釋文》淹也。《禮·祭義》夫人繅三盆手。《註》置繭盆中，以手三次淹之，振出其緒也。又缺盆。人乳房上骨名。《史記·倉公傳》疽發乳上，入缺盆。又藥名。《本草·釋名》蓬虆。一名覆盆。又地名。《南史·齊世祖紀》上據盆口城，爲戰守備。又姓。《風俗通》盆成括仕齊，其子逃難，改氏成焉。又《字彙補》步悶切，音坌。與湓通。《通雅》盆溢滿起也。《後漢·𨻰忠傳》徐岱之濵，海水盆溢。《前漢·溝洫志》作湓溢。又叶符兵切，音平。《易林》東方孟春，乘冰戴盆。《蘇軾·東樓詩》白髮蒼顏自照盆，董生端合是前身。《韻補》庚通眞。《廣韻》亦作瓫。

盇：《唐韻》胡臘切《集韻》轄臘切，𠀤音闔。《說文》覆也。又姓。又《集韻》何不也。隸作盍。通作蓋。○按《說文》本从血大。《玉篇》《類篇》俱載血部。《六書正譌》从皿，器也。从一者，所覆之物。象形。別作葢盖蓋。𠀤非。《同文舉要》从大从皿。象形。牲蓋覆器皿形。又《正字通》盇有去、入二音，去讀蓋，入讀盍，从太得蓋聲，會覆蓋意。

盈：《唐韻》以成切《集韻》《韻會》怡成切《正韻》餘輕切，𠀤音嬴。《說文》滿器也。《博雅》滿也，充也。《易·豐彖》天地盈虛，與時消息。《詩·齊風》雞旣鳴矣，朝旣盈矣。《左傳·莊十年》彼竭我盈，故克之。《禮·禮運》月生三五而盈，三五而闕。又《祭義》樂主其盈。《註》猶溢也。又《揚子·方言》魏盈，怒也。燕之外郊，朝鮮冽水之閒，凡言呵叱者，謂之魏盈。又國名。《山海經》大荒南有盈民之國。又州名。《唐書·地理志》諸蠻有盈州。又姓。晉欒盈之後。又古通作嬴。《正韻》盈縮，過曰盈，不及曰縮。《史記·蔡澤傳》進退盈縮。《天官書》作嬴縮。《古詩》盈盈樓上女。《註》盈同嬴，容也。又叶與章切，音陽。《張籍·祭韓愈詩》新亭成未登，閉在莊西廂。書札與詩文，重疊我笥盈。《說文徐註》夃，古乎切，益多之義也。古者以買物多得爲夃，故从夃。買物多得當爲夃字。

𥁇：《字彙補》丘䂓切，音闚。鈢也。

𥁈：《字彙補》兵末切，音鈢。《海篇心鏡》器也。

𥁉：《五音集韻》與盥同。詳盥字註。

盉：《唐韻》戸戈切《集韻》胡戈切，𠀤音禾。《說文》調味也。《廣韻》調五味器。《博古圖》商有阜父丁盉，執戈父癸盉。周有單從盉，嘉仲盉，龍首盉，雲雷盉，三螭盉，蛟螭盉，麟盉，螭虬盉，粟紋盉，細紋熊足盉。漢有鳳盉，螭首虬紋盉，凡一十四器。其款識或謂之彝，或謂之尊或謂之卣，取調和五味之義則一也。又《廣韻》《集韻》𠀤胡臥切，禾去聲。義同。《玉篇》今作和。

𥁎：《集韻》余頌切，音用。大罌。或作𤬶。

𥁏：《集韻》同盄。

𥁐：《集韻》許亥切，音海。器盛酒。《集韻》與𣖻𨡬同。

𥁑：《唐韻》彌畢切《集韻》覓畢切，𠀤音蜜。《說文》械器也。

㿾：《唐韻》直呂切《集韻》丈呂切，𠀤音宁。《說文》器也。《集韻》亦作𥃓。

𥁒：《集韻》於敎切，音靿。器中不平。

益：〔古文〕𠍳《唐韻》《集韻》𠀤伊昔切，嬰入聲。饒也，加也。《廣韻》增也，進也。《書·大禹謨》滿招損，謙受益。《詩·邶風》政事一𡌨益我。《左傳·昭七年》三命茲益共。《禮·曲禮》請益則起。《論語》益者與。《註》疑童子學有進益也。《春秋·繁露》有益者謂之公，無益者謂之私。又多也。《史記·酷吏傳》上問張湯曰：吾所謂，賈人輒先知之，益居其物。又盈溢也。《莊子·列禦𡨥》有貌愿而益。又易卦名。《釋文》益，增長之名。又以弘裕爲義。又《金史·國語解》益都，次第之通稱。又《六書正譌》二十四兩爲益，假借別作鎰溢。又草名。《詩·王風疏》蓷卽茺蔚。一名益母。又《爾雅·釋草疏》蛇牀，一名思益。又果名。《博雅》益智，龍眼也。又州名。古蜀國，漢武帝置益州。《釋名》益，阨也。所在之地險阨也。又姓。《印藪》漢有益强，益壽。宋有益暢，紹興進士。《六書正譌》益，器滿也。故从水从皿。會意。

㿿：《廣韻》五下切《集韻》語下切，𠀤音雅。酒器。《揚子·方言》杯也。秦晉之郊謂之㿿。通作雅。《字彙補》譌作𥁱，非。

𥁓：《玉篇》同䀁。

盋：《唐韻》《集韻》《韻會》《正韻》𠀤北末切，音撥。《說文》盋，食器也。盂屬。《程大昌·演繁露》盂，食器。若盋而大，今之所謂盋盂也。《唐韻》同鉢。《六書正譌》从皿犮聲。別作鉢，非。

䀀：《五音集韻》符炎切，音凡。《博雅》桮也。《揚子·方言》趙魏之閒或曰䀀。又《廣韻》《集韻》《韻會》𠀤孚梵切，音泛。《五音集韻》匹凡切，音芝。義𠀤同。《玉篇》通作盕𥁷𥁔。《集韻》或作𨥧釩。

𥁔：《正字通》俗䀀字。

𥁕：《唐韻》烏渾切《集韻》烏昆切，𠀤音溫。《說文》仁也。从皿从囚。以皿食囚也。《玉篇》和也。《通雅》㬉也。又人名。宋光祿卿張𥁕之。《類篇》隸省作昷。或作溫。

盌：《唐韻》《正韻》烏管切《集韻》《韻會》鄔管切，𠀤剜上聲。《說文》小盂也。《揚子·方言》宋楚魏之閒𥁄謂之盌。《吳志·廿寧傳》孫權特賜米酒眾殽，寧先以銀盌酌酒，自飲兩盌。《南史·沈炯傳》茂陵玉盌遂出人閒。《集韻》或作㼝埦。《正譌》俗作椀。

盍：《唐韻》胡臘切《集韻》《韻會》轄臘切《正韻》胡閤切。𠀤與盇同。《說文》覆也。《爾雅·釋詁》合也。《易·豫卦》朋盍簪。《疏》羣朋合聚而疾來也。又何不也。《左傳·桓十一年》盍請濟師於王。《論語》盍各言爾志。又《魏略·西域傳》氐人分竄山谷閒，其種非一，自相號曰盍稚。又姓。宋盍著，嘉𧙗七年，以殿中丞知常熟縣事。又《韻會》或作蓋。《詩·小雅》蓋云歸處。《孟子》則蓋反其本矣。又《集韻》丘葛切，音渴。盍旦，鳥名。《禮·坊記》詩云：相彼盍旦，尚猶患之。《註》夜鳴求旦之鳥。《集韻》與䳚曷鶡𠀤同。又《集韻》丘蓋切，音嘅。義同。《字彙補》別作𥂊，非。考證：〔《易·豫卦》朋盍簪。《疏》羣朋合聚而疾求也。〕謹照原文求改來。

盎：《唐韻》《集韻》烏浪切《韻會》《正韻》於浪切，𠀤鴦去聲。《說文》盆也。《爾雅·釋器》盎謂之缶。《疏》瓦器也。可以節樂，可以盛水，盛酒。《揚子·方言》罃甈謂之盎。《後漢·逢萌傳》首戴瓦盎。《古樂府·東門行》盎中無斗儲。《譚子化書》湯盎投井，所以化雹也。又盛貌。《孟子》盎於背。《註》其背盎盎然盛。《樓异嵩山賦》方春陽之盎盎。又盎齊，酒名。《周禮·天官》酒正，辨五齊之名，三曰盎齊。《註》盎，猶翁也。盛而翁翁然蔥白也。又門名。《三輔黃圖》長安城南，出東頭，第一門曰覆盎門。又姓。見《姓苑》。又《廣韻》烏朗切《集韻》《韻會》倚朗切《正韻》於黨切，𠀤鴦上聲。義同。《說文》或作㼜。

𥁖：《字彙補》籀文壷字。見字義總略。

𥁞：《正字通》俗盡字。

䀁：《唐韻》于救切《集韻》尤救切，𠀤音宥。《說文》小甌也。《玉篇》抒水器也。又《廣韻》云久切《集韻》云九切，𠀤宥上聲。又《集韻》胡隈切，音槐。義𠀤同。或作𥁓。

盒：《廣韻》侯閤切《集韻》曷閤切《正韻》胡閤切，𠀤音合。《類篇》盤屬。《廣韻》盤覆也。《字彙》俗作器名。又《集韻》烏含切，音諳。器口斂也。

𥁟：《集韻》力制切，音例。器也。

盓：《廣韻》憂俱切《集韻》《韻會》邕俱切《正韻》衣虛切，𠀤音迂。盤盓旋流也。《木華·海賦》盤盓激而成窟。又《廣韻》哀都切《集韻》汪胡切，𠀤音烏。義同。又《集韻》烏故切，烏去聲。與汙洿同。《類篇》本作𥁡。《正字通》盓與汙洿別。集韻合三字爲一，誤。

盔：《廣韻》苦回切《集韻》《韻會》枯回切，𠀤塊平聲。盂器。又《玉篇》鉢也。又《正字通》俗呼首鎧曰盔。

𥁠：《集韻》居願切，音絭。《博雅》盂也。《揚子·方言》海岱東齊北燕之閒，盂或謂之𥁠。又《集韻》古倦切，音眷。義同。又《廣韻》巨員切《集韻》逵員切，𠀤音權。盌也。又《集韻》《韻會》𠀤驅圓切，音弮。屈木盂也。與棬𣳾圈𥁸𠀤通。

盕：《玉篇》同䀀。

䀂：《廣韻》烏寒切《集韻》於寒切，𠀤音安。《博雅》䀂𥂫，盂也。《揚子·方言》河濟之閒，謂之䀂𥂫。

盖：《正字通》俗蓋字。

𥁡：《類篇》同盓。

盙：《唐韻》方矩切，音甫。《說文》黍稷圜器，本作簠。

𥁬：《唐韻》居洧切，音軌。《說文》乘稷方器。本作簋。《六書正譌》从㿝，米粒也。从皿。皆會意。

盚：《集韻》渠尤切，音求。姓也。見直音。又《正字通》俗以盚爲盒名。

盛：《唐韻》氏征切《集韻》《韻會》《正韻》時征切，𠀤音成。《說文》黍稷在器中，以祀者也。《書·泰誓》犧牲粢盛。《傳》黍稷曰粢，在器曰盛。《周禮·天官》甸師掌帥其屬，耕耨王藉，以共齍盛。《註》謂黍稷稻粱之屬，可盛簠簋者。又器名。《左傳·哀十三年》旨酒一盛。《註》一器也。《禮·喪大記》食粥於盛不盥。《註》謂今時杯杅也。又《廣韻》受也。《詩·召南》于以盛之，維筐及筥。《古今注》城者，盛也，所以盛受民物也。又成也。《周禮·冬官考工記》白盛。《註》盛之言成也。以蜃灰堊牆，所以飾成宮室。又盛服，嚴飾也。《左傳·宣二年》宣子盛服將朝。《註》盛，音成。本或作成。又防隄也。《爾雅·釋山》山如防者盛。《疏》盛，讀如粢盛之盛，形嶞而高峻，若黍稷之在器也。又山名。《前漢·郊祀志》日主祠盛山。《註》在東萊不夜縣。《註》盛，音成。又國名。《公羊傳·隱五年》秋衞師入盛。《註》盛，音成。《左傳》作郕。又《唐韻》丞政切《集韻》《韻會》《正韻》時正切，𠀤成去聲。《博雅》多也。《廣韻》長也。《增韻》大也。茂也。《易·繫辭》日新之謂盛德。《禮·月令》生氣方盛，陽氣發泄。《中庸》官盛任使。《史記·循吏傳》世俗盛美。《呂氏春秋》樹木盛則飛鳥歸之。又極也。《莊子·德充符》平者水停之盛也。又猶嘉也。《張衡·東京賦》盛夏后之致美，爰敬恭於神明。又受物曰盛。《前漢·東方朔傳》壷者，所以盛也。《師古註》叶音去聲。又地名。《前漢·武帝紀》南巡狩至於盛唐。《魏書·神元帝紀》魏始祖遷於定襄之盛樂。又姓。《後漢·西羌傳》北海太守盛苞，其先姓奭，避元帝諱，改姓盛。一曰周穆王時盛國之後。《穆天子傳》姬姓也。盛柏之子也。天子賜之。上姬之長，是曰盛門。《註》盛，國名，盛姬，王同姓也。

盜：〔古文〕𠪁𠉭𤋆𨹇《唐韻》徒到切《集韻》《韻會》大到切《正韻》杜到切，𠀤音導。《說文》私利物也。《易·說卦》坎爲盜。《疏》取水行潛，竊如盜賊也。《左傳·文十八年》竊賄爲盜，盜器爲姦。《周禮·秋官》司隸帥其民而搏盜賊。《詩·小雅》君子信盜，亂是用暴。《傳》盜，逃也。《風俗通》言其晝伏夜奔，逃避人也。又《正字通》凡隂私自利者皆謂之盜。《穀梁傳·哀四年》春秋有三盜，微殺大夫，謂之盜。非所取而取之，謂之盜。辟中國之正道以襲利，謂之盜。又泉名。《後漢·郡國志》徐州有盜泉。《說苑》水名盜泉，孔子不飲，醜其名也。又星名。《宋史·天文志》客星東南，曰盜星。主大盜。又千里馬名。《穆天子傳》右服盜驪。《爾雅·釋畜疏》駿馬小頸，名曰盜驪。又草名。《爾雅·釋草疏》蕧一名盜庚。《六書正譌》㳄卽涎字，欲也，欲皿爲盜，會意。从㳄。俗从次，誤。

𥁭：同𥁺。《類篇》載血部。《字彙》从皿，誤。

䀃：《集韻》徒回切，音頹。器名。

𥁮：《廣韻》《集韻》𠀤徒弔切，迢去聲。草田器。又《集韻》田聊切，音迢。義同。《說文》本作莜。亦作蓧。《集韻》通作𠤼𠥑。

𥁯：《集韻》叉足切，音觸。盂也。又測角切，音齪。杯也。

𥁰：《集韻》盟本字。○按《說文》本从朙从血。《集韻》从皿，誤。今改存血部。又𧖸。

𥁱：《字彙補》烏馬切，音啞。盛也。《海篇心鏡》酒器也。◎按卽㿿字之譌。

𥁲：《曹植·樂府妾薄命》促樽合，坐行觴，主人起，舞𥁲盤。音未詳。

䀄：《廣韻》莫紅切《集韻》謨蓬切，𠀤音蒙。盛器滿貌。《玉篇》豐䀄，滿也。《集韻》與饛同。或作𥁚。《楊愼·奇字韻》亦作𥁶。

𥁷：《玉篇》同䀀。《字彙補》又作𥁩，非。

𥁸：《集韻》與𥁠棬𠀤通。

盝：《廣韻》《集韻》《韻會》《正韻》𠀤盧谷切，音祿。《爾雅·釋詁》竭也。《揚子·方言》涸也。《玉篇》瀝也。《廣韻》去水也。《周禮·冬官考工記·㡛氏》湅帛淸其灰而盝之。又《集韻》通作漉。《禮·月令》毋漉陂池。《註》漉，竭也。又《集韻》或作𥂖。《詩·小雅》釃酒有衍。《註》以篚𥂖酒。𥂖，濾也。又櫝匣小者曰盝。《唐書·李德裕傳》敬宗詔浙西貢脂盝妝具。《宋史·輿服志》皇帝承天受命之寶，納於小盝。《集韻》與簏通。又州名。《元史·安南國傳》鎭南王趨盝州，閒道以出。又人名。《宋史·交阯傳》交阯世子阮盝。

盞：《唐韻》《集韻》《韻會》《正韻》𠀤阻限切，音醆。《博雅》杯也。《揚子·方言》趙魏之閒或曰盞。《註》酒盞，最小杯也。又叶知輦切，音展。《歐陽修·送劉原甫詩》魚枕蕉一舉，十分當覆盞。䑕鬚管爲物，雖微意不淺。又《說文》本作琖。重文作盞。《廣韻》通作𧣴。《集韻》亦作𦈻。

𥁹：《廣韻》常者切，音社。器名。

𥁺：《字彙》同醓。○按《說文》从血作𧖺。當卽𧖺字之譌。又𥂘。

䀅：《玉篇》神夜切，音射。器也。

盟：〔古文〕𢄾《唐韻》武兵切《集韻》《韻會》《正韻》眉兵切，𠀤音明。《釋名》明也。告其事於神明也。《類篇》誓約也。又信也。《書·呂𠛬》罔中于信，以覆詛盟。《周禮·春官·盟祝》註：盟詛主於要誓。大事曰盟，小事曰詛。《疏》盟者，盟將來。詛者，詛往過。《春秋·正義》凡盟禮，殺牲歃血，告誓神明，若有背違，欲令神加殃咎，使如此牲也。《禮·曲禮》涖牲曰盟。《疏》割牲左耳，盛以珠盤。又取血，盛以玉敦，用血爲盟書。書成，乃歃血讀書。又盟府，司盟之官也。《左傳·僖五年》藏於盟府。又《集韻》武永切，明上聲。義同。又《集韻》眉病切，明去聲。《莊子·齊物論》其留如詛盟。郭象讀。又《字彙補》謨耕切，音萌。義同䀅。徐邈讀。又《廣韻》《集韻》《韻會》《正韻》𠀤莫更切。與孟通。地名。《左傳·隱十一年註》盟，今盟津。河內邑名。《史記·周本紀》武王東觀兵於盟津。《書·禹貢》作孟津。又澤名。《前漢·地理志》道荷澤，被盟豬。《註》今南京虞城縣西北孟諸澤是也。《書·禹貢》作孟豬。又叶莫郞切，音茫。《詩·小雅》君子屢盟，亂是用長。《史記·序傳》殺鮮放度，周公爲盟。大任十子，周以宗疆。又叶莫浪切，茫去聲。《黃庭經》十讀四拜朝太上，先謁太帝後北向。黃庭內經玉書暢，授者曰師受者盟。《說文》本作𧖸，从血。篆作𥂗。《字彙》俗通从皿，故附皿部。考證：〔《周禮·春官·盟詛註》盟詛主於要誓。〕謹照原文春官盟詛改春官盟祝。

𥁻：《五音篇海》同𥂘。

𥁼：《唐韻》直宜切，音馳。與䓜同。《說文》䓜菹也。或从皿作𥁼。皿器也。又《廣韻》旨夷切《集韻》蒸夷切，𠀤音脂。又《集韻》𨻰尼切，音墀。義𠀤同。《集韻》亦作𦽘。

盠：《廣韻》郞奚切《集韻》憐題切《正韻》鄰溪切，𠀤音黎。《博雅》瓢也。《廣韻》以瓢爲飲器也。一曰簞也。又《廣韻》盧啓切《集韻》《韻會》里弟切《正韻》良以切，𠀤黎上聲。義同。《集韻》與劙同。亦作𥂻。

盡：《唐韻》《正韻》慈忍切《集韻》《韻會》在忍切，𠀤秦上聲。《說文》器中空也。《小爾雅》止也。《玉篇》終也。《廣韻》竭也。《集韻》悉也。《易·繫辭》書不盡言，言不盡意。《左傳·哀元年》去惡莫如盡。《穀梁傳·定十年》孔子歷階而上，不盡一等。《禮·曲禮》君子不盡人之歡。《中庸》天地之道，可一言而盡也。《史記·禮書》明者，禮之盡也。《荀子·正名篇》欲雖不可盡，可以近盡也。《註》適可而止也。又《韓鄂歲華紀麗》大酺小盡。《註》月三十日爲大盡，二十九日爲小盡。又姓。見《萬姓統譜》。又《唐韻》《正韻》卽忍切《集韻》《韻會》子忍切，𠀤津上聲。《類篇》極也。《正韻》盡之也。《書·康誥》往盡乃心。《詩·小雅》孔惠孔時，維其盡之。《左傳·閔二年》晉侯使太子申生伐東山皋落氏，曰：盡敵而反。《禮·樂記》殷周之𣠋盡矣。又《韻會》皆也。《左傳·昭二年》韓宣子曰：周禮盡在魯矣。又《類篇》任也。《增韻》縱令也。《左傳·文十四年》公子商人，盡其家貸於公。《禮·曲禮》虛坐盡後，食坐盡前。俗作儘。又盡盡，極視盡物之貌。《荀子·非十二子篇》學者之嵬盡盡然，盱盱然。又《韻會》徐刃切《正韻》齊進切，𠀤秦去聲。亦竭也。《周語》齊國佐其語盡。《註》盡其心意，善惡褒貶，無所諱也。《世說新語》可以累心處都盡。《註》盡，猶空也。

䀆：《說文》盡本字。从皿㶳聲。與燼別。《字彙》訓火餘木，非。

盢：《集韻》呼狊切，音殈。山名。《前漢·地理志》益州律高縣東南盢町山出銀鉛。

監：〔古文〕𧨭𧩾譼《唐韻》《正韻》古銜切《集韻》《韻會》居銜切，𠀤減平聲。《說文》臨下也。《徐曰》安居以臨下，監之也。《揚子·方言》察也。《廣韻》領也。《詩·小雅》何用不監。《箋》女何用爲職，不監察之。《禮·王制》天子使其大夫爲三監。監於方伯之國。《註》使佐方伯，領諸侯，監臨而督察之也。上監去聲，下監平聲。《周禮·天官·大宰之職》邦國立其監。《註》謂公侯伯子男，各監一國。《莊子·天運篇》監臨下土，天下戴之，此謂上皇。又《韻府》攝也。《左傳·閔二年》君行則守，守曰監國。又《韻會小補》觀也。《魯語》長監于世。又監寐，猶寤寐也。《後漢·桓帝紀》監寐寤嘆。《註》言雖寢而不寐也。又雲氣臨日也。《周禮·春官》眂祲掌十煇之灋，四曰監。《疏》謂有赤雲氣在日旁，如冠珥。珥，卽耳也。又星名。《史記·天官書》歲隂在寅，歲星居丑，正月晨出東方，名曰監德。又《唐韻》格懺切《集韻》《韻會》居懺切《正韻》古陷切，𠀤減去聲。義同。又《爾雅·釋詁》視也。《書·太甲》天監厥德，用集大命。《詩·大雅》監觀四方，求民之莫。又官名。《史記·五帝紀》黃帝置左右監。又《唐書·百官志》官寺之別曰寺，曰監。又《韻會》牧苑及鹽鐵官所治皆曰監。又宦寺亦曰監。《史記·秦本紀》衞鞅因景監求見孝公。《註》監，奄人也。又姓。《風俗通》衞康叔爲連屬之監，其後氏焉。《史記·田齊世家》監止爲齊𥳑公相。《註》監，一作闞。又《韻會》通作鑑鍳。《書·酒誥》人無于水監，當于民監。《班倢伃·自傷賦》𨻰女圖以鏡監。又監監，如金之監而明察也。《靈樞經》陽明之上監監然。又《集韻》苦濫切，音闞。地名，在東平郡。《史記·封禪書》蚩尤在東平陸監鄉，齊之西境也。《註》監，音闞。又《前漢·韋孟諫詩》我王如何，曾不斯覽。黃髮不近，胡不時監。監叶覽，覽音濫。又叶古嫌切，音蒹。《韓愈·子產頌》在周之興，養老乞言。及其已衰，謗者使監。《六書正譌》从臨省聲，兼意。从血者，與𥁰同義。古者歃血爲𧖸，書其辭曰：明神監之。故𧖸與監皆从血，會意。考證：〔《左傳·閔二年》君行則有守，守曰監國。〕謹照原文省有字。〔《史記·天官書》歲隂在寅，歲星居丑，正月辰出東方，名曰監德。〕謹照原文辰出改晨出。

𥂃：《正字通》㯯㔶二字之譌。說文本作㯯盨。《字彙》譌作𥂃，改音具，非。

𥂇：《廣韻》《集韻》𠀤盧谷切，音祿。吳王孫休子名。◎按三國吳錄孫休詔，本作壾，音如草莽之莽。《廣韻》譌作𥂇，改音祿。《集韻。又譌作𥂇。《類篇》載皿部，𠀤非。𥂇原字从吉，不从去。

𥂈：《唐韻》博孤切《集韻》奔模切，𠀤音逋。籀文餔字。《說文》申時食也。

盤：〔古文〕鎜《唐韻》薄官切《集韻》《韻會》《正韻》蒲官切，𠀤畔平聲。《說文》承槃也。《正字通》盛物器。或木，或錫銅爲之。《左傳·僖二十三年》乃饋盤飱置壁焉。《史記·滑稽傳》杯盤狼籍。《呂氏春秋》功名著于盤盂。又浴器亦曰盤。《禮·喪大記》沐以瓦盤。《大學》湯之盤銘。《註》沐浴之盤也。又國名。《南史·梁武帝紀》盤盤國遣使朝貢。又首出御世曰盤古氏。《任昉·述異記》盤古氏，夫婦隂陽之始也，天地萬物之祖也。今南海中盤古國人，皆以盤古爲姓。又犬名。《干寶搜神記》高辛帝有犬，其文五色，名盤瓠。又姓。明隆慶中有盤銘。又《博雅》盤桓，不進也。《後漢·張楷傳》前此徵命，盤桓未至。又與般通。《爾雅·釋詁》樂也。《書·五子之歌》乃盤遊無度。《孟子》般樂怠傲。又與蟠通。《集韻》曲也。《史記·司馬相如子虛賦》其山則盤紆岪鬱。《諸葛亮贊》初九龍盤。又盤庚，殷王名。《前漢·古今人表》作般庚。又鉤盤，九河之一。《爾雅·釋水註》水曲如鉤，流盤桓也。又門名。《陸廣微吳地志》盤門，古作蟠門。嘗刻木作蟠龍，以此鎭越。又通作磐。《前漢·文帝紀》盤石之宗。《成公綏·嘯賦》坐盤石。《註》盤，大石也。又與螌通。《春秋·隱元年疏》郭璞云：蜚卽負盤，臭蟲。《集韻》作負螌。又叶蒲延切，便平聲。《古詩》上枝似松柏，下根據銅盤。雕文各異類，離婁自相聮。又叶似宣切，音旋。《張衡·南都賦》翹遙遷延，䠥𨇨蹁躚，結九秋之增傷，怨西荊之折盤。《註》西荊卽楚舞也。折盤，舞貌。又蜀江三峽中水波圓折不定者，名曰盤。亦作旋。《張𧓍過黃牛峽詩》盤渦逆入嵌空地，斷壁高分繚繞雲。《袁桷詩》敎民風揜草，化俗水旋渦。又叶符兵切，音平。《崔瑗·竇大將軍鼎銘》禹鏤其鼎，湯刻其盤。紀功申戒，貽則後人。《韻補》庚通眞。《說文》本作槃。《廣韻》俗作柈。

䀇：《唐韻》公戸切《集韻》果五切，𠀤音古。《說文》器也。《玉篇》亦作𥂩。考證：〔《集韻》盤五切。〕謹照原文盤改果。

盥：《唐韻》《集韻》《韻會》《正韻》𠀤古玩切，音貫。《說文》澡手也。《增韻》以盤水沃洗曰盥。《易·觀卦》盥而不薦。《註》盥，將祭而潔手也。《左傳·僖二十三年》奉匜沃盥。《禮·鄉飲》《酒義》盥洗揚觶。《魏書·武帝紀》臨祭就洗，以手擬水而不盥。又《集韻》灌祭也。或作灌。《正韻》通作祼果。又《廣韻》古滿切《集韻》《韻會》《正韻》古緩切，𠀤貫上聲。義同。《說文》从臼水臨皿。《正字通》澡滌者兩手掬水。象形。

䀈：《集韻》其旣切，音禨。器名。又《類篇》居䀈，獸名。似蝟，毛赤。《山海經》作居曁。又《廣韻》去旣切《集韻》丘旣切，𠀤音氣。又《廣韻》《集韻》𠀤許旣切，音餼。又《集韻》居氣切，音旣。又巨至切，音洎。又《廣韻》《集韻》𠀤去吏切，音亟。義𠀤同。

𥂓：《廣韻》莫婆切《集韻》《韻會》《正韻》眉波切，𠀤音摩。《博雅》林也。《揚子·方言》齊右平原以東，或謂之𥂓。又《廣韻》莫霞切《集韻》謨加切，𠀤音麻。義同。

盦：《唐韻》烏合切《集韻》乙盍切，𠀤諳入聲。《說文》覆盇也。《博古圖》周有交虬盦，蓋鼎之盇也。又《集韻》鄔感切，諳上聲。又《廣韻》《集韻》𠀤烏含切，音諳。義𠀤同。鼎文作盦。徐鉉曰：俗作罯，非。

𥂔：《集韻》同䀊。

𥂕：《正字通》𥂱字之譌。《張有·復古編》从㚔攴。俗从執作𥂕，非。

𥂖：《集韻》盝，漉𠀤同。

𥂗：《集韻》同𥁰。○按《說文》从血，《集韻》从皿，誤。

𥂘：《正字通》𥁭𥁺𠀤同。本从血。按《字彙》已載酉部。重收皿部，誤。

盧：《唐韻》洛乎切《集韻》《正韻》龍都切《韻會》籠都切，𠀤路平聲。《說文》飯器也。《字彙》盛火器也。《六書正譌》別作鑪爐，非。又與鑪罏壚𠀤通。《類篇》賣酒區也。《前漢·食貨志》令官作酒，率開盧以賣。又《司馬相如傳》文君當盧。《註》累土爲盧，以居酒瓮，四邊隆起，其一面高，形如鍜盧。《史記》作當鑪。《晉書·阮籍傳》作當罏。《王戎傳》作酒壚。又借爲黑色之稱。《集韻》黑弓也。通作玈。或作黸。《書·文侯之命》盧弓一，盧矢百。《左傳·僖二十八年》作玈弓矢。《揚子·法言》作黸。又《釋名》土黑曰盧。盧然解散也。又《水經注》奴盧縣有黑水，故池水黑曰盧，不流曰奴，因以爲名。又《韻會》湛盧，越劒名，歐冶子所鑄。言湛然如水黑也。又勃盧，矛屬。《集韻》長𥍟謂之勃盧。又呼盧，摴蒱戲，五子皆黑曰盧，最勝采也。《晉書·劉毅傳》挼喝五木成盧。又與矑通。目中黑子也。《前漢·揚雄甘泉賦》玉女無所，眺其淸盧。《註》盧，目童子也。《文選》作矑。本作〈目𧆨〉。又與獹通。良犬名。《詩·齊風》盧令令。《傳》盧，田犬。《張華·博物志》韓國有黑犬，名盧。《博雅》作韓獹。又與顱通。頭盧，首骨也。《前漢·武五子贊》頭盧相屬於道。《史記》作頭顱。俗作髗。又當盧，馬首飾。《詩·大雅·鉤膺鏤鍚箋》眉上曰鍚，刻金飾之，今當盧也。《正義》當馬之額盧。又的盧，馬名。《埤雅》顙有白毛，謂之的盧。俗云的顱，非也。又與鸕通。水鳥名。《前漢·司馬相如·上林賦》箴疵鳷盧。《註》鸕鷀也。《史記》作鸕。又與蘆通。觚盧，草名。《前漢·司馬相如子虛賦》蓮藕觚盧。《註》扈魯也。《史記》作菰蘆。又《廣韻》葦未秀者曰蘆。《禮·中庸》夫政也者，蒲盧也。《朱註》蒲，葦也。《鄭註》蒲盧，蜾蠃，謂土蜂也。《爾雅·釋蟲》果蠃，蒲盧。《註》卽細腰蜂也。《解頤新語》瓠細腰者曰蒲盧。蜂細腰者一曰蒲盧。又與𤬛通。胡盧，匏面圜者。本作瓠𤬛。又水名。《宋史·河渠志》有胡盧河。《五代史·突厥傳》牛蹄突厥，其水曰瓠𤬛河。又與櫨通。柱上柎，卽今之斗也。《釋名》盧在柱端，都盧負屋之重也。《爾雅·釋宮》作櫨。《疏》斗栱也。又與籚廬通。都盧，國名。一曰戲伎名。《前漢·地理志》南入海有都盧國。《註》其國人勁捷，善緣高，故張衡西京賦云：都盧尋橦。《程大昌·演繁露》唐人以緣橦爲都盧緣。○按《晉語》侏儒扶盧，韋氏謂扶緣也。盧矛戟之柲，緣之以爲戲。《說文》作扶籚。《周禮·冬官考工記》作廬器。註：廬，力吾反，戈戟殳矛之柄也。是盧與籚廬古字通。又與轤通。鹿盧圜轉木也。《禮·喪大記註》以紼繞𥓓閒之鹿盧，輓棺而下之。又鹿盧，劒名。《宋書·禮志》劒不得鹿盧形。《註》古劒首以玉作鹿盧，謂之鹿盧劒。又果名。《爾雅·釋木·邊腰棗註》今謂之鹿盧棗。又若盧，官名。主弩射。《前漢·百官公卿表》少府屬官有若盧令丞。又獄名。主鞫將相大臣。《禮·月令·疏》囹圄，漢曰若盧。又盧牟，猶規矩也。《淮南子·要略篇》盧牟六合。又盧胡，笑也。一作胡盧。《後漢·應劭傳》掩口盧胡而笑。《孔叢子·抗志篇》衞君胡盧大笑。又地名。《左傳隱三年》尋盧之盟也。《註》齊地，今濟北盧縣故城。又山名。《前漢·揚雄·校獵賦》後𨻰盧山。《註》單于南庭山也。又姓。《廣韻》姜氏封於盧，以國爲氏。又複姓。《列子》有長盧子，古有尊盧氏，後氏焉。又有盧胥，善弋。《左傳》有盧蒲嫳，漢有索盧恢。《姓苑》有盧妃氏，湛盧氏。《五代周書》有豆盧寧。《魏書》有叱盧，沓盧等氏。又三字姓。《魏書》有吐伏盧，奚斗盧。《北史》有莫胡盧。又《字彙》盧回切，音雷。《周禮·夏官·職方氏》兗州其浸盧維。鄭康成讀。◎按《水經注》：漢封劉豨爲盧縣侯国。《前漢·王子侯表》作雷侯豨。是盧雷古字通。又《正韻》凌如切，音閭。與臚同。《唐書·和逢堯傳》欇鴻盧卿。《前漢·百官公卿表》作鴻臚，秦名典客，漢武帝更名大鴻臚。又與閭同。《前漢·霍去病傳》濟弓盧。《註》水名。《史記》作弓閭。《說文》本从虍从𠙽。俗从田作盧，非。考證：〔《詩·大雅·鉤膺鏤錫箋》眉上曰錫。〕謹按錫字从易。二錫字𠀤改鍚。〔《周禮·夏官·職方氏》兗州其浸維盧。〕謹照原文維盧改盧維。

𥂙：《篇海》方問切，音奮。𥂙迅也。

䀉：《廣韻》巨嬌切《集韻》渠嬌切，𠀤音喬。《博雅》盂也。《揚子·方言》椀謂之䀉。

𥂤：《集韻》洪孤切，音胡。器也。

𥂥：《廣韻》昨干切《集韻》《韻會》財干切，𠀤音殘。詳䀂字註。

盨：《唐韻》相庾切，音醑。《說文》㯯盨，負戴器也。又《廣韻》疎舉切《集韻》爽阻切，𠀤音所。義同。《字彙補》譌作𥂾，非。

𥂦：《集韻》都昆切，音敦。《博雅》盂也。又都回切，音堆。歃血器。《禮·曲禮·疏》《周禮·天官·玉府》𠀤作敦。音義同。考證：〔《周禮·天官·王府》〕謹照原書王府改玉府。

盩：《唐韻》《集韻》《韻會》𠀤張流切，音輈。《說文》引擊也。又地名。《前漢·地理志》右扶風有盩厔縣，今屬陝西西安府。《正字通》山曲曰盩，水曲曰厔，因以名縣。又《集韻》直祐切，音胄。《詩傳》諸盩，太王古公父名。又《集韻》𨻰留切，胄平聲。義同。又《字彙補》古抽字。《呂氏春秋》涉血盩肝以求之。《說文》本作𥂱，从㚔攴，見血也。《字彙》誤載皿部。又譌作𥂕，分二音二義，𠀤非。《字彙補》譌作𥂲，尤非。

𥂧：卽醢字。《字彙》重出。義詳酉部醢字註。

盪：《唐韻》徒朗切《集韻》《韻會》待朗切《正韻》徒黨切，𠀤唐上聲。與蕩同。《說文》滌器也。又《廣韻》滌盪，搖動貌。又《集韻》《韻會》大浪切《正韻》徒浪切，𠀤唐去聲。《增韻》推盪也。《易·繫辭》八卦相盪。《註》言運化之推移也。《釋文》諸家作蕩，唯王肅音唐黨切。又《類篇》動也。《左傳·昭二十六年》震盪播越。《史記·樂書》音樂者，所以動盪血脈也。又滌也。一曰放也。《前漢·藝文志》盪意平心。又《丙吉傳》𠋫伺胡組郭徴卿，不得令晨夜去皇孫敖盪。《註》放也。又《爾雅·釋訓》盪盪，僻也。《疏》弗思之僻也。《前漢·郊祀志》求之盪盪，如繫風捕景。又大貌。《揚雄·河東賦》參天地而獨立兮，廓盪盪其亡雙。又直盪，官名。見《隋書·百官志》。又直盪，旗名。見《宋史·儀衞志》。又跳盪，軍名。《唐書·百官志》矢石未交，陷堅突衆敵，因而敗者曰跳盪。又漢宮名。《三輔黃圖》駘蕩宮。又作駘盪，云春時景色駘蕩也。《註》蕩，盪字同。又《韻會小補》通作湯。《前漢·天文志》四星若合，是謂大湯。《註》猶盪滌也。又姓。見《姓苑》。又《集韻》大浪切《正韻》徒浪切，𠀤音宕。亦動也。又《廣韻》《正韻》𠀤徒郞切，音唐。盪突，亦作傏𠊲，通作唐突。又《廣韻》吐郞切《集韻》他郞切，𠀤音湯。亦盪突也。又《隋大業末童謠》上山喫鹿獐，下山喫牛羊。忽聞官軍至，提刀向前盪。又《鄭熊·番禺記》廣俗，壻未見妻之父母，先飲一大杯，曰盪風。今俗有盪風冒雪之語。又《廣韻》《集韻》《韻會》《正韻》𠀤他浪切，湯去聲。亦滌器也。又行也。《論語》奡盪舟。《註》陸地行舟也。

𥂨：《字彙補》古巧切，音絞。《篇海類篇》器也。

𥂩：《玉篇》同䀇。又人名。汝𥂩。見《宋史·宗室表》。

𥂪：《字彙補》音未詳。鹽塊也。《星槎勝覽》忽魯謨斯，山連五色，皆鹽𥂪爲盤盂，用盛食物，不復加鹽矣。

𥂸：《廣韻》與章切《集韻》余章切，𠀤音陽。《博雅》桮也。《揚子·方言》吳越之閒曰𥂸。又《集韻》側羊切，音莊。義同。

盫：《說文》同盦。《六書索隱》亦借爲庵舍字。古人印章多用之。

𥂹：《廣韻》呼改切，音海。肉醬也。《說文》本作醢，籀文作𧅽。

盬：《唐韻》公戸切《集韻》《韻會》果五切《正韻》公五切，𠀤音古。《說文》河東鹽池，袤五十一里，廣七里，周行十六里。《左傳·成六年》必居郇瑕氏之地，沃饒而近盬。《註》郇瑕，古國名，在河東解縣。盬，鹽也。猗氏縣鹽池是。《周禮·天官·鹽人》凡齊事，鬻盬以待戒令。《疏》盬出於鹽池，今之顆鹽是也。《史記·貨殖傳》倚頓用盬鹽起。《註》謂出鹽直用不練也。一說盬鹽，河東大盬。散鹽，東海煑水爲鹽。又不攻緻也。一曰不堅牢也。《詩·唐風》王事靡盬。《前漢·息夫躬傳》器用盬惡。又啑也。《左傳·僖二十八年》晉侯夢楚子伏己而盬其腦。又《玉篇》姑也。《揚子·方言》且也。又雜猝也。《註》皆倉卒也。又《集韻》古慕切，古去聲。攻緻也。又《廣韻》古胡切《集韻》《韻會》《正韻》攻乎切，𠀤古平聲。𨻰楚人謂鹽池爲盬。

𥂺：《玉篇》於革切《集韻》乙革切，𠀤音搤。䑕屬。或作貖。又作𪕶。

𥂻：《集韻》蠡盠𠀤通。

䀊：《唐韻》古巧切《集韻》吉巧切，𠀤音狡。《說文》器也。《類篇》撓使濁也。又《廣韻》下巧切，効上聲。《廣韻》溫器也。《類篇》鎢錥也。又《集韻》後敎切，音効。義同。又《集韻》力竹切，音六。亦器也。或省作𥂔。亦从犬作𥃃。

𥃁：《正字通》盭字之譌。

𥃂：《正字通》敕洽切，音𧶵。與盉同。《六書略》和五味以烹也。《集韻》作𥃀。《廣韻》作𥃐。《字彙補》譌作𥂡，非。

𥃃：《集韻》同䀊。

𥃇：《唐韻》魯回切《集韻》盧回切，𠀤音雷。《說文》酒器。與櫑罍𠀤同。籀文作𤴐。《集韻》亦作鑘𨯔。

𥃈：《類篇》籀文盧字。

盭：《唐韻》《集韻》《韻會》𠀤與戾同。《史記·司馬相如傳》盭夫爲之垂。《張揖註》狼戾之夫也。《前漢·膠西于王傳》爲人賊盭。《註》古戾字。《史記》作戾。又違也。《前漢·張耳𨻰餘贊》何鄉者慕用之誠，後相背之盭也。又疾名。《賈誼·治安策》病非徒瘇也，又苦𨂂盭。《師古註》𨂂同蹠。言足蹠反戾，不可行也。又胝也。《呂氏春秋》𨻰有惡人，長肘而盭。又山名。《史記·霍去病傳》率戎士踰烏盭。又與綟通。《前漢·百官公卿表》諸侯王金璽盭綬。《註》盭，草名。出琅邪平昌縣，似艾，可染綠，因以名綬也。《晉書·載記》作綠綟綬。又《廣韻》練結切《集韻》力結切，𠀤音𥸸。義同。《說文》本作𥃎。省从𧗑，讀若戾。《徐鉉曰》𧗑者繫辠人見血也。弼戾之意。《說文長箋》亦作𥃍。

𥃉：《字彙補》公苦切，音古。師也。不固也。又《海篇心鏡》鹽也。

𥃓：《集韻》同㿾。

𥃔：《廣韻》其俱切，音衢。《聲類》樹種也。《字彙補》一作𥃔。

𥃕：《集韻》同榼。

𥃖：《集韻》雲俱切，音于。種耬田器。與𦦫同。

𥃘：《字彙補》與釁同。見《石經》。《周禮》亦作爂。又呼規切，音徽。義同。

𥃡：《說文長箋》與鹼同。

䀍：《玉篇》空紺切，音勘。《韻會》箱類。《增韻》器蓋。《字彙》器也。與从血者別。又《正字通》小杯也。與㔶㯯𠀤同。

