牙：〔古文〕𤘈《唐韻》五加切《集韻》《類篇》《韻會》《正韻》牛加切，𠀤音芽。齒也。《說文》牡齒也。象上下相錯之形。《易·大畜》豶豕之牙。又《戰國策》投之一骨。輕起相牙。《註》以牙相噬。又《詩·周頌》設業設虡，崇牙樹羽。《疏》栒之上刻爲崇牙。以鋸齒捷業然，故謂之業牙，卽業之上齒也。《禮·明堂位》殷之崇牙。又《禮·玉藻》佩玉有衝牙。《疏》其形似牙也。又《周禮·春官·典瑞》牙璋以起軍旅，以治兵守。《註》牙璋，瑑以爲牙，牙齒兵象，故以牙璋發兵。又《集韻》旗名。《張衡·東京賦》牙旗𦆯紛。《註》古者天子出，建大牙旗，竿上以象牙飾之。又《韻會》立于帳前，謂之牙門。《後漢·公孫瓚傳》拔其牙門。又《史記·東方朔傳》遠方當來歸義，而騶牙先見，其齒前後若一，齊等無牙，故謂之騶牙。又姓。《風俗通》周大司徒君牙之後。又與芽通。《前漢·金日磾傳》霍氏有事萌牙。《註》師古曰：萌牙者，言始有端緒，若草之始生。又《集韻》語下切，音雅。車罔。又《集韻》魚駕切《韻會》五駕切，𠀤音訝。《周禮·冬官考工記·輪人》牙也者，以爲固抱也。《註》牙讀如訝。謂輪輮也。《疏》訝，迎也。此車牙亦輮之，使兩頭相迎，故讀從之。又《唐韻正》古音吾。《詩·小雅》祈父，予王之爪牙。胡轉予于恤，靡所止居。又《唐韻正》與虞吾𠀤通。《詩·召南》吁嗟乎騶虞。《山海經》《墨子》𠀤作騶吾。《前漢·東方朔傳》作騶牙。又叶五紅切。《詩·小雅》誰謂鼠無牙，何以穿我墉。又叶音峨。《晉京洛童謠》遙望晉國何嵯峨，千歲髑髏生齒牙。

㸦：《廣韻》互，俗作㸦。《韓愈·贈張籍張徹詩》交驚舌㸦舚。《柳宗元·夢歸賦》㸦參差之白黑。《註》㸦卽互字。《唐韻正》周禮牛人，凡祭祀共其牛牲之互。徐音㸦，詩楚茨傳曰：或陳于互。正義亦引周禮文，𠀤誤作牙，陳氏禮書曰：互牙古字通用，非也。中山詩話云：古稱駔儈，今謂牙，非也。劉道原云：本稱互郎，主互市。唐人書互爲㸦，㸦似牙字，因譌爲牙耳。舊唐書史思明傳，互市郎，安祿山傳，互市牙郎，蓋爲後人添一牙字。今通鑑亦作互市牙郞。漢書劉向傳，宗族磐互，師古曰：字或作牙，謂若犬牙相交入之意也。谷永傳，百官盤互，註同。是昔人以㸦爲互字，後轉而作牙，師古乃曲爲之說耳。〇按史書中以牙作互字用非一，唐韻正深辨其非，幷引古碑碣中之書互爲㸦者甚詳，皆歷歷可據，應从之。蓋牙有相錯義，故互字俗借作㸦，可附牙部。若竟書互爲牙，幷讀如牙字之音，誤矣。

𤘅：《集韻》牛加切，音牙。吳人謂赤子曰孲𤘅。

㸧：《集韻》起限切，慳上聲。《玉篇》齧也。《集韻》本作齦。

𤘈：《玉篇》古文牙字。註詳部首。《集韻》作𤘈。

𤘌：《唐韻》去奇切《集韻》丘奇切，𠀤音崎。《說文》虎牙也。《篇海》邪也。

牚：《廣韻》他孟切《集韻》恥孟切，𠀤音儻。《廣韻》邪柱也。《集韻》支柱也。又《集韻》抽庚切，音瞠。義同。本作樘。或作橕橖。

𤘐：《唐韻》區禹切《集韻》顆羽切，𠀤音踽。《說文》齒蠹也。或作齲。◎按廣韻有齲無𤘐。

𤘑：《集韻》魚開切，音皚。本作䶣。《說文》𪙌牙也。又柯開切，音該。又《篇海》敳紇切。義𠀤同。

