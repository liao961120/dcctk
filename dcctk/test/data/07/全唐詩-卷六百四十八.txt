*採蓮

採蓮女兒避殘熱，隔夜相期侵早發。指剝春蔥腕似雪，畫橈輕撥蒲根月。蘭舟尺速有輸贏，先到河灣賭何物。

才到河灣分首去，散在花間不知處。

*寄李頻

眾木又搖落，望群還不還。軒車在何處，雨雪滿前山。

思苦文星動，鄉遙釣渚閑。明年見名姓，唯我獨何顏。

*東溪別業寄吉州段郎中

前山含遠翠，羅列在窗中。盡日人不到，一尊誰與同。

涼隨蓮葉雨，暑避柳條風。豈分長岑寂，明時有至公。

*懷州客舍

誤飲覃懷酒，誰知滯去程。朝昏太行色，坐臥沁河聲。

白道穿秦甸，嚴鼙似戍城。鄰雞莫相促，遊子自晨征。

*中路寄喻鳧先輩

求名如未遂，白首亦難歸。送我尊前酒，典君身上衣。

寒蕪隨楚盡，落葉渡淮稀。莫歎幹時晚，前心豈便非。

*送趙明府還北

故園終不住，劍鶴在扁舟。盡室無餘俸，還家得白頭。

鐘催吳岫曉，月繞渭河流。曾是棲安邑，恩期異日酬。

*過朱協律故山

地下無餘恨，人間得盛名。殘篇續大雅，稚子托諸生。

度日山空暮，緣溪鶴自鳴。難收故交意，寒笛一聲聲。

*途中寄劉沆

登車誤相遠，談笑亦何因。路入瀟湘樹，書隨巴蜀人。

斂衣寒犯雪，傾篋病看春。莫負髫年志，清朝作獻臣。

*送班主簿入謁荊南韋常侍

束書成遠去，還計莫經春。倒篋唯求醉，登舟自笑貧。

波移彭蠡月，樹沒漢陵人。試吏曾趨府，旌幢自可親。

*夏日登靈隱寺後峰

絕頂無煩暑，登臨三伏中。深蘿難透日，喬木更含風。

山疊雲霞際，川傾世界東。那知茲夕興，不與古人同。

*聽新蟬寄張晝

細聲頻斷續，審聽亦難分。仿佛應移處，從容卻不聞。

蘭棲朝咽露，樹隱暝吟雲。莫遣鄉愁起，吾懷只是君。

*送喻坦之下第還江東

文戰偶未勝，無令移壯心。風塵辭帝裏，舟楫到家林。

過楚寒方盡，浮淮月正沈。持杯話來日，不聽洞庭砧。

*送姚舒下第游蜀

蜀路何迢遞，憐君獨去遊。風煙連北虜，山水似東甌。

九折盤荒阪，重江繞漢州。臨邛一壺酒，能遣長卿愁。

*旅次錢塘

此地似鄉國，堪為朝夕吟。雲藏吳相廟，樹引越山禽。

潮落海人散，鐘遲秋寺深。我來無舊識，誰見寂寥心。

*別喻鳧

知心似古人，歲久分彌親。離別波濤闊，留連槐柳新。

蟆陵寒貰酒，漁浦夜垂綸。自此星居後，音書豈厭頻。

*送相裏燭

相逢未作期，相送定何之。不得長年少，那堪遠別離。

泛湖乘月早，踐雪過山遲。永望多時立，翻如在夢思。

*君不來

閑花未零落，心緒已紛紛。久客無人見，新禽何處聞。

舟隨一水遠，路出萬山分。夜月生愁望，孤光必照君。

*將謁商州呂郎中，道出楚州，留獻章中丞

江流盤複直，浮棹出家林。商洛路猶遠，山陽春已深。

青雲應有望，白髮未相侵。才小知難薦，終勞許郭心。

*金州客舍

卷箔群峰暮，蕭條未掩關。江流嶓塚雨，路入漢家山。

落葉欹眠後，孤砧倚望間。此情偏耐醉，難遣酒罍閑。

*途中逢孫輅因得李頻消息

灞上寒仍在，柔條亦自新。山河雖度臘，雨雪未知春。

正憶同袍者，堪逢共國人。銜杯益無語，與爾轉相親。

*送從兄郜

道路本無限，又應何處逢。流年莫虛擲，華髮不相容。

野渡波搖月，空城雨翳鐘。此心隨去馬，迢遞過千峰。

*送許溫

壯歲分罙切，少年心正同。當聞千里去，難遣一尊空。

翳燭蒹葭雨，吹帆橘柚風。明年見親族，盡集在懷中。

*鏡中別業二首

寒山壓鏡心，此處是家林。梁燕窺春醉，岩猿學夜吟。

雲連平地起，月向白波沈。猶自聞鐘角，棲身可在深。

世人如不容，吾自縱天慵。落葉憑風掃，香粳倩水舂。

花期連郭霧，雪夜隔湖鐘。身外無能事，頭宜白此峰。

*經周處士故居

愁吟與獨行，何事不傷情。久立釣魚處，唯聞啼鳥聲。

山蔬和草嫩，海樹入籬生。吾在茲溪上，懷君恨不平。

*贈喻鳧

所得非眾語，眾人那得知。才吟五字句，又白幾莖髭。

月閣欹眠夜，霜軒正坐時。沈思心更苦，恐作滿頭絲。

*早發洞庭

長天接廣澤，二氣共含秋。舉目無平地，何心戀直鉤。

孤鐘鳴大岸，片月落中流。卻憶鴟夷子，當時此泛舟。

*貽錢塘縣路明府

志業不得力，到今猶苦吟。吟成五字句，用破一生心。

世路屈聲遠，寒溪怨氣深。前賢多晚達，莫怕鬢霜侵。

*湖上言事寄長城喻明府

吟霜與臥雲，此興亦甘貧。吹箭落翠羽，垂絲牽錦鱗。

滿湖風撼月，半日雨藏春。卻笑縈簪組，勞心字遠人。

*涵碧亭

高低竹雜松，積翠複留風。路極陰溪裏，寒生暑氣中。

閑雲低覆草，片水靜涵空。方見洋源牧，心侔造化功。

*除夜

永懷難自問，此夕眾愁興。曉韻侵春角，寒光隔歲燈。

心燃一寸火，淚結兩行冰。煦育誠非遠，陽和又欲升。

*贈許牘山人

才子醉更逸，一吟傾一觴。支頤忍有得，搖筆便成章。

王粲實可重，禰衡爭不狂。何時應會面，夢裏是瀟湘。

*贈功成將

定難在明略，何曾勞戰爭。飛書諭強寇，計日下重城。

深雪移軍夜，寒笳出塞情。苦心殊易老，新發早年生。

*白艾原客

原上桑柘瘦，再來還見貧。滄州幾年隱，白髮一莖新。

敗葉平空塹，殘陽滿近鄰。閑言說知己，半是學禪人。

*朔管

寥寥落何處，一夜過胡天。送苦秋風外，吹愁白髮邊。

望鄉皆下淚，久戍盡休眠。寂寞空沙曉，開眸片月懸。

*憶故山

舊山長繫念，終日臥邊亭。道路知已遠，夢魂空再經。

秋泉涼好引，乳鶴靜宜聽。獨上高樓望，蓬身且未寧。

*冬夜泊僧舍

江東寒近臘，野寺水天昏。無酒能宵夜，隨僧早閉門。

照牆燈焰細，著瓦雨聲繁。漂泊仍千里，清吟欲斷魂。

*新秋獨夜寄戴叔倫

遙夜獨不臥，寂寥庭戶中。河明五陵上，月滿九門東。

萬里親朋散，故園滄海空。歸懷正南望，此夕起秋風。

*送沛縣司馬丞之任

舉酒一相勸，逢春聊盡歡。羈游故交少，遠別後期難。

路上野花發，雨中青草寒。悠悠兩都夢，小沛與長安。

*送盧評事東歸

萬里楊柳色，出關隨故人。輕煙覆流水，落日照行塵。

積夢江湖闊，憶家兄弟貧。裴回灞亭上，不語共傷春。

*清明日送鄧芮還鄉

鐘鼓喧離室，車徒促夜裝。曉榆新變火，輕柳暗飛霜。

轉鏡看華髮，傳杯話故鄉。每嫌兒女淚，今日自沾裳。

