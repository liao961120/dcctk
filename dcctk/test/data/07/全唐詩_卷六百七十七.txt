*送水部張郎中彥回宰洛陽

何遜蘭休握，陶潛柳正垂。官清真塞詔，事簡好吟詩。

春漏懷丹闕，涼船泛碧伊。已虛西閣位，朝夕鳳書追。

*贈咸陽王主簿

可愛咸陽王主簿，窮經盡到昔賢心。登科未足酬多學，執卷猶聞惜寸陰。自與山妻舂鬥粟，只憑鄰叟典孤琴。

我來賒酒相留宿，聽我披衣看雪吟。

*松

下視垂楊拂路塵，雙峰石上覆苔文。濃霜滿徑無紅葉，晚日高枝有白雲。春砌花飄僧旋掃，寒溪子落鶴先聞。

那堪寂寞悲風起，千樹深藏李白墳。

*梅

江國正寒春信穩，嶺頭枝上雪飄飄。何言落處堪惆悵，直是開時也寂寥。素豔照尊桃莫比，孤香黏袖李須饒。

離人南去腸應斷，片片隨鞭過楚橋。

*鶴

一自王喬放自由，俗人行處懶回頭。睡輕旋覺松花墮，舞罷閑聽澗水流。羽翼光明欺積雪，風神灑落占高秋。

應嫌白鷺無仙骨，長伴漁翁宿葦洲。

*重陽夜旅懷

強插黃花三兩枝，還圖一醉浸愁眉。

半床斜月醉醒後，惆悵多於未醉時。

*壬戌西幸後

武德門前顥氣新，雪融鴛瓦土膏春。

夜來夢到宣麻處，草沒龍墀不見人。

*多虞

多虞難住人稀處，近耗渾無戰罷棋。

向闕歸山俱未得，且沽春酒且吟詩。

*短褐

閑披短褐杖山藤，頭不是僧心是僧。

坐睡覺來清夜半，芭蕉影動道場燈。

*曲江紅杏

遮莫江頭柳色遮，日濃鶯睡一枝斜。

女郎折得殷勤看，道是春風及第花。

*折得梅

寒步江村折得梅，孤香不肯待春催。

滿枝儘是愁人淚，莫殢朝來露濕來。

*牡丹

畫堂簾卷張清宴，含香帶霧情無限。

春風愛惜未放開，柘枝鼓振紅英綻。

*寂寞

江郡人稀便是村，踏青天氣欲黃昏。

春愁不破還成醉，衣上淚痕和酒痕。

*亂後灞上

柳絲牽水杏房紅，煙岸人稀草色中。

日暮一行高鳥處，依稀合是望春宮。

*長門怨二首

閑把羅衣泣鳳凰，先朝曾教舞霓裳。

春來卻羨庭花落，得逐晴風出禁牆。

流水君恩共不回，杏花爭忍掃成堆。

殘春未必多煙雨，淚滴閑階長綠苔。

*郊野戲題

竹巷溪橋天氣涼，荷開稻熟村酒香。

唯憂野叟相回避，莫道儂家是漢郎。

*宗人惠四藥

宗人忽惠西山藥，四味清新香助茶。

爽得心神便騎鶴，何須燒得白朱砂。

*題張衡廟

遠俗只憑淫祀切，多年平子固悠悠。

江煙日午無簫鼓，直到如今詠四愁。

*山鳥

驚飛失勢粉牆高，好個聲音好羽毛。

小婢不須催柘彈，且從枝上吃櫻桃。

*黯然

搢紳奔避複淪亡，消息春來到水鄉。

屈指故人能幾許，月明花好更悲涼。

*借薛尚書集

江天冬暖似花時，上國音塵杳未知。

正被蟲聲喧老耳，今君又借薛能詩。

*小北廳閑題

冷曹孤宦本相宜，山在牆南落照時。

洗竹澆莎足公事，一來贏寫一聯詩。

*菊

日日池邊載酒行，黃昏猶自繞黃英。

重陽過後頻來此，甚覺多情勝薄情。

*贈楊夔二首

散賦冗書高且奇，百篇仍有百篇詩。

江湖休灑春風淚，十軸香于一桂枝。

時無韓柳道難窮，也覺天公不至公。

看取年年金榜上，幾人才氣似揚雄。

