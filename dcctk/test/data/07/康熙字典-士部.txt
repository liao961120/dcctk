士：《廣韻》《集韻》《韻會》𠀤鉏里切，音仕。四民士爲首。《詩·大雅》譽髦斯士。《禮·王制》命鄕論秀士，升之司徒，曰選士。司徒論選士之秀者，升之學，曰俊士。升於司徒者，不征於鄕，升於學者，不征於司徒，曰造士。大樂正論造士之秀者，升之司馬，曰進士。又官總名。《書·立政》庶常吉士。《禮·王制》天子之元士，諸侯之上士，中士，下士。又《孔安國曰》士，理官也，欲得其曲直之理也。《書·舜典》帝曰：臯陶，汝作士。《左傳·僖二十八年》士榮爲大士。又漢制，嘗爵爲公侯奪免者，曰公士。又《前漢·鄒陽傳》武力鼎士。《註》能舉鼎者。又《前漢·李尋傳》拔擢天士。《註》能知天道者。又《後漢·李業傳》王莽以業爲酒士。《註》時官酤酒，故置酒士。又侍從之士。《通鑑》唐杜如晦等十八學士，時謂之登瀛州。又士卒。《左傳·丘甲註》革車一乘，甲士三人，步卒七十二人。《家語》孔子之宋，匡人以。甲士圍之。又男子通稱。《詩·周頌》有依其士。又女之有士行者曰女士。《詩·大雅》釐我女士。又《管子·牧民篇》有士經。《註》士，事也。經，常也。又《梵書》釋子勤佛行者曰德士，無上士。又俗塐神像曰木居士。《韓愈詩》偶然題作木居士，便有無窮求福人。又《山海經》大荒西有國，名淑士。又士鄕。《後漢·鄭𤣥傳》昔齊置士鄕。《註》管仲相桓公，制國爲二十一鄕，工商之鄕六，士鄕十五。又縣名，勇士縣，屬天水郡，見《後漢·西羌傳》。又姓。陶唐之苗裔士蔿之後，爲士氏，見《統譜》。又複姓，漢士孫瑞，扶風人。又與事通。《書·洛誥》見士于周。《註》悉來赴役也。《詩·豳風》勿士銜枚。《註》自今可勿爲行𨻰銜枚之事。又叶主矩切，音雨。《詩·大雅》赫赫明明，王命卿士。叶下父。父，音甫。《說文》士，事也。數始于一，終于十，从一从十。《集韻》本作𣎶。又與仕通。

壬：《廣韻》《集韻》《韻會》如林切《正韻》如深切，𠀤音任。《說文》壬位，北方也。《爾雅·釋歲》太歲在壬曰𤣥黓，月在壬曰終。《淮南子·時則訓》戌在壬曰𤣥黓。《史記·律書》壬之爲言任也。言陽氣任養萬物于下也。《前漢·律歷志》懷妊于壬。《抱朴子·雜應卷》立夏，佩六壬六癸之符。又大六壬數，近世尚之。又《爾雅·釋訓》佞也。《書·臯陶謨》巧言令色孔壬。又大也。《詩·小雅》百禮旣至，有壬有林。又與任同。負也。○按本義先有壬癸之壬，借爲負壬懷壬字。又从人作任，从女作妊以別之。黓原字从戈。𤣥黓，伭黓。

壯：《廣韻》《集韻》《韻會》側亮切《正韻》側况切，𠀤莊去聲。《說文》大也。又彊也，盛也。《爾雅·釋天》八月爲壯。《易·卦名》震上乾下，大壯。《禮·曲禮》三十曰壯。《月令》仲冬之月，冰始壯。又《史記·趙后傳》額上有壯髮。《師古曰》俗呼圭頭是也。又《前漢·食貨志》貝有五種，一曰壯貝。又傷也。《郭璞曰》淮南呼壯爲傷。又醫用艾灸，一灼謂之壯。又側羊切，音莊。亦姓。《晉語》趙𥳑子問賢人，得壯馳兹。又《伏滔·望濤賦》宏濤於是鬱起，重流於是電驤。起沙渟而迅邁，觸橫門而克壯。俗从土作壯，省作壮，𠀤非。

𡔝：《六書正譌》古文磬字。註詳石部十一畫。

声：《字彙》同𡔝。《正字通》俗聲字。

壴：《廣韻》中句切《集韻》冢庾切，𠀤音紵。𨻰樂也。又借作豎立之豎。見《韻寶》。《正字通》豈字之譌。《說文》豈𨻰樂立而上見也。从屮从豆。附士部，非。

𡔣：《集韻》吉屑切，音結。頭傾也。《正字通》𡔢字之譌。从矢吉聲。字彙𡔣附士部，奊附大部，俱兩誤。𡔣字从吳作。𡔢字从夨。

𡔤：《轉注古音》古文蓑字。註詳艸部十畫。

壷：〔古文〕𠻭《廣韻》戸吳切《集韻》《韻會》《正韻》洪孤切，𠀤音胡。夏商曰尊彝，周制用壷，有方圜之異。《儀禮·燕禮》卿大夫用方，直方爲義也。士旅食用圜，順命爲宜也。《左傳·昭十五年》晉荀躒如周葬𥠇后，除喪以文伯宴，樽以魯壷。又官名。《周禮·夏官》挈壷氏掌挈壷以令軍井，凡軍事，懸壷以序聚𣟄。又《禮·投壷註》諸侯卿大夫士皆用之。又唾壷。《晉書·王敦傳》敦酒後輒詠魏武樂府，以如意擊唾壷爲節。又壷蘆，瓜屬，俗作葫。《詩·豳風》八月斷壷。《鶡冠子·學問篇》一壷千金。又地名。壷關，在上黨，古黎侯國。《前漢·武五子傳》壷關三老茂上書。又壷頭，在崇陽縣北。《後漢·馬援傳》援征五溪蠻，至下巂，卒于壷頭，卽此。《禮·檀弓》戰于臺駘。《註》臺當作壷。又山名。壷口山，在河東猗氏。《書·禹貢》旣載壷口。又三壷。《王子年·拾遺記》東海中三山，一方壷，則方丈也，二蓬壷，則蓬萊也，三瀛壷，則瀛州也。又姓。晉大夫采邑，因爲氏，見《統譜》。又壷丘，複姓。又叶呼古切，音虎。《宋玉·招魂》幸而得脫，其外曠宇些。赤蟻若象，元蠭若壷些。又叶羊洳切，音預。《魏·邯鄲淳·投壷賦》敬不可久，禮成于𩜈，乃設大射，否則投壷。《說文》昆吾圜器也。《徐曰》昆吾，紂臣，作瓦器。

壹：〔古文〕夁𡔾𡕋𡕍《廣韻》於悉切《集韻》《韻會》《正韻》益悉切，𠀤音一。專一也。《孟子》志壹則動氣，氣壹則動志。《左傳·昭二十年》若琴瑟之專壹，誰能聽之。又合也。《前漢·董仲舒傳》有所統壹，爲羣儒首。又《元后傳》莽旣外壹羣臣，令稱己功德。又誠也，醇也。《禮·緇衣》從容有常，以齊其民，則民德壹。《史記·曹參世家》載其淸淨，民以寧壹。又《增韻》閉塞也。《管子·形勢篇》臣下賦斂競得，使民偸壹。又與一同。《周禮·天官》公之士壹命。又姓。漢壹元。見《印藪》。又三字姓。後魏壹斗眷氏。又《類編》於眞切，音慇。與絪氤𠀤通。

壺：同壷，與壼別。

㚃：《廣韻》《集韻》𠀤於云切，音氲。鬱也。壹㚃，氣不得伸也。一曰元氣交密。通作縕。又《集韻》紆問切，音慍。委隕切，音惲。義𠀤同。

壻：《廣韻》蘇計切《集韻》《韻會》《正韻》思計切，𠀤音細。女之夫曰壻，妻謂夫亦曰壻。《左傳·文八年》晉侯使解揚歸匡戚之田于衞，且復致公壻池之封。《註》公壻，晉君壻。池，其名。《爾雅·釋親》江東呼同門爲僚壻，兩壻相稱爲亞壻。又家貧出贅妻家曰贅壻。《史記·滑稽傳》淳于髠，齊之贅壻。又《孟康曰》西方謂亡女壻曰丘壻。丘，空也。又公壻，楚地名。《左傳·定二年》戰于公壻之谿。又鄕名。壻鄕，在漢中城固縣。《華陽國志》唐公房成仙之日，其壻未還，約此川爲居，因名其鄕曰壻鄕，水曰壻水。《說文》从士，胥聲，或从女作婿，義通。《徐曰》胥有才智之稱。又長也，壻者女之長也。別作偦聟𦕓𡎎。

壼：《廣韻》《集韻》《韻會》𠀤苦本切，音悃。《爾雅·釋宮》宮中衖謂之壼。《註》衖，閣道門。《詩·大雅》室家之壼。又《正韻》音困。義同。

𡔰：《海篇》古文夏字。註詳夊部七畫。

𡔶：同壼。

壽：〔古文〕𦓃𦓂𠭵𠷎《唐韻》《集韻》𠀤承咒切，音綬。《說文》久也。凡年齒皆曰壽。《書·君奭》天壽平格。《詩·大雅》作召公考，天子萬壽。《左傳·僖三十二年》爾何知，中壽。《註》上壽百二十歲，中壽百歲，下壽八十。《董子繁露》壽者，酬也。壽有短長，由養有得失。《前漢·王吉傳》心有堯舜之志，則體有松喬之壽。又以金帛贈人曰壽。《史記·刺客傳》嚴仲子奉。黃金百鎰，爲聶政母壽。又星名。《爾雅·釋天》壽星，角亢也。《註》數起角亢，列宿之長，故曰壽。又地名。平壽，衞下邑。《左傳·昭二十年》衞侯在平壽，壽州古淮南，春秋吳楚𨻰蔡之地，戰國倂于楚，考烈王遷此，曰郢都。靈壽，古中山邑。《史記·魏世家》樂羊拔中山，文侯封之靈壽。又漢壽，亭名，在蜀嚴道。曹操以關羽爲漢壽亭侯。又山名。《史記·五帝紀》舜作什器于壽山。又壽山在福州侯官縣，產文石，可爲印章，五色具備，惟艾綠色者少。《宋·黃幹詩》石爲文多招斧鑿。又水名。壽水，在太原壽陽縣，其源有二，一出要羅村，一出頡訖村，合流入于洞渦河。又木名。靈壽木，可爲杖。《山海經》靈壽實華。《呂氏春秋》壽木之華。又姓。吳王壽夢之後。又常壽，複姓。又《廣韻》殖酉切《集韻》《韻會》《正韻》是酉切，𠀤讎上聲。《詩·豳風》爲此春酒，以介眉壽。○按酒壽俱有韻，朱子作叶音，非。《正字通》受授皆有上去二音，諸韻書分載有宥二韻，壽字亦然，非壽讀若受，專屬上聲，讀若授，專屬去聲也。

壾：《類篇》母朗切，音莽。孫休第三子名壾，見《三國吳志》。《篇韻》作𥂇。《字彙》作𥂇，音祿，𠀤誤。𥂇字从𠮷，不从去作。

壿：《集韻》七倫切，音逡。《爾雅·釋訓》喜也。《說文》舞也。引《詩》：壿壿舞我。○按《詩·小雅》今作蹲。又《韻會》粗本切，音僔。義同。

𡔼：《字彙補》同臺。《史記·孔子弟子列傳》澹𡔼滅明。

夁：《字彙補》古文壹字。見《字略》。註詳九畫。

𡔾：《字彙補》古文壹字。見《字略》。註詳九畫。

𡕅：《字彙》胡關切，音還。邑名。《正字通》按寰州爲河東化外地。六書無𡕅字，譌作𡕅者，非。

𡕋：《字彙補》古文壹字。見《韻會小補》。註詳九畫。

𡕍：《字彙補》古文壹字。註詳九畫。

