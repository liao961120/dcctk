彡：《唐韻》《正韻》所銜切《集韻》《韻會》師銜切，𠀤音衫。《說文》彡，毛飾畫文也。象形。《徐鉉曰》毛髮繪飾之事。《集韻》䩸飾謂之彡。又《廣韻》毛長也。又《廣韻》息廉切《集韻》思廉切，𠀤音暹。義同。又《集韻》纖琰切，僉上聲。羌姓。《後漢·西羌傳》元帝時，彡姐等七種𡨥隴西。又魚名。《閩中海錯疏》黃彡，鱗細，黃赤色。

𢒀：《唐韻》之忍切《集韻》止忍切，𠀤音軫。《說文》本作𠘱，新生羽飛也。《類篇》鳥羽始飛貌。

㣉：《說文》古文工字。註詳部首。

𢒃：《字彙補》古文施字。註詳方部五畫。

形：《唐韻》戸經切《集韻》《韻會》乎經切《正韻》奚經切，𠀤音邢。《說文》象形也。《釋名》形有形象之異也。《易·乾卦》品物流形。又《繫辭》在地成形。又《玉篇》形，容也。《書·說命》乃審厥象，俾以形旁求于天下。《傳》審所夢之人，刻其形象。《穀梁傳·桓十四年》望遠者，察其貌而不察其形。《註》貌，姿體。形，容色。又《韻會》形，體也。《前漢·楊王孫傳》形骸者，地之有也。又《正韻》現也。《大學》此謂誠於中，形於外。又骨露也。《禮·曲禮》居喪之禮，毀瘠不形。《註》形謂骨見。又地勢也。《史記·高祖本紀》秦形勝之國。《註》得形勢之勝便者。《前漢·鼂錯傳》臣聞用兵臨戰合刅之急者。一曰得地形。又器也。《史記·秦本紀》飯土塯，啜土形。《註》如淳曰：土形，飯器之屬，瓦器也。◎按與鉶同。

彣：《唐韻》《集韻》𠀤無分切，音文。《說文》㦽也。《廣韻》靑與赤雜。《集韻》古通文。

彤：《唐韻》《集韻》《韻會》𠀤徒冬切，音佟。《說文》丹飾也。从丹，从彡。彡，其畫也。《玉篇》赤色。《詩·邶風》貽我彤管。《左傳·定九年》靜女之三章取彤管焉。《註》彤管，赤管筆，女史記事規誨之所執。《疏》必用赤者，示其以赤心正人也。《書·文侯之命》彤弓一。《詩·小雅·彤弓傳》彤弓，朱弓也。又姓。《史記·夏本紀》禹爲姒姓，其後分封，用國爲姓，有彤城氏。《註》索隱曰：周有彤伯，蓋彤城氏之後。《廣韻》彤伯爲成王宗枝。

㣋：《說文》古文丹字。註詳丶部三畫。字彙譌作𢒈，非，今改正。

𢒉：《海篇》同𧴭。蕃姓。《轉注古音》西羌彡姐。見漢書。今西羌尚有此姓，合而爲𢒉。明天順甲申進士𢒉茂，湖廣公安人，上不識其姓，問內閣李賢。對曰：𢒉音同陝。卽以御筆改爲陝。

㣌：《唐韻》《集韻》𠀤所鑑切，衫去聲。《廣韻》相接物也。又利也。出字譜。

㣍：《海篇》音台。星名也。

彥：《唐韻》魚變切《集韻》魚戰切《韻會》疑戰切《正韻》倪甸切，𠀤音諺。《說文》美士有文，人所言也。《爾雅·釋訓》美士爲彥。《註》人所彥詠。《疏》國有美士，爲人所言道。《書·太甲》旁求俊彥。《詩·鄭風》邦之彥兮。又叶倪堅切，諺平聲。《陸雲·陸公誄》和音嗣世，不替碩彥。明鑒在下。隆命上𤣥。

彧：《廣韻》於六切《集韻》《韻會》《正韻》乙六切，𠀤音郁。《廣韻》有文章也。《廣雅》文也。又《玉篇》彧彧，茂盛貌。又叶越逼切，音役。《詩·小雅》疆埸翼翼，黍稷彧彧。曾孫之穡，以爲酒食。《玉篇》一作𢒖。

𢒏：《集韻》補古作𢒏。註詳衣部七畫。

𢒐：《玉篇》七臥切，音剉。《海篇》芟也。一曰𠛬也。

𢒑：《集韻》余章切，音陽。美善也。通作洋。

𢒔：《廣韻》丑足切《集韻》丑玉切，𠀤音栜。《廣韻》豕行貌。《集韻》豕絆足行。《集韻》同豖。

㣎：《唐韻》莫卜切，音穆。《說文》細文也。又《集韻》亾幽切，謬平聲。義同。

𢒕：《玉篇》古文諸字。註詳言部九畫。

彩：《唐韻》《正韻》倉宰切《集韻》此宰切，𠀤音采。《說文》文章也。从彡，采聲。《廣韻》光彩。《集韻》通作采。

彪：《廣韻》甫烋切《集韻》《韻會》必幽切《正韻》補尤切，𠀤音驫。《說文》虎文也。从虎，彡，象其文也。又《韻會》小虎。又《廣雅》文也。《揚子·法言》或問：言成文，動成德，何以也。曰：以其弸中而彪外也。又姓。《姓譜》出齊郡，周有衞大夫彪夫，宋有彪虎臣，今河南均州有彪氏。

彫：《唐韻》都僚切《集韻》《韻會》《正韻》丁聊切，𠀤音貂。《說文》琢文也。《廣雅》鏤也。《莊子·天道篇》覆載天地，彫刻衆形，而不爲巧。《前漢·張衡傳》器以彫飾爲好。《司馬相如·子虛賦》乗彫玉之輿。《註》師古曰：以玉飾輿，而彫鏤之。又《韻會》畫文也。《書·五子之歌》峻宇彫牆。《註》彫，繪飾也。《荀子·大略篇》天子彫弓。《註》彫畫爲文飾。《司馬相如·子虛賦》左烏號之彫弓。《註》郭璞曰：彫，畫也。又《正韻》傷瘁也。《魏志·明帝紀》於時百姓彫弊。又《正韻》殘也，零落也。《論語》歲寒，然後知松柏之後彫也。又文飾也。《前漢·司馬遷傳》今雖欲自彫琢曼辭以自解。《魏志·𨻰思王植傳》任性而行不自彫勵。又彫蓬，彫胡，𠀤草名。《爾雅·釋草》齧彫蓬。《司馬相如·子虛賦》東蘠彫胡。《註》點涅其面，畫體爲采，卽鮫人也。又《韻會》通作敦。《詩·大雅》敦弓旣堅。又《韻會》通作錭《荀子·禮論》錭刻黼黻文章以塞其目。《廣韻》亦作雕。《集韻》或作㓮。通作琱。

彬：〔古文〕份《唐韻》府巾切《集韻》《韻會》悲巾切，𠀤音豳。《說文》文質備也。《廣韻》文質雜半。《論語》文質彬彬。又《類篇》逋還切，音班。采明也。

𢒖：《玉篇》同彧。

𢒗：《集韻》馬古作𢒗。註詳部首。

𢒞：《廣韻》《集韻》𠀤郞旰切。與爛同。《廣雅》文也。《廣韻》粲𢒞，文章貌。

𢒟：《玉篇》古文變字。《參同契上篇》幽潛淪匿，𢒟化於中。《又》𢒟易更盛，消息相因。餘詳言部十六畫。

彭：《唐韻》《集韻》薄庚切《韻會》《正韻》蒲庚切，𠀤音棚。《說文》鼓聲也。又軍器。《釋名》彭排，軍器也。彭，旁也，在旁排禦敵攻也。又水名。《左傳·桓十二年》伐絞之役，楚師分涉於彭。《註》彭水，在新昌衞縣。又國名。《書·牧誓》及庸蜀羌髳微盧彭濮人。《傳》盧彭，在西北。又地名。《詩·鄭風》淸人在彭。《傳》衞之河上，鄭之郊也。《春秋·文二年》晉侯及秦師戰于彭衙。《註》馮翊郃陽縣西北有彭衙城。又州名。《唐書·地理志》彭州，垂拱二年，析益州置。又彭盛，縣名。《史記·項羽本紀》項王都彭城。《正義》徐州縣。《後漢·郡國志》彭城國，彭城縣，古大彭邑。又彭亡，聚名。《後漢·郡國志》武陽有彭亡聚。又《岑彭傳》彭至武陽，所營地名彭亡。又彭蠡，湖名。《書·禹貢》彭蠡旣豬。《前漢·地理志》豫章郡彭澤縣，彭蠡澤在西。又彭門，山名。《後漢·郡國志》蜀郡湔氐道縣前有兩石，對如闕，號曰彭門。又姓。《史記·楚世家》陸終生六子，三曰彭祖。《註》虞翻曰：名剪，爲彭姓，封於大彭。《鄭語》彭姓豕韋諸稽，則商滅之矣。《廣韻》左傳，楚有彭仲爽，漢有大司空彭宣。又《韻會》逋旁切《正韻》博旁切，𠀤榜平聲。《玉篇》多貌。《詩·齊風》行人彭彭。《釋文》彭，必旁反。又《玉篇》盛也。《韻會》壯也。《詩·大雅》駟騵彭彭。《集韻》强盛貌。又《廣韻》行也。《詩·小雅》四牡彭彭。《傳》彭彭，不得息也。又《廣韻》道也。又《集韻》晡橫切，音閍。衆車聲也。又《韻會》《正韻》𠀤蒲光切，音旁。《韻會》近也。《正韻》旁也。《易·大有》九四匪其彭，无咎。《疏》彭，旁也。又《類篇》彭亨，驕滿貌。《韓愈·城南聯句》苦開腹彭亨。又《詩·魯頌》有驪有黃，以車彭彭。《劉歆·遂初賦》求仁得仁，固其常兮。守信保己，比老彭兮。又與魴通。《公羊傳·成十八年》晉侯使士彭來乞師。《註》二傳士彭作士魴。考證：〔《釋名》彭排，車器也。〕謹按急就篇補註引釋名，車作軍。據改。

𢒠：《類篇》古文馬字。註詳部首。

𢒡：《集韻》桼古作𢒡。註詳木部七畫。

㣏：《字彙補》古文靜字。見古尚書。註詳靑部八畫。

𢒤：《字彙》與溷同。

彮：《集韻》尹竦切，音勇。垂帶飾貌。

𢒥：《類篇》同丩。註詳丨部一畫。

𢒦：《集韻》變古作𢒦。註詳言部十六畫。

𢒧：《說文》籀文馬字。

彯：《廣韻》《集韻》《韻會》𠀤匹妙切，音票。《玉篇》畫也。《集韻》畫飾也。又《廣韻》撫招切《集韻》《韻會》《正韻》紕招切，𠀤票平聲。《廣韻》彯彯，長組之貌。又與嫖通。《王融·曲水詩序》彯搖武猛，扛鼎揭旗之士。《註》霍去病受詔，與壯士爲嫖姚校尉。

彰：《唐韻》《集韻》《韻會》《正韻》𠀤諸良切，音樟。《說文》文彰也。《韻會》文章飾也。从章，从彡。毛髮貌。謂鳥獸羽毛之文。又《集韻》通作章。《詩·小雅》織文鳥章。又《廣韻》明也。《正韻》著也。《書·伊訓》嘉言孔彰。又《正韻》著明之也。《書·臯陶謨》彰厥有常。又叶之戎切，音終。《薛綜·騶虞頌》奮威揚德，豈弟之風。聖德極盛，騶虞乃彰。

㣑：《廣韻》《集韻》𠀤餘封切，音容。《玉篇》重影。又《廣韻》形㣑。《正字通》與容同。

𢒩：《集韻》所綺切，音躧。毛垂貌。

𢒪：《集韻》變古作𢒪。註詳言部十六畫。

影：《廣韻》《集韻》《正韻》於丙切《韻會》於景切，𠀤英上聲。《廣韻》形影。《集韻》物之隂影也。《書·大禹謨》惠迪吉，從逆凶，惟影響。《傳》若影之隨形，響之應聲。《列子·天道篇》形動不生形而生影。《顏氏家訓》《書·大禹謨》曰：惟影響。《周禮·地官·大司徒》土圭測影，《孟子》曰圖影失形，《莊子·齊物論》云罔兩問影，如此等尤當爲光景之景。凡隂景者，因光而生，故卽謂爲景。《淮南子·天文訓》呼爲景柱。《廣雅》晷柱，挂景。𠀤是也。至晉世《葛洪·字苑》始加彡爲影，音於景反。而世閒輒治《尚書》《周禮》《莊》《孟》从葛洪字，甚爲失矣。《六書正譌》影者，光景之類合。通用景，非。毛髮藻飾之事不當从彡，今槩从影。又漏影，刀名。《古今注》漢文帝有百鍊靑犢漏影三刀。又躡影，馬名。《博物志》躡影，秦良馬。又木名。《花木志》瀛州有木，日中視之，一葉百影。又仄影，扇名。《事物紀原》周昭王時，脩塗國獻丹鶴，以翅爲扇。一曰條融。一曰仄影。又叶倚兩切，音養。《道藏歌》解散七𤣥祖，更法無中影。七化反自然，帝一同𤣥響。《集韻》或書作𢒬。

𢒫：《唐韻》同尋。《韓愈·送靈師詩》千𢒫墮幽泉。

㣒：《玉篇》七曾切，噌平聲。毛張也。又《集韻》七孕切，音蹭。義同。

𢒬：《集韻》同影。

𢒭：《集韻》同𢒟。

㣓：《集韻》倉案切，音璨。文彩盛貌。

𢒰：《廣韻》同彧。《集韻》作㦽。

𢒴：《字彙補》古文禡字。註詳示部十畫。

𢒵：《正字通》彯本字。◎按諸字書無此文，當是譌字。

彲：《廣韻》丑知切《集韻》《正韻》抽知切。𠀤與螭同。《玉篇》獸名。《集韻》若龍而黃，北方謂之地螻。一說無角螭。《史記·齊世家》西伯將出獵，卜之曰：所獲非龍非彲，非虎非羆，所獲霸王之輔。於是果得太公於渭之南。

𢒸：《集韻》色古作𢒸。註詳部首。

𢒹：《海篇》音彬。文盛貌。

