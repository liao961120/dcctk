穴：〔古文〕𥤢《唐韻》《集韻》《韻會》《正韻》𠀤胡決切，音坹。《說文》土室也。《易·繫辭》上古穴居而野處。《詩·大雅》陶復陶穴。《箋》未有寢廟，故覆穴而居。又《玉篇》孔穴也。《孟子》鑽穴隙相窺。又《廣韻》窟也。《易·需卦》出自穴。又訓爲側。《爾雅·釋水》氿泉穴出。穴出，仄出也。又官名。《周禮·秋官》穴氏掌攻蟄獸。《疏》凡獸皆藏穴中，故以穴爲官名，使取蟄獸。又地名。《書·禹貢》鳥鼠同穴。《爾雅·釋地》岠齊州以南戴日爲丹穴。《左傳·文十一年》潘崇伐麇，至于鍚穴。《註》鍚穴，麇地。《水經注》中廬縣之西山謂之馬穴山。《左思·蜀都賦》嘉魚出于丙穴。《註》丙穴，在漢中沔陽縣北。又《韻會》古穴切。《前漢·天文志》暈適背穴。《註》孟康曰：穴，或作鐍，其形如鐍。如淳曰：凡氣在日上爲冠爲戴，在旁直射爲珥，在旁如半環向日爲抱，向外爲背，有氣刺日爲鐍。鐍，抉傷也。又叶胡桂切。《曹植·七啓》采英奇于側陋，宣皇明于巖穴。此甯子商歌之秋，而呂望所以投綸而逝。又《集韻》戸橘切。《淮南子·原道訓》水居窟穴，人民有室。《孔融詩》言多令事敗，器漏苦不密。河潰蟻孔端，山壞由猿穴。考證：〔《左傳·文十一年》潘崇伐麇，至於錫穴。〕謹照原文錫改鍚。

穵：《唐韻》烏黠切《集韻》乙黠切，𠀤音軋。《說文》空大也。又《廣韻》《集韻》𠀤烏八切，音䯉。手探穴也。《博雅》穵掊，深也。

䆑：《廣韻》宅耕切《集韻》除耕切，𠀤音橙。小突也。

究：〔古文〕𡫄《唐韻》《集韻》《韻會》《正韻》𠀤居又切，音救。極也。《易·說卦》其究爲健。又推尋也。《詩·小雅》是究是圖。又謀也。《詩·大雅》惟此四國，爰究爰度。《註》究度，皆謀也。《爾雅·釋詁》究，謀也。又竟也。《前漢·鼂錯傳》盛德不及究于天下。《師古註》竟也。又深也，窮盡也。《孟子·疏解》究而言之，不敢以當達者。《爾雅·釋言》究，窮也。又懷惡不相親比之貌。《詩·唐風》自我人究究。《爾雅·釋訓》究究，惡也。《註》相憎惡也。又《廣雅》究，窟也。又《援神契》士之孝曰究。又《竺芝扶南記》山溪瀨中謂之究。《水經注》鬰水自九德浦，逕越裳究，九德究，南陵究。又南蠻別號。《後漢·南蠻傳》日南徼外蠻𡗝究不事人邑豪，獻生犀白雉。《註》究不事人，蠻𡗝別號。又叶音旣。《宋玉·神女賦》茂矣美矣，諸好備矣。盛矣麗矣，難測究矣。又叶車御切。《宋玉·神女賦》禮不遑訖，辭不及究。願假須臾，神女稱遽。迴腸傷氣，顚倒失據。

𥤣：《字彙補》烏了切，音夭。深也。

𥤤：《海篇》音振。深也。

穸：《廣韻》《集韻》《韻會》《正韻》𠀤祥亦切，音夕。墓穴幽堂也。《說文》窀穸也。《左傳·襄十三年》楚子告大夫曰：惟是春秋窀穸之事。《註》窀，厚也。穸，夜也。言穴中厚暗，如長夜也。一曰長埋謂之窀，長夜謂之穸。又《字彙補》借作究字。《漢樊敏𥓓》貫穸道度，無文不睹。又叶祥龠切。《左貴𡣕·楊后誄》比翼白屋，雙飛紫閣。悼后傷后，早卽窀穸。

穹：〔古文〕𠫙《廣韻》去宮切《集韻》《韻會》丘弓切《正韻》丘中切，𠀤音芎。高也，大也。《詩·大雅》靡有旅力，以念穹蒼。《爾雅·釋天》穹蒼，蒼天也。《註》天形穹隆，其色蒼蒼，故名。又《說文》窮也。《詩·豳風》穹窒熏䑕。《傳》窮也。又《吳地志》穹窿，山名。又音空。《周禮·冬官考工記》韗人爲臯陶穹者三之一。《鄭註》穹讀爲空。謂鼓木腹穹隆者，居鼓三之一也。《春秋緯》少昊邑于穹桑。《呂覽》伊尹生于穹桑。字或作空。《韻會小補》今雲南縣名浪穹，土音讀爲浪空。又通作芎。《司馬相如·子虛賦》穹窮菖蒲。《註》穹窮似藳本。今歷陽呼爲江蘺。

空：《唐韻》《正韻》苦紅切《集韻》《韻會》枯公切，𠀤音崆。空虛也。《史記·天官書》赤帝行德天牢，謂之空。又大也。《詩·小雅》在彼空谷。《傳》大也。又盡也。《爾雅·釋詁》空，盡也。《詩·小雅》杼柚其空。又太空，天也。又地名。《爾雅·釋地》北戴斗極爲空桐。《左傳·哀二十年》宋公遊于空澤。《註》空澤，宋地。《史記·殷本紀註》伊尹生于空桑。《前漢·地理志》京兆縣十二，其三曰船司空。《註》縣名。本主船之官，遂以爲縣。又《武帝紀》元鼎五年，行幸雍遂，踰隴登空同。《註》空同，山名。亦作崆峒。《山海經》白馬山又北二百里曰空桑之山，空桑之水出焉。《括地志》徵在生孔子空桑之地，今名空竇，在曲阜縣南二十里女陵山。《魏土地記》代城東北九十里有空侯城。又官名。《書·舜典》伯禹作司空。又《周官》司空掌邦土，居四民，時地利。又拜名。《周禮·春官》大祝辨九拜，三曰空首。《疏》先以兩手拱地，乃頭至手，是爲空首也。又樂器名。《風俗通》箜篌，一名坎侯。或曰空侯，取其空中。《楚辭註》空桑，瑟名。又獄名。《禮·記疏》囹圄，魏曰司空。又姓。《廣韻》漢複姓有空桐空相二氏。又《集韻》《韻會》苦動切《正韻》康董切，𠀤音孔。穴也，竅也，竉也。通作孔。《周禮·冬官考工記》函人眡其鑽空。《史記·五帝紀》瞍使舜穿井，爲匿空旁出。《大宛傳》張騫鑿空。《註》西域本無道路，今鑿孔而通之也。《韓非子·喩世篇》空竅者，神明之戸牖也。《韻會小補》秦人呼土窟爲土空。又《集韻》《韻會》《正韻》𠀤苦貢切，音控。窮也。《詩·小雅》不宜空我師。《註》不宜使小人困窮民也。又缺也。《揚子·法言》酒誥之篇俄空焉。又虛也。《論語》回也其庶乎，屢空。《註》空猶虛中也。又叶枯江切。《徐幹·思室詩》良會無有期，中心摧且傷。不聊憂飧食，嗛嗛常饑空。又叶枯良切。《詩·小雅》小東大東，杼柚其空。糾糾葛屨，可以履霜。考證：〔京兆縣十二，其三曰船司空。《註》縣名。木土船之官，遂以爲縣。〕謹照原文木土船改本主船。

𥤧：《等韻》蘇則切，音塞。以土塞穴也。

穻：《集韻》邕俱切，音紆。牖也。又《字彙補》古宇字。見漢孔耽𥓓。

𥤨：《玉篇》那胡切，音奴。𥤨窒也。

𥤩：《集韻》母朗切，音莽。𥤩䆡，空也。

𥤪：《集韻》字，古作𥤪。註見子部三畫。

𥤫：《字彙補》音義與虐同。

𥤬：《字彙補》卽肉字。《漢史晨饗孔廟𥓓》香酒美𥤬。

𥤭：《佩觿集》徒門切。火見穴中。按與窀字音義同。疑卽窀字之譌。

𥤮：《篇海》與突同。或从大。

穼：《廣韻》所今切，音森。穾也。與𥥿同。又姓。穼衷，見《李鼎祚易經集解》。

䆓：《正韻》乳兗切《六書音義》音輭。柔皮革。《周禮·冬官考工記註》倉頡篇有鞄䆓。《六書音義》亦作𦳾耎。

䆔：《集韻》敕中切，音忡。穿也。

𥤴：《玉篇》烏敢切。閉也。又於撿切。義同。《正字通》俗弇字。一說穽字之譌。

穽：《集韻》《正韻》𠀤疾正切，音淨。《說文》陷也，所以取獸者。一曰穿地陷獸也。《書·費誓》杜乃擭，斂乃穽。《疏》穽以捕小獸，穿地爲深坑，入不能出，其上不設機，小異于擭。又《廣韻》《集韻》《韻會》《正韻》𠀤疾郢切，音靜。義同。《集韻》本作阱。

䆕：《唐韻》於決切《集韻》一決切，𠀤音抉。穿也，空也。《說文》空貌。又《集韻》古穴切，音玦。又呼決切，音血。義𠀤同。本作䆷。亦作䆝。

穾：《集韻》《韻會》一叫切《正韻》一笑切。𠀤與窔同。深也。又隱暗處。《釋名》穾，幽也。《司馬相如·上林賦》巖穾洞房。又複室也。《楚辭·招魂》冬有穾厦。《註》穾，複室。又《集韻》《正韻》𠀤伊鳥切，音杳。戸樞聲，室東南隅也。又《字彙補》伊堯切，音妖。深竅聲。《莊子·齊物篇》穾者咬者。考證：〔《司馬相如·子虛賦》巖穾洞房。〕謹照原文子虛賦改上林賦。

穿：《唐韻》《集韻》《韻會》《正韻》𠀤昌緣切，音川。《說文》通也，穴也。《詩·召南》誰謂䑕無牙，何以穿我屋。《前漢·食貨志》彭吳穿穢貊，朝鮮置滄海郡。《註》本皆荒梗，始開通之，故言穿。又《增韻》委曲入也，鑽也，鑿也。《前漢·溝洫志》穿渠漑田。又《廣韻》孔也。《史記·鄧通傳》孝文夢欲上天，有一黃頭郞從後推之，上顧見其衣裻帶後穿。《後漢·耿恭傳》衣屨穿決。又國名。《爾雅·釋地八狄疏》六曰穿胷。又《本草》百穿，蜂房也。又《拾遺記》江東謂正月二十日爲天穿日，用紅縷繫餅置屋上，謂之補天穿。又《廣韻》尺絹切《集韻》《韻會》《正韻》樞絹切，𠀤音釧。貫也。《前漢·司馬遷傳》貫穿經傳。又叶樞倫切，音春。《揚雄·長楊賦》逮至聖文，隨風乗流，方垂意於至寧，躬服節儉，綈衣不敝，革鞜不穿，大厦不居，木器無文。《註》寧，讀近寅。穿，樞倫切。又《韻會小補》於權切，音淵。火起貌。

䆖：《玉篇》胡泓切《類篇》胡萌切，𠀤音宏。䆖䆵，大屋也。又屋深饗也。

窀：《唐韻》陟倫切《韻會》株倫切，𠀤音屯。窀穸，下棺也。《說文》葬之厚也。《左傳·襄十三年》窀穸之事。《註》窀，厚也。穸，夜也。厚夜猶長夜。一曰長埋謂之窀。又《廣韻》《集韻》𠀤徒渾切，音飩。瘞也。火見穴中也。又《廣韻》墜頑切《集韻》除鰥切。義𠀤同。

突：〔古文〕𡦾《廣韻》《韻會》陀骨切《集韻》他骨切，𠀤音葖。《揚子·方言》江湘謂卒相見曰突。一曰出貌。《詩·齊風》突而弁兮。又觸也，欺也。《任昉·致大司馬簫衍記室箋》府朝初建，俊賢翹首，維此魚目，唐突璵璠。又穿也。《左傳·襄二十五年》鄭子展子產伐𨻰，宵突𨻰城。《註》突，穿也。又禿也。《荀子·非相篇》孫叔敖突禿長左。《註》謂短髮可凌突人者。又《爾雅·釋宮》植謂之傳，傳謂之突。《疏》植謂戸之維持鎖者也，植木爲之，又名傳。又名突也。又惡馬曰突。《前漢·𠛬法志》以鞿而御駻突。《註》突，惡馬。又竈突。《前漢·霍光傳》其竈直突。《集韻》作堗。又守城之門。《後漢·竇融傳》公孫述令守突門。《註》突門，守城之門。又屈突，吐突，𠀤外國姓。又《說略》雀自塞北來者，或名曰突厥。又《集韻》他括切，音捝。義同。又《集韻》徒結切，音垤。犬從穴中暫出也。又滑也。《易·離卦》突如其來如。王肅讀。又《集韻》陁沒切，音揬。義同。又《字彙補》都木切，音督。《山東志》濟南府有趵突泉，在白雪樓之前。又叶杜外切，音兌。《馬融·長笛賦》波瀾鱗淪，窊隆詭戾。𤀰瀑噴味，犇遯碭突。

窂：《廣韻》魯刀切《集韻》朗刀切，𠀤音牢。實也，與牢同。閑養牛馬圈也。《劉歆·遂初賦》天烈烈以厲高兮，寥𤥝窻以梟窂。

𥤵：《篇海》莫見切，音面。冥合。亦作𡧍。

𥤶：《篇海》同𥧔。

𥤷：《集韻》夷針切《海篇》音淫。深也。本作𥥍。

𥤸：《玉篇》五丸切，音岏。窟也。

𥤹：《集韻》伊鳥切，音杳。戸樞聲也。又室東南隅曰𥤹。與穾，窔同。又一叫切，音窔。冥也。

𥤺：《集韻》烏八切，音䯉。穿也。又女滑切，音豽。義同。

𥤻：《字彙補》缾移切，音皮。《海篇》器也。

𥤼：《集韻》式類切。與邃同。《揚子·方言》𥤼，深也。趙魏閒語。

𥤽：《字彙補》與寂同。

𥤾：《字學指南》苦弔切。同竅。或作䆻。

𥤿：《海篇》音速。穴中出也。

䆗：《集韻》吉弔切，音叫。䆗窱，深遠也。又靜也。《張衡·西京賦》望䆗窱似徑廷。又《集韻》伊鳥切。同窈。詳窈字註。

窄：《廣韻》側伯切《集韻》《韻會》《正韻》側格切，𠀤音責。狹也，迫也，隘也。

𥥇：《篇海》輸芮切，音稅。深也。趙魏閒語。

𥥈：《集韻》于萌切。與宖同。屋響也。又幽深貌。又《廣韻》烏橫切，宏去聲。小水貌。

窅：《唐韻》烏皎切《集韻》《韻會》《正韻》伊鳥切，𠀤音杳。《說文》深目也。又深遠貌。窵窅，深也。又《集韻》於絞切，音拗。又一叫切，音窔。義𠀤同。又《廣韻》《集韻》於交切《韻會》幺交切，𠀤咬平聲。義同。又窅窊，曲貌。《前漢·禮樂志》窅窊桂華。《註》桂華之形，窅窊然也。又《字彙補》莫賢切，音緜。《莊子·逍遙遊》窅然喪其天下焉。《註》窅然，猶悵然。李頤說。《集韻》或作𥄀𥃧䁱眑。

窆：《唐韻》方驗切《集韻》《韻會》《正韻》陂驗切，𠀤音砭。《說文》葬下棺也。《周禮·地官》及窆執斧，以涖匠師。又《春官》共喪之窆器。《註》下棺豐𥓓之屬。又《集韻》悲檢切，音貶。義同。又逋鄧切。與𥦜同。《韻會》或作封。見禮記。

䆘：《廣韻》烏甲切《集韻》乙甲切，𠀤音押。入脉刺穴謂之䆘。又《字彙補》子曷切，音䰖。俗作拶。

窇：《廣韻》蒲角切《集韻》弼角切，𠀤音雹。土室也，窖也。《廣雅》窇，窟也。

𥥉：《集韻》籀文岫字。

窈：《唐韻》烏皎切《集韻》《韻會》《正韻》伊鳥切，𠀤音杳。《說文》深遠也。《廣韻》深也，靜也。《莊子·在宥篇》至道之精，窈窈冥冥。又窈窕，幽閒也。《詩·周南》窈窕淑女。《揚子·方言》美心爲窈。《註》幽靜也。又《集韻》一叫切，音窔。義同。又《集韻》於兆切。《詩·𨻰風》舒窈糾兮。《傳》窈糾，舒之姿也。又讀如幽。《淮南子·道應訓》可以明，可以窈。《註》窈，讀如幽。孔廟𥓓作①。或作䆗。通作窅。①字原作穴下𢆲。

窉：《廣韻》兵永切《集韻》補永切，𠀤音丙。《爾雅·釋歲》三月爲窉。郭璞讀作丘詠切。又《集韻》陂病切，音柄。又况病切。又鋪病切。義𠀤同。又《玉篇》穴也。又《篇海》驚病也。本作寎。

𥥊：《唐韻》武永切《集韻》眉永切，𠀤音皿。《說文》北方謂地空，因以爲土穴爲𥥊戸。《博雅》𥥊。窇窟也。又《集韻》母梗切，音猛。義同。

𥥋：《玉篇》力丁切。𥥋井也。

窊：《唐韻》《集韻》《韻會》《正韻》𠀤烏瓜切，音窪。《說文》汚衺下也。凹也。同窳。《馬融·長笛賦》波瀾鱗淪，窊隆詭戾。《註》窊隆。高下貌。《又》窊圔𥧑𧹞。《註》窊圔，聲下貌。又《前漢·禮樂志》窅窊桂華。《註》不滿貌。又《晉書·禮樂志》菀窊蠶神。又官名。《遼史》遼有杓窊。又《集韻》烏化切。下地也。又《廣韻》烏㕦切。𢈈下處也。

𥥌：《集韻》弋質切，音逸。𥥌穴也。

窋：《廣韻》《集韻》《韻會》《正韻》𠀤竹律切，音絀。將出穴貌。一曰空也。又《集韻》張滑切，音窡。物在穴中貌。《王延壽·魯靈光殿賦》綠房紫菂，窋䆛垂珠。《註》窋，物在穴中貌。又后稷子名不窋。又《類篇》張刮切。穴中出貌。又與窟同。《吳越春秋》公子光伏甲于窋室中。

窌：《集韻》《正韻》𠀤居効切，音敎，與窖同。《周禮·冬官考工記》囷窌倉城逆牆六分。《註》穿地曰窌。《荀子·榮辱篇》餘刀布有囷窌。《註》窌，窖也。城藏曰窖。又《唐韻》匹貌切《集韻》披敎切，𠀤音砲。義同。又《廣韻》起釀。亦大也。同奅。又南窌，縣名。《史記·衞靑傳》封公孫賀爲南窌侯。又《廣韻》力嘲切《集韻》力交切，𠀤音寥。深空之貌。《馬融·長笛賦》庨窌巧老。《註》深空貌。又《韻會補》窌字同𥥺，與𥥹字不同，𥥹从申丣之丣，古酉字，力救切，音溜。𥥺从寅戼之戼，音砲。戼，古卯字。

𥥍：《集韻》𡗝針切，音淫。深也。俗謂深黑爲窨𥥍。一曰竈突。一曰瘞也。關中謂瘞柩爲𥥍。又《類篇》式針切。又疏簪切。義𠀤同。又《集韻》徒感切。音𧝓。又所禁切，音滲。義𠀤同。或作𥤷。

𥥎：《類篇》伊鳥切。與窈同。深遠也。○按卽䆗字之譌。

𥥏：《海篇》子錯切，音作。安貌。

𥥐：《玉篇》七居切，同岨。石山戴土。

𥥑：《海篇》音勞。養也，堅固也。

𥥒：《字彙補》同寂。

𥥓：《集韻》匹寐切，音譬。氣下泄也。

𥥔：《海篇》音蕩。過也。

䆙：《海篇》音搖。陶師燒瓦也。

䆚：《廣韻》徒紅切《集韻》徒東切，𠀤音同。通也。又《集韻》杜孔切，音動。地通穴也。

𥥠：《集韻》古委切，音詭。穴也。

䆛：《集韻》陟嫁切，音咤。《王延壽·魯靈光殿賦》窋䆛垂珠。《註》窋，物在穴中貌。䆛亦窋也。

𥥡：《集韻》胡貢切，音哄。𥥡𥥡，空貌。

䆜：《玉篇》於究切。空也。

䆝：《集韻》直律切，音术。鑿穴居也。又《集韻》呼決切，音血。空貌。

䆞：《唐韻》烏皎切，音杳。冥也，遠也，隱也，遠望合也。䆞窱，幽深貌。又《廣韻》烏叫切《集韻》一叫切，𠀤音宎。義同。＠又𥦒，同。

窏：《集韻》汪胡切，音烏。窏洝，𤰞下也。《馬融·長笛賦》運裛窏洝。《註》窏洝，𤰞曲不平也。

窐：《廣韻》古攜切《集韻》《韻會》涓畦切，𠀤音圭。甑空也。《楚辭·哀時命》珪璋雜于甑窐。《註》甑窐，土孔。甑，瓦器。窐，甑帶也。又《集韻》《韻會》𠀤烏瓜切，音窊。《五音集韻》戸圭切《等韻》胡圭切，𠀤音攜。義𠀤同。或作𩰳𤮰𤬿。又《集韻》於交切，窅平聲。窐寥，深遠貌。《宋玉·高唐賦》窐寥窈冥，不見其底。《註》深遠貌。或作漥。同洼。又《集韻》淵畦切，音烓。深也。

窑：《正字通》俗𥧳宇。

䆟：《廣韻》口答切《集韻》渴合切《正韻》克盍切，𠀤音匌。合也。《楊氏奇字韻》倉頡篇凸字。又《類篇》乙洽切土墊也。

窒：《唐韻》《集韻》《韻會》𠀤陟栗切，音挃。《說文》塞也。《易·訟卦》有孚窒。《詩·豳風》穹窒熏䑕。《爾雅·釋言》窒，塞也。《疏》謂堙塞。又《爾雅·釋天》月在庚曰窒。又《揚子·方言》劒削，自河而北，燕趙之閒謂之窒。又《廣雅》窒，滿也。又《廣韻》《集韻》《韻會》𠀤丁結切，音櫍。又《集韻》乃結切，音涅。義𠀤同。又《集韻》徒結切，音姪。實也。一曰寢門冢前闕，皆謂之窒皇。《左傳·宣十四年》投袂而起，屨及于窒皇。《註》窒皇，寢門闕。又借作室。《漢·韓敕後𥓓》庫窒中朗。考證：〔《左傳·宣十四年》投袂而起，屨及於窒皇。《註》窒，寢門闕。〕謹照原註窒下增皇字。

窓：《廣韻》俗窻字。

窔：《唐韻》烏叫切《集韻》一叫切，𠀤音𡧮。幽深也。《釋名》室中東南隅謂之窔。《儀禮·旣夕》聚諸窔。又《韻會》《正韻》𠀤伊鳥切，音杳。義同。《集韻》或作㝔穾𥤹窈。

窕：《唐韻》《韻會》《正韻》𠀤徒了切，掉上聲。窈窕也，深極也，閒也。《詩·周南》窈窕淑女。《傳》窈窕，幽閒也。《爾雅·釋言》窕，閒也。《揚子·方言》窕，美好也。《廣韻》善心曰窈，善色曰窕。又男子亦稱窈窕。《古樂府》云有第三郞，窈窕世無雙。又山水深亦曰窈窕。《曹攄詩》窈窕山道深。《杜甫詩》烟生窈窕溪。又宮室深亦曰窈窕。《喬知之詩》窈窕九重閨。又細也。《左傳·昭二十一年》小者不窕。《疏》窕，細意。又《集韻》《正韻》𠀤他彫切。與佻同。輕小貌。《左傳·成十六年》楚師輕窕。又《集韻》《韻會》《正韻》𠀤他弔切，音糶。又《韻會》吐了切《正韻》土了切，𠀤眺上聲。義𠀤同。又《正韻》餘招切，音遙。《荀子·禮論篇》其立文飾也，不至于窕冶。《註》窕音姚。又與篠同。《荀子·賦論篇》充盈太宇而不窕。《註》窕，音篠。又與條同。《淮南子·原道訓》霄窕之野。《註》與蕭條同。

𥥢：《字彙補》與穿同。見漢羊竇道𥓓。

𥥣：《集韻》胡官切，音桓。與垣同。

䆠：《篇海》俗宦字。

𥥤：音義未詳。《韓非子·內儲說》昭奚恤之用荆也，有燒倉廥𥥤者，而不知其人。王竹溪：疑是窌字之訛。

𥥥：《集韻》疏吏切，音𩢲。穴也。

𥥦：《篇海》式林切，音深。竈𥥦也。

𥥧：《字彙補》香仲切，音篊。老弱也。又《五音篇海》亦作𥨔。

𥥨：《韻海》音豆。空也，決也。又水至穴也。

𥥩：《韻海》與向同。詳向字註。

𥥶：《集韻》唐丁切，音廷。穴也。

𥥷：《集韻》大透切，音豆。陷竇也。《字彙》俗竇字。

䆡：《集韻》盧當切，音郞。穴也。又《五音集韻》䆲䆡，宮室空貌。又凡物空者皆白䆲䆡。《字彙》澂江有魚，滇人呼爲䆲䆡魚，以其乾而中空也。

𥥸：《廣韻》宅加切《集韻》直加切，𠀤音茶。窊𥥸，深貌。

䆢：《唐韻》於決切，音抉。《說文》深抉也。《玉篇》穴貌。空也，穿也。

𥥹：《韻會》《正韻》𠀤力救切，音溜。齊地名。《左傳·成二年》鞌之戰，齊侯以辟司徒之妻爲有禮，與之石𥥹。《註》石𥥹，邑名。濟北盧縣東有地，名石𥥹。《韻會補》與𥥺字不同。𥥹从申丣之丣，窌从寅戼之戼。丣，古酉字。戼，古卯字。

𥥺：與窌同。詳前窌字註。又《鍼灸大全》巨𥥺，禾𥥺，皆人身穴名。

窖：《唐韻》古孝切《集韻》《韻會》《正韻》居效切，𠀤音敎。地藏也。《禮·月令》穿竇窖。《註》入地隋曰竇，方曰窖。《史記·貨殖傳》宣曲，任氏獨窖倉粟。《前漢·蘇武傳》廼幽武，置大窖中。《註》蓋米粟之窖而空者。又通作窌。《周禮註》穿地曰窌，當爲窖。又深心曰窖。《莊子·齊物論》與接爲構，日以心鬭，縵者，窖者，密者。《註》窖，深也，穴也。穴地藏穀曰窖，深心也。又地名。《水經》漳水東至武安縣南黍窖邑，入於濁漳。又《集韻》則到切。與竈同。

窗：〔古文〕𡆧《唐韻》楚江切《集韻》《韻會》初江切。𠀤與牕同。《說文》本作囪。在牆曰牖，在戸曰囪。或作窗。《釋名》窗，聰也。於外窺內爲聰明也。《周禮·冬官考工記》四旁雨夾窗。《註》助戸爲明。亦作牕。又《集韻》《韻會》𠀤麤叢切，音怱。通孔也，竈突也。《韻會》案集韻，麤叢切，類篇韻補俱同。或作䆫牕。《鮑昭·玩月詩》蛾眉蔽珠櫳，玉鉤隔銷䆫。三五二八時，千里與君同。《陶潛詩》有酒有酒，閒飮東牕。願言懷人，舟車靡從。則䆫字合又於東韻收入。

𥥻：《廣韻》苦定切《集韻》詰定切，𠀤音罄。空也。《詩·大雅》瓶之𥥻矣。或作罄。又《集韻》棄挺切，音謦。又牽盈切，音輕。又苦丁切，音𣫒。義𠀤同。

窘：《唐韻》渠隕切《集韻》《韻會》巨隕切，𠀤君上聲。窮迫也，急也，困也。又仍也。《詩·小雅》又窘隂雨。《毛註》困也。《鄭註》仍也。《莊子·列禦𡨥》困窘織屨。又《集韻》巨畏切，音𤸁。又具運切，音郡。義𠀤同。又《集韻》與僒通。《賈誼·鵩賦》僒若囚拘。又《博雅》窘，𤷒也。

窙：《廣韻》許交切，音虓。高氣也。《潘岳·登虎牢山賦》幽谷豁以窙寥。《註》開達貌。

𥥼：《說文長箋》古文爵字。註見爪部十四畫。《六書統》象小雀穿屋而巢之也。

窚：《玉篇》時聲切。屋所受也。

𥥽：《集韻》渠尤切，音求。深也。

𥥾：《篇海》火犬切，喧上聲。穴也。

𥥿：《廣韻》所今切，音森。爨突謂之𥥿。

𥦀：《韻經》莫敵切，音密。與覓同。

𥦁：《集韻》他貢切，音痛。穴也。又《玉篇》他弄切。義同。

𥦂：《字學指南》與竅同。《海篇》穴也，孔也。

𥦃：《篇海》苦簟切，音遣。鹿名。或作①。①字原刻作穴下尿。

𥦄：《字彙補》與究同。亦作𥦵。

𥦅：《字彙補》徹宙切，丑去聲。今關東有𥦅姓。

𥦆：《篇海》苦𠋫切，音𡨥。鈔也，暴也。

𥦇：《海篇》音淡。坎傍入也。

𥦈：《海篇》音使。穴也。《字彙補》𥥥字之譌。

𥦉：《字彙補》名示切，音寐。出《釋典》。

䆣：《海篇》音辰。屋宇也。天子所居也。

𥦊：《篇海》烏本切，音穩。𥦊坐也。

𥦋：《字彙補》音未詳。地名。《呂氏春秋》魏令孟卬剖絳𥦋安邑之地，以與秦王。

𥦌：《集韻》盧貢切，音弄。穴也。與硦同。亦作𡷟𡋱。互詳硦𡷟二字註。

𥦍：《集韻》鄔感切，音黯。窒也。本作弇。又《篇海》衣儉切，音揜。蓋也。

䆤：《集韻》昌緣切，音川。穴也，孔也。又通也。與穿同。

䆥：《海篇》同䆤。

𥦎：《字彙補》古文賓字。註見貝部七畫。

𥦏：《字彙補》農汀切，音寧。天也。

窛：《篇海》苦𠋫切，音𡨥。鈔也，暴也。

𥦐：《海篇》音移。室東南隅也。

𥦑：《海篇》同窣。勃𥦑也。

𥦛：《集韻》古買切，音枴。博局方目也。或作罫。又古瓦切，音寡。義同。

𥦜：《廣韻》方隥切《集韻》逋鄧切，𠀤朋去聲。《說文》喪葬下土也。又陂驗切，音砭。義同。本作堋。亦作塴窆封。

𥦝：《篇海》盧感切，婪上聲。聚也。

窞：《唐韻》《集韻》《韻會》《正韻》𠀤徒感切，音萏。《說文》坎中小坎也。一曰旁入也。《易·坎卦》習坎入于坎窞。《註》最處坎底，入坎窞者。《馬融·長笛賦》𡺫窞巖𥨍。又《集韻》盧感切，婪上聲。義同。或作欿。

窟：《廣韻》《集韻》《韻會》《正韻》𠀤苦骨切，音𡼿。《篇海》窟，室也，孔穴也。《禮·禮運》昔者先王未有宮室，冬則居營窟。《左傳·襄三十年》鄭伯有爲窟室，而夜飮酒。《史記·專諸傳》公子光伏甲士于窟室中。《註》謂掘地爲室。又山名。《北史·鄭義傳》隱居滎陽三窟山。《水經注》唐述山謂之唐述窟。又西一里有時亮窟。又月窟，月所生。又《戰國策》蘇秦特窮巷掘門。《註》掘卽窟，古字通。又叶丘月切，音闕。《謝靈運·辭祿賦》解龜紐于城邑，反褐衣于丘窟。頖人事于一朝，與世物乎長絕。又叶區乙切，音乞。《蘇軾·石炭詩》君知欲斫姦邪窟，楚國何曾斬無極。《六書音義》亦作堀𡻋𢷈。

䆦：《篇海》徒感切，𧝓上聲。竈突也。《說文》深也。

𥦞：《篇海》口夾切，音恰。不重也。

䆧：《集韻》烏禾切，音倭。穴居也。《篇海》藏也，窟也。亦作窩。

窠：《唐韻》《集韻》《正韻》𠀤苦禾切，音科。《說文》空也，穴中曰窠，樹上曰巢。《小爾雅》雞雉所乳謂之窠。《廣韻》窠窟，又巢。《左思·蜀都賦》榷惟庸蜀，與鴝鵒同窠。

𥦟：《玉篇》丁見切。山下穴也。

窡：《唐韻》丁滑切《集韻》《韻會》張滑切，𠀤音𠿡。《說文》穴中見也。又《廣韻》丁刮切《集韻》張刮切，𠀤音鵽。穴中出貌。

窢：《集韻》忽麥切，音劃。窢然，逆風聲。又忽域切，音洫。《莊子·天下篇》其風窢然，惡可而言。《郭註》逆風聲，音同洫。

𥦠：《廣韻》以主切《集韻》勇主切，𠀤庾上聲。《篇海》器中空。亦病也。義同窳。

窣：《唐韻》《集韻》《韻會》《正韻》𠀤蘇骨切，音捽。《說文》穴中卒出也。又勃窣，行緩貌。《司馬相如·子虛賦》媻珊勃窣上金堤。《註》媻珊勃窣，匍匐行也。又窸窣，聲不安也。《杜甫詩》河梁幸未坼，枝撑聲窸窣。又《釋典》窣堵波。《註》塔也。又《集韻》蒼沒切，音猝。義同。考證：〔《釋典》窣堵坡。《註》塔也。〕謹按梵語謂塔爲窣堵波。坡改波。

𥦡：《字彙補》與最同。見漢孔耽𥓓。

窤：《字彙補》古寬切，音官。地名。

𥦢：《篇海》古孝切，音校。窌也。考證：〔《海篇》乎孝切，音校。窌也。〕謹按篇海云𥦢音校，窌也，在周禮也。查周禮考工記匠人囷窌倉城。釋文窌劉古孝反。此𥦢卽窌之譌。故云在周禮也。當依周禮音古孝切。校亦古孝切，故云音校。謹改海篇爲篇海。乎孝切改爲古孝切。

𥦣：《海篇》居追切，音龜。𥦣龍也。

𥦤：《篇海》音寐。寢也。

𥦥：《篇海》香仲切，音𧽒。老弱也。考證：〔《篇海》許用切，音迥。〕謹篇海𥦥香仲切。廣韻集韻香仲切皆以𧽒字爲首，許用切。音迥改香仲切，音𧽒。

䆨：《玉篇》奴丁切。大也，明也。《海篇》天也。

䆩：《字彙補》卽冥字。見漢隷犍爲楊君頌。

𥦦：《集韻》弇古作𥦦。註詳廾部六畫。

𥦧：《字彙補》同窬。

𥦨：《字彙補》口合切，音溘。匝也。

𥦩：《字彙補》《石鼓文》勿𥦩勿伐。借作掩。

𥦪：宧字之譌。見海篇。

䆪：《集韻》呼公切，音焢。光色。《篇海》火貌。○按《集韻》作䆪，疑誤。

䆫：同窗。詳窗字註。

𥦸：《集韻》扶富切，音覆。鳥抱卵也。又《篇海》與伏同。

窨：《唐韻》《集韻》《韻會》𠀤於禁切，音䕃。《說文》地室也。今謂地窖藏酒曰窨。《後漢·光武紀註》蠶室，窨室也。又《集韻》伊淫切。義同。又《集韻》於金切，音隂。窨𥥍，黑也。

窩：《集韻》《韻會》《正韻》𠀤烏禾切，音倭。穴居也。本作䆧，或作窩。藏也，窟也。《字彙》凡別墅獨處皆名窩。宋邵雍有安樂窩。

窪：《廣韻》《集韻》《韻會》《正韻》𠀤烏瓜切，音洼。《玉篇》深也，淸水也。一曰窊也。《老子·道德經》窪則盈。又《韻會小補》於佳切。水名。與洼同。又《篇海》去聲，音𠹁。低窪。又《集韻》庾頃切，音潁。義同。

窫：《廣韻》烏黠切《集韻》乙黠切，𠀤音札。《類篇》空大也，靜也。又窫窳，國名。又獸名。《山海經》少咸之山有獸，狀如牛，而赤身人面馬足，名曰窫窳。《註》似𤠾而虎爪。

窬：《唐韻》羊朱切《集韻》《韻會》容朱切，𠀤音兪。《說文》穿木戸也。一曰空中也。又鑿版以爲戸也。《廣韻》窬，門邊小竇。《禮·儒行》蓽門圭窬。《註》門傍小戸，穿牆爲之，如圭也。《論語》穿窬之盜。《註》窬，窬牆。又《廣韻》度侯切《集韻》《韻會》《正韻》徒侯切，𠀤音頭。義同。又《集韻》《韻會》《正韻》𠀤大透切，音豆。義同。又《集韻》當侯切，音兜。䧢窬，深下也。又《字彙補》楲窬褻器也。《孟康曰》厠行淸窬。

𥦹：《海篇》音兪。同窬。

𥦺：《篇海》王眷切，音愿。垣院也。

𥦻：《字彙補》與𥨥同。《古音騈字》逯𥦻。亦作𥨒。

𥦼：《海篇》音䉀。同柘。○按卽柘字之譌。

𥦽：《海篇》音石。同寔。○按卽寔字之譌。

𥦾：《海篇》與窗同。

𥦿：《海篇》音敎。地藏也。

𥧀：《字彙補》古文爵字。○按《說文》作𥥼。

窮：《韻會小補》說文本作竆。从穴躳聲。隷作窮。又《集韻》居雄切，音弓。恭貌。本作匔。或从穴作窮。

窯：《集韻》《韻會》《正韻》𠀤餘招切，音遙。與窯同。燒瓦竈也。又《集韻》弋笑切，音耀。燒穴。又《集韻》丘交切，音敲。窯寥，空寂也。

窰：《集韻》與窯同。又《廣東新語》歸善有窰輋，其人耕無犁鋤，率以刀治土。種五穀，曰刀耕。燔林木，使灰入土，土煖而蛇蟲死，以爲肥，曰火耨。

𥧐：《玉篇》而兗切。柔皮也，韋也。亦作耎㞋。又《篇海》子峻切，音俊。獵之韋袴。與㼱同。

窱：《集韻》徒弔切，音調。杳窱也。又深遠貌。通作窕。《荀子·賦論篇》充盈太宇而不窕。《註》窕讀爲窱，深貌。《張衡·西京賦》望䆗窱以徑廷。《註》深邃貌。又《廣韻》《集韻》《韻會》《正韻》𠀤他弔切，音糶。又《廣韻》《韻會》《正韻》𠀤土了切，眺上聲。義𠀤同。

𥧑：《玉篇》古文塡字。註詳土部十畫。又《前漢·溝洫志》負薪𥧑決河。又滿也，加也。《楚辭·天問》洪泉極深，何以𥧑之。《註》𥧑，塡同。又地名。《前漢·衞靑傳》御史都尉韓說從大軍出𥧑渾。《註》𥧑渾，塞名。《字統》𥧑顏府，在北州。又《字彙補》丁天切。與顚同。《穆天子傳》𥧑軨之隥。又《集韻》膺眼切。𥧑赧，迫窄也。又《字彙補》丑展切，音搌。𥧑赧，笛聲緩也。《馬融·長笛賦》窊圔𥧑赧。

𥧒：《集韻》居𠋫切，音搆。𥧒穴也。

窲：《集韻》鋤交切，音巢。寥窲，屋深貌。又《王延壽·魯靈光殿賦》霐寥窲以崢嶸。《註》幽深貌。《文選·纂註》立巢切，音遼。又《正字通》力弔切，音料。義同。

窳：《唐韻》以主切《集韻》《韻會》勇主切，𠀤庾上聲。《說文》汚窬也。器空中。亦病也，惡也。惰也。《史記·五帝紀》器不苦窳。又《貨殖傳》以故呰窳。《徐廣曰》呰窳，茍且惰懶之謂。又弱也。《枚乗·七發》手足惰窳。《李善註》窳，弱也。又地名。《前漢·地理志》朔方郡有窳渾縣。又《西域傳》康居有小王五，三曰窳匿王，治窳匿城。《山海經》汾水出上窳北，而西南注河。又獸名。《山海經》少咸之山，有窫窳，咸山有合窳，皆人面獸，食人。又《字彙補》容朱切，音兪。鄕名，在絳。亦通作愉。《爾雅·釋詁》愉，勞也。《註》勞苦者多惰愉。今字或作窳。又《集韻》與窪同。又烏瓜切，音蛙。汚衺下也。與窊同。

𥧓：《廣韻》莫下切《集韻》母下切，𠀤音馬。穴名。在燕野。

𥧔：《集韻》匹寐切，音譬。氣下泄也。

𥧕：《海篇》音溜。窖也。

𥧖：《等韻》居祐切，音救。窮也，深也，謀也，盡也。

𥧗：《類篇》居六切。窮也。

𥧘：《篇海》烏皎切，音杳。遠也，隱也。

𥧙：《集韻》無沸切，音未。魚名。《山海經》諸鉤山多𥧙魚。

䆬：《字彙補》以忿切，音抎。雲起轉也。又雷也。又同霣。《揚雄·劇秦美新》大茀經霣。古本作䆬。

𥧚：《字彙補》烏本切，音穩。坐也。

䆭：《字彙補》火千切，音軒。穴中。

𥧛：《篇海》音怨。冤屈也。

𥧜：《篇海類編》同𥦸。

𥧝：《海篇》音悟。竈名也。

𥧞：《海篇》音罪。塞也。

𥧟：《海篇》音遙。陶師燒瓦窯也。

𥧠：《海篇》音𣺤。穴也。

窴：《海篇》音田。塞也。又音佃。國名。

𥧬：《廣韻》牽繭切《集韻》牽典切，𠀤音豤。不動也。

𥧭：《集韻》謨官切。音漫。穴黑貌。

䆯：《集韻》張滑切，音窡。短面也。又乎刮切，音姡。又張刮切。義𠀤同。又《篇海》嬌姿也。

䆰：《集韻》邕俱切，音紆。山穴也。

𥧮：《廣韻》陟格切《集韻》陟革切，𠀤音摘。《玉篇》兔窟也。又《集韻》治革切，音蹢。義同。

𥧯：《類篇》力交切，音寥。窐𥧯，深遠貌。又空也，寂也。《博雅》藏也。又《集韻》狼秋切，音歷。義同。《正字通》寥字之譌。

𥧰：《集韻》胡化切，音華。橫木不入也。又寬也。《博雅》𥧰，寬也。亦作槬。

窵：《唐韻》《集韻》𠀤多嘯切，音弔。《說文》窵，窅深也。《杜甫詩》影動窵窕冲融閒。又《集韻》覩老切，音倒。義同。

䆱：《廣韻》他酣切《集韻》他甘切，𠀤音䑙。䆾䆱，薄而大也。又《集韻》徒甘切，音覃。䆾䆱，匾薄也。又《廣韻》《集韻》𠀤吐濫切，音賧。䆾䆱，深穴也。

窶：《唐韻》其矩切《集韻》郡羽切，𠀤音蔞。《說文》無禮居也。《徐註》階阼升降，所以行禮，貧無禮，故先見於屋室。《詩·邶風》終窶且貧。《傳》窶者無禮也。《爾雅·釋言》窶，貧也。《註》謂貧陋。《疏》由其無財以爲禮，故謂貧陋。又《前漢·東方朔傳》盆下爲窶數。《師古註》窶數，戴器也。以盆盛物戴於頭者，則以窶數爲之，今賣白團餠人所用者是。《釋名》窶數，猶局促，皆小意也。又《集韻》郞侯切《正韻》盧侯切，𠀤音婁。《史記·淳于髠傳》甌窶滿簀。《裴駰註》甌窶，便側之地。又《韻會》《正韻》𠀤良據切，音慮。義同。考證：〔《詩·衞風》終窶且貧。〕謹照原文衞風改邶風。

窷：《篇海》連條切，音遼。穿也。又力弔切。義同。

𥧱：《類篇》常容切《等韻》蜀庸切，𠀤音鰫。窳𥧱，器病。

窸：《廣韻》息七切，音悉。从穴出也。又窸窣，聲也。《李賀·神絃曲》海神山鬼來座中，紙錢窸窣鳴飆風。

窹：《玉篇》牛故切。《廣雅》窹謂之竈。《倉頡篇》楚人呼竈曰窹。亦作𥧸。𥧝，同。

窺：《唐韻》去隨切《集韻》《韻會》缺規切，𠀤音魁。《說文》小視也。《廣雅》窺視也。《論語》窺見室家之好。《玉篇》亦作闚。《莊子·秋水篇》用管闚天。又《集韻》犬蘂切。同跬。半步也。《司馬法》凡人一舉足曰跬。跬，三尺也。兩舉足曰步。步，六尺也。《前漢·息夫躬傳》雖有武蠭精兵，未有能窺左足而先應者也。《註》窺，音跬，半步也。

𥧲：《集韻》《韻會》子朕切《正韻》子袵切，𠀤音䤐。地名。《前漢·地理志》汝南郡𥧲縣。《註》孫叔敖子所邑之寢丘也。又《廣韻》子鴆切。同浸。濫也，漬也。《前漢·地理志》東南曰揚州，𥧲曰五湖。正南曰荆州，𥧲曰潁湛。河南曰豫州，𥧲曰波溠。正東曰靑州，𥧲曰沂沭。河東曰兗州，𥧲曰盧濰。正西曰雍州，𥧲曰渭洛。東北曰幽州，𥧲曰葘時，河內曰冀州，𥧲曰汾潞。正北曰幷州，𥧲曰淶易。《註》𥧲謂引以灌漑者。又漸也。《前漢·五行志》其後𥧲盛。

窻：《玉篇》俗窗字。詳窗字註。

𥧳：《說文》於昭切。燒瓦竈也。或作窰窯。通作陶。

𥧴：《字彙補》莫庇切，音寐。寢也。

𥧵：《字彙補》魚際切，音藝。睡語也。

䆲：《集韻》丘岡切，音康。《類篇》屋䆲䆡也。謂屋閑。又《玉篇》苦郞切。空也。

䆳：《玉篇》與邃同。窮也，深遠也。又《類篇》雖遂切。義同。

𥧶：《字彙補》西靑切，音星。悟也。

𥧷：《海篇》音浮。吹聲也。

𥧸：《集韻》五故切，音悟。《博雅》竈也。

𥧹：《字彙補》徒感切，淡上聲。坎中小坎也。

窼：《類篇》莊交切，音巢。鳥穴中也。

𥧺：《字彙補》與窮同。

𥧻：《海篇》音渠穴也。

𥧼：《海篇》音竊。盜也，私取也。

𥧽：《韻海》音眺。窈𥧽，深遠也。又音跳。亦深邃也。

𥨌：《篇海》力救切，音溜。穴也。《正字通》俗𥥹字。

𥨍：《廣韻》《集韻》𠀤房六切，音伏。地室也。《廣雅》𥨍，窟也。《詩·大雅》陶𥨍陶穴。今本作復。《馬融·長笛賦》嶰壑澮㟋，𡺫𥧹巖𥨍。又《唐韻》芳福切《集韻》芳六切，𠀤音蝮。義同。

䆵：《廣韻》宅耕切《等韻》直庚切，𠀤音棖。䆵𥥈，響也。

窾：《廣韻》《韻會》《正韻》苦管切《集韻》苦緩切，𠀤音款。空也。《史記·太史公自序》實不中其聲者謂之窾。《註》窾，空也。《莊子·達生篇》窾啓寡聞之民。又《字彙補》枯也。《揚子·太𤣥經》窾枯木，衝振其枝。又《集韻》枯公切，音空。《莊子·養生主》批大卻，導大窾。向秀讀。又《集韻》苦禾切，音科。《淮南子·說山訓》見窾木浮，而知爲舟。見飛蓬轉，而知爲車。《註》窾，空也。又水名。《莊子·外物篇》踆于窾水。《註》窾，音科。又《類篇》取亂切。匿也。

䆶：《集韻》將由切，音啾。䆶𥤥，穴中鼠聲。又子悉切，音喞。義同。

𥨎：《集韻》徒感切，𧝓上聲。曲內也。《揚子·太𤣥經》雷推欿𥨎。

䆷：《唐韻》《集韻》𠀤呼決切，音矞。《說文》空貌。又《廣韻》穿貌。或作坹。亦作䆕。

䆸：《廣韻》《集韻》𠀤中莖切，音朾。《廣韻》䆸宏，闊大貌。又屋響也。又《字彙補》畫繪也。《晉書·天文志》東海氣如圓䆸。

窿：《廣韻》力中切《集韻》《韻會》《正韻》良中切，𠀤音隆。穹窿，天勢。

䆹：《集韻》昌容切，音衝。空也。《玉篇》作也。一曰躁也。又《集韻》吐孔切，音桶。䆹竉，闇也。

竀：《廣韻》丑庚切《集韻》抽庚切，𠀤音橕。《說文》正視也。又赤色。《左傳·哀十七年》衞侯卜其繇曰：如魚竀尾。《註》竀，赤色，魚勞則尾赤。《周禮·冬官考工記·鐘氏註》爾雅曰：一染謂之縓，再染謂之竀，三染謂之纁。《爾雅·釋器》作赬，卽淺赤也。又《廣韻》丑貞切《集韻》癡貞切《正韻》丑成切，𠀤音檉。從穴中正見也。亦作靗。又《集韻》丑正切，偵去聲。廉視也。

竁：《集韻》《韻會》𠀤充芮切，音毳。《說文》穿地也。一曰小䑕聲。《周禮·地官》卜葬兆甫竁。《註》始爲穴也。鄭大夫讀爲穿去聲。杜子春讀爲毳。《顏延年詩》月竁來賓。《註》窟也。又《廣韻》《集韻》𠀤此芮切，音脃。又《廣韻》尺絹切《集韻》樞絹切，𠀤音釧。又《集韻》姝悅切，音吷。義𠀤同。又《廣韻》楚稅切，音㯔。葬穿壙也。又《集韻》昌緣切，音穿。義同。

竂：《唐韻》洛蕭切《集韻》憐蕭切，𠀤音遼。《說文》穿也。又舍也。《廣雅》竂，空也。又《韻補》叶淩如切。《傅毅·洛都賦》革服朔，正官竂，辨方位，摹八區。又與僚通。叶力虯切。《韓愈·祭穆員外文》留守無事，多君子竂。罔有疑忌，維其嬉遊。

𥨏：《字彙補》子峻切，音駿。與𥧐同。

𥨐：《海篇》古孔切，聲同礦。剜土也。亦作𠠖。《中原雅音》𠠖，穴也。

䆺：《六書索隱》普官切，音潘。䆺水洄也。通作潘。《莊子·應帝王》止水之䆺爲淵。《字彙補》與審不同。今本皆誤爲審。

𥨑：《海篇》音眺。深貌。又音鳥。義同。

䆻：《篇海》同竅。空也。

𥨒：《集韻》𥨥古作𥨒。註詳十三畫。

𥨓：《篇海》與𥦄同。

𥨔：《篇海》同𥥧。老弱也。

𥨕：《篇海》星醒腥三音，大惺悟也。

𥨖：《篇海》同窺。又《海篇》音鬩。義同。

䆼：《篇海》苦禾切，音科。窟也，巢也。

𥨗：《海篇》同𥨥。逃也，隱匿藏也。

𥨘：《海篇》同囈。睡語也。

竄：〔古文〕𥨒《唐韻》七亂切《集韻》《韻會》《正韻》取亂切，𠀤音爨。《說文》匿也，逃也。《周語》不窋自𥨥于戎翟之閒。《前漢·蒯通傳》奉頭䑕竄。又《廣韻》放也，誅也。《書·舜典》竄三苗于三危。又藏也，隱也。《賈誼·弔屈原文》鸞鳳伏竄兮，鴟鴞翱翔。《晉語》可以竄惡。《註》隱也。又《爾雅·釋詁》竄，微也。《疏》竄行之微也。《晉語》敏能竄謀。《註》微也。又《史記·倉公傳》卽竄以藥，旋下病已。《註》竄，以藥薰之也。又改易也。《韓愈詩》漬墨竄古史。又《廣東新語》增城謂屋曰竄。又《集韻》七丸切，爨平聲。入穴也。又《韻會小補》誘人爲惡曰竄。俗曰攛掇。又叶倉甸切，音茜。《蘇轍·𡗝中詩》江流日益深，民語漸以變。遙想彼中人，狀類麖鹿竄。又《集韻》《韻會》𠀤取外切，音襊。亦逃也。

竅：《廣韻》《正韻》苦弔切《集韻》《韻會》詰弔切，𠀤音𢶡。《說文》穴也，空也。《禮·禮運》地秉陰竅于山川。《疏》謂地秉持于隂氣，爲孔于山川，以出納其氣。《周禮·天官》兩之以九竅之變。《註》陽竅七，隂竅二。《疏》七者在頭露見，故爲陽。二者在下不見，故爲隂。又凡藥以滑養竅。《疏》凡諸滑物通利往來似竅，故以養之。《山海經》貫胷國，其爲人胷有竅。考證：〔《禮·禮運》地秉竅于山川。〕謹照原文地秉下增陰字。

䆽：《廣韻》强魚切《集韻》求於切，𠀤音渠。《集韻》空也。

𥨠：《字彙補》音未詳。《巢氏病源》代指亦名土𥨠。註云：亦作竈。

𥨡：《海篇》音瘦。御也。

𥨢：《韻海》音翠。塞也。

䆾：《廣韻》魯甘切《集韻》盧甘切，𠀤音藍。䆾䆱，薄而大也。又《廣韻》《集韻》𠀤盧瞰切，音濫。䆾䆱，不平深穴也。

竆：《廣韻》《集韻》《韻會》渠弓切《正韻》渠宮切，𠀤音𥨪。與窮同。《說文》作竆，極也。《禮·檀弓》充充如有窮。《註》事盡理屈爲窮。言孝子心形充曲，如急行道極，竆急之容也。《韓詩外傳》獸窮則齧，鳥窮則啄，人窮則詐。《楚辭·九歌》橫四海兮焉窮。《註》窮，極也。又竟也。《易·臨卦》君子以敎思無窮。《書·微子之命》與國咸休，永世無窮。又究也。《杜預·春秋序》究其所窮。《疏》言窮盡其所窮之處也。又塞也。《孟子》遁辭知其所窮。《註》困屈也。又人名。《左傳·文十八年》少皡氏有不才子，天下之民謂之窮奇。又獸名。《山海經》邽山有獸，名窮奇，音如獋狗。是食人。又狀如虎，有翼。《神異經》西北有獸，有翼能飛，知人言語，聞人鬭，輒食直者。聞人忠信，輒食其鼻。聞人惡逆不善，輒殺獸往饋之。名曰窮奇。又地名。《山海經》軒轅之國，在此窮山之際。《帝王世紀》黃帝自窮桑登位。《晉地記》河南有窮國。《竹書紀年》荀瑤伐中山取窮魚之丘。《莊子·逍遙遊》窮髮之北有冥海者，天池也。《屈原·離騷》夕歸次于窮石。《水經》淮水，又東北窮水入焉。《註》水出六安國安豐縣窮谷。又草名。《山海經》號山，其草多芎窮。又叶渠王切，音狂。《黃庭經》同服紫衣飛羅裳，但思一部壽無窮。考證：〔《楚辭·九歌》橫四海以焉竆。〕謹照原文以改兮。

䆿：《廣韻》魚際切，音藝。睡語也。又驚也。《博雅》䆿，驚也。

𥨪：《廣韻》《集韻》𠀤渠弓切，音窮。《說文》夏后時𡗝羿國也。从邑，窮省。書有窮后羿。《篇海》通作窮。

𥨫：《集韻》則到切，音躁。《說文》炊𥨫也。同竈，亦作窖。詳竈字註。又《字彙補》子勝父曰跨竈。或云𥨫，馬足跡也。駒行每越老馬之跡，故云。

𥨬：《海篇》同竄。按卽竄字譌文。

𥨭：《海篇》音遙。陶師燒瓦也。

𥨮：《韻海》𥨔，本書作𥨮。

𥨰：《篇海》猪孟切，爭去聲。開張畫繒也。

𥨱：《正字通》俗竊字。

竇：《廣韻》田𠋫切《集韻》《韻會》《正韻》大透切，𠀤音豆。《說文》空也。《禮·月令》穿竇窖。《註》入地隋曰竇。又鑿垣爲孔曰竇。《左傳·襄十年》王叔之宰曰：蓽門圭竇之人。《註》竇，穿壁爲小戸。又穴也。《禮·禮運》禮義者，順人情之大竇。《註》竇，孔穴。又水道也。《左傳·襄二十六年》齊烏餘襲我，高魚有大雨，自其竇入。《註》雨故水竇開。又決也。《周語》不竇澤。《註》竇，決也。又地名。《左傳·莊九年》殺子糾于生竇。《註》生竇，魯地。《北史·魏本紀》泰常七年，自雲中西幸屋竇城。《水經注》漢武微行柏谷，遇辱竇門。又感其妻深識之，饋賜以河津令。其鬻渡，今竇津是也。又姓。《風俗通》夏后相遭有窮氏之難，后緡方姙，逃出自竇而生少康，其後氏焉。漢有魏其侯竇嬰。又通作窬。《禮·儒行》蓽門圭窬。《釋文》音竇。又《集韻》徒谷切《正韻》杜谷切。𠀤與瀆通。《周禮註》西竇五嶽。

𥨲：《集韻》忍與切，音汝。楚人謂寐曰𥨲。

䇀：《篇海》而容切，音茸。毳飾也。

𥨳：《篇海》同䇀。又音革。除也。

𥨴：《韻海》音菊。窮也。

𥨵：《字彙補》竊字之譌。理學彙編有此字。

𥨶：《篇海》與究同。

𥨷：《篇海類編》與竊同。

竈：《唐韻》《集韻》《韻會》《正韻》𠀤則到切，音躁。《說文》炊竈也。亦作窖。《釋名》竈，造也，造創食物也。《博雅》𥧸謂之竈，其脣謂之陘，其窻謂之突，突下謂之甄。《禮·月令》孟夏祀竈。《蔡邕·獨斷》夏爲太陽，其氣長養，祀之於竈，在廟門外之東，先席於門奧西東，設主於竈陘。《淮南子·汜論訓》炎帝作火官，死而爲竈神。《莊子·達生篇》竈有髻。《註》髻竈神，著赤衣，狀如美女。《後漢·隂興傳》隂子方，臘日晨炊而竈神形見，因以黃羊祀之。《雜五行書》竈神名禪，字子郭。又《字彙補》與造通。《周禮·春官》大祝掌六祈，二曰造。《註》造，故書作竈。杜子春讀爲造次之造。

𥨻：《集韻》《類篇》𠀤郞狄切，音歷。穿也。

竉：《廣韻》力董切《集韻》《韻會》魯孔切，𠀤音籠。孔竉，穴也。又地名。《晉書·王澄傳》蜀流人作亂，澄襲之于竉州。

𥨼：《說文》《玉篇》𠀤居六切。窮也。亦作𥩁。

𥨽：《篇海》力喬切，音聊。空也，穿也，小空也。

𥨾：《字彙補》丘規切，音窺。出破邪論。

𥨿：《集韻》古歷切。回阨也。

𥩀：《集韻》闥各切，音托。穿也。

𥩁：《海篇》音菊。窮也。

𥩂：《篇海》音醉。塞穴也。

竊：〔古文〕𢿝《廣韻》《集韻》《韻會》《正韻》𠀤千結切，音切。盜也。《集韻》盜自中出曰竊。《書·微子》殷民攘竊神祇之犧牷牲。《傳》往盜曰竊。《春秋·定八年》盜竊寶玉大弓。《史記·叔孫通傳》䑕竊狗盜。《博雅》竊，取也。又私也。《論語》竊比於我老彭。《孟子》竊負而逃。《前漢·公孫弘傳》尚竊遲之。又非所據而據亦曰竊。《論語》臧文仲其竊位者與。《疏》知賢不舉，偸安於位，故曰竊位。又竊竊，猶察察。《莊子·齊物論》竊竊然知之。《註》猶察察也。又鳥名。《爾雅·釋鳥》桑鳸竊脂。《疏》桑鳸，一名竊脂，好盜脂膏，因名。又淺也。《轉注古音略》竊，卽古淺字。九扈中，竊𤣥，淺黑也。竊藍，淺靑也。竊黃，淺黃也。竊丹，淺赤也。四色皆具，則竊脂亦淺白也。《爾雅·釋獸》虎竊毛謂之虦貓。《疏》虎之淺毛者，別名虦貓。又叶七計切，音砌。《王筠詩》寶地恣憑陵，神樂忽侵竊。猛將窮奮擊，勇夫貪搏噬。

䇁：《玉篇》息咨切《類篇》相支切。穴也。又水名。出趙國，襄國，東入湡。一曰水厓爲䇁。

𥩊：《海篇》音迥。老弱也。

𥩌：《篇海》大紅切，音同，風聲也。備考：《篇海》何貢切，音閧。

𥩎：《韻海》音斯。穴也。

𥩒：《集韻》徒甘切，音談。寐不解衣也。

𥩓：《說文》竊本字。或省作竊。

𥩔：《海篇》音靈。穴也。

