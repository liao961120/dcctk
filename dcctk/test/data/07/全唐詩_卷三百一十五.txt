*剡溪行卻寄新別者

潺湲寒溪上，自此成離別。回首望歸人，移舟逢暮雪。

頻行識草樹，漸老傷年發。唯有白雲心，為向東山月。

*九日陪劉中丞宴昌樂寺送梁廷評

獨坐三台妙，重陽百越間。水心觀遠俗，霜氣入秋山。

不棄遺簪舊，寧辭落帽還。仍聞西上客，咫尺謁天顏。

*經故賀賓客鏡湖道士觀

已得歸鄉里，逍遙一外臣。那隨流水去，不待鏡湖春。

雪裏登山屐，林間漉酒巾。空餘道士觀，誰是學仙人。

*送著公歸越

誰能愁此別，到越會相逢。長憶雲門寺，門前千萬峰。

石床埋積雪，山路倒枯松。莫學白道士，無人知去蹤。

*秣陵送客入京

秣陵春已至，君去學歸鴻。綠水琴聲切，青袍草色同。

鳥喧金穀樹，花滿洛陽宮。日日相思處，江邊楊柳風。

*靈門寺贈靈一上人

所思勞旦夕，惆悵去湘東。禪客知何在，春山幾處同。

獨行殘雪裏，相見暮雲中。請住東林寺，彌年事遠公。

*江上送別

浦邊新見柳搖時，北客相逢只自悲。惆悵空知思後會，艱難不敢料前期。行看漢月愁征戰，共折江花怨別離。

向夕孤城分首處，寂寥橫笛為君吹。

*歸桐廬舊居寄嚴長史

昨辭天子棹歸舟，家在桐廬憶舊丘。三月暖時花競發，兩溪分處水爭流。近聞江老傳鄉語，遙見家山減旅愁。

或在醉中逢夜雪，懷賢應向剡川遊。

*竹

青林何森然，沉沉獨曙前。出牆同淅瀝，開戶滿嬋娟。

籜卷初呈粉，苔侵亂上錢。疏中思水過，深處若山連。

疊夜常棲露，清朝乍有蟬。砌陰迎緩策，簷翠對欹眠。

迸筍雙分箭，繁梢一向偏。月過驚散雪，風動極聞泉。

幽谷添詩譜，高人欲制篇。蕭蕭意何恨，不獨往湘川。

*銅雀妓

恨唱歌聲咽，愁翻舞袖遲。西陵日欲暮，是妾斷腸時。

*毗陵留別

別離非一處，此處最傷情。白髮將春草，相隨日日生。

*題竹林寺

歲月人間促，煙霞此地多。殷勤竹林寺，能得幾回過。

*答陸澧

松葉堪為酒，春來釀幾多。不辭山路遠，踏雪也相過。

*楊子津送人

今朝楊子津，忽見五溪人。老病無餘事，丹砂乞五斤。

*山中謁皇甫曾

尋源路已盡，笑入白雲間。不解乘軺客，那知有此山。

*剡山夜月

月在沃洲山上，人歸剡縣溪邊。

漠漠黃花覆水，時時白鷺驚船。

*九日與楊凝、崔淑期登江上山會有故不得往因贈之

欲從攜手登高去，一到門前意已無。

那得更將頭上發，學他年少插茱萸。

*山中聽子規

幽人自愛山中宿，又近葛洪丹井西。

窗中有個長松樹，半夜子規來上啼。

*亂後經淮陰岸

荒村古岸誰家在，野水浮雲處處愁。

唯有河邊衰柳樹，蟬聲相送到揚州。

*送張山人

知君住處足風煙，古寺荒村在眼前。

便欲移家逐君去，唯愁未有買山錢。

*別李季蘭

古岸新花開一枝，岸傍花下有分離。

莫將羅袖拂花落，便是行人腸斷時。

*游石澗寺

聞道幽深石澗寺，不逢流水亦難知。

莫道山僧無伴侶，獼猴長在古松枝。

*新安所居答相訪人所居蕭使君為制

謝公見我多愁疾，為我開門對碧山。

君若欲來看猿鳥，不須爭把桂枝攀。

*送魏校書

長恨江南足別離，幾回相送複相隨。

楊花撩亂撲流水，愁殺人行知不知。

*送溫台

眇眇天涯君去時，浮雲流水自相隨。

人生一世長如客，何必今朝是別離。

*句

愛彼雲外人，求取澗底泉。

風吹芭蕉拆，鳥啄梧桐落。。

