土：《唐韻》《正韻》他魯切《集韻》《韻會》統五切，𠀤吐上聲。五行之一。《說文》地之吐生物者也。二象地之下，地之中，土物出形也。《易·離彖傳》百穀草木麗乎土。《書·禹貢》冀州厥土惟白壤，兗州厥土黑墳，靑州厥土白墳，徐州厥土赤埴墳，揚州荆州厥土惟塗泥，豫州厥土惟壤下土墳壚，梁州厥土靑黎，雍州厥土惟黃壤。又《書·禹貢》徐州厥貢惟土五色。《註》諸侯受命，各錫以方色土，建大社于國中，一曰冢土。《詩·大雅》乃立冢土。又后土，取厚載之義。共工氏子句龍爲后土，位在中央，主於四季各十八日。《禮·月令》中央土，其日戊己，其帝黃帝，其神后土。《周禮·冬官考工記》土以黃，其象方。又星土，星所主土。《周禮·春官》保章氏以星土辨九州之地。又度也。土圭之土訓度。詳圭字註。又業也。《皇極經世》獨夫以百畝爲土，大夫以百里爲土，諸侯以四境爲土，天子以九州爲土，仲尼以萬世爲土。又星名，一曰鎮星。《漢書》作塡。詳塡字註。又地名。《春秋·僖二十八年》公會晉侯，齊侯，宋公，蔡侯，鄭伯，衞子，莒子，盟于踐土。《註》鄭地。又姓。句龍爲后土，子孫爲氏。又《廣韻》《正韻》徒古切《集韻》《韻會》動五切，𠀤音杜。《揚子·方言》東齊謂根曰土，非專指桑根白皮。《郭璞註》《方言》引《詩》作桑土，非。又《集韻》《韻會》《正韻》𠀤董五切，音覩。圜土，獄城也。《周禮·秋官》以圜土聚敎罷民。又《介之推龍蛇歌》五蛇從之，周流天下。龍反其淵，安其壤土。下音戸，尸土俱在姥韻。《字彙》作叶音，非。又《集韻》丑下切，音姹。土苴，不眞物。一曰查滓，糞草糟粕之類。又《字彙補》同都切，音徒。土門，北方之族。門音瞞。見周書異域傳。考證：〔《說文》地之吐生物者也。二象地之下，地之中，物出形也。〕謹照原文物出上增土字。

圠：《廣韻》烏黠切《集韻》《韻會》《正韻》乙黠切，𠀤音軋。《六書故》土密凝也。《揚子·方言》坱圠，不測也。《賈誼·鵩賦》大鈞播物，坱圠無垠。《註》坱圠，冲融無迹也。《史記》鈞作專，播作槃。《漢書》坱圠作坱軋。《揚雄·甘泉賦》作軮軋。《應劭曰》其氣坱圠，非有限齊也。又《淮南·招隱士》坱兮圠山曲𡶒。《註》𡶒亦曲也。○按諸韻書訓圠爲山曲，誤。

𡈼：《唐韻》他鼎切《集韻》丑郢切，𠀤音逞。《說文》善也。从人士。士，事也。一曰象物出地挺生。《徐鉉曰》人在土上𡉂然而立也。凡聽廷望之類皆从此。又《類篇》展禮切，音徵。澄也。又《集韻》唐丁切，音廷莖也。一曰屋梁。又《集韻》徵古作𡈼。註詳彳部十二畫。《正譌》𡈼然出也。从人𡈼然立土上，會意。○按《說文》別立𡈼部，《字彙》《正字通》从其後說，象物出地挺生。及徐氏與六書正譌俱收入土部，因之。𡉂、𡔛，同。

圢：〔古文〕䵺《廣韻》《集韻》𠀤他頂切，音珽。平也。一曰田踐處。又他典切，音腆。坦也。

圣：《廣韻》《集韻》𠀤苦骨切，音窟。《說文》汝潁閒謂致力於地曰圣。《揚子·方言》圣圣，致力無餘功貌。○按从土从又。會手把土義。亦作𡉄。《字彙》古壞切，音怪，非。又《同文舉要》入又部，訓居也，循也。今作在，合在圣爲一字，因俗怪字作𢘪而誤。

𡈿：《玉篇》之深切。𡈿鄩，古國名。《正字通》㘰字省。詳㘰字註。又𡉜。

㘦：《集韻》渠巾切，音堇。土壁也。

圤：《集韻》匹角切，音璞。塊也。《淮南子·說林訓》土勝水，非一圤塞江。一作墣。又普木切，音攴。義同。

𡉈：《唐韻》昨宰切《集韻》《韻會》《正韻》盡亥切，𠀤裁上聲。《爾雅·釋訓》居也。《易·乾傳》在下位而不憂。又察也。《書·舜典》在璿璣玉衡，以齊七政。《禮·文王世子》食上必在視寒煖之節。又存也。《論語》父母在。又所在也。《前漢·武帝紀》徵詣行在。《蔡邕·獨斷》天子以四海爲家，謂所居爲行在所。又姓。晉汝南太守在育。又脾神曰常在，見《黃庭經》。又昨代切，音載。義同。又叶雌氏切。音此。善也。《詩·小雅》不屬于毛，不離于裏。天之生我，我辰安在。又叶才里切。示上聲。《屈原·離騷》吾令豐隆乗雲兮，求虙𡚱之所在。解佩纕以結言兮，吾令蹇修以爲理。从土从才。本作𡉈，今作在。《正字通》在，本昨代切，舊本泥韻書先才上聲訓居，次轉去聲訓所，不知所卽居，非上聲者訓居，去聲者訓所也。○按在有上去二聲。字書韻書皆然。《禮韻》原許通押，《字彙》分訓，似泥。《正字通》不从上轉去，亦非。

圩：《字彙》雲俱切，音于。岸也。《史記·孔子世家》孔子生而圩頂，故名丘。《司馬貞曰》窊也。江淮閒水高于田，築隄而扞水曰圩。

圪：《廣韻》女涉切《集韻》逆乙切，𠀤音耴。《說文》牆高貌。又《廣韻》魚迄切《集韻》魚乙切，𠀤音疙。高土也。

圫：《集韻》墺古作圫。註詳十三畫。

圬：《廣韻》哀都切《集韻》《韻會》《正韻》汪胡切，𠀤同杇。泥鏝也。《左傳·襄三十一年》圬人以時塓館宮室。

𡉉：《字彙》區羊切，音羌。幬帳之象。又乞約切，音却。義同。《正字通》按說文𠔼部，孫愐苦江切，从𠔼。㞢，其飾也。㞢卽之字。隸作橦，俗作幢。字彙不考，附入土部，增音却，𠀤非。

圭：〔古文〕珪《唐韻》古攜切《集韻》《韻會》涓畦切，𠀤音閨。《說文》瑞玉也。上圜下方，圭以封諸侯，故从重土。《書·禹貢》禹錫𤣥圭。《詩·大雅》錫爾介圭。《周禮·春官·典瑞》王執鎮圭，公執桓圭，侯執信圭，伯執躬圭。又《周禮·春官》土圭以致四時日月，封國則以土地。《註》土，猶度也。土圭，测日景之圭。又量名。《前漢·律歷志》量多少者，不失圭撮。《註》六十四黍爲圭，《後漢·與服志》：又凡合單紡爲一系，四系爲一扶，五扶爲一首，五首爲一文，文采淳爲一圭。又丸散之刀圭，准如梧桐子大，十分方寸匕之一，方寸匕者作匕正方一寸，抄散不落爲度。見《本草綱目·序例》。又與閨同。《禮·儒行》蓽門圭窬。考證：〔《註》六十四黍爲圭，四圭曰撮。又凡合單紛爲一糸，四糸爲一扶。〕謹照後漢書原文紛改紡。糸改系。省上文四圭曰撮句。改後漢與服志。

圮：《廣韻》符鄙切《集韻》部鄙切《韻會》郚鄙切，𠀤音否。《說文》毀也。《書·堯典》方命圮族。又《集韻》象齒切，音以。義同。

圯：《廣韻》與之切《集韻》盈之切《正韻》延知切，𠀤音詒。橋也。《說文》東楚謂橋爲圯。《前漢·張良傳》良嘗閒從容遊下邳，圯上遇一老父，授以書。○按《漢書》註，應劭从水，詳里切，汜水之上也。張泌攺从土，作頤音。宋祁云：舊本从水，泌說非也。今胡旦作圯橋贊，字亦從水，若从土，則應从《說文》謂橋爲圯之訓。李白詩：我來圯橋上。是謂我來橋橋上矣。自宜以應說爲是。圮从人己之己，圯上从巳矣之巳，二字有別。圮。

地：〔古文〕埊𨻐埅𠏂嶳《廣韻》徒四切《集韻》大計切《韻會》徒二切《正韻》徒利切，𠀤音弟。《說文》元氣初分，重濁隂爲地，萬物所𨻰列也。《白虎通》地者，易也。言養萬物懷任交易變化也。《釋名》地，底也，其體底下，載萬物也。《易·說卦傳》坤爲地。《內經》岐伯曰：地爲人之下，太虛之中。黃帝曰：馮乎。曰：大氣舉之。《周禮·地官》土訓掌道地圖，以詔地事，道地慝，以辨地物，而原其生，以詔地求。《博物志》地以名山爲輔佐，石爲之骨，川爲之脈，艸木爲之毛，土爲之肉。又第也，但也。《前漢·丙吉傳》西曹地忍之。又叶徒何切，音沱。《屈原·橘頌》閉目自愼，終不失過兮。秉德無私，參天地兮。《揚雄·羽獵賦》鳥不及飛，獸不得過，軍驚師駭，刮野埽地。○按吳棫收地入箇韻，音隋，則過可如字讀，沱隋亦平去閒耳。本作坔。

圱：《廣韻》《集韻》𠀤倉先切，音千。《倉頡篇》三里田爲圱。又《集韻》俗古作圱。註詳人部七畫。

圲：《集韻》音千。同圱。

𡉊：《同文備考》同基。見鐘鼎文。

圳：《字彙補》市流切，音酬。江楚閒田畔水溝謂之圳。

圴：《集韻》職略切，音勺。土跡也。

圵：《海篇》音蕩。高田，與南北字不同。

圶：《篇海類編》苦洽切，音恰。地名。

圻：《廣韻》《集韻》《韻會》𠀤渠希切，音祈。界也，王畿千里爲圻。《左傳·昭二十一年》天子之地一圻。又圻父司馬，掌封畿之兵甲。《書·酒誥》圻父薄違。《註》薄，廹也，廹逐違命者也。又與垠通。地埒岸也。《淮南子·俶眞訓》四達無竟，通于無圻。《周禮·春官·典瑞疏》瑑有圻鄂，上起若篆之文也。

圼：《廣韻》《集韻》𠀤同㘿。詳㘿字註。

圽：《集韻》《韻會》《正韻》𠀤同殁。《史記·王翦贊》偷合取容，以致圽身。○按韻書𠀤同殁，惟《類篇》訓埋，分圽殁爲二。

圾：《集韻》《韻會》𠀤同岌。危也。《莊子·天地篇》殆哉圾乎天下。《註》圾岌同。言爲天下之危也。又《集韻》鄂合切，音𡀾。義同。

圿：《廣韻》古黠切《集韻》《韻會》《正韻》訖黠切，𠀤音戛。積垢也。《山海經》錢來之山多洗石。《註》石可以去垢圿。《韓愈·征蜀聯句》蹋翻聚林嶺，斗起成埃圿。

址：《廣韻》《集韻》《正韻》𠀤渚市切，音止。基也。《劉兼·長春節詩》太平基址千年永，混一車書萬古存。與阯同。

坁：《廣韻》《正韻》諸氏切《集韻》《韻會》掌氏切，𠀤音紙。《說文》箸也。《正字通》坁本作坻。有平去二聲，兼隴坻，小渚，箸止三義。詳後坻字註。

坂：《廣韻》《集韻》《韻會》𠀤甫遠切，音反。坡坂也。一曰澤障。一曰山脅。《前漢·文帝紀》帝從灞陵，欲西馳下峻坂，爰盎諫，乃止。又地名。蒲坂，在蒲城東。《帝王世紀》舜都䈬坂。又《西域傳》𦋺賔道歷大小頭痛之山，赤土身𤍠之坂。又《集韻》部版切，音返。義同。又叶俾緬切，音褊。《孫綽·三月三日詩》縹萍漫流，綠柳䕃坂。羽從風飄，鱗隨浪轉。又叶苦椽切，音絹。《蘇轍·閒燕亭詩》諸峰宿霧收，草木朝陽絢。盎盎雲出山，瀏瀏泉𠂹坂。《集韻》與岅阪同。或作𡊃。

坃：《玉篇》古文壎字。註詳十四畫。

坄：《廣韻》《集韻》《韻會》𠀤營隻切，音役。《說文》陶竈窻也。又《廣韻》度侯切，音頭。義同。《六書故》作垼。

坅：《廣韻》《集韻》𠀤丘甚切，欽上聲。《埤蒼》坎也。《儀禮·旣夕》甸人築坅坎。《註》穿坎之名一曰坅。又《集韻》牛錦切，音岑。子感切，音昝。義𠀤同。

坆：《字彙》古梅字。《正字通》土木殊類，作梅，非。一曰俗墳字。今坟字。

均：《唐韻》居勻切《集韻》《韻會》《正韻》規倫切，𠀤音鈞。《說文》平也。《詩·小推》大夫不均。《周禮·地官·大司徒》以土均之法，均齊天下之政。《春官》軍禮有五二日大均之禮，恤衆也。又調也。《詩·小雅》六轡旣均。又徧也。《易·說卦》坤爲均。《莊子·寓言篇》萬物皆種也。以不同形相禪，始卒循環，莫得其倫，是謂天均。又天子設四代之學，曰成均，見《禮·文王世子註》。又造瓦之具，旋轉者也。董仲舒曰：泥之在均，惟甄者之所爲。又樂器。《禮·樂記》樂所以立均。《尚書疏》堂上之樂，皆受笙均。堂下之樂，皆受磬均。《後漢·律歷志》冬夏至，𨻰八音，聽五均。《註》均，長七尺，繫以絲，以節樂音。又均服，戎服也。《左傳·僖五年》均服振振。亦作袀。又地名。均，古麇國，在襄陽。《唐書·中宗紀》嗣聖元年，太后遷帝房州。又遷于均。又《集韻》王問切《正韻》禹慍切，𠀤音韻。《說文先訓》古無韻字，均卽韻也。又與專切，音沿。《史記·夏本紀》均河海，通淮泗。《鄭元曰》均讀沿。又叶古頑切，音鰥。《韓愈·孟郊失子詩》問天生下人，薄厚胡不均。夫曰天地人，由來不相關。又通作鈞。《書·泰誓》厥罪惟鈞。又或作旬。《禮·內則》旬而見。《周禮·地官》均人公旬用三日。《註》均古通旬。別作𡉲。考證：〔《周禮·地官·大司徒》以土均之法，鈞齊天下之政。〕謹照原文鈞改均。〔又地名。均，古麋國，在襄陽。〕謹按春秋左傳有麇國無麋國，麋改麇。

𡉘：《玉篇》古文封字。註詳寸部六畫。

㘧：《集韻》同序。東西牆也。䦽㘧同。

𡉙：《集韻》墍古作𡉙。註詳十一畫。

坈：《集韻》乳勇切，音宂。地名。又《韻補》與坑同。

㘨：《集韻》苦對切，音塊。《釋名》深也，靜也。又《廣韻》奴協切，音捻。義同。

坉：《廣韻》《集韻》𠀤徒渾切，音屯。《玉篇》水不通不可別流。一曰草土塡水曰坉。一曰田隴。今西北莊家曰坉子。又《廣韻》徒損切，音沌。亦塡塞也。

坊：《唐韻》府良切《集韻》《韻會》分房切，𠀤音方。邑里之名。《演義》坊，方也，言人所在之里爲坊。漢宮有九子坊。又《官僚備要》太子宮曰春坊。《唐書·高宗紀》攺門下坊爲左春坊，攺典書爲右春坊。又僧寺曰寶坊。《宋之問·登嚴莊寺閣詩》閏月再重陽，仙輿歷寶坊。又地名。漢馮翊地，唐立坊州。又姓。見《統譜》。又《廣韻》《集韻》《正韻》𠀤符方切，音房。障也，隄也。《禮·郊特牲》祭坊與水庸事也。《註》坊祭爲八蜡之一。《經解》以舊坊爲無所用，而壞之者，必有水敗。《坊記》君子之道，譬則坊與，坊民之所不足者也，君子禮以坊德，𠛬以坊淫，命以坊欲。又《集韻》甫妄切，音放。堤也。又符訪切，房去聲。《春秋序》聖人包周身之坊。或作防。○按坊、防字義雖同，音切應別。《正字通》合方房二音爲一，幷闕去聲者，非。

坋：《唐韻》《正韻》房吻切《集韻》《韻會》父吻切，𠀤音憤。《說文》塵也。一曰大防。又拌也。《前漢·貨殖傳》胃脯。《註》以末椒薑坋之。又《廣韻》《集韻》𠀤扶問切，音分。義同。又《集韻》方問切，音奮。與𡊄，拚同。

坌：《廣韻》《集韻》《韻會》𠀤蒲悶切，音𦯀。塵也，聚也，𠀤也。《司馬相如·哀秦二世賦》登陂陀之長阪，坌入曾宮之嵯峨。《後漢·禰衡傳》飛詞聘辯，溢氣坌湧。《唐書·儒學傳》坌集京師。又《集韻》普悶切《正韻》步悶切，𠀤音炃。義同。

坍：《廣韻》他酣切《集韻》他甘切，𠀤音𦕐。水打岸也。一曰崩坍。或作㘱𡉱。

㘩：《正字通》同坒。《左思·吳都賦》工賈駢㘩。○按《六書略》坒註，引《說文》㘩註，引太玄經隂陽㘩參，不知經本作比，分坒㘩爲二，誤。

坎：《唐韻》《集韻》《韻會》《正韻》𠀤苦感切，音欿。《說文》陷也，險也。又穴也。《易》卦名。《彖傳》習坎重險也。《說卦》坎爲水。又穿穴以葬。《禮·檀弓》其坎深不至于泉。又穿地以祭。《禮·祭義》祭月于坎。《祭法》相近于坎壇，祭寒暑也。《註》相近當作祖迎。又擊物聲。《詩·𨻰風》坎其擊鼓，坎其擊缶。又用力聲。《詩·魏風》坎坎伐檀兮。又《爾雅·釋言》坎，律銓也。《註》坎卦主法律，所以銓量輕重。又小罍謂之坎。又星名。《星經》九坎九星，在牛星南，主溝渠水泉。又地名。《左傳·僖二十四年》王遂出及坎欿。《註》周地。又姓。宋附庸有坎氏。見《統譜》。又《集韻》苦紺切，音勘。險岸也。又叶苦簟切，音歉。《歐陽修·梅給事銘》困於翼飛，中垂且斂。一失其塗，進退以坎。通埳。別作轗輱輡。

𡉚：《集韻》封古作𡉚。註詳寸部六畫。《說文》从之在土上，與屮部㞷字別。

坏：《廣韻》芳杯切《集韻》《韻會》鋪枚切《正韻》鋪杯切，𠀤音胚。《爾雅·釋山》山再成曰坏，一曰山一成。又山名。《吳會志》大坏，小坏山在洮湖中，溧陽宜興之界，二山相望，水環若浮，故名。又陶瓦未燒曰坏。《後漢·崔駰傳》坏冶一陶，羣生得理。又《集韻》《韻會》《正韻》𠀤蒲枚切，音裴。以土封罅隙也。《禮·月令》仲秋，蟄蟲坏戸。孟冬，使有司坏城郭。又屋後牆。《淮南子·齊俗訓》魯君欲相顏闔，使人以幣先焉，闔鑿阫而遁。《揚雄·解嘲》作坏。又神名。《莊子·大宗師》堪坏得之，以襲崑崙。通作阫。

坐：〔古文〕㘸《唐韻》《集韻》《韻會》《正韻》𠀤徂臥切，音座。行之對也。《禮·曲禮》坐如尸。《又》虛坐盡後，食坐盡前。又便坐，別坐之處。《前漢·文翁傳》在便坐受事。又《後漢·宣秉傳》秉修高節，光武特拜御史中丞，詔與司隸校尉中書令同專席而坐，京師謂之三獨坐。又猶守也。《左傳·桓十二年》楚伐絞，軍其南門。絞人爭出，驅楚役徒于山中。楚人坐其北門，而覆諸山下，大敗之。又古者謂跪爲坐。《禮·曲禮》先生琴瑟書策在前，坐而遷之。《註》坐，跪也。又《律》有罪坐。《前漢·文帝紀》除收帑相坐律令。又罪人對理曰坐。《左傳·僖二十八年》鍼莊子爲坐。又釋氏大坐曰跏趺。《蓮華經》結跏趺坐。又與座通。《前漢·梅福傳》當戸牖之法坐。《註》正座也。又姓。見《姓苑》。又《集韻》徂果切，音睉。義同。○按坐有上去二音，字韻諸書訓註皆同，惟《轉註古音》坐註引《史記》高帝紀，遂坐上坐。《正義》云：前坐字，在果反，後坐字，在臥反。《字彙》行坐之坐讀上聲，非。《正字通》謂坐字在上聲者，叶音也，亦非。本作𡋲。《說文》从土，从畱省，土所止也。隷作坐。考證：〔《左傳·桓十二年》楚人坐其北門，而覆其山下，大敗之。〕謹照原文覆其山下改爲覆諸山下。〔本作𡊎。《說文》从土从留省，土所止也。〕謹照說文𡊎改𡋲。留改畱。

坑：《廣韻》《正韻》客庚切《集韻》《韻會》丘庚切。𠀤同阬。《爾雅·釋詁》虛也。《增韻》陷也。《尚書序》焚書坑儒。《史記·項羽紀》羽詐坑秦降卒三十萬。又陂塹也。《揚雄·羽獵賦》跇巒坑，超唐陂。又姓。見《姓苑》。又苦岡切，音康。《東方朔·七諫》高山崔嵬兮，水流湯湯。逝日將至兮，與麋鹿同坑。○按韻有通轉，如八庚韻通眞轉陽，不應作叶，後倣此。

坒：《廣韻》《集韻》𠀤毘至切，音鼻。《說文》地相次坒也。又配合也。一曰比肩也。又人名。衞夫人貞子，名坒。又與陛通。《賈誼·治安策》人君如堂，羣臣如坒。一作陛。

𡉛：《說文》圪本字。

𡉜：《正字通》與𡈿斟𠀤同。古國名。《後漢·郡國志》北海國平壽有斟城，或作𡉜。又㘰。

坓：《六書統》古文型字。註詳六畫。

𡉝：《集韻》基古作𡉝。註詳八畫。

坔：《集韻》與地同。

㘪：《字彙補》同耗。《家語》㘪土之人醜。《註》鹵瀉曰㘪。一曰土之麤疏也。

坕：《韻會》古文經字。註詳糸部七畫。

坖：《集韻》忌古作坖。註詳心部三畫。

坡：《唐韻》《集韻》《韻會》滂禾切《正韻》普禾切，𠀤破平聲。《說文》阪也。滇俗稱山嶺曰長坡，其岥岮高峻者曰相見坡。《唐書·翰林志》德宗移學士院於金鑾坡。又飛坡。《朝野僉載》晉元帝永昌中，秦州敷水店西坡，白日飛四五里，直塞赤水坡上，桑畦麥隴，依然不動。又《集韻》彼義切，音賁。義同。

坢：《廣韻》《集韻》𠀤普伴切，潘上聲。平坦也。或曰發地也。又《集韻》薄半切，音畔。坋也。

坣：《玉篇》古文堂字。註詳八畫。

坤：〔古文〕巛𠔜《廣韻》苦昆切《集韻》《韻會》《正韻》枯昆切，𠀤音髡。地也。《釋名》順也，上順乾也。《易》卦名。《象傳》地勢坤。《說卦》坤爲地。又叶巨員切，音拳。《桓君山仙賦》氾氾濫濫，隨天轉旋。容容無爲，壽極乾坤。《蘇軾·服胡麻賦》至陽赫赫，發自坤兮。至隂肅肅，躋于乾兮。《說文》从土从申。土位在申，古作巛，象坤畫六斷也。別作𠔧𦥤䰠䝿。𦥤字原作𦥑下介。䝿字从𦥑。䝿，古貴字。

坥：《廣韻》七余切《集韻》千余切，𠀤音疽。《說文》益州部謂螾場曰坥。又《廣韻》《集韻》𠀤七慮切，音覷。義同。

坦：《廣韻》《正韻》它但切《集韻》《韻會》儻旱切，𠀤灘上聲。《說文》寬也，平也。《易·履卦》履道坦坦。又姓。宋有坦中庸。亦作憚。又通壇。見壇字註。

坧：《集韻》之石切。同墌。基址也。

坨：《集韻》余支切，音移。地名。《正字通》陀字之譌。汎云地名，無稽。

坩：《廣韻》《正韻》苦甘切《集韻》楛甘切，𠀤音㽍。土器。又坩甒受五升器，謝元寄妻鮺一坩，陶侃遺母坩鮺。又石名。婆利國有石曰坩貝羅，見《南史·異域傳》。

坪：《廣韻》符兵切《集韻》《韻會》蒲兵切《正韻》蒲明切，𠀤音平。平也。亦作𡊞。又《集韻》皮命切，音病。義同。

㘱：《字彙》古坍字。引楊愼曰：水衝岸壤曰㘱。《正字通》乃坍字之譌。

坫：《廣韻》《集韻》《韻會》《正韻》𠀤都念切，音店。反爵之具，以土爲之，在兩楹閒。《禮·明堂位》反坫出尊。《註》獻酬畢，反爵於其上，惟兩君好會有坫，管氏亦反坫，故孔子譏之。又屏也，障也，所以亢物也。《禮·明堂位》崇坫康圭。又房中之坫。《禮·內則》士于坫一。《註》士卑，不得作閣，但于室中爲土坫，以庋食。又堂隅之坫。《爾雅·釋宮》垝謂之坫。《註》堂角也。一名垝。《通雅》凡垒土甓成臺可庋物者，皆謂之坫。《沈括筆談》引汲冢周書匹阿反坫註，外向室也。又《廣韻》《集韻》𠀤知林切，音砧。權安厝攢塗，謂之坫。又諸經訓義坫，古文與店通。考證：〔《禮·明堂位》反爵出尊。〕謹照原文反爵改反坫。〔《沈括筆談》引汲冢周書回阿反坫。〕謹照原文回阿改匹阿。

坬：《集韻》古罵切，音詿。土陲也。

坭：《字彙》乃里切，音你。地名，無考。《六書統》𡊴音泥，水和土也。泥𡊴通。

坮：同臺。

坯：《集韻》攀悲切，音丕。山再成。又貧悲切，音邳。與坏同。

坰：〔古文〕冋《唐韻》古螢切《集韻》《韻會》《正韻》涓熒切，𠀤音扃。《爾雅·釋地》林外謂之坰。《詩·魯頌》在坰之野。《左思·吳都賦》目龍川而帶坰。又地名。《尚書序》湯歸自夏，至于大坰。《註》大坰，未詳所在，當在定陶向亳之閒。《正字通》大坰作大行，非。又叶葵營切，音瓊。《謝靈運·初去郡詩》理櫂遄還期，遵渚騖修坰。叶上迎平，下明英。

坱：《廣韻》烏朗切《集韻》《韻會》倚朗切《正韻》於黨切，𠀤音泱。《說文》塵埃也。《司馬相如·上林賦》過於坱漭之野。《正蒙太和篇》氣坱然太虛。又《集韻》於郞切，音央。義同。又坱圠，見圠字註。

坲：《廣韻》《集韻》《韻會》《正韻》𠀤符勿切，音佛。坲𡋯，塵起貌。《韓愈·酬鄭相公詩》牙纛前坌坲。又《集韻》蒲結切，音蹩。義同。

坳：《廣韻》《集韻》《韻會》《正韻》𠀤於交切，音凹。窊下也。《莊子·逍遙遊》覆杯水于坳堂之上，則芥爲之舟。又《集韻》於敎切，音拗。義同。

坴：《廣韻》《集韻》𠀤力竹切，音六。土塊坴坴也。一曰高塏爲坴。《前漢·郊祀志》河溢臯坴。又坴梁，越地。《史記·秦本紀》秦使賈人贅婿伐南越，略取坴梁之地。陸本作坴。小篆加阜作陸。

坵：《正字通》俗丘字。

㘲：《廣韻》《集韻》《韻會》《正韻》𠀤居六切。同𨸰。曲岸水外。又與鞫通。詳鞫字註。

坶：《集韻》同牧。《說文》朝歌南七十里地，武王與紂戰于坶野。

坷：《廣韻》枯我切《集韻》《韻會》《正韻》口我切，𠀤音可。《說文》坎坷也。凡人行不利曰坎坷。坷一作軻。又亭名。梁國寧陵有坷亭。又《廣韻》《集韻》𠀤口箇切，音蚵。《揚雄·河東賦》濊南巢之坎坷兮。《註》口賀反。

𡊄：《廣韻》《集韻》《韻會》《正韻》𠀤方問切，音奮。《說文》掃除也。與𥻎𡐢𡏙坋𡏰〈亦下土〉坴同。或作拚𢹔𣀰，亦作𡊅。

𡊅：同𡊄。

坸：《玉篇》與垢同。別作耇。

坹：《廣韻》《集韻》𠀤胡決切，音穴。空深貌。又呼決切，音血。《博雅》深也。《六書統》𥤧也，窒也。𥤧，古文塞字。《正字通》義同穴。

坺：《廣韻》《集韻》《韻會》《正韻》𠀤房越切，音伐。地名。又蒲撥切，音跋。《說文》治也。一曰臿土謂之坺。又《集韻》北末切，音茇。發土也。《周語》王耕一坺。亦作墢。考證：〔《說文》治也。一曰，鍤土謂之坺。〕謹照原文鍤土改臿土。

坻：《唐韻》直尼切《集韻》《韻會》𨻰尼切《正韻》𨻰知切，𠀤音墀。《爾雅·釋水》小渚曰沚，小沚曰坻。《詩·秦風》宛在水中坻。又水中高地也。《詩·小雅》曾孫之庾，如坻如京。《左傳·昭十二年》晉侯以齊侯宴，中行穆子相，投壷。晉侯先，穆子曰：有酒如淮，有肉如坻。又《廣韻》《正韻》諸氏切《集韻》《韻會》掌氏切，𠀤音紙。止也。《左傳·昭二十九年》蔡墨論養龍官曰：官宿其業，其物乃至，若冺棄之，物乃坻伏。又場也。《揚子·方言》梁宋之閒，蚍蜉犁鼠之場謂之坻。又《廣韻》《正韻》都禮切《集韻》典禮切，𠀤音此。隴阪。秦人謂坂曰坻。《張衡·西京賦》坂坻嶻𡾹而成巘。或作𡊆𡊇。

𡊆：《集韻》同坻。

𡊇：《篇海》與坻同。

𡊈：《篇海》坻亦作𡊈。《正字通》𡊈卽𡊇字之譌。又同𡊓。

𡊉：《廣韻》莫撥切《集韻》莫跋切，𠀤音末。塵壤也。《正字通》通塻。

坼：《唐韻》丑格切《集韻》《韻會》《正韻》恥格切。𠀤同𤖴。裂也。《禮·月令》仲冬，地始坼。《後漢·安帝紀》日南地坼長百餘里。《晉史·天文志》惠帝中，張華爲司空，三台星坼。又植物房初開也。《易·解彖傳》雷雨作，而百果草木皆甲坼。又坼副，難產也。《詩·大雅》先生如達，不坼不副。《註》言姜嫄生后稷之易也。《史記·楚世家》陸終妻女嬇生子六人。坼剖而產。又龜坼。《周禮·春官》史占墨卜人占坼。今江淮閒天旱田裂亦曰龜坼。又或作宅。《揚雄·蜀都賦》百果甲宅。《說文》本作𢯪。《九經字樣》坼𡍩拆𠀤同。坼原字从土从厈。

坽：《集韻》郎丁切，音靈。峻岸也。

坾：《廣韻》《正韻》直呂切《集韻》展禮切《韻會》丈呂切，𠀤音宁。積塵也。

坿：《廣韻》防無切《集韻》馮無切，𠀤音扶。白石英也。《司馬相如·子虛賦》雌黃白坿。又《集韻》芳無切，音敷。編木以渡。一曰庶人乗泭。或作坿。又《廣韻》《集韻》《韻會》𠀤符遇切，音祔。《說文》益也。與附通。

垀：《集韻》荒胡切，音呼。埒也。又地名。《前漢·地理志》鴈門郡有垀縣。又《淮南子·要略訓》嬴垀有無之精。《註》嬴，繞也。垀，靡煩也。言旋繞煩瑣，皆有無之精諦也。

垁：《集韻》直几切，音雉。城三堵也。又《揚子·太𤣥經》閑黃埃，席金策。《註》宗廟中有黃垁金策，埃或作垁。《左傳》作雉。

垂：〔古文〕𡍮𠄒𠂹𠣔《唐韻》《集韻》𠀤是爲切，音甀。自上縋下。《易·大傳》黃帝堯舜垂衣裳而天下治。《詩·小雅》垂帶而厲。又布也。《後漢·鄧禹傳》垂功名於竹帛。又同陲。堂之盡處近階者。《書·顧命》一人冕執戣，立于東垂。一人冕執瞿，立于西垂。《史記·袁盎傳》臣閒千金之子，坐不垂堂。又邊垂。《左傳·成十三年》虔劉我邊垂。《前漢·谷永傳》方今四垂宴然。又地名。《春秋·隱八年》宋公衞侯遇于垂。《註》垂，衞地，濟隂句陽縣東北有垂亭。《宣八年》仲遂卒于垂。《註》齊地。又《集韻》馳僞切，音縋。鄉名。在縣。又《集韻》樹僞切《正韻》殊僞切，𠀤音瑞。《書·舜典》垂共工。陸德明讀。又將及也。杜甫有垂老別詩。

𡊊：《正字通》同圯。

𡊋：《正字通》與封同。《六書正譌》聚土爲封。从又。又，手也。○按𡊋本五畫，字類，《正字通》誤入六畫，今攺正。

㘳：《集韻》丘古作㘳。註詳一部四畫。

𡊌：《集韻》汏古作𡊌。註詳水部三畫。

𡊍：《集韻》食律切，音術。高也。

𡊎：《集韻》坐本字。

𡊏：《集韻》至古作𡊏。註詳部首。

型：〔古文〕坓《廣韻》戸經切《集韻》《韻會》乎經切《正韻》奚經切，𠀤音𠛬。模也。凡鑄式，以土曰型，木曰模，金曰範。本作型。型字从𠛬作。

垌：《玉篇》拖孔切，音桶。缶垌也。又姓。宋有垌夫，嘉定閒進士，漢川人。

垍：《廣韻》其冀切《集韻》巨至切《韻會》奇寄切，𠀤音洎。《說文》堅土也。一曰陶器。

垎：《廣韻》胡格切《集韻》轄格切，𠀤音楁。《說文》水乾也。一曰堅也。又《廣韻》垎索，狂也。

垏：《集韻》勒沒切，音㖀。埂埒也。

𡊷：《集韻》垠古作𡊷。註詳本畫。

𡊸：《集韻》乳勇切，音宂。《玉篇》地名。

垐：〔古文〕堲《廣韻》疾資切《集韻》才資切，𠀤音茨。《說文》以土增大道上。古作堲。考證：〔《說文》以土增大道上。一作㘹。〕謹照原文一作㘹改古作堲。

垑：《廣韻》尺氏切《集韻》敞尓切，𠀤音哆。《說文》恃也。謂恃土地。《字彙》治土也。

垒：《廣韻》力委切。與累通。《說文》垒，墼也。積塹爲牆壁也。

垓：《廣韻》古哀切《集韻》《韻會》《正韻》柯開切，𠀤音該。《說文》兼垓八極地也。引《春秋國語》：天子居九垓之田。《司馬相如·封禪書》上暢九垓。又數名。《風俗通》十億曰兆，十兆曰京，十京曰垓。又界也，守也。《揚雄箴》重限累垓，以防暴卒。又《集韻》居諧切，音皆。級也，重也。《史記·封禪書》大乙壇三垓。《北齊大禘歌》三垓上列，四陛旁升。又地名。《史記·項羽紀》漢王圍項羽于垓下。《註》垓，堤名，在沛縣。一曰聚邑名。正義，垓是高岡，其聚邑及堤在垓之側，故曰垓。又叶居之切，音基。《郭璞·遊仙詩》嫦娥揚妙音，洪崖頷其頤。升降隨長煙，飄颻戲九垓。考證：〔《周語》天子之田九垓。〕謹照說文原文改爲引春秋國語天子居九垓之田。

𡊹：〔古文〕𡎱𡓓《廣韻》於眞切《集韻》《正韻》伊眞切，𠀤音因。《說文》塞也，抑水使西流也。水性東，以土石障之从西。又《玉篇》時注切，音樹。又徒候切，音豆。義𠀤同。《類篇》堙㘻𡍯𡋘𠀤同。又煙、𡐲。

垕：《集韻》厚古作垕。註詳厂部七畫。又姓。《印藪》漢垕文。《玉篇》又作𡊵。𡊵字从从口从土。

垖：《正字通》堆本字。

垗：《廣韻》治小切《集韻》徒了切，𠀤音兆。《說文》畔也，爲四畤界，祭其中。又祭名。《周禮·春官·小宗伯》垗五帝于四郊，垗山川丘陵墳衍。又窀穸爲宅垗。《孝經》卜其宅垗，而安厝之。通作兆。凡塋界皆曰垗。又《集韻》《韻會》𠀤直紹切，音肇。義同。

垘：《廣韻》蒲北切《集韻》《韻會》《正韻》房六切，𠀤音服。土壅曰垘。《史記·天官書》川塞谿垘。《孟康註》崩也。蘇林曰流也。又《集韻》鼻墨切，音匐。義同。

垙：《廣韻》古黃切《集韻》《韻會》《正韻》姑黃切，𠀤音光。陌也。或作𨹂𤱳。

㘶：《集韻》桀古作㘶。註詳木部六畫。

垚：《廣韻》五聊切《集韻》《韻會》倪幺切，𠀤同堯。从三土積纍而上。象高形。

垛：《廣韻》徒果切《集韻》都果切《韻會》杜果切，𠀤音𥬲。《說文》堂塾也。《玉篇》射垛也。《唐六典》武舉制有長垛馬射。又吳方言，左右个爲垛頭。又山名。射垛山，在井陘東南。秦王翦伐趙，立射垛于此，因名。俗讀如妥。

垜：《字彙》同垛。

垝：《廣韻》過委切《集韻》苦委切《韻會》矩鮪切《正韻》古委切，𠀤音詭。《說文》毀也。垣墉圯壤，皆曰垝。《詩·衞風》乗彼垝垣。又《集韻》居僞切，音嬀。坫也。《爾雅·釋宮》垝謂之坫。或作陒。

垞：《集韻》直加切。同𨼑。小丘名。《揚子·方言》兗人呼實城中曰姹。又地名。垞城，在徐州北。《輿地志》垞，古嵩國。城西南有嵩侯廟。○按《玉篇》古文宅作𡧪，王維詩有南𡧪北𡧪，註入聲，俗讀若茶，疑卽一字譌分。

𡊺：《字彙》籀文𣴱字，見《周宣王·石鼓文·郭註》。○按《石鼓文》𡊺𡊺𧽢𧽢，釋作瀚，古借汗。《字彙》譌作汙，非，今攺正。

垟：《廣韻》與章切《集韻》余章切，𠀤音洋。土精也。《易說》泰山失金雞，西嶽失玉垟。又土怪也。《史記·孔子世家》季桓子穿井，獲一土缶，其中有羊，問于仲尼。曰：以丘所聞，土之怪則羵垟也。或作羊。

垠：〔古文〕㙬𡊷𡏴《唐韻》語巾切《集韻》魚巾切《韻會》疑巾切，𠀤音銀。地埒也，岸也。《爾雅·釋地》九天之際曰九垠。《楚辭·遠遊》逴絕垠乎寒門。《註》北極之門。《淮南子·天文訓》氣有漢垠。《揚雄·甘泉賦》漂龍淵而還九垠兮，窺地底而上回。又天閒決兮地垠開。又《集韻》魚斤切《韻會》疑斤切，𠀤音䖐。義同。又與圻通。見圻字註。又《集韻》五斤切，音痕。《博雅》崖也。亦作沂。又古恨切，音艮。土有起跡。又通作銀，界限也。又叶五堅切，音姸。《楚辭·遠遊》道可受兮而不可傳，其小無內兮，其大無垠。○按叶音宜，歸本韻，傳在先韻，言在元韻，《字彙》魚軒切，音言，《正字通》因之，誤。今依《韻補》攺正。从土从艮。艮，止也，止于其所也。

垡：《廣韻》《集韻》《韻會》𠀤房越切，音伐。耕起土也。《韓愈詩》予期拜恩後，謝病老耕垡。或从發，垡墢。亦作㘺。

垢：《唐韻》古厚切《集韻》《韻會》《正韻》舉后切，𠀤音苟。塵滓也。《左傳·宣十五年》國君含垢，天之道也。《韓非子·大體篇》不洗垢，而察難知。《莊子·大宗師》仿偟乎塵垢之外。又國名。《華嚴經》國名無垢，琉璃爲地。又《集韻》丘𠋫切，音宼。解垢，詭曲之辭。又居六切，音匊。中不淨也。《詩·大雅》維彼不順，征以中垢。又叶公戸切，讀若古。《楚辭·哀時命》務光自投于深淵兮，不獲世之塵垢。孰魁崔之可久兮，願退身而窮處。

垣：〔古文〕𩫧《唐韻》雨元切《集韻》《韻會》于元切，𠀤音袁。𤰞曰垣，高曰墉牆也。《釋名》援也。人所依阻，以爲援衞也。《詩·大雅》大師維垣。《左傳·襄三十一年》子產盡壤其館之垣，而納車馬焉。又星有上中下三垣。《史記·天官書》上垣太微宮垣十星，東垣北上相，名左掖門，西垣北上將，名右掖門。《唐書·權德輿傳》左右掖垣，承天子誥命，中垣紫微宮垣十五星，左右掖與太微垣同。《湘山野錄》藝祖居潛日，爲趙普飮，居席左。𨻰搏怒曰：紫微垣一小星，居上次，可乎。斥之，使居帝右。下垣天市宮垣二十二星。《癸辛雜誌》揚州分野，正値天市垣，所以人多好市。又古邑名。《一統志》垣卽周召分陝處，宋攺曰垣曲。又東垣，秦縣。《史記·高帝紀》代相𨻰豨反，帝親征，豨將以東垣降，因攺曰眞定。又玉名。《騈雅》嬰垣，美玉。《山海經》羭次之山，其陽多嬰垣之玉。又姓。漢西河太守垣恭。又《集韻》胡官切，音桓。義同。亦作𥥣。又《易林》噂噂所言，莫如我垣。歡嘉堅固，可以長安。◎按言垣本元韻，安字宜叶音鴛。《正字通》垣攺音延，安音煙，則言字錯入先韻矣。又叶夷然切，音延。《劉楨·贈徐幹詩》誰謂相去遠，隔此西掖垣。拘限淸切禁，中情無由宣。

垤：《廣韻》《集韻》𠀤徒結切，音迭。土之高也。《孟子》泰山之於丘垤。又《廣韻》地一切《韻會》直質切，𠀤音姪。蟻封也。《詩·豳風》鸛鳴于垤，婦嘆于室。《陸佃曰》蟻場謂之坻，亦謂之垤。从至，以螘之微而能爲垤，用其至也。

㘷：《集韻》同艾。草名。

垥：《篇海類編》虛業切，音脅。堤水。

𡊻：《集韻》力蘖切，音列。塍也。

𡊼：《集韻》渠容切，音蛩。水石之鳥曰𡊼。

𡊽：《集韻》封古作𡊽。註詳寸部六畫。

𡊾：《說文長箋》與宅同。文作㡯𡧪。

㘸：《字彙補》古文坐字。註詳四畫。

㘿：《廣韻》奴結切《集韻》乃結切，𠀤音涅。塞也，下也。

垶：《廣韻》息營切《集韻》《韻會》《正韻》思營切，𠀤音騂。《說文》黑剛土也。與㙚同。

垷：《廣韻》《集韻》𠀤胡典切，音現。泥塗。又大阪。又《廣韻》古典切《集韻》吉典切，𠀤音繭。塗也。

垸：《廣韻》《集韻》𠀤胡官切，音完。《說文》以桼和灰而䰍也。一曰補垸。《周禮·冬官考工記》冶氏爲殺矢，刃長寸，圍寸，鋌十之，重三垸。《註》垸，量名，讀爲丸。《疏》其垸是稱量之名，非斛量之號。又《集韻》胡玩切，音換。義同。考證：〔《說文》以桼和灰而髹也。〕謹照原文髹改爲䰍。〔《註》垸，量名，秤之則重三垸。《疏》桼之乾，以石磨平之也。〕謹按周禮冶氏註疏無此文，謹照原文改註垸量名，讀爲丸。疏其垸是稱量之名，非斛量之號。

㙀：〔古文〕畂《廣韻》《集韻》𠀤力救切，音溜。耕地起土。一曰聯也。又《集韻》居又切，音究。耕隴中。

𡋭：《集韻》博蓋切，音貝。姓也。《正字通》按姓苑無此姓，萬姓統譜作𡋭。𡋭字上从二土，不从北。

𡋮：《玉篇》古文墺字。註詳十三畫。

垹：《廣韻》博江切《集韻》悲江切，𠀤音邦。土精也。《宋小說》徐廷評監廬州酒稅，河次得一物，如小兒掌無指，懼而貍之。或曰此白澤圖所謂垹也，食之多力。

𡋯：《廣韻》《韻會》𠀤蒲沒切，音孛。《博雅》塵也。一曰塵起貌。或作𡍧。

垺：《集韻》芳無切，音孚。《說文》郭也，同郛。亦作𡎽。又《釋名》山上有水曰垺。垺，脫也，脫而下流也。又蒲侯切，音裒。大也，盛也。《莊子·秋水篇》精小之微也，垺大之殷也。又薄口切。同㟝。或作垺。

𡋰：《玉篇》古文堯字。註詳九畫。

垻：《集韻》博蓋切，音貝。障水堰也。今人謂堰埭曰垻。又《廣韻》《集韻》𠀤必駕切，音霸。蜀人謂平川曰垻。《黃庭堅詩》君家冰茄白銀色，殊勝垻裏紫彭亨。一作灞䃻。

垼：《六書故》同坄。《禮·喪大記》甸人爲垼于西牆下。《註》甸人取西牆土爲塊竈。

垽：《廣韻》魚僅切《韻會》疑僅切，𠀤銀去聲。滓也。又《廣韻》吾靳切《集韻》語靳切《韻會》五靳切，𠀤音憗。《爾雅·釋器》澱謂之垽。

垾：《廣韻》《集韻》《韻會》侯旰切《正韻》侯幹切，𠀤音翰。小堤也。《六書本義》岸俗作垾。

㙁：《集韻》謨杯切，音枚。塵也。同塺。又《廣韻》《集韻》𠀤莫六切，音目。地名。殷近郊地。《古文尚書》作㙁。《說文》作坶。通作牧。

垿：《集韻》象呂切。同序。《博雅》反坫謂之垿。

埀：俗垂字。

埁：《集韻》才淫切，音埐。土也。一曰岑字之譌。

埂：《廣韻》古行切《良韻》居行切，𠀤音庚。《說文》秦晉謂坑爲埂。又《廣韻》《集韻》《類篇》𠀤古杏切，音綆。《倉頡篇》小坑也。

埃：《唐韻》《集韻》《韻會》《正韻》𠀤於開切，音哀。《說文》塵也。凡風起而揚沙皆曰埃。《前漢·景十三王傳》杳冥晝昏，塵埃抪覆。《後漢·逸民傳》蟬脫囂埃之中。又叶於支切，音醫。《楚辭·漁父》安能以皓皓之白，而蒙世俗之塵埃乎。與上衣叶。《朱子註》塵埃，史作溫蠖。溫蠖猶惛憒。若从史則白叶蒲各切，蠖于郭切，二字自叶。

埄：《字彙》蒲幪切。同埲。塵起貌。

埅：《集韻》同防。《呂氏春秋》季春之月，命有司修利隄埅。一作防。又《字彙補》古文地字。《亢倉子·臣道篇》埅生反物。又《全道篇》靖者，道之埅。

𡋱：《集韻》盧貢切，音弄。穿穴也。

埆：《廣韻》苦角切《集韻》《韻會》克角切，𠀤音㱿。《集韻》同礜。《爾雅·釋山疏》山多大石也。又墝埆，不平也。一曰瘠薄也。《史記·三王世家》燕地墝埆。又《集韻》《韻會》𠀤訖岳切，音角。獄也。引《詩·行露》註：獄，埆也。《正字通》按埆爲獄，周制無此名。一說《說文》埍訓女牢，埆卽埍之譌。

埇：《廣韻》余隴切《集韻》《韻會》《正韻》尹竦切，𠀤音勇。道上加土。與甬道甬同。又地名，在淮泗閒。

埈：《廣韻》《集韻》𠀤同陖。

埉：《集韻》訖洽切，音夾。水旁地。《正字通》與挾𠩘陿通。

埊：《玉篇》古地字。註詳三畫。《前漢·趙充國傳》令不得歸肥饒之埊。○按《類篇》謂唐武后作埊，非。

埋：《唐韻》莫皆切《集韻》《韻會》《正韻》謨皆切，𠀤音霾。《釋名》葬不如禮曰埋痗也。趨使痗腐而已。又藏也。《左傳·昭十三年》埋璧于太室之庭。《後漢·張綱傳》漢安元年，遣八使循行風俗，綱獨埋其車輪于洛陽亭。又叶呂支切，音離。《左傳·萊人歌》景公死乎，不與埋。三軍之事乎，不與謀。師乎師乎，何黨之乎。《說文》本作薶。俗作埋。《周禮》省作貍。

埌：《集韻》《韻會》《正韻》𠀤郞宕切，音浪。《博雅》墦埌冢也。《揚子·方言》秦晉謂冢曰埌。又壙埌，原野迥貌。《莊子·應帝王》遊無何有之鄕，以處壙埌之野。

𡋲：《玉篇》同坐。

埍：《廣韻》《集韻》𠀤乎𤱶切，音泫。《說文》徒隸所居也。又《集韻》一曰女牢。又一曰亭部。又《廣韻》姑泫切《集韻》《類篇》古泫切，𠀤音畎。義同。

城：《唐韻》是征切《集韻》《韻會》《正韻》時征切，𠀤音成。內曰城，外曰郭。《釋名》城，成也。一成而不可毀也。《古今注》盛也，盛受國都也。《淮南子·原道訓》夏鯀作三仞之城。一曰黃帝始立城邑以居。《白虎通》天子曰崇城。《史記·始皇本紀》帝築萬里長城。《前漢·元帝紀》帝初築長安城。城南爲南斗形，城北爲北斗形，因名斗城。又諸侯僭侈，建城踰制，謂之產城，若生子長大之義。《司馬法曰》攻城者，攻其所產。又《唐·李肇·國史補》元日冬至，大朝會，百官已集，宰相後至，列燭多至數百炬，謂之火城。《王禹偁·待漏院記》北闕向曙，東方未明。相君啓行，煌煌火城。又層城。《淮南子·地形訓》掘崑崙墟以下地，中有層城九重。《孫綽·天台賦》苟台嶺之可攀，亦何羨于層城。又官名。《左傳·文十六年》公子蕩爲司城。《註》宋桓公，以武公諱，司空攺司城。又宮名。《前漢·班倢伃傳》倢伃居增城舍。又山名。析城，在河東濩縣西。《書·禹貢》底柱析城。又赤城山，在會稽東南。《孫綽·天台賦》赤城霞起以建標。又墓地曰佳城。《博物志》夏侯嬰死，送葬至東都門外，馬踣地悲鳴，掘之，得石槨，銘曰：佳城鬱鬱，三千年見白日。吁嗟滕公，居此室。又姓。城渾。又司城，複姓。又叶辰羊切，音常。《韓愈·贈張籍詩》我友東來說，我家免禍殃。乗船下汴水，東去趨彭城。考證：〔《博物志》得石槨。銘曰：佳城鬱鬱。二千年見白日，吁嗟夏公，居此室。〕謹照原文二改三。夏改滕。

埏：《唐韻》以然切《集韻》《韻會》時連切《正韻》夷然切，𠀤音延。地際也。八埏，地之八際。又墓道。《後漢·𨻰蕃傳》民趙宣，葬親而不閉隧埏。亦作羡。又《廣韻》式連切《集韻》《韻會》《正韻》尸連切，𠀤音羶。水和土也。又叶徒按切，音但。《司馬相如·封禪書》旁魄四塞，雲分霧散。上暢九垓，下泝八埏。

埐：《廣韻》子心切《集韻》咨林切，𠀤音祲。《說文》埐，地也。又《廣韻》昨淫切《集韻》才淫切，𠀤音岑。地名。

埒：《唐韻》《正韻》力輟切《集韻》《韻會》龍輟切，𠀤音劣。《說文》庳垣也。《世說》晉王淸有馬埒，謂于外作短垣繞之。又《爾雅·釋山》山上有水，埒。《疏》謂山巓之上有停泉名埒。又《釋丘》水潦所還，埒丘。《註》謂丘邊有界埒，水環繞之。埒，小堤也。《列子·湯問篇》終北之山名壷領，頂口有水湧出，名神糞，一源分爲四埒。又畫界分程曰埒。《淮南子·原道訓》聰明不損。而知八絃九野之形埒。又等也。《晉語》叔向，子產，晏嬰之才相等埒。《史記·貨殖傳》程鄭山東遷虜，富埒卓氏。俗作埓，非。

𡋳：《說文》垠本字。

𡋴：《集韻》與峻同。

𡋵：《字彙補》同基。見漢劉修𥓓。

𡋶：《字彙補》回蘭切，音韓。《字義總略》姓也。元草書韓字。

埑：《字彙補》同哲。《鶡冠子·王鈇篇》鉤于內哲。《註》或作埑。

𡋷：《字彙補》同沙。見漢三老袁君𥓓。

㙂：《集韻》徒外切，音兌。牆墮也。

㙃：《集韻》晡橫切，音浜。冢口穴。

𡋸：《玉篇》古文墺字。註詳十三晝。

埜：《集韻》野古作埜。註詳里部四畫。《史記·司馬相如傳》膏液潤埜草而不辭。又姓。明正統中南昌千戸埜佑，固安人。

𡌦：《廣韻》扶沸切《集韻》府尾切，𠀤音棐。塵也。又《集韻》父沸切，音斐。義同。

埝：《廣韻》《集韻》𠀤都念切，音店。《說文》下也。引春秋傳：墊或作埝。又《廣韻》奴協切《集韻》《韻會》諾叶切，𠀤音攝。益也。又陷也。

埞：《字彙》同堤。

域：〔古文〕㽣䧕𢨊《唐韻》雨逼切《集韻》《韻會》《正韻》越逼切，𠀤音棫。邦也。區域也，界局也。《古氣墳》歸止居域。《詩·商頌》肇域彼四海。《周禮·地官·大司徒》以天下土地之圖，周知九州之地域，廣輪之數。又宇內曰域中。《莊子·秋水篇》汎汎乎若四方之無窮，無所畛域。《淮南子·俶眞訓》至德之世，甘暝于溷澖之域。又外國曰絕域。《前漢·武帝紀》詔州郡察吏民，有可爲將相，使絕域者。又墓限曰域。《周禮·春官·冢人》掌公墓之地，辨其兆域。又《集韻》乙六切，音郁。《謝惠連·雪賦》雪宮建于東國，雪山峙于西域。叶下竹。別作𡌳，見《佩觿》。𡌳與𢧄不同。𢧄音耊，从戈从口从𡈼。此从或从土。𢧌，同𡌳。𢎆dié，同𢧄。

㙇：《集韻》丑玉切，音𨁿。牛馬所蹈處。又儒欲切，音辱。義同。

埠：《正字通》同步。舶船埠頭。《通雅》埠頭，水瀕也。又籠貨物積販商泊之所。

𡌧：《集韻》同淤。濁泥也。

㙈：《集韻》虛訝切，音㙤。地名，在晉。

埡：《集韻》於五切，音鄔，小障也。一曰庳城也。又烏故切，音洿。野聚也。本作隝。或作塢。《埤蒼》作䃖。《舉要》堊同埡。

埢：《唐韻》居轉切《集韻》古轉切，𠀤音卷。冢土也。又《集韻》古倦切，音眷。限曲也。又驅圓切，音拳。圓牆也。又連圓切，音婘。埢垣，曲牆也。《揚雄·甘泉賦》登降峛崺，單埢垣兮。《註》單，音蟬。單，大貌。埢，垣圜曲貌。

㙉：《集韻》同腆。

埣：《集韻》蘇對切，音碎。土不黏者。又蘇骨切，音窣。土頹落也。

埤：《廣韻》符支切《集韻》《韻會》頻彌切《正韻》蒲麋切，𠀤音陴。附也，增也，厚也。《詩·邶風》政事一埤益我。又高曰垣，低曰埤，皆牆也。《杜甫詩》掖垣竹埤梧十尋。又《集韻》部靡切，被上聲。下濕也。《晉語》松柏不生埤。《司馬相如·子虛賦》其埤濕則生藏莨蒹葭。又《集韻》《韻會》部弭切《正韻》部比切，𠀤音婢。田百畝謂之埤。又《集韻》匹計切，音睥。埤堄，女牆也。與陴壀俾同。

埥：《玉篇》七盈切。靑精土也。《正字通》同埩。

埦：《集韻》鄔管切，音宛。與盌㼝椀同。

埧：《字彙》忌遇切，音具。堤塘。《正字通》譌字。按堤塘無埧名。

埨：《集韻》縷尹切，淪上聲。壟土也。又盧困切，音論。坎陷也。

埩：《廣韻》側莖切《集韻》甾莖切，𠀤音爭。理也，治也。又《廣韻》士耕切《集韻》鉏耕切，𠀤音崢。魯城北門池。

埪：《廣韻》苦紅切《集韻》枯公切，𠀤音空。龕謂之埪。

埫：《廣韻》丑隴切《集韻》丑勇切，𠀤音寵。埫塎，不安貌。

𡌨：同埤。

𡌩：《集韻》託合切，音塔。物墮聲。又達合切，音沓。累土也。

埬：《廣韻》德紅切《集韻》都籠切，𠀤音東。上埬，地名。與堜別。

埭：《唐韻》徒耐切《集韻》《韻會》待戴切《正韻》度耐切，𠀤音代。以土堰水也。往來舟舶征𣙜之所，兩岸樹轉軸，遇舟過，以綆繫舟尾，或以人，或以牛，推軸輓之而前。《晉中興書》以牛車牽埭，取其稅。又謝元堰呂梁埭通漕。又地名。石埭，在池州東南。《寰宇記》貴池之源有兩石，橫亘溪上如埭，因名。𡍖通作𥓏。俗作埭。

埮：《集韻》吐濫切，音倓。壏埮，地平而長。又《正字通》徒甘切，音談。甒屬。俗作壜。

埯：《廣韻》《集韻》衣檢切《韻會》倚广切《正韻》於檢切，𠀤音揜。土覆物也。坑合之窊。又《集韻》《韻會》𠀤鄔感切，音黯。小阬也。本作奄。或加土。

埰：《廣韻》《集韻》𠀤倉代切，音菜。埰地也。又《集韻》此宰切，音採。《揚子·方言》冢，或謂之埰。《郭璞註》古者卿大夫有采地，死葬之，因名。《正字通》采官也。因官食地，故曰采地。

㙊：《集韻》同場。祭神道也。一曰田不耕。一曰治穀田也。又《集韻》《韻會》𠀤知亮切，音帳。沙墳起也。

埱：《廣韻》《集韻》𠀤昌六切，音叔。《說文》氣出土。一曰始也。與俶同。

埲：《廣韻》《集韻》𠀤蒲蠓切，音菶。塵起貌。又《集韻》補孔切，音琫。義同。

埳：《玉篇》同坎。《莊子·秋水篇》埳井之蛙。

埴：《廣韻》常職切《集韻》《韻會》《正韻》丞職切，𠀤音寔。《說文》黏土也。《書·禹貢》厥土赤埴墳。又陶旊之工謂之摶埴。《周禮·冬官考工記》摶埴之工。《莊子·馬蹄篇》陶者曰：我善爲埴。又瞽者以杖擿地而後行，謂之擿埴。《揚子·修身篇》擿埴索塗，冥行而已。或作𡌴𡑠。又《類篇》質力切。埴𡑠同。

埵：《集韻》都果切，音朵。《說文》堅土也。从𡍮。

𡌪：《集韻》古壞切，音怪。大也。

埶：《唐韻》魚祭切《集韻》《韻會》《正韻》倪制切，𠀤同藝。《說文》種也。又六埶，才埶，𠀤詳藝字註。又《廣韻》《集韻》《韻會》𠀤始制切，音世。與勢同。《禮·禮運》𠛬仁講讓，示民有常，如有不由此者，在埶者去衆以爲殃。《註》在埶，居尊位也。去謂不由禮而去仁讓及上著義考信著過五事也。《前漢·高帝紀》秦得百二，地埶便利。

執：《唐韻》《集韻》《韻會》之入切《正韻》質入切，𠀤音汁。守也，持也。《書·大禹謨》允執厥中。又處也。《禮·樂記》師乙曰：請誦其所聞，吾子自執焉。又塞也。《左傳·僖二十八年》子玉使伯棼請戰曰：非敢必有功也，願以聞執讒慝之口。又父之友曰執友。《禮·曲禮》見父之執，不問不敢對。《後漢·馬援傳》援爲梁松父執，松貴拜援牀下，援不之答。又捕也。《禮·檀弓》肆諸市朝，而妻妾執。《孟子》執之而已。又姓。又執失代，三字姓。又與慹同。《前漢·朱博傳》豪强執服。《註》謂畏威懾服也。本作𡘺，省作執。亦作瓡。考證：〔《書·大禹謨》允執其中。〕謹照原其改厥。

埸：《唐韻》羊益切《集韻》《韻會》《正韻》夷益切，𠀤音亦。《說文》田畔也。大界曰疆，小界曰埸。《詩·小雅》疆埸翼翼。《前漢·食貨志》瓜瓠果蓏，殖于疆埸。又邊境也。《左傳·成十三年》鄭人怒君之疆埸。埸从易，與場別。

培：《廣韻》薄回切《集韻》《韻會》《正韻》蒲枚切，𠀤音裴。《說文》培敦土田山川也。一曰益也，養也。《中庸》栽者培之。又《集韻》薄亥切，音倍。重也。《莊子·逍遙遊》而後乃今培風。一曰鼻墨切，音蔔。又《揚子·方言》晉楚之閒，冢或謂之培。又《廣韻》《集韻》𠀤薄口切，音瓿。小阜也。《晉語》趙簡子使尹鐸爲晉陽，必墮其壘培。又《集韻》鋪枚切。同𤬭，瓦未燒者。又蒲來切，音𤗏。封垤也。又房尤切，音浮。人名。魯有申培公。

基：〔古文〕𡉝《唐韻》《集韻》《韻會》𠀤居之切，音朞。《揚子·方言》基，據也。在下，物所依據也。《詩·大雅》止基廼理。《潘岳·藉田賦》結崇基之靈趾。又田器。《孟子》雖有鎡基。又門塾之址。《詩·周頌》自堂徂基。又樂名。《孝經緯》伏犧之樂曰立基。又山名。《山海經》亶爰山東三百里，曰基山。又《集韻》渠之切。與朞通。《咸陽靈臺𥓓》承祠基年，𩷙魚複生。又叶古詣切，音計。《劉向·列女頌》以爲世基。叶下避字。

𡌫：《集韻》臺古作𡌫。註詳至部八畫。

𡌬：《集韻》同臺，省。

埻：《廣韻》《集韻》《韻會》《正韻》𠀤之尹切，音準。射的。《周禮》或作準。又《集韻》《韻會》《正韻》𠀤朱閏切，音甽。壘土也。又《集韻》徒臥切，音憜。亦曰射堋。又都回切，音堆。攢塗所覆。又光鑊切，音郭。流沙中有埻端國。見《山海經》。

埼：《廣韻》《集韻》渠羈切《正韻》渠宜切，𠀤音奇。曲岸頭也。《司馬相如·上林賦》觸穹石，激埼堆。又《集韻》渠希切，音祈。或作碕崎隑。

埽：《唐韻》《集韻》《韻會》《正韻》𠀤蘇老切，音嫂。《說文》棄也。从帚，以帚却土也。又《廣韻》蘇到切《集韻》《韻會》《正韻》先到切，𠀤音噪。《周禮·地官·閽人》掌埽門庭。《禮·少儀》汜埽曰埽，席前曰拚。《註》汜埽，席埽也。拚，除穢也。又堤岸曰埽。竹木爲枋，柳實其中，和土以捍水，令黃河之役用之。又叶蘇后切，音叟。《詩·鄘風》牆有茨，不可埽也。叶下道醜，道叶頭上聲。

埾：《廣韻》才句切《集韻》《韻會》从遇切《正韻》族遇切，𠀤音聚。《說文》土積也。从聚省。《廣韻》垜也。考證：〔《說文》土積也。一曰，築也。从聚省。〕謹照原文無一曰築也之語，謹省此四字。於从聚省下增廣韻垜也。

埿：《廣韻》奴低切《集韻》《韻會》年題切，𠀤音泥。塗也。又《廣韻》奴計切《集韻》乃計切，𠀤音嬭。泥也。又《廣韻》蒲鑑切。同湴。淖也。

堀：《廣韻》《集韻》《正韻》𠀤苦骨切。同窟。孔穴也。《左傳·昭二十七年》吳公子光伏甲于堀室而享王。《前漢·鄒陽傳》伏死堀穴巖藪之中。又《廣韻》具物切《集韻》《韻會》《正韻》渠勿切，𠀤音倔。突也。《宋玉·風賦》堀堁揚塵。○按堀對揚言，堁對塵言。諸家訓堀堁爲塵塺，誤。

堁：《廣韻》《集韻》《韻會》《正韻》𠀤苦果切，音顆。塵起貌。《淮南子·主術訓》揚堁而弭塵。又《集韻》苦臥切，音課。《博雅》堁塵也。又《正韻》窺對切，音塊。義同。一曰草器。考證：〔《說文》塺塵也。〕謹按說文無堁字，此引塺塵也乃說文塺字註，誤引於堁字下。查集韻堁苦臥切，引博雅堁塵也。謹改博雅堁塵也。〔《揚子·方言》&lt;火果&gt;，火也。〕謹按原文&lt;火果&gt;火也字从火不从土，今誤繫堁字下，謹省此七字。於上文所引淮南子主術訓揚堁而弭塵下，增高註堁，動塵之貌。

堂：〔古文〕坣㙶《唐韻》《廣韻》《集韻》《韻會》《正韻》𠀤徒郞切，音唐。《說文》殿也。正寢曰堂。《釋名》高顯貌。《演義》當也，謂當正向陽之宇也。《詩·豳風》躋彼公堂。又明堂，王者朝諸侯之宮。《禮·明堂位》明堂也者，明諸侯之尊𤰞也。《前漢·郊祀志》武帝元封元年，濟南人公玉帶上黃帝時明堂圖。又堂室。《爾雅·釋宮》古者有堂，自半巳前虛之，謂之堂，半巳後實之，謂之室。又官署。《漢官儀》黃門有畫堂之署，中書省玉堂。《揚雄·解嘲》歷金門，上玉堂。今翰林院亦曰玉堂。《唐書·百官志》初三省議事于門下之政事堂，其後裴炎遷于中書省。又戸部有考堂，天下歲會計處。又《吳郡國志》郡太守堂，乃春申君子假君之故宅。數失火，以雌黃塗之乃止，故郡治曰黃堂。《呂氏春秋》宓子賤鳴琴而單父治，故縣治曰琴堂。又堂堂，盛也，正也。《論語》堂堂乎張也。《淮南子·兵略訓》堂堂之陣又衆笑曰哄堂。《因話錄》御史有臺院、殿院、察院，一人知雜事，名雜端。公堂會食皆絕笑，左右不可忍，雜端笑而三堂皆笑，遂謂哄堂。又佛堂曰鴈堂。《釋氏要覽》毗舍離爲佛作堂，形如鴈字，因名。文巫祭。《周禮·春官》男巫冬堂，贈無方無算。《註》冬歲之窮，設祭于堂，贈送萬鬼也。又地名。《詩·鄘風》望楚與堂。《註》楚，楚丘。堂，丘之旁邑。又山之寬平處曰堂。《詩·秦風》終南何有，有紀有堂。又姓。《韓詩外傳》堂衣若扣孔子之門。又複姓。漢儒高堂生，唐貞觀詔從祀。又叶徒紅切，音同。《屈原·九歌》魚鱗屋兮龍堂，紫貝闕兮珠宮。

堃：《字彙》同坤。又宋將馬堃。《字彙》作馮堃，非。

堄：《廣韻》五計切《集韻》《韻會》硏計切《正韻》倪計切，𠀤音詣。埤堄，女牆也。開箭眼以窺望城下，因名。亦作僻倪。或作睥睨。又《集韻》吾禮切，音倪。義同。

堅：《廣韻》古賢切《集韻》《韻會》《正韻》經天切，𠀤音肩。實也，固也，勁也。《詩·大雅》實堅實好。《禮·月令》季冬之月，水澤腹堅。又將在中軍曰中堅。《後漢·光武紀》衝其中堅。又姓。見《姓苑》。又《諡法》彰義掩過曰堅。又叶居銀切，音巾。《後漢·雷義傳》鄕里語曰：膠桼自謂堅，不如雷與𨻰。考證：〔《禮·月令》季冬之月，冰澤腹堅。〕謹照原文冰澤改水澤。

堆：《唐韻》《集韻》《韻會》《正韻》𠀤都回切，對平聲。聚土也。《楚辭·九歎》陵魁堆以蔽視兮。又舍也。《戰國策》鍾期堆琴。《註》猶論語舍瑟也。又地名。《前漢·地理志》蜀守李冰，鑿離堆以息水患。堆，一作𡺾。又灩澦堆，在蜀夔州。《杜甫詩》故馮錦水將雙淚，好過瞿塘灩澦堆。又鳥名。驪山有鳥，名阿濫堆。唐𤣥宗御玉笛，以其聲翻爲曲。《張祐詩》至今風俗驪山下，村笛猶吹阿濫堆。又灰堆。《金坡遺事》吳俗，除夜將曉，婢僕持杖擊糞壤，致詞祈利市，謂之打灰堆。《史記》作碓。《漢書》作𡸠。俗作塠。

堇：《唐韻》巨斤切《集韻》《韻會》渠斤切，𠀤音勤。《說文》黏土也。《徐曰》黃土乃黏。《五代史》劉守光圍滄州，城中雜食堇塊。又時也。《管子·五行篇》修槩水土，以待乎天堇。亦作墐。又《集韻》渠吝切，音覲。塗也。又與僅㢙通。《博雅》堇少也。《前漢·地理志》豫章出黃金，然堇堇物之所有。又《集韻》居焮切，音靳。國名。堇子國，在寧波奉化縣東，境內有赤堇山。《越絕書》薛燭與越王說劒，赤堇之山破而出錫，卽今鄞地。又堇隂，地名，在晉。○按烏頭堇茶之堇从艸，《字彙》附此，非。《毛氏韻增》从廿不从卄，監本下从二畫，亦誤。

堈：《廣韻》古郞切《集韻》《韻會》《正韻》居郞切，𠀤音剛。壅也。亦作𤭛。又地名。大堈路，在嘉興海鹽縣南，秦始皇東巡馳道也。王安石有大堈路詩。

堉：《廣韻》《集韻》《韻會》𠀤余六切，音育。地之肥也。以其能生長萬物，故从育从土。

堊：《廣韻》烏各切《集韻》《韻會》《正韻》遏各切，𠀤音惡。色土也。《山海經》大次之山，其陽多堊。《又》蔥聾之山，其中大谷，多白堊，黑靑黃堊。《司馬相如·子虛賦》其土則丹靑赭堊。又《爾雅·釋宮》牆謂之堊。《釋名》堊者，亞也，次也。先泥之，以灰飾之也。《周禮·春官》守祧若將祭祀，其祧則守祧黝堊之。《註》黝堊其祧，使新潔也。又不塗塈亦曰堊。《禮·雜記》三年之喪，廬堊室之中。《註》堊室，壘墼爲之，不塗墍也。又塺泥亦曰堊。《莊子·徐無鬼》郢人堊漫其鼻端若蠅翼，使匠石斲之，運斤成風，盡堊而鼻不傷。又《集韻》《韻會》《正韻》𠀤烏故切，音污。義同。《正譌》象圬者，縱橫塗飾之形。凡塗飾皆言堊。

堋：《廣韻》方隥切《集韻》《正韻》逋鄧切，𠀤棚去聲。《說文》喪葬下土也。《左傳·昭十二年》鄭𥳑公葬，司墓之室有當道者，毀之則朝而堋，弗毀則日中而堋。又《集韻》蒲登切，音朋。射埒也。《庾信詩》轉箭初調筈，橫弓先望堋。又壅水灌漑曰堋。又披朋切，音弸。振動貌。又披冰切，音砰。削牆土隕聲。別作𥦜塴。考證：〔《左傳·昭十二年》不毀則日中而堋。〕謹照原文不毀改弗毀。

堌：《正字通》公悟切，音固。地名。黃堌，在單縣，明萬曆丙申，黃堌河沒，由賈魯河故道出符離集等處，蓋元人所開也。又堌𠣥，古冢也。《山東考古錄》曹縣有冉堌，乃穰侯魏冉冢，今以爲仲弓云。

𡌭：《正字通》都脫切，音掇。人名。王𡌭，同蜀守李冰穿二江者。

𡌮：《說文》培本字。

𡌯：《集韻》以者切，音也。泥淖也。

𡌰：《五音集韻》俗泥字。詳水部。

𡌱：《集韻》墺古作𡌱。註詳十三畫。

𡌲：《字彙補》古迷切，音基。裂也。

𡌳：《佩觿集》與域同。戈部𢧄字異，𢧄音耋，从戈从口从𡈼，音棫。此从或从土。𢧌，同𡌳，音棫。𢎆dié，同𢧄，音耋。

𡌴：《字彙補》與埴同。人名。宋謝𡌴，壽和太后之姪，封節度使。

堗：《廣韻》陀骨切《集韻》陀沒切，𠀤音突。竈窻謂之堗。《漢書》作突。

𡍤：《廣韻》同圼。

堘：《集韻》神陵切，音乗。稻田畦也。畻塖塍𠀤同。

𡍥：《集韻》仕懈切。同砦。藩落也。《正字通》俗柴字。柴卽寨本字。

堙：《類篇》同垔，塞也。《左傳·襄六年》晏弱城東陽而遂圍萊。甲寅，堙之環城，傅于堞。又土山也。《公羊傳·宣十五年》（於是使司馬）子反乗堙而窺宋城。又距堙，登城之具也。《孫武子攻城篇》攻城之法，修轒轀，具器械，三月而後成距堙。《註》謂踊土稍高，而前以傅其城也。又叶烏前切，音湮。《陸機·弔蔡邕文》彼洪川之方割，豈一墤之所堙。故尼父之惠訓，智必愚而後賢。又與陻通。互詳陻字註。

堚：《正字通》與𡍦同。詳下。

𡍦：《唐韻》戸昆切《韻會》胡昆切，𠀤音䰟。《說文》土也。又里名，洛陽有大𡍦里。又《廣韻》戸關切《集韻》胡關切，𠀤音還。義同。

堛：《唐韻》芳逼切《集韻》《韻會》拍逼切，𠀤音偪。《說文》凷也。又《集韻》《韻會》𠀤筆力切。音湢。義同。

𡍧：《集韻》同𡋯。

𡍨：《廣韻》《集韻》𠀤動五切，音杜。塡也，塞也。《玉篇》或作𢾖。

堜：《廣韻》《集韻》𠀤郞甸切，音練。堜塘，墟名，在吳都。一曰在博平。

𡍩：《集韻》同坼。

堝：《廣韻》《集韻》𠀤古禾切，音戈。甘堝，所以烹煉金銀。

堞：《廣韻》徒協切《集韻》《韻會》達協切，𠀤音牒。城上女牆。《左傳·襄二十七年》盧蒲嫳攻崔氏，崔氏堞其宮而守之。《左思·魏都賦》崇墉濬洫，嬰堞帶涘。又《集韻》託協切，音帖。義同。《說文》作𡑢。或作𡐽𡍕。

㙎：《玉篇》於歸切，音威。決塘也。

𡍪：《廣韻》初戢切《集韻》《韻會》測入切，𠀤音㞚。𡍪㙷，重累土也。

𡍫：《唐韻》初力切《集韻》《韻會》察色切，𠀤音測。《說文》遏遮也。又充塞。《梵書·正法念經》𡍫滿充徧。考證：〔《說文》遮隔也。〕謹照原文改遏遮也。

堟：《廣韻》持兗切《集韻》柱兗切，𠀤音篆。耕合也。一曰耕土卷也。

堠：《廣韻》胡遘切《集韻》下遘切《韻會》《正韻》胡茂切，𠀤音后。土堡也。又封土爲壇，以記里也。五里隻堠，十里雙堠。《韓愈·路傍堠詩》堆堆路傍堠，一雙復一隻。《六書故》作堠。通作𠋫。堠字从𥎦作。

堡：《廣韻》博抱切《集韻》《韻會》補抱切，𠀤音保。堡障，小城也。《唐書·哥舒翰傳》拔連城堡。堡轉音普。亦作保。又作堢葆。考證：〔《唐書·歌舒翰傳》拔連城堡。〕謹照原書歌舒翰改哥舒翰。

堢：同堡。

㙏：《廣韻》芳福切《集韻》方六切，𠀤音覆。同𥨍。穴地以居。又《集韻》芳六切，音蝮。引《詩》：陶復陶穴。或从土。又房六切，音伏。《博雅》窟也。

堣：《廣韻》《集韻》𠀤元俱切，音虞。同嵎。《說文》堣夷，在冀州暘谷。引書宅嵎夷，作堣。

𡍬：《字彙》古文睦字。註詳目部八畫。

堤：《廣韻》是支切《集韻》常支切，𠀤音匙。堤封頃畝。《漢書》作提。《顏師古曰》提封者，大舉其封疆也。又《廣韻》都奚切《集韻》《韻會》《正韻》都黎切，𠀤音氐。防也。又物之下安者曰堤。《淮南子·銓言訓》瓶甌有堤。又《集韻》勻規切，音畦。沐堤，郡名。又地名。鯀堤，在直隸淸河縣西，相傳鯀治水所築，側有廉頗墓。又大堤，在襄陽，宋隋王誕爲襄陽郡，聞諸女歌，因作大堤詞。《韓愈·送李遜赴襄陽詩》風流峴首客，花豔大堤倡。又《廣韻》都禮切《集韻》《韻會》《正韻》典禮切，𠀤音底。滯也。築土遏水曰堤。亦作底，劉兆曰：緣邊也。𠀤與隄通。《正韻》堤本上聲，無平聲。後人相沿作平聲用。

堥：《廣韻》莫浮切《韻韻》迷浮切，𠀤音謀。堆堥，小隴也。又瓦器。《禮·內則》敦牟巵匜。《註》牟，讀曰堥。又瓦合也。《周禮·天官》瘍醫凡療瘍，以五毒攻之。《註》五毒之藥，合黃堥，置石膽，丹砂，雄黃，礜石，慈石其中。燒三日夜，煙上著，以雞羽埽取，以治瘍。《楊億筆記》楊嵎因鄭玄黃堥五毒藥愈頰瘍。又《集韻》微夫切，音無。與瓦器義同。

堦：《集韻》同階。詳階字註。

㙐：《廣韻》丁果切《集韻》都果切，𠀤音朵。動也。一曰垂貌。易觀我㙐頤。京房讀。○按《易·頤卦》今作朶。《字彙補》作朶字古文。《正字通》㙐無垂義。《爾雅·釋宮》垝謂之坫。《郭璞註》在堂隅。坫，㙐也。○按坫㙐，亦垂而下。

堧：《廣韻》而緣切《集韻》《韻會》《正韻》而宣切。𠀤同壖。韋昭曰：河邊地。張晏曰：城旁地。一曰城下田。又廟外垣內游地。《前漢·申屠嘉傳》鼂錯穿太上皇廟堧垣。《師古曰》堧者，外垣之內，內垣之外。又《廣韻》乃臥切《集韻》奴臥切，𠀤音愞。沙土也。又《集韻》奴亂切，音餪。水濵地。亦作㽭𤲬壖。互見壖字註。

堨：《唐韻》烏葛切《集韻》《韻會》《正韻》阿葛切，𠀤音遏。《說文》壁閒隙也。又壅堨，以土障水也。《魏志》劉馥治吳塘諸堨，以漑稻田。又石堨，在長安昆明池。《括地志》豐鎬二水已堨入昆明池。《水經注》交水西至石堨。又《集韻》於蓋切，音藹。靑土謂之堨。又《正韻》巨列切，音傑。《唐書·張守珪傳》渠堨爲𡨥毀。

堩：《廣韻》《集韻》《韻會》𠀤居鄧切，音亙。《博雅》道也。《禮·曾子問》葬引至于堩。又《儀禮·旣夕》唯君命止匛于堩。本作堩。俗从舟作堩。別作堩。堩，从恆（𢛢）。堩，从土从忄从𠄨。𡍷，重码字。

堪：《唐韻》口含切《集韻》《韻會》枯含切《正韻》苦含切，𠀤音戡。《說文》勝也。又任也，可也。《家語》子貢曰：吳王爲人猛暴，羣臣不堪。《羊祜讓開府表》臣有何功，可以堪之。又堪輿，天地總名。《范浚心箴》茫茫堪輿，俯仰無垠。又《孟康曰》堪輿，神名，造輿宅書者。又山形奇怪也。《揚雄·蜀都賦》堪當隱倚。又姓。《風俗通》八元仲堪之後。又《說文》地突也。《徐鉉註》地穴中出也，據此與龕同。又《集韻》楚錦切，音墋。土也。一曰不淸澄。通作勘，戡𢦟。別作龕。《正字通》經傳錯互者，因聲近而譌。

堫：《廣韻》子紅切《集韻》《韻會》祖叢切，𠀤音椶。《說文》種也。一曰內其中也。一曰不耕而種。或作䎫。又《廣韻》楚江切《集韻》初江切，𠀤音囪。義同。

𡍭：《正字通》俗墾字，本作①，今作墾。①字从土豤聲。

堬：《廣韻》羊朱切《集韻》《韻會》容朱切，𠀤音兪。冢也。《揚子·方言》秦晉之閒，冢謂之堬。凡墳堬培塿埒垠塋壟，皆冢別名。

堭：《廣韻》《集韻》《韻會》《正韻》𠀤胡光切，音皇。《博雅》堂堭，合殿也。《左傳》《漢書》𠀤省作皇。又與隍通，城下池也。《子夏易傳》城復于堭。

堮：《廣韻》五各切《集韻》《韻會》《正韻》逆各切，𠀤音咢。圻堮，厓岸也。《六書故》土之厓級也。亦作𡑇𡓐鍔。

堯：〔古文〕𡋰《廣韻》五聊切《集韻》倪幺切，𠀤音僥。《說文》高也。从垚，在兀上。高遠也。《白虎通》堯猶嶢也。嶢嶢，至高貌。古唐帝。《書·堯典》曰若稽古帝堯。又姓。魏堯暄，上黨人，以武功著。又《諡法》翼善傳聖，善行德義，皆曰堯。又人名。《前漢·高帝紀》帝擢趙堯爲御史大夫，曰無以易堯。《宋史》𨻰堯叟，堯咨，堯佐，兄弟皆有聲，世謂𨻰氏三堯。又山名。《山海經》美山東北百里曰大堯山，今直隸眞定唐山，縣亦名堯山以堯始封得名。或作㚁。本作垚，小篆加兀，作堯。兀，會高意。一曰从三土積累而上，象高形。

𡍮：《集韻》垂古作𡍮。註詳六畫。

堰：《廣韻》《集韻》《韻會》於扇切《正韻》於幰切，𠀤音𣈿。壅水爲埭曰堰。《楊佺期洛陽記》千金堰在洛陽城西，堰上有穀水塢。《沈約·三月三日詩》東出千金堰。又石闥堰在石堨。詳前堨字註。又《廣韻》《集韻》《韻會》於建切《正韻》伊甸切，𠀤音躽。義同。

報：《唐韻》博耗切《集韻》《韻會》博號切，𠀤保去聲。復也，酬也，答也。《詩·鄭風》投我以木瓜，報之以瓊琚。《禮·郊特牲》報本反始。《註》謝其恩之謂報，歸其功之謂反。《史記·范睢傳》睚睚之怨必報。又告也。《前漢·吳王傳》無文書，口報。《天寶遺事》新進士及第，以泥金書帖子，附家書中，用報登科之喜。又猶合也。《禮·喪服小記》下殤小功帶澡麻，不絕本，詘而反以報之。又論囚曰報。《前漢·張湯傳》爰書論訊鞫報。又下婬上曰報。《左傳·宣三年》鄭文公報鄭子之妃曰𨻰嬀。《註》鄭子，文公叔父子儀也。《漢律》婬季父之妻曰報。又與赴通。《禮·喪服小記》報葬者報虞。《註》報，讀爲赴，急疾之義。虞以安神，不可緩也。本作𡙈。

堲：《廣韻》《集韻》𠀤古文垐字。註詳六畫。又《廣韻》子力切《集韻》疾力切《韻會》《正韻》子悉切，𠀤音卽。《書·舜典》朕堲讒說殄行。《註》堲，疾也。又《集韻》節力切，音畟。火熟曰堲。《禮·檀弓》夏后氏堲周。《註》堲者，冶土爲𦉊，而四周于棺之坎也。又火之餘燼曰堲。《管子·弟子職》左手秉燭，右手折堲。堲字原刻上从卽。考證：〔《集韻》節力切，音畟。火塾曰堲。〕謹照原文火塾改火熟。《王宏源註》堲原字上从卽作。

堳：《集韻》旻悲切，音眉。壇埒也。

場：《唐韻》直良切《集韻》《韻會》《正韻》仲良切，𠀤音長。《說文》祭神道也。《師古曰》築土爲壇，除地爲場。又收禾圃曰場。《詩·豳風》九月築場圃。《周禮·地官》場人掌國之場圃，而樹之果蓏。又校士曰文場。《班固·答賔戲》婆娑乎術藝之場。《沈佺期詩》累年同畫省，四海接文場。又戰爭之地曰戰場。李華有弔古戰場文。又釋氏開堂設戒曰選佛場。《傳燈錄》丹霞將應舉，道遇一禪客，曰：選官何如選佛。霞曰：選佛當往何所。客曰：江西馬大師出世，此選佛場也。又《集韻》尸羊切，音商。《揚子·方言》蚍蜉犁鼠之場謂之坻場，一曰浮壤。場與埸別。或作㙊畼。俗作塲。

堵：《唐韻》當古切《集韻》《韻會》《正韻》董五切，𠀤音賭。《說文》垣也。一丈爲板，五板爲堵。《詩·小雅》百堵皆作《韓詩外傳》原憲居環堵之室，茨以蓬蒿。又懸鐘磬之名。《周禮·春官》小胥半爲堵，全爲肆。《註》凡編鐘編磬，各十六枚，半懸之在一虡，謂之堵，全𨻰之在一虡，謂之肆。又相安曰安堵。《史記·高帝記》上入關，約法三章，吏民皆安堵如故。又畜積之象。《莊子·盗跖篇》欲富就利，故滿若堵。又方語，若箇，這箇，兀的，曰阿堵。《晉書·王衍傳》衍口未嘗言錢字，婦令婢以錢繞牀下，不得行，衍晨起呼婢曰：舉却阿堵中物。又姓。《左傳》鄭有堵叔。又《廣韻》章也切《集韻》止野切，𠀤音者。縣名。《史記·張釋之傳》釋之，堵縣人。亦姓。《左傳》鄭堵女父，堵狗。又山名。《山海經》苦山東曰堵山，神天愚居之。又水名。《水經注》堵水，出堵陽北山南，源逕小堵鄕。《後漢·光武紀》岑彭爲征南大將軍，討鄧奉于堵鄕。又《集韻》東徒切。同闍。城門臺也。又時遮切，音蛇。《爾雅·釋宮》闍謂之臺。闍，或从土。考證：〔《周禮·春官》小胥凡爲堵，全爲肆。《註》凡編鐘編磬，各十六枚，半懸之在一簴，謂之堵，全陳之在一簴，謂之肆。〕謹照原文凡爲堵改半爲堵。註内兩簴字𠀤改虡。

堶：《廣韻》徒和切《集韻》徒禾切，𠀤音㸰。飛塼，戲也。宋世寒食有飛堶之戲。《梅堯臣·禁煙詩》窈窕踏歌相把袂，輕浮賭勝各飛堶。○按堶字，諸韻書𠀤未收入上聲，《字彙》《正字通》俱作駝上聲，以平聲作叶，非。亦作𡊵。別作𤬾。

𡍯：《說文》篆文垔字。又《六書統》古煙字。象煙从突囪中出，會意。

堷：《正字通》烏感切，音諳。壙中埋藏處。《管子·侈靡篇》瘞堷，所以使貧民也。

㙑：《正字通》同宇。屋邊也。見鐘鼎文。

𡍰：《集韻》與坺同。《周語》王耕一𡍰。《韋昭曰》一耜之𡍰也，王無偶，以一耜耕。亦作墢。

𡍱：《字彙》同𡒉。《同文備考》收藏也。从土，以天地萬物藏於下，歸根復命之意，轉去聲，人之五藏，主受意。又从艸作①。《徐鉉曰》後人所加，今用爲蔽藏字。一曰俗字。①字从艸从匨。

堸：《廣韻》房戎切《集韻》符風切，𠀤音馮。蟲室曰堸，字本九畫。《字彙》《正字通》誤入十畫。今攺正。

堹：《集韻》竹用切，音湩。池塘塍埂也。

𡍲：《集韻》德盍切，音搨。地之區處。

堺：《集韻》同界。

㙒：《篇海》同野。

𡍳：《字彙補》古文塈字。註詳十一畫。

堻：《集韻》資辛切，音蓁。潤澤也。

𡍴：《六書本義》古文重字。註詳里部二畫。

堼：《篇海》何鄧切，音幸。地名，在祁陽。又夫松切，音封。義同。

𡍵：《集韻》須閏切，音浚。高也，險也。峻𡺿嶲𠀤同。

𡍶：《集韻》直利切，音緻。墊也。

堽：《字彙補》同岡。《陸雲·答車茂書》結置繞堽，布網彌山。

塉：《廣韻》《集韻》𠀤秦昔切，音籍。薄土。又山塉，岡。

㙙：《廣韻》力踵切《集韻》魯勇切，𠀤音隴。《說文》塗也。又《集韻》蒙弄切，音溕。又良用切，音櫳。義𠀤同。

塊：《唐韻》苦對切《集韻》苦怪切《韻會》苦潰切《正韻》苦夬切，𠀤音蒯。《說文》墣也。《博物志》徐州人謂塵土爲蓬塊。《左傳·僖二十三年》晉公子重耳出亡，過衞，衞不爲禮，出于五鹿。乞食於野人，野人與之塊。又《儀禮·喪服》凡喪居倚廬，寢苦枕塊。又造物之名曰大塊。《莊子·大宗師》大塊載我以形，勞我以生。《郭璞·江賦》煥大塊之流形。又壘塊，胷中不平也。《世說》晉阮籍胷中壘塊，故須酒澆之。又銜塊，請罪也。《唐書·𤣥宗紀》天寶末，安祿山反，帝欲禪位太子。楊貴妃銜塊請死，帝意沮，乃止。又孑也。一曰楚人謂我曰塊。《楚辭·九辯》塊獨守此無澤兮，仰浮雲而永歎。《陸機·文賦》塊孤立而特峙，非常音之所緯。又《類篇》苦會切，音檜。義同。又與蕢通。互見凷字註。

塋：《廣韻》余傾切《集韻》《韻會》維傾切《正韻》于平切，𠀤音營。《說文》墓也。《博雅》塋域，葬地也。

㙚：《廣韻》息營切《集韻》《韻會》《正韻》思營切，𠀤音騂。《說文》赤剛土也。本作垟。亦作垶。垟字从𦍋。𦍋，羊本字。

塌：《集韻》《韻會》𠀤託盍切，音傝。地低下也。《王盤農書》初耕曰塌。又《集韻》敵盍切，音䈳。墮也。《𨻰琳·討曹操檄》垂頭塌翼。又《魏志》鮮𤰞名塌頓。又《玉篇》古文𡓲字。註詳十八畫。𦐇从冃非从曰。《同文備考》塌牀著地而安也。从土，𦐇聲，近地之意。

塍：《集韻》同堘。《班固·西都賦》溝塍刻鏤。

𡎮：《集韻》先結切，音屑。細塵也。又蘇骨切，音窣。義同。

塎：《廣韻》余隴切《集韻》尹竦切，𠀤音甬。埫塎，不安貌。

塏：《廣韻》苦亥切《集韻》《韻會》《正韻》可亥切，𠀤音愷。《說文》高燥地。《左傳·襄三十六年》景公欲更晏子之宅，請更諸爽塏者。《張衡·西京賦》處甘泉之𤕤塏。

塐：《廣韻》桑故切《集韻》《韻會》《正韻》蘇故切，𠀤音素。埏土象物也。今俗捏土肖鬼神象貌曰塐。通作素。亦作塑。

塑：同塐。《宋謝顯道曰》明道如泥，塑人及接人，渾是一團和氣。

塒：《廣韻》《集韻》《韻會》市之切《正韻》辰之切，𠀤音時。鑿垣爲雞作棲曰塒。《詩·王風》君子于役，雞棲于塒。

塓：《廣韻》《集韻》《韻會》《正韻》𠀤莫狄切，音覓。《說文》塗也。《左傳》塓館。見前圬字註。

𡎯：《玉篇》古文壞字。註詳十六畫。《集韻》作𡎯。𡎯字从丰，不从氺。

塔：《唐韻》吐盍切《集韻》《韻會》託合切，𠀤音榻。物墮聲也。又《集韻》達合切，音沓。累土也。《說文》西域浮屠也，或七級九級，至十三級而止。其五級者，俗謂之錐子。唐太宗貞觀三年，長安宮城南建大慈恩寺，造甎浮圖，藏釋元奘所取西域佛經，名鴈塔。梵本謂之鴈塔者，昔有伽藍，依小乗食三淨食。三淨食者，鴈犢鹿也。一日見鴈飛，輒曰：衆僧闕供摩訶薩埵，宜知摩訶薩埵，梵言好施也。一鴈應聲而墮。衆曰：此鴈垂戒，宜旌彼德，因建塔瘞鴈，鴈塔之名因此。唐韋肇及第，偶題名慈恩寺鴈塔，後遂爲故事。《後魏·常山義七級𥓓》梵言僧婆，華言鴈。梵言窣堵波，華言塔也。又《字苑》佛堂也。《魏釋老志》募建宮宇曰塔，近稱刹宇謂之塔院。又姓，見《統譜》。又叶方伐切，音髮。《蘇轍·功臣寺詩》晚隂生林莽，落日猶在塔。行招兩社僧，共步靑山月。一作墖。

塕：《廣韻》《集韻》《韻會》《正韻》𠀤鄔孔切，音蓊。《說文》塵起貌。又風聲。《宋玉·風賦》庶人之風，塕然起于窮巷之閒。

𡎰：《廣韻》《集韻》𠀤同墀。

塖：《集韻》同塍。

𡎱：《玉篇》古文垔字。註詳六畫。

㙛：《集韻》彼五切，音補，人名。衞有石㙛。與塼別。

塗：《廣韻》《集韻》《韻會》《正韻》𠀤同都切，音徒。泥也。《書·禹貢》塗泥。見土字註。又《爾雅·釋詁》路旅，塗也。《張衡·西京賦》參塗夷庭。《註》參塗，郭門之三道。《潘岳·藉田賦》啓四塗之廣阡。又杜也，杜塞孔穴也。《書·梓材》惟其塗墍茨。《詩·小雅》如塗塗附。又污也。《莊子·讓王篇》夷齊曰：周以塗吾身。不如避之以潔吾行。又厚貌。《楚辭·九歎》白露紛以塗塗。《謝朓·酬王晉詩》塗塗晚露稀。又《禮·檀弓》菆塗龍輴以椁。又塗車，明器也。《禮·檀弓》塗車芻靈。自古有之。又糊塗，不分曉也。《宋史·呂端傳》太宗欲相端，或言端爲人糊塗。帝曰：端小事糊塗，大事不糊塗。又塗乙，攺竄也。《隋百官志》給事中掌侍左右分判省事，詔敕有不便者，塗竄奏還，謂之塗歸。《李義山韓𥓓詩》點竄堯典舜典字，塗攺淸廟生民詩。又塗山，國名。在壽春界巢縣東北。《書·益稷》娶于塗山。《連山易》禹娶塗山氏女，名攸。《史記·夏本紀》禹會諸侯塗山，今山前有禹會村。《蘇軾·有禹會村詩》。俗謂塗山在會稽，渝州，濠州，當塗，九江，及三巴之江州，𠀤非。又山名。《山海經》天帝山之西南曰臯塗之山。又三塗，太行轘轅崤澠也。《馬融·廣成頌》右矕三塗。左槩嵩嶽。矕視也。又姓。見《統譜》。又《集韻》徒故切，音渡。《張衡·思玄賦》雲師𩅾以交集兮，凍雨沛其灑塗。𨏢琱輿而樹葩兮，擾應龍以服路。又《廣韻》宅加切《集韻》直加切，𠀤音茶。沮洳也。一曰飾也。《前漢·東方朔傳》諧語曰：老柏塗。《柳宗元詩》善幻迷冰火，齊諧笑柏塗。東門牛屢飯，中散蝨空爬。又叶他魯切，音土。《史記·龜筴傳》周流天下，還復其所。上至蒼天，下薄泥塗。考證：〔又三塗，太行轘轅崤澠也。〕謹照集韻轘改轘。〔《馬融·廣成頌》左矕三塗。右槩嵩嶽。矕音盻。〕謹照原文左矕改右矕。右槩改左槩。又盻與矕不同音，照原註音盻改視也。〔《柳宗元詩》東門半屢飯，中散蝨空爬。〕謹照原文半改牛。

𡎲：《字彙》古臺字。《正字通》籀文堂，从高，省作㙶。𡎲，卽㙶之譌，非古文。

塘：《廣韻》《集韻》《韻會》《正韻》𠀤徒郞切，音唐。𤃣也。築土遏水曰塘。《吳越春秋》夫差姑蘇臺東，丹湖萬頃，內有金銀塘。又《錢塘志》曹華信立防海塘，募致土石一斛與錢一千，來者如雲。乃曰：不復需土。皆棄而去。塘成，因名錢塘。又瞿塘，在夔州東。《方輿勝覽》瞿塘，古西陵峽，乃三峽之門。《杜甫詩》衆水會培萬，瞿塘第一門。通作唐。

塙：《廣韻》《集韻》𠀤克角切，音埆。土高也。一曰土堅不可拔也。又《集韻》丘交切，音敲。磽也。墽墝𡒋𠀤同。

塚：《正字通》冢，俗作塚。

塛：《廣韻》《集韻》𠀤力質切，音栗。塞也。

𡎳：《集韻》眤格切，音搦。水土和也。

塜：《集韻》同塳。與塚別。

𡎴：《集韻》古送切，音貢。地名。或作𡔕。

塝：《集韻》蒲浪切，音傍。地畔也。吳楚閒方語。土之平阜曰塝，溝塍之畦畔處亦曰塝。

𡎵：俗砦字。

塞：《廣韻》蘇則切《集韻》《韻會》《正韻》悉則切，𠀤音㥶。塡也，隔也。《禮·月令》孟冬，天地不通，閉塞成冬。《又》謹關梁，塞徯徑，季春開通道路，無有障塞。又充也，滿也。《書·舜典》溫恭允塞。《詩·鄘風》秉心塞淵。又國之阨險曰塞。《史記·蘇秦傳》秦四塞之國，披山帶渭。《後漢·杜篤傳》城池百尺，扼塞要害。又月在辛曰塞，見《爾雅·釋天》。又塞塞，不安貌，見《博雅》。又伊蒲塞，卽優婆塞。《後漢·楚王英傳》以助伊蒲塞桑門之饌。又《廣韻》《集韻》《韻會》《正韻》𠀤先代切，音賽。邊界也。《禮·月令》孟冬備邊境，完要塞。又九塞。《淮南子·地形訓》九塞，太汾，澠阨荆阮方城，殽阪，井陘，令疵，句注，居庸。《註》太汾在晉，澠阨殽阪皆在弘農郡，荆阮方城皆在楚，井陘在常山，令疵在遼西，句注在鴈門隂館，居庸在上谷阻陽之東。又紫塞。《古今注》秦築長城，土色皆紫，因名。又博塞，戲具也。《莊子·騈拇篇》問穀何事，則博塞以遊。又姓。又與賽同。《前漢·郊祀志》冬塞禱祈。本作𡫟。亦作𡫼。考證：〔《史記·蘇秦傳》秦四塞之固。〕謹照原文固改國。〔《莊子·騈拇篇》問縠何事，則博塞以遊。〕謹照原文縠改穀。

塟：《正字通》俗葬字。

㙝：《集韻》迄業切，音脅。堤也。又《玉篇》堤水也。

𡎶：《集韻》與瘞同。

㙞：《集韻》逆己切，音臬。小山也。

塠：《集韻》都回切，音堆。落也。又倉回切，音崔。讁也。亦作䜃。或曰同堆。

塡：〔古文〕𥧑《廣韻》徒年切《集韻》《韻會》《正韻》亭年切，𠀤音田。《說文》塞也。从穴，眞聲。亦从土。《博物志》炎帝女溺死東海中，化爲鳥，曰精衞。常取西山之木石，以塡東海。《白氏六帖》鳥銜木而塡海。又順也。《班固·東都賦》塡流泉而爲沼。又鼓聲。《孟子》塡然鼓之。《楚辭·九歌》雷塡塡兮雨冥冥。又人名。大塡，黃帝師。見《前漢·古今人物表》。又知鄰切，音珍。義同。一曰定也。又《集韻》《韻會》𠀤池鄰切，音𨻰。久也。《詩·大雅》孔塡不寧。《又》倉兄塡兮。又徒偃切，音顫。塡塡，厚重貌。《莊子·馬蹄篇》至德之世，其行塡塡。又徒典切，音飻。盡也，病也。《詩·小雅》哀我塡寡。又陟刃切。同鎭，定也。《前漢·高帝紀》塡國家，吾不如蕭何。《五行志》塡星曰中央季夏土。又堂練切，音電。《禮·檀弓》主人旣祖塡池。《註》塡池，讀爲奠徹。又同寘。《前漢·貢禹傳》武帝時，又多取好女以塡後宮。又同正。《淮南子·兵略訓》不擊塡塡之旗。

𡎷：《字彙》苦谷切，音哭。土墼也。

塢：《廣韻》《正韻》安古切《集韻》《韻會》於五切，𠀤音鄔。同隖。小障也。一曰庳城。《服虔·通俗文》營居爲塢。《戴延·西征記》蠡城以南有金門塢。《後漢·安帝紀》元初元年，遣兵屯河內衝要，皆作塢壁。《後漢·董卓傳》築塢于郿，號萬歲塢。又山阿，唐王維別墅，在輞川，有辛夷塢。又村落。《杜甫詩》前有毒蛇後猛虎，谿行盡日無村塢。又《集韻》烏故切，音污。野聚也。本作隖。別作䃖埡。

塣：《玉篇》丈井切，音徎。通也。一曰六書無塣。

𡎸：《玉篇》與堇同。

塤：《集韻》同壎。

𡎹：《說文》埐本字。

塥：《正字通》各額切，音革。《管子·地員篇》沙土之次曰五塥。五塥之狀，纍然如僕累。《註》僕，附也。言其地附著而重累也。

𡎺：《廣韻》側六切，音縬。塞也。

𡎻：《集韻》昨閑切，音孱。《埤蒼》𡎻門聚，在睢陽。

塦：《字彙補》與陣同。見華山嶽廟𥓓及石經。

𡎼：《字彙補》與隑同。見轉注古音。

𡎽：《集韻》郛古作𡎽。註詳邑部七畫。

𡎾：《集韻》逋鄧切，音堋。蜀郡謂塘曰𡎾。

𡎿：《集韻》年題切，音泥。受水丘也。

𡏀：《集韻》直立切，音蟄。《博雅》益也。一曰下入貌。

𡏁：《集韻》胡對切，音潰。地形回屈。

𡏂：《集韻》同廛。

𡏃：《韻會》同㙪。

塲：《集韻》同場。

塳：《字彙》蒲紅切，音蓬。塵隨風起。一曰俗埄字。

塴：《集韻》同堋。又地名。湔塴江，在成都。《水經注》江水由湔塴江入郫江，撿江以行舟。

塵：〔古文〕𦧄𡐪尘《唐韻》直珍切《集韻》《韻會》《正韻》池鄰切，𠀤音𨻰。埃也。《爾雅·釋詁》久也。謂塵垢稽久也。《詩·小雅》無將大車，祗自塵兮。《後漢·班固傳》風伯淸塵。《拾遺記》石虎起樓四十丈，異香爲屑，風起則揚之，名芳塵。《嶺南表異錄》犀角爲簪梳，塵不著髮，名辟塵犀。又淫視爲遊塵，見《穀梁序疏》。又明窻塵，丹砂，藥名。《李白·草創大還詩》髣髴明窻塵。又《梵書·圓覺經》根塵虛妄。《註》根塵，六根之塵，謂眼、耳、鼻、舌、心、意。又《列仙傳》麻姑謂王方平曰：見東海三變爲桑田，今將行復揚塵乎。又姓，見《統譜》。又叶直連切，音廛。《班彪·北征賦》忽進路以息節兮，飮予馬兮洹泉。朝露漸予冠蓋兮，衣晻藹而蒙塵。

塶：《集韻》盧谷切，音祿。地名，梁有塶口城。一說本作鹿。

塷：《集韻》籠五切，同鹵。西方鹹地也。鹵或从土，或別作𪉖。

𡏭：《玉篇》計堯切，音澆。伏土爲卵也。

㙠：《廣韻》烏兮切《集韻》《韻會》煙奚切，𠀤音繄。塵埃也。又《廣韻》《正韻》於計切《集韻》《韻會》硏計切，𠀤音翳。義同。

塸：《廣韻》烏后切《集韻》於口切，𠀤音毆。沙堆。一曰墓也。又《集韻》烏侯切，音歐。聚沙曰塸。

塹：《唐韻》《集韻》《韻會》《正韻》𠀤七豔切，音槧。《說文》坑也。又遶城水也。《史記·秦記》塹山堙谷，千八百里。一作壍。《史記·秦紀》壍河旁。《高祖本紀》深壍而守。又作𡐛。《司馬相如傳》隤牆塡𡐛。

㙡：《字彙》咨容切，音蹤。土菌也。高腳繖頭。俗謂之雞㙡。出滇南。

塺：《廣韻》莫杯切《集韻》《韻會》《正韻》謨杯切，𠀤音枚。塵也。《楚辭·九懷》霾土忽兮塺塺。一作㙁。又《廣韻》謨臥切《集韻》《正韻》莫臥切，𠀤音磨。《楚辭·九歎》愈氛霧其如塺。

塻：《廣韻》模各切《集韻》《韻會》《正韻》末各切，𠀤音莫。舍塻也。亦塵也。

㙢：《廣韻》母官切《集韻》謨官切，𠀤音瞞。土覆也。一曰鐵朽。亦作墁。

塼：《集韻》徒官切。同團。《說文》圜也。《周禮》作專。《莊子》作园。《太𤣥》作塼。又朱遄切，音專。燒墼也。同甎。《古史考》烏曹始作甎。又淳沿切，音遄。紡塼也。

塽：《字彙》音𤕤。地高明處。

塾：《廣韻》殊六切《集韻》《韻會》神六切，𠀤音孰。《說文》門側堂也。《禮·學記》古之敎者，黨有庠，家有塾。《儀禮·冠禮》具饌于西塾。又《三輔黃圖》未央宮外有塾門。《古今注》塾之爲言熟也。臣朝君，至塾門，更詳熟所應對之事。又《前漢·食貨志》春將出民里胥，平旦坐于右塾，鄰長坐于左塾。又疾也。《山海經》首山之隂曰机谷，多𩿁鳥，其狀如梟而三目，食之巳塾。𩿁音地。

塿：《廣韻》《正韻》郞斗切《集韻》《韻會》郞口切，𠀤音簍。小阜也。又《揚子·方言》小冢謂之塿。又通作婁，有平上二聲。

墀：《唐韻》直泥切《集韻》《韻會》𨻰尼切《正韻》𨻰知切，𠀤音蚳。《說文》涂地也。禮，天子赤墀。《徐曰》階上地也。漢制，靑瑣丹墀。《典職曰》以丹漆地，故曰丹墀。砌以玉石曰玉墀。《楊巨源詩》無因隨百獸，率舞在丹墀。《前漢·梅福傳》願登文石之殿，陟赤墀之途。《漢武落葉哀蟬曲》玉墀兮生塵。又後庭元墀釦砌。又國名。《西京雜記》因墀國有解形之人。又與𡎰同。

墁：同㙢。又《廣韻》《集韻》《韻會》《正韻》𠀤莫半切，音縵。牆壁之飾也。《孟子》毀瓦畫墁。

墂：《集韻》𤰞遙切，音杓。封土爲識。當作標。

𡏮：《廣韻》鉏交切《集韻》莊交切，𠀤音巢。𡏮陽，地名，在東昌聊城縣西南，傍有巢父墓。

𡏯：《集韻》薄賣切，音敗。小堤也。

境：《唐韻》《正韻》居影切《集韻》《韻會》舉影切，𠀤音景。《說文》疆也。一曰竟也，疆土至此而竟也。《魯語》外臣之言不越境。《史記·諸侯王表》諸侯比境。《註》地相接次也。《前漢·地理志》開地斥境。通作竟。

墄：《廣韻》《韻會》倉則切《集韻》七則切，𠀤音戚。《李善曰》限也。謂階齒也。《三輔黃圖》未央前殿，左墄右平。《註》殿階九級，中分左右。左有齒，人行之，右則平之。

㙣：《廣韻》《集韻》𠀤知亮切，音漲。沙墳起貌。

墅：《廣韻》辰與切《集韻》《韻會》上與切《正韻》承與切，𠀤署上聲。田廬也。又圃墅。《晉書·謝安傳》與兄子元圍碁，賭別墅。又別館。《唐書·裴休傳》與兄弟隱家墅，講經著書。又許墅，地名，在蘇州城西。《圖經》秦始皇求吳王劒，白虎蹲于丘上，逐之，西走至此，裂爲池，因名曰虎疁。吳越時避鏐音，攺許墅。又《集韻》以者切，音野。《說文》郊外也。《毛氏韻增》野，古墅字。後人以其借爲郊野字，復加土于下以別之。《正字通》毛說似而非。野本郊野朴野。古無墅地墅名。後人家廬外立別墅，因借郊野之野，加土轉聲作墅。

𡏰：《廣韻》《集韻》𠀤方問切，音糞。埽除也。亦作𡏙。

墆：《廣韻》《集韻》𠀤徒結切，音垤。貯也，止也。《前漢·食貨志》富商賈墆財役貧。《左思·蜀都賦》賈貿墆粥，舛錯縱橫。又《廣韻》特計切《集韻》丁計切，𠀤音第。隂翳貌。《楚辭·九歎》舉霓旌之墆翳。又高貌。《張衡·西京賦》直墆霓以高居。

㙤：《正字通》與罅𨻲𠀤同。

墇：《廣韻》《集韻》《韻會》諸良切《正韻》止良切，𠀤音章。壅也，隔也，塞也。又《廣韻》《集韻》《正韻》𠀤之亮切，音幛。與鄣瘴同。

𡏱：《集韻》盧戈切，音羅。盛土草器也。

墈：《廣韻》《集韻》《韻會》𠀤苦紺切，音戡。險岸也。俗謂土突起立者爲墈。

墉：〔古文〕𩫱𩫃《廣韻》《集韻》《韻會》𠀤餘封切，音容。《禮·王制註》小城曰墉。《易·同人》乗其墉。《詩·大雅》以伐崇墉。又築土壘壁曰墉。《釋名》墉，容也，所以隱蔽形容也。《儀禮·士喪禮》堂中北牆謂之墉。《禮·郊特牲》君南向于北墉下。又仙宮。《武帝內傳》我墉宮，玉女王子登也。又叶余章切，音羊。《道藏歌》玉臺敷朱霄，綠霞高元墉。體矯萬津波，神生攝十方。與庸通。一作䧡牗。

墊：《唐韻》《集韻》《韻會》《正韻》𠀤都念切，音店。《說文》下也，溺也。《書·益稷》下民昏墊。或作埝。又《廣韻》徒協切《集韻》達協切，𠀤音牒。水名。《北史·外奚傳》吐谷渾君長阿豺，登其國西疆山，觀墊江源，問羣臣，長史曾和對曰：水經仇池，過晉壽，出宕渠，始名墊江。又縣名，屬四川重慶府忠州。《南史補》漢之墊江，今之合州也。隋煬帝攺合州爲涪陵，而移墊江之名於忠州。又《集韻》的協切，音輒。地下也。

墋：《廣韻》初朕切《集韻》《韻會》《正韻》楚錦切，𠀤音磣。沙土也。《沈約·郊居賦》寧方割于下土，廓重氛于上墋。又混沌，不淸澄貌。《陸機·漢功臣贊》茫茫宇宙，上墋下黷。凡慘黷，𠀤當作墋黷，見《英華辨証》。

墌：《廣韻》《集韻》《韻會》《正韻》𠀤之石切，音隻。基址也。又地名。《唐書·太宗紀》攻薛仁杲于高墌城。又《廣韻》之若切《集韻》職略切。𠀤同坧。築土爲基曰墌。

墍：〔古文〕𡉙𡍳《廣韻》其冀切《集韻》巨至切《韻會》《正韻》奇寄切，𠀤音洎。《說文》仰涂也。塗墍，見塗字註。又取也。《詩·召南》頃筐墍之。又息也。《詩·邶風》伊余來墍。《大雅》民之攸墍。又《廣韻》《集韻》𠀤許旣切，音戲。義同。

𡏲：同墍。

墎：《集韻》光鑊切，音郭。《說文》度也。凡民之所度居也。

墏：《廣韻》七兩切《集韻》此兩切，𠀤音搶。基也，將平土以成之。

墐：同堇。見堇字註。又《廣韻》渠遴切《集韻》《韻會》渠吝切《正韻》具吝切，𠀤音覲。塗也。《詩·豳風》塞向墐戸。《禮·月令》季秋，蟄蟲咸俯，在內皆墐其戸。又瘞薶。《詩·小雅》行有死人，尚或墐之。又溝上道也。《周語》陸阜陵墐。

𡏳：堇本字。

墑：《廣韻》都歷切《集韻》丁歷切，𠀤音滴。階謂之墑。又與的通。射的也。

墒：《字彙》尸羊切，音商。新耕土也。一曰墑字之譌。

墓：《廣韻》《集韻》《韻會》《正韻》𠀤莫故切，音暮。《說文》丘也。《鄭玄曰》冢塋之地，孝子所思慕之處。《禮·檀弓》古不修墓。又易墓非古也。《王制》墓地不請。《周禮·春官》墓大夫掌凡邦墓之地域，爲之圖，令國民族葬。凡爭墓地，聽其獄訟，帥其屬而巡墓厲。《註》墓厲，謂塋限遮列之處。庶人不封不樹，故不言冢而云墓。又《揚子·方言》凡葬，無墳謂之墓，有墳謂之塋。故檀弓云：墓而不墳。又平曰墓、封曰冢、高曰墳。又北谷曰墓。《史記·封禪書》西方神明之墓。又《集韻》䝉晡切，音模。《前漢·班固敘傳》陵不崇墓。《註》墓音模。

𡏴：《筆乗》古垠字。註詳六畫。

墔：《集韻》徂回切，音崔。丘也。堆墔，土聚貌。

𡏵：《集韻》力協切，音劦。堅土也。

𡏶：《字彙補》古文墳字。註詳十二畫。

𡏷：《集韻》徐心切，音尋。地名。

𡏸：《集韻》懫古作𡏸。詳心部十五畫。

㙥：《集韻》古困切，音袞。土貌。

𡐞：《廣韻》幷列切《集韻》必列切，𠀤音憋。大阜名。《倉頡篇》𡐞阜，在左馮翊沔陽縣北。

㙧：《廣韻》《集韻》《韻會》《正韻》𠀤力救切，音溜。盛飯瓦器也。堯舜飯土塯。見《韓子》。

墜：《唐韻》《集韻》《韻會》《正韻》𠀤直類切，垂去聲。《說文》侈也。《爾雅·釋詁》落也。《論語》未墜於地。《韓詩外傳》星墜木鳴，國人皆恐。又《集韻》直律切，音术。義同。䃍隊隧𨽎古通，經史皆互見。

墝：《廣韻》口交切《集韻》《韻會》丘交切，𠀤音敲。瘠土也。薄田曰墝。《淮南子·原道訓》舜耕歷山，田者爭處墝埆，以肥饒相讓。又《集韻》《韻會》𠀤口敎切，音巧。土不平也。磽塙墽同。

㙨：同圻。一作畿。

增：《唐韻》作滕切《集韻》《韻會》咨騰切《正韻》咨登切，𠀤音曾。《說文》益也。一曰重也。《詩·小雅》如川之方至，以莫不增。《史記·黃霸傳》戸口歲增。又衆也。《詩·魯頌》烝徒增增。又與層通。增城漢宮。見前城字註。《揚雄·甘泉賦》增宮參差。又與曾通。又《廣韻》《集韻》《韻會》子鄧切《正韻》子孕切，𠀤音橧。賸也。

𡐟：同墺。

㙩：《廣韻》《集韻》《韻會》力照切《正韻》力弔切，𠀤音燎。《說文》周垣也。註引《西都賦》㙩以周垣。又《廣韻》落蕭切《集韻》《韻會》憐蕭切，𠀤音聊。義同。考證：〔《說文》周垣也。《班固·西都賦》㙩以周垣。〕謹按西都賦作繚以周牆，此作㙩以周垣者，乃說文繫傳按語所引，今謹將班固二字改爲註引。

墟：《唐韻》去魚切《集韻》《韻會》《正韻》丘於切，𠀤音虛。《說文》大丘也。《禮·檀弓》墟墓之閒，未施哀于民而民哀。又故城。《帝王世紀》瞍妻握登生舜于姚墟，故得姓姚氏。《左傳·昭七年》謝息遷桃。《註》魯卞縣東南有桃墟，世謂之陶墟，相傳舜所陶處。《竹書紀年》盤庚自奄遷朝歌，遂曰殷墟。又大壑。《列子·湯問篇》渤海之東有大壑焉，名曰歸墟。《木華·海賦》南澰朱厓，北灑天墟。又商賈貨物輻湊處，古謂之務，今謂之集，又謂之墟。又叶偶舉切，音語。《詩·邶風》升彼墟矣。叶下楚。

墠：《廣韻》常演切《集韻》《韻會》《正韻》上演切，𠀤音善。《說文》野土也。一曰除地祭處，築土爲壇，除地爲墠。《書·金縢》爲三壇同墠。《禮·祭法》王立七廟，一壇一墠。又爲祧，有二去祧，爲壇去壇，爲墠去墠曰鬼。又《集韻》《韻會》𠀤時戰切，音膳。義同。又《集韻》他干切，音灘。寬也。又叶虞遠切，音阮。《詩·鄭風》東門之墠，茹藘在阪。其室則邇，其人甚遠。又與壇通。

㙪：《廣韻》《正韻》於計切《集韻》壹計切《韻會》於詣切，𠀤音㙠。《說文》天隂塵也。又《集韻》乙冀切，音意。隂晦也。

𡐠：《廣韻》苦圭切，音奎。盾之握也。

墡：《廣韻》常演切《集韻》上演切，𠀤音善。《六書故》白埴土也。一曰周禮，爾雅，山海經𠀤作堊。俗作墡，不宜分爲二字。

𡐡：俗埭字。

墢：《正字通》同坺。

墣：同圤。《說文》塊也。《楚語》楚靈王出亡，涓人疇枕之以墣。

墤：同塊。

墥：《集韻》覩動切，音董。《說文》䵺墥，封垤也。又吐孔切，音侗。義同。又土緩切。同疃。禽獸所踐處。畽𤲫䠪，𠀤同。

墦：《廣韻》附袁切《集韻》《韻會》蒲袁切《正韻》符艱切，𠀤音煩。《博雅》墦埌，冢也。《孟子》東郭，墦閒之祭者。又《集韻》鋪官切，音潘。義同。亦作墦。墦字作番下土。

墧：同塙。

墨：《唐韻》莫北切《集韻》《韻會》《正韻》密北切，𠀤音默。《說文》書墨也。《西京雜記》漢尚書令，僕承郞，月給隃糜墨。魏晉閒以黍燒烟，和松煤爲之。唐初高麗歲貢松烟墨。宋煕寧閒，張遇供御墨，始用油烟入麝，謂之龍劑。《李堅墨評》古有李廷珪墨爲第一，張遇墨次之，兗州𨻰朗墨又次之。又《禮·玉藻》卜人定龜，史定墨。《註》凡卜，必以墨畫龜，乃鑽之，觀所坼以占吉凶。又度名。《小爾雅》五尺爲墨，倍墨爲丈。《周語》不過墨丈尋常之閒。又五𠛬之一，鑿其額，涅以墨書。《書·伊訓》臣下不匡其𠛬墨。又哀容。《孟子》歠粥面深墨。又氣色下也。《左傳·哀十三年》晉定公，吳夫差，會于黃池。司馬寅曰：肉食者無墨。又闇昧也。《劉向·新序》師曠對晉平公曰：國有墨。墨而不危者，未之有也。又墨灰。《西京雜記》武帝鑿昆明池，悉灰墨，無復塊土。西域人曰：大刼將盡，則有刼燒。灰墨，其餘燼也。又與默通。《史記·商君傳》武王諤諤以興，紂墨墨以亡。《前漢·竇嬰傳》嬰墨墨不得志。又太史公論六家之要旨，墨家儉而難遵，然其彊本節用，不可廢也。六家：隂陽、儒、墨、名、法、道也。又地名。卽墨，故齊地。《史記·齊世家》樂毅下齊七十餘城，惟卽墨不下。今卽墨乃漢之不其縣。又墨山，在卽墨東北，墨水發源于此。《前漢·郊祀志》帝以方士言祀太室于卽墨，卽此山也，一在衞輝縣西北。《九州要記》墨子居墨山，採茯苓餌之，五百歲不死。又姑墨，國名。南與于闐接，又康居國有附墨城。𠀤見《前漢·西域傳》。又姓。禹師墨如。見《王符潛夫論》。周墨翟，明墨麟。《姓纂》墨氏卽墨胎氏，孤竹君後。又老馬腹中有物曰墨，猶狗寶也，見《本草綱目》。又《集韻》旻悲切，音眉。墨杘，默詐貌。又軟弱貌。又《集韻》莫佩切，音昧。諡法，貪以敗官，讒言敗善，𠀤曰墨。考證：〔《禮·玉藻》卜人定龜，史定墨。《註》凡卜，必以墨畫龜，乃鑽之，觀所拆以占吉凶。〕謹照原文拆改坼。〔又太史公論六家之要旨，墨家儉而難遵，然其疆本節用，不可廢也。〕謹照漢書司馬遷傳疆本改彊本。

墩：《廣韻》《集韻》《韻會》《正韻》𠀤都昆切，音敦。平地有堆曰墩。謝公墩，在冶城北。《李白詩》冶城訪遺跡，猶有謝公墩。

墪：同墩。

墫：《正字通》與樽同。按通雅曰：說文墫从士，乃許氏臆說。自監本爾雅，王氏詩考，𨻰氏九經考異𠀤从土。唐宋人有用墫墫者，細推墫亦樽之譌，从土無謂，況从士乎。據通雅則字彙註从土，與从士不同，失考正。

墬：《正字通》籀文地字。《前漢·郊祀志》周官天墬之祀。

墭：《唐韻》《韻會》市政切《集韻》時正切，𠀤音盛。盛物器。與盛通。

𡐢：《集韻》同糞。

𡐣：《字彙》同㙏，穴地以居。古作復。《詩·大雅》陶復是也。亦作覆。

𡐤：《唐韻》丘揭切《集韻》丘傑切，𠀤音朅。界也。又《集韻》詰結切，音栔。義同。

㙫：《廣韻》子入切《集韻》卽入切，𠀤音㗱。泉出于上。

𡐥：《廣韻》蘇合切《集韻》悉盍切，𠀤音颯。𡐥𡐥，上墮聲。

墮：《廣韻》徒果切《集韻》《韻會》《正韻》吐火切。𠀤同𡐦。毀也。《說文》作隓。敗城旣曰隓。亦作隓。《春秋》墮郈，墮郕，墮費。《賈誼·過秦論》墮名城。《史記·高祖紀》士卒墮指。又釋氏團墮，言食墮在缽中也。梵言儐茶波。一曰濵茶夜。華言團，團者食團，謂行乞食也。又與惰通。《禮·月令》季秋行春令，民氣解墮。《韓非子·五蠹篇》侈而墮者貧。《史記·司馬相如傳》不敢怠墮。《註》墮，𠀤同惰。又《廣韻》許規切《集韻》《韻會》翾規切，𠀤音孈。義同。又《廣韻》他果切，音垛。倭墮，髻也。又叶丑呂切，音楮。《韓愈·元和聖德詩》衆樂驚作，轟豗融冶。紫燄嘘呵，高靈下墮。冶音與。又𡓗、𨼰，同隓。

𡐦：同墮。《前漢·𠛬法志》周道衰，法度𡐦。

墯：同墮。《史記·高祖紀》漢王急推墮二子。《賈誼傳》梁王墮馬。

𡐧：《廣韻》徒含切《集韻》徒南切，𠀤音覃。地名。又甒屬，同壜。

墱：《廣韻》都鄧切《集韻》《韻會》《正韻》丁鄧切，𠀤音嶝。小阪也。飛陛謂之墱，閣道也。《張衡·西京賦》墱道邐倚以正東。又小坎水分派也。《左思·魏都賦》墱流十二，同源異口。《李善曰》鄴下有十二墱，天井優在城西南，分爲十二。又《集韻》都騰切，音登。墱墱，築牆聲。墱與隥通。

墲：《廣韻》莫胡切《集韻》䝉晡切，𠀤音模。規度墓地也。《揚子·方言》所以墓謂之墲。《註》謂規度墓地，漢書初陵之墲是也。又《集韻》微夫切，音無。冢地也。又滂模切，音鋪。又罔甫切，音武。𠀤墓域。

㙬：《玉篇》古文垠字。註詳六畫。《淮南子·俶眞訓》蘆苻之原，通于無㙬。

墳：〔古文〕𡏶《唐韻》《集韻》《韻會》《正韻》𠀤符分切，音汾。《說文》墓也。《禮·檀弓》古者墓而不墳。《註》土之高者曰墳。《衡山志》楚靈王之世，衡山崩，而祝融之墳壞，中有營丘九頭圖。《張衡·思𤣥賦》賭有黎之圮墳。《註》有黎，祝融也。又水涯曰墳，大防也，所以扞水。《詩傳》辛受無道，商人慕文王而歸之，賦汝墳。又《白虎通》三墳，分也。論三才之分，天地人之始也。《孔安國·尚書序》伏犧，神農，黃帝之書，謂之三墳，言大道也。《左傳·昭十三年》左史倚相，是能讀三墳，五典，八索，九丘。又大也。《周禮·秋官》司烜氏共墳燭。又與羵同。《魯語》土之怪曰墳羊。又《廣韻》《正韻》房吻切《集韻》《韻會》父吻切，𠀤音憤。土膏肥也。《書·禹貢》白墳，黑墳，赤埴墳。見土字註。又《集韻》部本切，音笨。土沸起也。《左傳·僖四年》公祭地，地墳。考證：〔《周禮·春官》司烜氏共墳燭。〕謹照原書春官改秋官。

𡐨：《玉篇》古文野字。註詳里部四畫。《楚辭·九歌》天時懟兮威靈怒，嚴殺盡兮棄原𡐨。𡐨，叶上馬鼓。馬音母。

𡐩：《集韻》《玉篇》𠀤古文舜字。註詳舛部六畫。

墴：《集韻》同堭。殿也，基也。

𡐪：《集韻》塵古作𡐪。註詳十一畫。

𡐫：《字彙補》古文子字。見扶風縣夫子廟𥓓，唐程浩撰。

墺：〔古文〕𡋮𡋸圫𡌱《廣韻》烏到切《集韻》《韻會》《正韻》於到切，𠀤音奧。四方土可居也。又水厓曰墺。又《廣韻》於六切《集韻》乙六切，𠀤音郁。義同。《書·禹貢》作隩。《前漢·地理志》作奧。

墻：俗牆字。

墼：《廣韻》古歷切《集韻》《韻會》吉歷切，𠀤音激。《說文》瓴適也。一曰土墼，未燒塼坯。本作墼。

𡑞：同隧。

墽：與墝同。《淮南子·地形訓》察水陸肥墽高下之宜。又韓地墽民險，介于大國之閒。

墾：《廣韻》康很切《集韻》《韻會》口很切，𠀤音懇。力治也。一曰開田用力反土也。又傷也，如鉏墾之傷物也。《周禮·冬官考工記旊人》陶旊之事，髻墾薛暴不入市。《註》旊人，摶埴之工。髻，薄也。墾，傷也。薛，破裂也。暴，暴起也。皆器之不任用者，故不令其入市。又叶苦泫切，音犬。《蘇軾·垂雲亭詩》我詩久不作，荒澀旋鉏墾。從君覓佳句，咀嚼廢朝飯。飯音卞上聲。

𡑟：《正字通》同窩。

墿：《廣韻》羊益切《集韻》《正韻》夷益切，𠀤音亦。《博雅》軌道也。又《集韻》同都切，音徒。《爾雅·釋詁》路旅，塗也。塗或作墿。又徒故切，音度。道也。

壀：同𡌨。

㙰：《集韻》下買切，音解。地名。

𡑠：籀文同埴。《成公綏·天地賦》海岱赤𡑌，華梁靑黎。

㙱：《廣韻》胡到切《集韻》後到切，𠀤音號。《說文》土釜也。

壁：《唐韻》北激切《集韻》《韻會》《正韻》必歷切，𠀤音繴。《說文》垣也。《釋名》辟也，辟禦風寒也。《孔安國·尚書序》秦始皇焚書，我先人用藏其家書于屋壁。《水衡記》張僧繇于金陵安樂寺畫四龍于壁，不點睛，每曰點之卽飛去。人以爲誕，因點其一，須臾雷電破壁，一龍乗雲上天。又軍壘。《前漢·高帝紀》帝晨馳入韓信張耳壁，奪之軍。《周亞夫傳》吳楚反，亞夫救梁，引兵走昌邑，堅壁而守。又星名。二十八宿之一。《晉書·天文志》東壁二星主文籍，天下圖書之府。又地名。壁州，在三巴，本漢宕渠地，唐高祖武德初置，辟州節度使鄭畋有記。又赤壁，在蒲圻。《荆州記》蒲圻縣沿江南岸百里，名赤壁，昔周瑜破曹操處。黃州赤壁乃赤鼻山。《水經注》江水左逕赤鼻山，下爲赤鼻磯。蘇軾赤壁前賦及長短句，人道是三國周郞赤壁，蓋傳疑也。又凡石厓之峭削皆曰壁。《馬岌·石壁銘》靑壁千尋。《江淹詩》緬映石壁素。《神仙傳》帛和入西城山，王公令熟視石壁，二年漸覺有文字，三年得神丹方及五嶽圖。本作壁，十四畫。說文、經史皆同。字彙从省作壁，入十三畫，因之。壁字从𨐌作。

壂：《廣韻》《集韻》𠀤堂練切，音殿。《博雅》堂堭，壂也。一曰堂基也。《六書統》滓垽也。从土从殿。後也，澂而在後也。

𡑡：《集韻》胡關切。同環。環堵，謂面一堵牆也。

𡑢：同堞。

壃：同疆。《史記·晉世家》出壃乃免。本作畺，亦作畕。

𡑣：《正字通》與窟𡒈堀同。

𡑤：《玉篇》古文裸字。註詳衣部八畫。《正字通》譌字。《說文》从衣，非从土。○按字本《玉篇》《字彙》亦非無據。

壄：《正字通》𡐨字之譌。

壅：《廣韻》《集韻》《韻會》《正韻》𠀤於用切，雍去聲。塞也。《史記·秦本紀》河決不可復壅。一曰加土封也，培也，大江南道方語。凡培覆根土澆灌花草𠀤曰壅。又草名。芡實一名雞壅，見《本草》。又於容切，音邕。與雍通。周禮壅氏，漢書溝洫志壅皆作雍。又《集韻》《韻會》委勇切《正韻》伊竦切，𠀤音擁。義同。

㙲：同壅。

㙳：《正字通》同轗。本作坎。《宋·穆修詩》㙳坷亦多迍。別又作堿。

壆：《集韻》訖岳切，音覺。器之舋圻。又轄角切，音學。土堅也。或曰山，多大石。應从嶨礐。

壇：《廣韻》《集韻》《韻會》唐干切《正韻》唐闌切，𠀤音彈。《說文》祭場也。壇之言坦也。一曰封土爲壇。《禮·祭義》燔柴于泰壇祭天也。《祭法》去祧爲壇。《註》遠廟八世祖則遷于壇，有禱則祭。互詳墠字註。《史記·文帝紀》其廣增諸祀壇場。又楚人謂中庭曰壇，見《荆楚風俗通》。又盟誓則立壇。《禮·雜記》孔子出魯東門，過故杏壇，曰：兹臧文仲誓盟之壇也。睹物思人，命琴而歌。又國君朝會亦設壇。《左傳·襄二十八年》鄭伯如楚，舍不爲壇，子產曰：大適小則爲壇，小適大苟舍而已，焉用作壇。又特拜將相亦設壇。《前漢·高帝紀》上設壇具禮，拜韓信爲大將，一軍皆驚。《唐書·裴度傳》度拜相，詔四登師壇。又雞壇，友會也。《北戸錄》越人每相交，作壇，祭以白犬丹雞。又瑤壇，仙境也。《張協·七命》眷椒庭于瑤壇。又《集韻》儻旱切，音儃。《周禮·夏官·大司馬》九伐之法。一曰暴內陵外則壇之。《鄭註》出其君。置空壇之地。又《集韻》《韻會》徒案切《正韻》杜晏切，𠀤音但。壇曼，寬廣貌。《史記·司馬相如傳》壇以陸離。《子虛賦》案衍壇曼。又《集韻》《正韻》𠀤時戰切，音繕。除地也。又《集韻》上演切，音善。野土也。《楚辭·九章》鸞鳥鳳凰，日以遠兮。燕雀烏鵲，巢堂壇兮。又亭年切，音田。《桓君山仙賦》周覽八極，還崦華壇。氾氾濫濫，隨天轉旋。又叶直良切，音長。《楚辭·九歌》蓀壁兮紫壇，播芳椒兮成堂。俗作壇，非。壇字从靣，不从㐭作。

㙴：《集韻》昌豔切，音襜。蔽也。又章豔切，音占。義同。

𡑥：《說文》𡑣本字。兔堀也。

壈：《廣韻》《集韻》《韻會》《正韻》𠀤盧感切，音燣。坎壈，不得志也。《楚辭·九辯》坎壈兮貧士，失職而志不平。一作廩。

𡑦：《集韻》同墁，塗地。

𡑧：《集韻》戸八切，音滑。《說文》囚突出也。

壉：《集韻》其據切，音遽。地名。

㙵：《字彙補》古文臺字。註詳至部八畫。

㙶：《玉篇》古文堂字。註詳八畫。

壍：同塹。

㙷：《集韻》敕立切，音湁。《說文》下入也。又直立切，音蟄。《博雅》益也。一曰累土。又直涉切，音偞。墊也。又直業切，誗入聲。田實也。《賈思𢣢曰》秋田㙷實。

𡒉：籀文臧字。《類篇》籀文臧字。

壎：〔古文〕坃壦《唐韻》況袁切《集韻》《韻會》許元切，𠀤音暄。樂器也。燒土爲之，銳上平底，形似稱錘。《白虎通》壎之言熏也。陽氣于黃泉之下，熏烝而萌也。《詩·小雅》伯氏吹壎。亦作塤。《爾雅·釋樂》大塤謂之嘂。嘂，音叫。《孫炎曰》音大如叫呼聲。《前漢·律歷志》八音，土曰塤。《禮圖》塤大如鴈卵者曰雅塤，如雞卵者曰頌塤。○按塤乃土器，不堅之物，故時俗指人慣弄虛澆者曰弄塤。《宋景祐·樂記》今大塤八孔，二前五後，一髹飾其上。又《集韻》許云切，音熏。義同。又吁運切，音訓。盂也。《集韻》與塤同。

𡒊：《廣韻》《集韻》𠀤羊洳切，音預。高平陸也。

㙸：俗墣字。

𡒋：《正字通》同墽。

壏：《廣韻》胡黤切《集韻》戸覽切，𠀤音檻。堅土也。《管子·地員篇》纑土之次曰五壏，五壏之狀，芬焉若糠以肥。《註》地色黃而虛。又《集韻》盧瞰切，音濫。壏埮，地平而長。通作㯺。

壐：《說文》同璽。壐所以主土，故从土。《小篆》从玉。詳玉部璽字註。又人名。稷之弟曰台壐，台壐生叔均，見《山海經》。又《路史·同姓名辨》覩叔均而思稷子，則叔均爲稷之子。今云稷弟，疑有誤。

𡒌：《集韻》去演切，音遣。小垖也。

壑：《廣韻》呵各切《集韻》《韻會》《正韻》黑各切，𠀤音𦞦。溝也，坑也，谷也，虛也。《詩·大雅》實墉實壑。《張衡·西京賦》谿壑錯繆而盤紆。又海曰大壑，一曰巨壑。《莊子·天地篇》大壑之爲物也，注焉而不滿，酌焉而不竭。又《山海經》有壑山。《又》西海流沙中有國，名壑市。又《集韻》黃郭切，音穫。郝格切，音赫。義𠀤同。俗作𡐍，非。

壒：《廣韻》《集韻》《正韻》𠀤於蓋切，音藹。塵合也。《班固·西都賦》軼埃壒之混濁。《韓愈·秋雨聯句》幽泥化輕壒。又不壒水。《丹陽志》秣陵蔣山有八功德水，一淸，二泠，三香，四柔，五甘，六淨，七不壒，八蠲疴。又《集韻》丘蓋切，音嘅。義同。《六書故》省作𡎌。俗作𡑷。

𡒍：同埾。

壓：《廣韻》烏甲切《集韻》《韻會》《正韻》乙甲切，𠀤音鴨。《說文》壞也，笮也，塞補也。一曰鎭壓。《唐書·柳仲郢傳》仲郢爲京兆尹，政號嚴明。爲河南尹，以寬惠爲政，或言不類京師時。仲郢曰：輦轂之下，彈壓爲先。郡邑之治，惠愛爲本。又《集韻》益涉切，音嬮。伏也，合也。又諾協切，音㘨。一指按也。又於豔切。通作厭。足也，疾惡也。《前漢·叔孫通傳》朕甚壓苦之。或作厭饜。

壔：《廣韻》都皓切《集韻》都老切，𠀤音島。《說文》堡也。一曰高土。《集韻》本作𡑏。《正字通》與嶹島隯通。

壕：《廣韻》《集韻》《正韻》𠀤胡刀切，音豪。城下池也。《柳宗元詩》鴈鳴寒雨下空壕。又地名。《一統志》石壕鎭，在今陝州陝縣城東。杜甫有石壕吏詩。

壖：《正字通》與堧同。《前漢·食貨志》田其宮壖地。又岸邊地。《史記·河渠書》故盡河壖。又牆外短垣。《前漢·臨江王榮傳》侵廟壖爲宮。

𡒎：《字彙補》同途。《漢·犍爲楊君頌》𡒎路歮難。

㙹：《集韻》謨中切，音䝉。澤也。

㙺：《類篇》於龜切。九達道也。又求位切，音匱。累土也。亦同簣。《後漢·律歷志》爲山而不終，踰乎一㙺。

𡒏：《集韻》力涉切，音獵。土貌。

𡒐：《集韻》懫古作𡒐。註詳心部十五畫。亦作𡏸。

𡒑：《字彙補》音未詳。太淸金液神氣經：北嶽姓𡒑。名𠨤君。

𡒒：《集韻》熟古作𡒒。註詳火部十一畫。又牲體。《廣韻》豚臉𡒒也。

𡒓：《篇海類編》呼覽切，音喊。地土之堅也。

㙻：俗廛字。

𡒰：同墬。

壘：《廣韻》力軌切《集韻》《韻會》魯水切，𠀤音藟。《說文》軍壘也。《禮·曲禮》四郊多壘，卿大夫之辱也。《周禮·夏官》量人掌營軍之壘舍，量其市朝州涂軍社之所里。又星名。《史記·天官書》虛南衆星曰羽林天軍，軍西爲壘。又官名。《前漢·百官公卿表》武帝平南越，內增七校，中壘其一也。又姓，後趙壘澄，晋梓潼太守壘錫。又《集韻》艮斐切。山貌。又倫追切，音纍。畏壘，山名。《莊子·庚桑楚》北居畏壘之山。又玉壘山，在灌縣西，唐貞觀閒設關于其下。《岑參詩》玉壘天晴望，諸峰盡覺低。又重也。一曰壯貌。《前漢·鮑宣傳》魁壘之士。又冢相次也。《張載·七哀》北邙何壘壘。又與累同。《荀子·大略篇》不憂其係壘也。又與礌同。《前漢·李陵傳》下壘石。又《廣韻》呂䘏切《集韻》《韻會》列戌切，𠀤音律。鬱壘，神名。《風俗通》上古有神荼，鬱壘兄弟二人，在東海度朔山桃樹下，𥳑閱百鬼，其不循理者，持以葦索，執以飼虎。《張衡·東京賦》度朔作梗，守以鬱壘。神荼副焉，對操索葦。臘祭夕桃符之制由此。神荼，音伸舒。

壙：《集韻》《韻會》𠀤苦晃切，音懭。竁也，墓穴也。《禮·檀弓》弔于葬者必執引，若從柩及壙，皆執紼。又壙埌，原野空廓貌。《賈誼·新書》天下壙壙，一人有之。又《廣韻》《集韻》《韻會》《正韻》𠀤苦謗切。同曠。廣𣋷懬曠壙古通。

𡒱：《集韻》亭歷切，音狄。堞也。

𡒲：《字彙補》同塵。

𡒳：《集韻》民堅切，音眠。所以平地也。

壚：《廣韻》落胡切《集韻》《韻會》龍都切，𠀤音盧。《說文》黑剛土也。《書·禹貢》豫州下土墳壚。《周禮·地官·草人》埴壚用豕。《註》以埴爲黏，以壚爲疏。《呂覽》凡耕之道，必始于壚，爲寡澤而後枯。又黃壚，黃泉也。《淮南子·兵略訓》蟠乎黃壚之下。《曹植·責躬詩》抱罪黃壚。又酒區。《史記·司馬相如傳》令文君當壚。《世說》王戎過黃公酒壚，謂客曰：吾與叔夜嗣宗酣飮此壚，自嵆阮亡後，視此雖近，邈若山河。又《集韻》凌如切，音閭。義同。

壛：《廣韻》《集韻》𠀤余廉切。同檐。《楚辭·大招》曲屋步壛。《註》曲屋，周閤也。步壛，長砌也。

壜：同墰。

壝：《廣韻》以水切《集韻》《韻會》愈水切，𠀤音唯。土埒也。又《集韻》欲鬼切，遺上聲。起土爲埒。一曰壇邊低垣圍繞者爲壝。《周禮·地官》封人掌設王之社壝。《潘岳·藉田賦》封人壝宮。《註》委土起堳埒以爲宮也。又《集韻》以醉切，音篲。又《廣韻》以追切《集韻》《韻會》夷隹切，𠀤音惟。義𠀤同。

壞：〔古文〕𡎯《廣韻》《集韻》《韻會》《正韻》𠀤古壞切，音怪。毀也。又胡怪切，若𩟮。自毀也。《毛氏韻增》凡物不自敗而毀之則古壞切，如魯恭王壞孔子宅之類是也。物自敗則胡怪切，如春秋傳魯城門壞之類是也。又《集韻》乎乖切，音懷。壞隤，山名。又胡罪切，音瘣。《詩·小雅》譬彼壞木，疾用無枝。又叶胡對切，音潰。《詩·大雅》無俾城壞，無獨斯畏。又叶戸恢切，音回。《家語》孔子歌曰：泰山其頹乎，梁木其壞乎。與下萎叶。萎，音哀。

壟：《廣韻》力踵切《集韻》《韻會》魯勇切，𠀤音隴。冢也。《揚子·方言》秦晉之閒，冢謂之壟。《禮·曲禮》適墓不登壟。又田中高處。《史記·𨻰涉世家》輟耕而之壟上。又《集韻》盧東切，音籠。《東方朔·七諫》修往古以行恩兮，封比干之丘壟。與下同字叶。亦作龍。通作隴。

壠：《說文》壟本字。

𡓐：《正字通》同堮。

𡓑：《說文》埻本字。埻端，流沙中，國名。

壡：《玉篇》古文叡字。註詳又部十四畫。明冲敬太子載壡。

𡓒：《字彙補》落代切，音賴。《博雅》益也。

㙾：《集韻》克角切，音覺。《爾雅·釋山》山多大石。确也。

𡓓：《字彙補》古文𡊹字。註詳六畫。

壢：《五音集韻》郞擊切，音歷。坑也。

𡓔：《篇海類編》與壈同。

㚀：《廣韻》許羈切《集韻》虛宜切，𠀤音羲。毀也。一曰巇字之譌。又《廣韻》驅爲切，音虧。義同。

壣：《廣韻》力珍切《集韻》離珍切，𠀤音鄰。蔬田曰壣。《宋·穆修·秋浦詩》荷芰卷生渚，蕪菁秀出壣。

壤：〔古文〕𦦶《廣韻》如兩切《集韻》汝兩切，𠀤音穰。《說文》柔土也。無塊曰壤。又物自生則言土，人耕種則言壤。《書·禹貢》咸則三壤。《周禮·地官·大司徒》辨十有二壤之物，知其種，以敎稼穡樹藝。又壤奠，壤土所出奠贄也。《書·康王之誥》一二臣衞，敢執壤奠。又《揚子·方言》梁益之閒，所愛諱其肥盛曰壤。壤子猶愛子也。《鄒陽·上吳王書》壤子王梁。又富足也。與穰同。《列子·天瑞篇》一年而給，二年而足，三年大壤。又傷也。《穀梁傳·隱三年》日有食之，吐者外壤，食者內壤。又紛錯貌。《史記·貨殖傳》天下壤壤，皆爲利往。又蓋壤，天地也。《韓愈詩》威風挾惠氣，蓋壤兩劘拂。又煩壤，糞埽之餘積也。《莊子·達生篇》煩壤之內，雷霆居之。又蟻壤，泉穴也。《戰國策》齊桓公伐孤竹，山中無水。隰朋曰：去蟻壤寸有水。掘之，果得水。又擊壤，古戲也。《史記·五帝紀》帝遊康衢，老人擊壤而歌于路。又地名。《春秋·宣七年》公會晉侯、宋公、衞侯、鄭伯、曹伯于黑壤。《註》晉地。《左傳·隱十一年》公之爲公子也，與鄭人戰于狐壤。《註》鄭地。《史記·秦本紀》甘茂伐韓宜陽，五月不拔，樗里子譖之，王欲罷兵。茂曰：息壤在彼。王曰：有之。悉起兵拔之。一曰息壤，坌土也。《路史》息生之土，長而不窮。柳宗元有永州龍興寺息壤記。又姓。《史記·仲尼弟子列傳》壤駟赤，字子徒，秦人。又《集韻》如陽切，音勷。肥土也。《急就章》墼絫廥廐庫東廂，屛廁溷渾糞土壤。

𡓦：《廣韻》鋤減切《集韻》士減切，𠀤音瀺。兆名也。壇域塋界皆曰兆。

𡓱：與壅同。

𡓲：〔古文〕塌《廣韻》杜盍切《集韻》敵盍切，𠀤音沓。墮也。一曰地下也。

𡓳：《集韻》質涉切。同𤮱。盎屬，或从土。

壦：《玉篇》古文壎字。註詳十四畫。

𡓴：《集韻》與𡊄同。

𡓵：《正字通》古文寅字。註詳宀部八畫。

𡓶：《字彙補》古文嚚字。註詳口部十五畫。

𡔂：《正字通》塞本字。

壧：《廣韻》五銜切《集韻》魚銜切，𠀤音巖。地穴也。《漢·郊祀歌》壧處傾聽。

𡔊：《正字通》塾本字。

𡔋：《說文》墩本字。

壨：《六書統》魯回切，雷出地也。一曰古壘字。

壩：《集韻》必駕切，音霸。堰也。

𡔏：《正字通》與壅㙲𡓱𠀤同。《劉向·九歎》聲哀哀而懷高丘兮，心愁愁而思舊邦。願乗閒而自恃兮，徑淫曀而道𡔏。《註》邦，叶府容切。

㚁：《集韻》丘召切，音嘺。高也。

㚂：《廣韻》奴浪切《集韻》乃浪切，𠀤音瀼。坱㚂，塵也。一曰土窟。

𡔚：《籀文》塵字。

