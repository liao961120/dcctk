曰：《唐韻》《集韻》《韻會》𠀤王伐切，音越。《說文》詞也。从口乙聲。亦象口气出也。《註》徐鍇曰：今試言曰，則口開而氣出也。《玉篇》語端也。《廣韻》於也，之也。《增韻》謂也，稱也。《書·堯典》曰若稽古帝堯曰放勳。○按《古文尙書》曰若作粵若，曰放勳作曰，蓋訓爲語端者與粵通，訓爲詞者則如字耳。

曲：《廣韻》丘玉切《集韻》《韻會》區玉切，𠀤音䱡。《說文》象器受物之形。《易·繫辭》曲成萬物而不遺。《疏》屈曲委細。《書·洪範》木曰曲直。《傳》木可以揉曲直。又《詩·秦風》亂我心曲。《傳》心曲，委曲也。《禮·曲禮·釋文》曲禮，委曲說禮之事。又《禮·中庸》其次致曲。《註》曲，猶小小之事。《朱註》一偏也。又《說文》或說蠶簿。《禮·月令》具曲植籧筐。《註》所以養蠶器也。曲，簿也。《前漢·周勃傳》以織簿曲爲生。《註》葦簿爲曲也。又樂曲。《宋玉·對楚王問》是其曲彌高，其和彌寡。又姓。《史記·蒙恬傳》御史曲宮。又《集韻》顆羽切，音踽。地名。《史記·曹相國世家》軍於曲遇。又《陳丞相世家》更以陳平爲曲逆侯。又《韻補》叶區聿切。《劉植·魯都賦》巖險迴隔，峻巘隱曲。猛獸深潛，介禽𥨥匿。

㬰：《正字通》俗臾字。○按《說文》作臾，在申部。《字彙》附臼部。詳臼部臾字註。

曳：《唐韻》余制切《集韻》《韻會》以制切，𠀤音跇。《說文》臾曳也。《易·睽卦》見輿曳，其牛掣。《詩·唐風》子有衣裳，弗曳弗婁。《儀禮·士相見禮》執玉者則唯舒武，舉前曳踵。又河名。《類篇》西戎有河名曳咥。《說文》作曳。曳字从臼作。

𣌡：《六書正譌》香本字。《正字通》古文香字。穀之馨香，象嘉穀在裹中之形。○按此皆《說文》皀字註：皀，皮及切，又讀若香。非古文香字。此从白从厶，止宜从《正譌》作香本字，不得牽溷皀字訓。

更：《玉篇》㪅今作更。《集韻》隷作更。○按更字，諸韻書𠀤作㪅字重文。《正字通》云俗字，非。

𣌣：《正字通》良本字。○按《說文》作𥭣，在畐部，从畐省，亾聲。徐鍇曰：𥭣，甚也，故从畐。則𣌣非良本字，《正字通》譌。𥭣字上原似卄作，如𨝥字所从。

曶：《唐韻》《集韻》𠀤呼骨切，音忽。《說文》出气詞也。从曰，象气出形。《春秋傳》曰：鄭太子㫚。○按《左傳》作忽。又《前漢·古今人表》中㫚。《註》㫚與忽同。又《揚雄傳》於時人皆㫚之。《註》師古曰：㫚與忽同。輕也。又《韻補》叶許月切，微也。《後漢·律曆志贊》象因物生，數本杪㫚。律均前起，準調後發。○按與日部曶字不同。

𣌧：《唐韻》楚革切《集韻》測革切，𠀤音冊。《說文》告也。《字彙》从日，入日部，非。

曷：《唐韻》胡葛切《集韻》《韻會》《正韻》何葛切，𠀤音褐。《說文》何也。《易·損卦》曷之用。《註》曷，辭也。曷之用，言何用豐爲也。《五經文字》作曷者譌。又《爾雅·釋詁》曷，止也。又《玉篇》逐也，盍也。又《集韻》許葛切，音𠿒。相恐怯也。又阿葛切，音遏。逮也。又丘葛切，音喝。與䳚同。又與蝎同。《史記·蔡澤傳》先生曷鼻巨肩。《註》索隱曰：曷鼻，謂鼻如蝎蟲也。曷字从匂，不从匃作。

𣌨：《篇海》須倫切，音荀。勻也。

書：《廣韻》傷魚切《集韻》《韻會》《正韻》商居切，𠀤音舒。《說文》作𦘠，著也。从聿从者。隷省作書。《易·繫辭》上古結繩而治，後世聖人易之以書契。《註》書契，所以決斷萬事也。《周禮·地官·大司徒》六藝：禮、樂、射、御、書、數。《註》書，六書之品。又《地官·保氏》乃敎之六藝，五曰六書。《註》六書：象形、會意、轉注、處事、假借、諧聲。《許愼·說文序》黃帝之史倉頡初造書契，依類象形，故謂之文，其後形聲相益，卽謂之字。著於竹帛謂之書。書者，如也。又書有六體。《前漢·藝文志》六體者，古文、奇字、篆書、隷書、繆篆、蟲書。又《說文》書有八體：一曰大篆，二曰小篆，三曰刻符，四曰蟲書，五曰摹印，六曰署書，七曰殳書，八曰隷書。又《尙書序疏》諸經史因物立名，物有本形，形從事著，聖賢闡敎，事顯於言，言愜羣心，書而示法，旣書有法，因號曰書。故百氏六經總曰書也。《史記·禮書註》書者，五經六籍總名也。《釋名》書，庶也。紀庶物也。又《詩·小雅》畏此𥳑書。《傳》𥳑書，戒命也。《疏》古者無紙，有事書之於𥳑，故曰𥳑書。又《周禮·天官·司書註》主計會之簿書。又《左傳·昭六年》鄭人鑄𠛬書。《註》鑄𠛬書於鼎。又《左傳·昭六年》叔向使詒子產書。○按卽書牘也。又《前漢·董仲舒傳》對亡應書者。《註》書，謂詔書也。又官名。《前漢·成帝紀》初置尙書，員五人。又《百官公卿表》中書謁者。

曹：《唐韻》昨牢切《集韻》《韻會》財勞切，𠀤音漕。《說文》作𣍘。獄之兩𣍘也。在廷東，从㯥。治事者，从曰。《註》徐鍇曰：以言詞治獄也，故从曰。《前漢·成帝紀註》尙書四人爲四曹，成帝置五人，有三公曹，主斷獄事。《後漢·百官志》世祖分六曹。又《詩·大雅》乃造其曹。《傳》曹，羣也。《朱傳》羣牧之處也。又《史記·平準書》分曹循行郡國。《註》曹，輩也。又《楚辭·招魂》分曹並進。《註》曹，偶也。又國名。《詩·曹風譜》周武王封弟叔振鐸於曹，今濟隂定陶是也。又姓。《姓氏急就篇》周武王封曹叔振鐸，後以國爲氏。又《韻補》叶徂侯切。《楚辭·招隱士》禽獸駭兮亡其曹，王孫兮歸來，山中不可以久留。又叶木何切。《蘇轍·嚴顏詩》斫頭除死子無怒，我豈畏死如兒曹。匹夫受戮或不避，所重壯氣吞黃河。《五經文字》𣍘，經典相承，隷省作曹。《石經》作曺。考證：〔《說文》作𣍘。獄之兩𣍘也。在廷東，从㯥，治事者。〕謹照原文於治事者下增从曰二字。

𣌭：《玉篇》古文會字。註詳九畫。

曼：《廣韻》《集韻》《韻會》𠀤無販切，音萬。《說文》作曼。引也。从又冒聲。《玉篇》長也。《詩·魯頌》孔曼且碩。《傳》曼，長也。《箋》脩也，廣也。又《前漢·司馬相如傳》鄭女曼姬。《註》曼者，言其色理曼澤也。《楚辭·天問》平脅曼膚。《註》曼，輕細也。又《前漢·司馬遷傳》曼辭以自解。《註》如淳曰：曼，美也。又《莊子·馬蹄篇》馬知介倪闉扼鷙曼詭銜竊轡。《註》曼，突也，言曲頸於扼以抵突也。又《揚子·法言》周之人多行，秦之人多病。行有之也，病曼之也。《註》曼，無也。又姓。《前漢·五行志》曼滿。《註》鄭大夫。又《廣韻》母官切《集韻》《韻會》謨官切，𠀤音瞞。《博雅》曼曼，長也。《屈原·離騷》路曼曼其修遠兮。《註》曼，或作漫。又《集韻》《韻會》𠀤莫半切，音幔。曼衍，無極也。《莊子·寓言篇》因以曼衍，所以窮年。又《集韻》母伴切，音滿。曼漶，不分別貌。又與蠻同。《公羊傳·昭十六年》楚子誘戎曼子殺之。《釋文》曼音蠻。二傳作戎蠻。又《正韻》微夫切，音無。《揚子》聖人曼云。註：曼音無。○按《法言·重黎篇》曼訓無，不音無。又《韻補》叶無沿切。《楚辭·大招》嫮目宜笑，蛾眉曼只。容則秀雅，稚朱顏只。魂兮歸來，靜以安只。顏，倪堅切。安，於虔切。

曾：《唐韻》昨稜切《集韻》《韻會》徂稜切，𠀤音層。《說文》詞之舒也。从八从曰𡆧聲。《九經字樣》曾从𡆧。𡆧，古文窻字。下从曰，上从八，象氣之分散也。經典相承，隷省作曾。《詩·大雅》曾莫惠我師。《論語》曾是以爲孝乎。《孟子》爾何曾比予於是。又《廣韻》經也。《增韻》嘗也。《韻會》乃也，則也。又與層通。《後漢·張衡傳》登閬風之曾城兮。《文選》作層城。又《廣韻》作滕切《集韻》《韻會》咨騰切，𠀤音增。《書·武成》惟有道曾孫周王發。《爾雅·釋親》王父之考爲曾祖，孫之子爲曾孫。《註》曾，猶重也。又《左傳·襄十八年》曾臣彪將率諸侯以討焉。《註》曾臣，猶末臣。《疏》曾祖曾孫者，曾爲重義。諸侯之於天子，無所可重。曾臣猶末臣，謙𤰞之意耳。又《楚辭·九歌》翾飛兮翠曾。《註》曾，舉也。又與橧同。《禮·禮運》夏則居橧巢。《釋文》橧，本又作曾。又與增同。《孟子》曾益其所不能。《孫奭·音義》曾當讀作增。又姓。《姓氏急就篇》曾氏出於鄫，姒姓，莒滅鄫，子孫在魯者別爲曾氏。《孫奕·示兒編》曾字除人姓及曾孫外，今學者皆作層字音讀。然經史𠀤無音，止當音增。《韻會》今詳曾字有音者，合從本音。餘無音者從層音，亦通。

替：《廣韻》《集韻》《韻會》《正韻》𠀤他計切，音剃。《說文》作暜。廢一偏下也。《註》徐鉉曰：今俗作替，非是。《爾雅·釋言》替，廢也。《疏》替謂廢己也。《書·旅獒》無替厥服。《傳》無廢其職。《詩·小雅》子子孫孫，勿替引之。《傳》替，廢也。又《爾雅·釋詁》待也。又止也。又《爾雅·釋言》滅也。又《集韻》《韻會》《正韻》𠀤他結切，音鐵。弛也。《潘岳·西征賦》隨政隆替。《註》替，音鐵。又《韻補》叶才淫切。《屈原·離騷》長太息以掩涕兮，哀民生之多艱。余雖好修姱以羈鞿兮，謇朝誶而夕替。艱音勤。

最：〔古文〕𣤜《唐韻》《集韻》𠀤祖外切，音醉。《說文》犯而取也。又《玉篇》聚也。《公羊傳·隱元年》會，猶最也。《註》最，聚也。最之爲言聚，今聚民曰投最。又《廣韻》極也。《史記·周勃世家》攻槐里好畤最。《註》於將率之中功爲最。《後漢·崔寔傳》常爲邊最。《註》最爲第一。又《史記·周勃世家》定上谷十一縣，右北平十六縣，遼西、遼東二十九縣，漁陽二十二縣，最。《註》索隱曰：最，都凡也，謂總舉其攻戰克獲之數也。又《前漢·敘傳》猶無益於殿最。《註》殿，負也。最，善也。《後漢·百官志》卽奏其殿最，而行賞罰。《註》課第長吏不稱職者爲殿，其有治能者爲最。又《小爾雅》最，叢也。又要也。《玉篇》齊也。又《集韻》徂外切，音蕞。又取外切，音襊。義𠀤同。又《集韻》粗括切。撮，或作最。《說文》本从冃，俗从曰。

朁：《集韻》七感切，音慘。《說文》曾也。《詩》曰：朁不畏明。《註》徐鉉曰：今俗有昝字，蓋朁之譌。○按《詩·大雅》今作憯不畏明，與《說文》異。又《玉篇》朁，發語辭也。又《集韻》慈鹽切，音螹。於朁，縣名也。○按今作潜。又《集韻》子念切，音譖。與僭同。假也。又《集韻》參古作朁。註詳厶部九畫。

會：〔古文〕𣌭㞧𠃐㣛𣥈《唐韻》《集韻》𠀤黃外切，音繪。合也。《易·乾卦》亨者，嘉之會也。《疏》使物嘉美之會聚。《書·禹貢》灉沮會同。《疏》謂二水會合而同。又《洪範》會其有極。《疏》會，謂集會。《禮·樂記》竹聲濫，濫以立會，會以聚衆。又《周禮·天官·大宰》大朝覲會同。又《春官·大宗伯》時見曰會。又《禮·檀弓》周人作會，而民始疑。《註》會，謂盟也。《左傳·昭三年》有事而會，不協而盟。又《左傳·宣七年》凡師出與謀曰及，不與謀曰會。又《集韻》《韻會》𠀤古外切，音儈。與繪通。《書·益稷》日月星辰，山龍華蟲作會。《傳》會，五采也。《釋文》馬、鄭作繪。又《詩·衞風》會弁如星。《箋》會，謂弁中之縫也。《釋文》會，《說文》作䯤。《周禮·夏官·弁師》王之皮弁會五采。《註》會，作䯤。鄭司農云：謂以五采束髮也。士喪禮曰：檜用組，乃笄。檜，讀與䯤同，書之異耳。又《周禮·天官·小宰》聽出入以要會。《註》謂計最之簿書，月計曰要，歲計曰會。又《天官·司會註》會，大計也。又《周禮·夏官·職方氏》東南曰揚州，其山鎭曰會稽。《註》會稽，在山隂。又姓。《姓氏急就篇》漢武陽令會栩。又《集韻》古活切，音括。會撮項椎也。又《集韻》戸栝切，音活。《莊子·人閒世》會撮指天。向秀讀。又《韻補》今聲濁，叶泰。古聲淸，叶祭。《卻正·釋譏》三方鼎峙，九有未乂。聖賢拯救之秋，列士樹功之會。考證：〔《春官·大宗伯》時見而會。〕謹照原文而會改曰會。〔《集韻》古活切，音括。撮項椎也。〕謹照原文撮上增會字。

𣌾：《集韻》他東切，音通。鼓聲遠聞也。《篇海》與朄字不同。考證：〔《周禮·春官·大師》合奏鼓朄。〕謹照原文合改令。〔《註》鄭司農：先擊小鼓，乃擊大鼓，爲大鼓先引，故曰朄。〕謹按文義註字移於鄭司農下。照原註爲大鼓上增小鼓二字。

朄：《廣韻》《集韻》《韻會》𠀤羊進切，音引。《說文》擊小鼓，引樂聲。从申柬聲。《玉篇》小鼓在大鼓上，擊之以引樂也。《周禮·春官·大師》令奏鼓朄。《註》鄭司農，先擊小鼓，乃擊大鼓，小鼓爲大鼓先引，故曰朄。康成謂：鼓朄，猶言擊朄。又《春官·小師》小樂事鼓朄。《註》朄，小鼓名。又與田同。《詩·周頌》應田縣鼓。《箋》田，當作朄。朄，小鼓，在大鼓旁，應鞞之屬也。聲轉字誤，變而爲田。○按《正字通》入九畫，非。今改正。

朅：《廣韻》丘謁切《集韻》丘傑切，𠀤音揭。《說文》去也。从去曷聲。《前漢·司馬相如傳》回車朅來兮。《楚辭·九辯》車旣駕兮朅而歸。又《集韻》丘竭切，音訖。《詩·衞風》庶士有朅。《傳》朅，武壯貌。

𣍃：《集韻》同朄。詳朄字註。

𣍄：《玉篇》古文韋字。註詳部首。

𣍆：《集韻》囊丁切，音寧。《玉篇》告也。又女夷切，音尼。義同。

𣍇：《篇海》音聚。地名。

𣍈：《玉篇》古文豐字。註詳豆部十一畫。

㬱：《說文》替或作㬱。

𣍏：《篇海》音詫。地名。行唐縣北村名𣍏𣍇。又音岔。義同。

㬲：《篇海》音添。益也。

𣍑：《五音集韻》古文僈字。註詳人部十畫。

𣍖：《篇海》音遭。日出東方。

𣍘：《說文》曹本字。

𣍙：《篇海》同㬲，益也。

朇：《集韻》頻彌切，音陴。《說文》益也。从會卑聲。

𣍛：《篇韻》音譽。縣名。

𣍜：《字彙補》同黌。

