貝：《唐韻》《集韻》《韻會》𠀤博蓋切，音䟺。《埤雅》貝以其背用，故謂之貝。《說文》海介蟲也。古者貨貝而寶龜，周而有泉，至秦廢貝行錢。《爾雅·釋魚》貝居陸贆，在水者蜬，大者魧，小者𧐐。《註》大貝如車渠，細貝亦有紫色者。《又》餘貾黃白文。《註》黃爲質，白文爲點。《又》餘泉白黃文。《註》白爲質，黃爲文點，今紫貝也。《又》蚆博而頯。《註》頯者，中央廣兩頭銳。《又》蜠大而險。《註》險者，謂汙薄。《疏》此辨貝居陸，居水，大小文采不同之名也。《相貝經》朱仲受之於琴高，以遺會稽大守嚴助，其略曰：貝盈尺，狀如赤電黑雲曰紫貝，赤質紅章曰珠貝，靑地綠文曰綬貝，黑文黃畫曰霞貝。下此有浮貝、濯貝、皭貝、慧貝。又《山海經》隂山漁水中多文貝，邽山濛水多黃貝。《易·震卦》億喪貝。《註》貝，資貨糧用之屬也。《書·盤庚》具乃貝玉。《疏》貝者，水蟲。古人取其甲以爲貨，如今之用錢然。又《顧命》大貝。《傳》大貝如車渠。《史記·平準書》農工商交易之路通，而龜貝金錢刀布之幣興焉。《註》《食貸志》有十朋五貝，皆用爲貨，各有多少，兩貝爲朋，故直二百一十六。又錦名。《書·禹貢》厥篚織貝。《疏》貝，錦名。《詩·小雅》萋兮斐兮，成是貝錦。又樂器。《正字通》梵貝，大可容數斗，乃蠡之大者，南蠻吹以節樂。又飾也。《詩·魯頌》貝胄朱綅。《傳》貝胄，貝飾也。《疏》貝甲有文章，故以爲飾。又州名。《廣韻》周置貝州，以貝丘爲名。又姓。《玉篇》貝氏，出淸河貝丘。《姓苑》：古有賢者貝獨坐，唐有貝韜。又《正韻》邦妹切，音背。義同。又《集韻》敗古作貝。註詳攴部七畫。

𧴤：《廣韻》匹角切《集韻》普木切，𠀤音扑。盈財也。《類篇》羨財也。

貞：〔古文〕𠨀《唐韻》陟盈切《集韻》《韻會》知盈切，𠀤音禎。《說文》卜問也。从卜，貝，以爲贄。《徐曰》《周禮》有大貞禮，謂卜人事也。又《易·乾卦》元亨利貞。《疏》貞，正也。又《文言》貞者，事之幹也。《書·太甲》一人元良，萬邦以貞。《疏》天子有大善，則天下得其正。又《書·洪範》曰貞，曰悔。《傳》內卦曰貞，外卦曰悔。又《禮·檀弓》故謂夫子貞惠文子。《疏》諡法，外內用情曰貞。又《釋名》貞，定也。精定不動惑也。又木名。《本草》女貞，木名。蘇頌曰：女貞，負霜蔥翠，故貞女慕其名。一名冬靑。

貟：《唐韻》《集韻》《韻會》𠀤于權切，音圓。○按《說文》字从口从貝，于權切。物數也。徐鍇曰：古以物爲貨，故數之，無雲音。《廣韻》《集韻》从厶从貝，亦訓物數。引《說文》于權切，又入文韻，音雲。又去聲，音運。疑从口从厶本屬一字，《說文》止一切，而後人增廣其音。及楊愼曰云與貟古今字，云乃貟之省文。引《詩·鄭風》聊樂我貟。《釋文》貟，本亦作云。則从厶从口顯屬二字。然員字或本通云，必曰云从貟省，終無考據，恐近穿鑿。今从《正字通》，字雖分列，从口者入口部，从厶者入貝部。仍依《說文》義。詳口部員字註。

負：《唐韻》房久切《集韻》《韻會》扶缶切，𠀤音婦。《說文》恃也。从人守貝，有所恃也。《史記·魏其武安侯傳》武安負貴而好權。又《說文》一曰受貸不償。《前漢·鄧通傳》通家尚負責數鉅萬。又《釋名》負，背也。置項背也。《玉篇》擔也。或作偩。《廣韻》荷也。《易·解卦》負且乗，致𡨥至。《詩·大雅》是任是負。《左傳·莊二十年》弛於負擔。又背也。《禮·明堂位》天子負斧，依南鄕而立。《註》負之言背也。又依也。《孟子》虎負嵎。《趙岐註》虎依嵎而怒。又失也。《戰國策》公負令秦與强齊戰。《註》負，猶失也。又老母之稱。《史記·高祖紀》常從王媼、武負貰酒。《漢書註》如淳曰：俗謂老大母爲阿負。師古曰：《列女傳》云魏曲沃負者，魏大夫如耳之母也。古語謂老母爲負耳。又敗也。《史記·𨻰丞相世家》無益於勝負之數。《孫子·攻謀篇》一勝一負。又憂也。《後漢·章帝紀》刺史二千石不爲負。《註》負，猶憂也。又愧也。《後漢·張步傳》負負無可言。《註》負，愧也。又《廣韻》背恩忘德曰負。《李陵·答蘇武書》陵雖孤恩，漢亦負德。又《類篇》違也。《史記·信陵君傳》以負於魏。《註》索隱曰：負音佩。又《唐韻正》叶房以切。《詩·小雅》螟蛉有子，果蠃負之。敎誨爾子，式穀似之。又叶房遇切。《王延壽·魯靈光殿賦》傍夭矯以橫出，互黝糾而搏負。下岪蔚以璀錯，上崎嶬而重注。○按負字，古音房以反。自《魯靈光殿賦》始讀爲房遇反。

𧴥：《字彙》簿回切，音裴。河神名。又與倍同。倍尾，山名。亦作負尾。上从力，與負字異。

𧴦：《正字通》貨本字。𠤎，古化字。《六書故》貨从𠤎。

𧴪：《唐韻》蘇果切《集韻》損果切，𠀤音鎖。《說文》貝聲也。《六書正譌》借爲𧴪屑字。俗作𧴲。

𧴫：《玉篇》同得。

財：〔古文〕㒲《唐韻》昨哉切《集韻》牆來切，𠀤音裁。《說文》人所寶也。《徐曰》可入用者也。《玉篇》納財，謂食穀也，貨也，賂也。《易·繫辭》何以聚人曰財。《註》財，所以資物生也。《書·禹貢》底愼財賦。《傳》所愼者，財貨貢賦。《周禮·天官·大宰》以九賦斂財賄。《註》財，泉穀也。《禮·坊記》先財而後禮。《註》幣帛也。又《禮器》設於地財。《註》財，物也。各是土地之物。又與裁通。《易·泰卦》后以財成天地之道。《釋文》財，荀作裁。《爾雅·釋言疏》裁、財音義同。《史記·封禪書》民里社各自財以祠。《前漢·郊祀志》作自裁。又與材通。《孟子》有達財者。又與纔通。《史記·孝文本紀》太僕見馬遺財足。《註》財，與纔同。又《集韻》昨代切，音在。義同。又《韻補》叶前西切。《舜·南風之歌》南風之時兮，可以阜吾民之財兮。○按《唐韻正》支、齊兩韻本通。考證：〔又《禮器》設於用財。〕謹照原文用改地。

貢：《唐韻》《集韻》《韻會》《正韻》𠀤古送切，攻去聲。《說文》獻功也。《書·禹貢序》禹別九州，隨山濬川，任土作貢。《傳》任其土地所有，定其貢賦之差。《周禮·天官·大宰》以九貢致邦國之用。《禮·曲禮》五官致貢曰享。《註》貢，功也。又《易·繫辭》六爻之義，易以貢。《註》告也。又《爾雅·釋詁》貢，賜也。又《廣雅》貢，上也。又《玉篇》貢，通也。又《廣韻》貢，薦也。又姓。《前漢·貢禹傳》字少翁，琅邪人。《急就篇》孔子弟子子貢，其後以字爲氏。

貣：《唐韻》他得切《集韻》《韻會》《正韻》惕得切，𠀤音忒。《說文》從人求物也。《廣韻》假貣，謂從官借本賈也。《前漢·韓王信傳》旦莫乞貣蠻夷。《後漢·桓帝紀》若王侯吏民有積穀者，一切貣得十分之三。《註》貣，吐得反。又《廣韻》徒得切《集韻》《韻會》《正韻》敵德切，𠀤音特。義同。《後漢·桓帝紀註》又徒得反。又同忒。《史記·微子世家》卜五占之用，二衍貣。○按《書·洪範》作忒。《五經文字》貸，相承或借爲貣字。互詳貸字註。

貤：《唐韻》《集韻》《韻會》以豉切《正韻》以智切，𠀤音易。《說文》重次第物也。《徐曰》路之邪次第爲迆，物之重次第爲貤。《廣雅》益也。《玉篇》貱也。《前漢·武帝紀》無所流貤。《註》今俗猶謂一重爲一貤也。又延也。《史記·司馬相如傳》貤丘陵。《註》貤，猶延也。又《廣韻》羊至切，音肄。又神至切，音示。義𠀤同。又《集韻》《韻會》𠀤余支切，音匜。移也。

𧴬：《玉篇》而晉切。牢也。

𧴭：《集韻》失冉切，音閃。狄姓。

貥：《篇海》戸郞切，音杭。大貝也。

𧴳：《篇海》同賒。未與錢也。

貦：《廣韻》《集韻》𠀤五換切，音玩。《說文》玩，或从貝作貦。《玉篇》好也。

䝧：《集韻》眉貧切，音珉。《廣雅》本也。《玉篇》本作鍲。算也，稅也。《集韻》或作𧵣。

貧：〔古文〕𡧋《唐韻》符巾切《集韻》《韻會》皮巾切《正韻》毗賔切，𠀤音頻。《說文》財分少也。《爾雅·釋言》寠，貧也。《註》謂貧陋。《疏》貧者，無財也。《書·洪範》六極，四曰貧。《傳》困於財。《詩·邶風》終寠且貧。《晉語》韓宣子憂貧，叔向賀之。又《韻補》叶頻眠切，音騈。《歐陽修·送魏主簿詩》士欲見所守，視其居賤貧。何用慰離居，贈子以短篇。

貨：〔古文〕䞈𣱷《唐韻》《集韻》《韻會》《正韻》𠀤呼臥切，火去聲。《說文》財也。《廣韻》貨者，化也。變化反易之物，故字有化也。《易·繫辭》日中爲市，致天下之民，聚天下之貨，交易而退。《書·洪範》八政，二曰貨。《傳》貨，寶用物。《周禮·天官·大宰》商賈阜通貨賄。《註》金玉曰貨。《前漢·食貨志》貨，謂布帛可衣及金刀龜貝，所以分財布利通有無者也。又賂也。《左傳·僖二十八年》晉侯有疾，曹伯之豎侯獳貨筮史，使曰：以曹爲解。《註》貨，猶賂也。又《玉篇》貨，賣也。《六書故》作𧴦。

販：《唐韻》《集韻》《韻會》𠀤方願切，音畈。《說文》買賤賣貴者。《周禮·地官·司市》夕市，夕時而市，販夫販婦爲主。《註》販夫販婦，朝資夕賣。《禮·曲禮》雖負販者，必有尊也。《史記·呂不韋傳》往來販賤賣貴。《集韻》或作𧶶。

貪：《唐韻》《集韻》《韻會》《正韻》𠀤他含切，音𣤉。《說文》欲物也。《釋名》貪，探也。探入他分也。《詩·大雅》貪人敗類。《禮·禮運》用人之仁，去其貪。《屈原·離騷》衆皆競進以貪婪兮。《王逸註》愛財曰貪，愛食曰婪。又《集韻》他紺切，音探。義同。

貫：《唐韻》《集韻》《韻會》《正韻》𠀤古玩切，音瓘。《說文》貫，錢貝之貫。《前漢·食貨志》京師之錢累百鉅萬，貫朽而不可校。又《博雅》穿也。《五經文字》旣穿曰貫。《易·剝卦》貫魚。《釋文》貫，穿也。《前漢·董仲舒傳》豈不同條共貫與。《註》貫者，聮絡貫穿。又中也。《儀禮·鄕射禮》不貫不釋。《註》貫，猶中也。又《穀梁傳·昭十九年》羈貫成童。《註》羈貫，謂交午剪髮以爲飾。又《晉書·文苑傳》架彼辭人，共超淸貫。《正字通》侍從之官曰淸貫。又姓。《姓氏急就篇》趙相貫高。《古音略》貫高之貫，音冠。又《博雅》累也。又《韻府》本貫，鄕籍也。又國名。《括地志》故貫城卽古貫國，在曹州濟隂縣。又《詩·魏風》三歲貫女。《傳》貫，事也。《釋文》古亂反。○按朱傳：貫，習也。音慣。又《集韻》《正韻》𠀤古患切，音慣。慣，亦作貫。《爾雅·釋詁》貫，習也。《詩·齊風》射則貫兮。《釋文》毛古亂反，中也。鄭古患反，習也。《前漢·賈誼傳》習慣如自然。《註》師古曰：貫，亦習也。又《集韻》烏關切，音彎。彎，亦作貫。《史記·伍子胥傳》貫弓執矢嚮使者。又《廣韻》《集韻》《韻會》𠀤古丸切，音官。義同。○按《說文》毌，穿物持之也，音古丸切，貫音古玩切，毌與貫通，故經典貫亦音官。

𧴴：《篇海》知意切，音置。出《高僧傳》，義缺。

責：〔古文〕𧵩《廣韻》《集韻》《韻會》側革切《正韻》側格切，𠀤音窄。《說文》求也。《左傳·桓十三年》宋多責賂於鄭。又非也。《書·君奭》誕無我責。《傳》汝大無非責我留。又誅責也。《詩·邶風·旄丘序》責衞伯也。《禮·表記》君子與其有諾責也，寧有己怨。《疏》責，謂許而不與而被責。又責讓也。《左傳·僖十五年》西鄰責言，不可償也。《註》微刺也。又任也。《孟子》有言責者。又取也。《戰國策》歸其劒而責之金。又問也。《史記·周勃世家》吏簿責條侯。《註》簿問其辭情。又自訟也。《前漢·韓延壽傳》痛自刻責。又《集韻》《韻會》《正韻》𠀤側賣切。與債同。《周禮·天官·小宰》聽稱責以傅別。《註》稱責，謂貸子。《疏》謂舉責生子，彼此俱爲稱意，故曰稱責也。《左傳·成十八年》施舍已責。《註》止逋責。又叶側棘切。《柳宗元·懲咎賦》旣明懼夫天討兮，又幽慄兮鬼責。惶惶兮夜寤而晝駭兮，類麏䴥之不息。考證：〔《禮·表記》君子與有諾責也〕謹照原文與下增其字。

𧴵：《字彙補》與貿同。

𧴶：《字彙補》與財同。《隸釋·李翕西狹頌》𧴶容車騎。卽財字。與纔同。

𧴷：《說文長箋》同貶。

𧴸：《篇韻》音義與躭同。

𧴹：《篇韻》音義與貰同。

𧴺：《篇海》音悶。財長也。

䝩：《集韻》止忍切，音軫。賑或作䝩。詳賑字註。

𧵉：《字彙》同䝩。○按字从㐱者，亦通作尓，如珍作珎是也。

貯：《廣韻》丁呂切《集韻》展呂切，𠀤音䘢。《說文》積也。《玉篇》藏也。《廣韻》居也。《公羊傳·僖三年》無貯粟。《前漢·食貨志》夫積貯者，天下之大命也。又與𡪄、褚同。《周禮·地官·廛人註》謂貨物𡪄藏於市中。《釋文》𡪄本或作貯，又作褚，皆同。又同著。《史記·貨殖傳》積著之理。《註》著，張呂反。

貰：《廣韻》舒制切《集韻》《韻會》《正韻》始制切，𠀤音世。《說文》貸也。《廣雅》賒也。《史記·高祖紀》常從王媼、武負貰酒。《前漢·食貨志》諸賈人末作貰貸。又《前漢·文三王傳》得見貰赦。《註》師古曰：貰，謂寬其罪。又《唐韻》《集韻》𠀤神夜切，音射。又《集韻》式夜切，音赦。義𠀤同。又《集韻》時制切，音誓。漢侯國名。又《韻補》叶詩戈切。《白居易·效陶詩》家醞飮已盡，村中無酒貰。坐愁今夜醒，其奈秋懷何。補遺：《字彙補》與貰同。見《佩觿》。貰字上从卋作。

䝪：《廣韻》疎阻切《集韻》《韻會》爽阻切，𠀤音所。《說文》齎財卜問爲䝪。《徐曰》《詩》握粟出卜是也。《類篇》或作𧶳。又《集韻》方遇切，音付。義同。

貱：《廣韻》《集韻》《韻會》𠀤彼義切。音賁。《說文》迻予也。《玉篇》益也。《集韻》一曰貤貱，次第也。又《集韻》披義切，音被。又兵媚切，音祕。義𠀤同。○按《正字通》因《韻會》之譌，引《左傳·昭七年》齊與晉越欲此久矣，作齊與晉貱此久矣，非是。

貲：《廣韻》卽移切《集韻》《韻會》將支切《正韻》津私切，𠀤音髭。《說文》小罰以財自贖也。漢律，民不繇，貲錢二十二。《徐曰》卽今庸置。又《玉篇》財也，貨也。《史記·仲尼弟子傳》子貢好廢舉，與時轉貨貲。又與訾同。《前漢·景帝紀》今訾算以上乃得官。《註》師古曰：訾，讀與貲同。又《六書故》資別作貲。

貳：《唐韻》《集韻》《韻會》《正韻》𠀤而至切，音樲。《說文》副益也。《書·周官》貳公弘化。《傳》副貳三公。《周禮·天官·小宰》掌邦之六典、八灋、八則之貳。《註》貳，副也。《禮·少儀》乗貳車則式。《註》貳車，副車。又與二同。《易·坎卦》樽酒簋貳。《註》一樽之酒，二簋之食。《禮·曲禮》雖貳不辭。《註》貳，謂重殽膳也。又《坊記》惟卜之日稱二君。《註》二，當爲貳又《爾雅·釋詁》貳，疑也。《疏》貳者，心疑不一也。《書·大禹謨》任賢勿貳。《詩·大雅》無貳爾心。《左傳·閔元年》閒攜貳。《註》離而相疑者，則當因而閒之。又《左傳·隱元年》旣而大叔命西鄙北鄙貳於己。《註》鄙，鄭邊邑。貳，兩屬也。又《左傳·隱二年》王貳于虢。《註》王欲分政於虢。又《玉篇》代也，敵也，𠀤也。又姓。《廣韻》《後秦錄》有後魏平陽太守貳塵。

貴：〔古文〕𡭙𧸋《唐韻》居胃切《集韻》《韻會》歸謂切，𠀤音餽。《說文》作䝿，物不賤也。《易·繫辭》𤰞高以𨻰貴賤位矣。《書·旅獒》不貴異物，賤用物。又《玉篇》高也，尊也。《易·繫辭》崇高莫大乎富貴。《周禮·天官·大宰》以八統詔王馭萬民，六曰尊貴。又《禮·祭儀》昔者有虞氏貴德而尚齒。《註》貴謂燕賜有加於諸臣也。又《孟子》用下敬上，謂之貴貴。又欲也。《戰國策》貴合於秦以伐齊。《註》貴，猶欲也。又《玉篇》多價也。《前漢·食貨志》器苦惡賈貴。又《釋名》貴，歸也，物所歸仰也。又姓。《風俗通》廬江太守貴遷。又州名。《韻會》春秋駱越地，隋鬰州，唐攺貴州。

貵：《篇海》披免切，篇上聲。財長也。

𧵊：《廣韻》呼談切《集韻》呼甘切，𠀤音憨。戲乞人物。亦作斂。又《廣韻》呼監切《集韻》呼紺切，𠀤音戇。𧸦𧵊，貪財也。

貶：《廣韻》方斂切《集韻》《韻會》《正韻》悲檢切，𠀤音疺。《說文》損也。《公羊傳·隱二年》何以不氏貶。《註》貶，猶損也。《杜預·春秋序》《春秋》雖以一字爲褒貶。又《詩·大雅》我位孔貶。《傳》貶，墜也。又《玉篇》減也。又《增韻》謫也，抑也。又《集韻》補范切，音覂。義同。又通作辯。《周禮·秋官·士師》若邦凶荒，則以荒辯之灋治之。《註》辯，當爲貶。遭飢荒，則𠛬罰，國事有所貶損，作權時灋也。又通作辨。《禮·玉藻》立容辨。《註》辨，讀爲貶。自貶𤰞，謂罄折也。又《集韻》扶法切，音乏。《類篇》射者所蔽。

買：《唐韻》《正韻》莫蟹切《集韻》《韻會》母蟹切，𠀤音蕒。《說文》作𧵽，市也。《增韻》售人之物曰買。《急就篇註》出曰賣，入曰買。《周禮·天官·小宰》聽賣買以質劑。《前漢·食貨志》衆民賣買五穀、布帛、絲緜之物。又姓。《氏族略》五代買叔午。

貸：《唐韻》《集韻》《韻會》𠀤他代切，音態。《說文》施也。《廣雅》予也。《玉篇》假也，借盈也，以物與人更還其主也。《周禮·地官·泉府》凡民之貸者，與其有司，辨而授之。《左傳·文十四年》盡其家貸於公，有司以繼。又《集韻》惕得切，音慝。本作貣。《五經文字》貸，或相承借爲貣字。《唐韻正》乞貸之貸爲入聲，出貸與人之貸爲去聲。《禮·月令》命太史守典奉法，司天日月星辰之行，宿離不貸。《註》宿，猶止也。離，猶行也。言占𠋫躔次進退之度數不差忒也。《音義》吐得反。又音二。《又》季夏，命婦官染采，黼黻文章，必以法故，無或差貸。《註》言所染五色，如其舊法不攺易也。《音義》他得反。又音二。又《集韻》《韻會》𠀤敵德切，音特。義同。

䝫：《玉篇》音昨。《篇海》財也。又貨也。

貹：《廣韻》《正韻》所敬切《集韻》所慶切，𠀤生去聲。財富也。《玉篇》財也。

䝬：《玉篇》音註。財䝬也。

貺：〔古文〕𧵮《唐韻》《集韻》《韻會》許放切《正韻》虛放切，𠀤音况。《說文》賜也。《廣韻》與也。《詩·小雅》中心貺之。《儀禮·士昏禮》吾子有惠，貺室某也。又與況通。《前漢·武帝紀》遭天地況施。又《韻補》叶虛王切，音荒。《左傳·僖十五年》女承筐，亦無貺也。《楚辭·九章》荼薺不同畞兮，蘭茝幽而自芳。惟佳人之永都兮，更統世以自貺。《類篇》或从光作𧵦。

䝭：《廣韻》古𠋫切《集韻》居𠋫切，𠀤音構。《玉篇》稟給也。《篇海》治也。

𧵋：《篇海》神至切，音示。呈也。

𧵌：《廣韻》於兩切《集韻》倚兩切，𠀤音怏。無貲量，謂無極限也。

費：《廣韻》《集韻》《韻會》《正韻》𠀤芳未切，音沸。《說文》散財用也。《註》徐曰：財散出如湯沸然。《論語》君子惠而不費。《何晏註》無費於財。又《玉篇》損也，耗也。《禮·曲禮》不辭費。《韓詩外傳》不爲公費乎。又《玉篇》用也。《史記·聶政傳》故進百金者，將用爲夫人麤糲之費。又《廣韻》惠也。又《集韻》分物切，音弗。《禮·中庸》君子之道，費而隱。《鄭註》費，猶佹也。《釋文》本又作拂。《朱傳》費，用之廣也。音符味反。又《廣韻》《集韻》《正韻》𠀤兵媚切，音秘。邑名，在魯。同鄪。《書·費誓傳》費，魯東郊之地名。又《集韻》父沸切，音屝。姓也。《急就篇註》費氏，楚大夫費無極之後。漢有費直。

貼：《廣韻》《正韻》他協切《集韻》《韻會》托協切，𠀤音帖。《說文》以物爲質也。又《增韻》裨也，依附也，黏置也。又《篇海》𠧪貼，謂舒爽也。𠧪音條。

貽：《唐韻》與之切《集韻》《韻會》盈之切《正韻》延知切，𠀤音飴。《說文》贈遺也。經典通用詒。《爾雅·釋言》貽，遺。《註》相歸遺。《書·五子之歌》貽厥子孫。《詩·邶風》貽我彤管。《釋文》貽，本又作詒。又《爾雅·釋魚》貽貝。《註》黑色貝也。又《集韻》《類篇》羊吏切《正韻》以智切，𠀤音異。義同。

貾：《廣韻》直尼切《集韻》𨻰尼切，𠀤音墀。《爾雅·釋魚》餘貾，黃白文。《疏》李巡曰：餘貾，貝甲，黃爲質，白爲文彩。《集韻》通作蚳。《篇海》俗作𧵇。

貿：《唐韻》《集韻》《韻會》《正韻》𠀤莫𠋫切，音茂。《說文》作𧶻。易財也。《徐曰》𧶻，猶亂也，交互之義。《五經文字》𧶻，經典相承，隷省作貿。《爾雅·釋言》貿，市也。又買也。《詩·衞風》抱布貿絲。又《禮·檀弓》有餓者，蒙袂輯屨，貿貿然來。《註》貿貿，目不明之貌。《釋文》貿，一音牟。又《廣雅》貿，敭也。又姓。《廣韻》出《姓苑》，東莞人氏。又通茅。《公羊傳·成元年》敗績于貿戎。《釋文》貿，一音茅。《左氏傳》作茅戎。

𧵍：同貿。《柳宗元·天對》帝以𧵍嬪。

𧵎：《集韻》果五切，音古。與賈同。詳賈字註。

䝮：《廣韻》黃練切《集韻》《韻會》熒絹切，𠀤音縣。行䝮，賣也。《玉篇》今作衒。《類篇》儥也。又《廣韻》戸畎切，音泫。義同。

賀：《唐韻》胡箇切《集韻》《韻會》胡佐切，𠀤音侉。《說文》以禮物相奉慶也。《詩·大雅》四方來賀。《周禮·春官·大宗伯》以賀慶之禮，親異姓之國。《禮·郊特牲》昏禮不賀人之序也。又《玉藻》有慶，非君賜不賀。《後漢·禮儀志》每月朔、歲首爲大朝受賀。又《廣韻》賀，勞也，加也。又《揚子·方言》賀，儋也。自關而西，隴、冀以往謂之賀。凡以驢馬馲駝載物者謂之負他，亦謂之賀。《唐書·郝處俊傳》羣臣皆賀戟侍。又姓。《玉海》賀氏，漢侍中慶純避安帝諱，攺爲賀。又複姓。《正字通》賀蘭、賀拔，皆複姓也。

䝯：《正字通》同貤。《史記·司馬相如傳》䝯丘陵。《漢書》作貤。詳貤字註。《左思·魏都賦》兼重悂以䝯繆。《註》䝯，重次第物也。

賁：《唐韻》《集韻》《韻會》彼義切《正韻》必轡切，𠀤音臂。《說文》飾也。《易·賁卦》山下有火，賁。《釋文》鄭云：變也。文飾之貌。王肅云：有文飾，黃白色。又《序卦》賁，飾也。又《雜卦傳》賁，無色也。《書·湯誥》賁若草木。《註》賁，飾也。《詩·小雅》賁然來思。又《集韻》逋還切，音班。《易·賁卦·釋文》傅氏云：賁，古班字。文章貌。又《集韻》符分切，音焚。《書·盤庚》用宏兹賁。《傳》宏、賁，皆大也。《詩·大雅》賁鼓維鏞。《傳》賁，大鼓也。又《爾雅·釋魚》龜三足，賁。《疏》龜之三足者名賁。又《廣韻》博昆切《集韻》《韻會》《正韻》逋昆切，𠀤音奔。《書·立政》綴衣虎賁。《傳》虎賁以勇力事王。《周禮·夏官·虎賁氏》掌先後王，而趨以卒伍。又《旅賁氏》掌執戈盾，夾王車而趨。《孟子》若是，則夫子過孟賁遠矣。《趙註》賁，勇士也。又《集韻》父吻切。與憤同。《禮·樂記》粗厲、猛起、奮末、廣賁，之音作，而民剛毅。《註》賁，讀爲憤。憤，怒氣充實也。又沸也。《穀梁傳·僖十年》覆酒於地而地賁。《註》賁，沸起也。《釋文》與瀵同。又地名。《穀梁傳·昭五年》叔弓帥師，敗莒師于賁泉。《註》賁泉，魯地。扶粉反。又《集韻》方問切，音糞。《禮·射義》賁軍之將。《註》賁讀爲僨，猶覆敗也。又《集韻》力竹切，音六。賁渾，地名。《公羊傳·宣三年》楚子伐賁渾之戎。《釋文》賁，舊音六。《左傳》《穀梁傳》作陸。又《廣韻》《集韻》《韻會》𠀤符非切，音肥。姓也。《前漢·英布傳》中大夫賁赫。《後漢·光武紀》董憲將賁休。《註》前書賁赫，音肥，今姓音奔。又《集韻》孚袁切，音翻。番禺。《山海經》作賁禺。

𧵏：《廣韻》失冉切，音陝。𧴭，亦作𧵏。蕃姓。

𧵐：《篇海》同賦。

𧵑：《篇韻》同𧵎。

賂：《唐韻》洛故切《集韻》《韻會》《正韻》魯故切，𠀤音路。《說文》遺也。《韻會》以財與人也。《詩·魯頌》大賂南金。《左傳·桓二年》寘其賂器於大廟。

𧵣：《集韻》貧眉切，音珉。䝧，或作𧵣。詳䝧字註。又《集韻》許營切，音騂。《玉篇》貨也。又《集韻》翾營切，音滎。又葵營切，音瓊。義𠀤同。或作賯。

𧵤：《篇海》同財。

𧵥：《集韻》詭僞切，音垝。《玉篇》同䞈。詳䞈字註。又《集韻》五寡切，音瓦。財也。

賃：《廣韻》乃禁切《集韻》《韻會》《正韻》女禁切，𠀤音任。《說文》庸也。《玉篇》借傭也。《類篇》以財雇物也。《史記·范雎傳》臣爲人庸賃。又《廣雅》僭也。《集韻》或作任。

𧵦：《集韻》《類篇》𠀤許放切，音况。貺，或从光作𧵦。詳貺字註。

賄：《唐韻》呼罪切《集韻》《韻會》虎猥切，𠀤音悔。《說文》財也。《爾雅·釋言》賄，財也。《疏》財帛總名。《詩·衞風》以我賄遷。《周禮·天官·大宰》商賈阜通貨賄。《註》布帛曰賄。又《儀禮·聘禮》賄用束紡。《註》賄，與人財之言也。《左傳·文十二年》厚賄之。《註》賄，贈送也。《集韻》或作𧶅。又《集韻》呼內切，音痗。義同。

賅：《廣韻》古哀切《集韻》柯開切，𠀤音該。贍也。《玉篇》奇也，非常也。亦作侅。

賆：《廣韻》部田切《集韻》蒲眠切，𠀤音胼。《博雅》益也。又《集韻》𤰞正切，音摒。義同。

資：《唐韻》卽夷切《集韻》《韻會》《正韻》津私切，𠀤音咨。《說文》貨也。《易·旅卦》旅卽次，懷其資。《註》必獲次舍，懷來資貨。又《易·乾卦》萬物資始。《釋文》資，取也。又《儀禮·聘禮》問歲月之資。《註》資，行用也。又《五經文字》齎，與資同。《儀禮·少牢饋食禮》資黍于羊俎兩端。《註》資，猶減也。今文資作齎。又與咨同。《禮·緇衣》民惟曰怨資。《尚書》作咨。又姓。《玉海》資氏。《𨻰留·風俗傳》黃帝之後。《四明志》會稽有資氏。又《集韻》資四切。與恣同。秦刻石文恣作資。

䝰：《集韻》丈里切，音峙。《玉篇》或作𧶱、庤。《類篇》䝰，畜財也。

𧵧：《篇海》良紖切，音廩。貪食也。

𧵨：《玉篇》烏邁切，音隘。貯𧵨也。

䝱：《玉篇》音協。財也。

賈：《唐韻》公戸切《集韻》《韻會》果五切，𠀤音古。《說文》賈，市也。一曰坐賣售也。《書·酒誥》肇牽車牛，遠服賈。《詩·邶風》賈用不售。《周禮·天官·大宰》商賈阜通貨賄。《註》行曰商，處曰賈。又《左傳·桓十年》吾焉用此以賈害。《註》賈，買也。又《廣韻》古訝切《集韻》《韻會》居迓切《正韻》居亞切，𠀤音駕。與價同。《類篇》售直也。《論語》求善賈而沽諸。又《集韻》《韻會》《正韻》𠀤舉下切，音斝。姓也。《急就篇註》賈，本姬姓之國也。晉吞滅之，其後稱賈氏。

賉：《集韻》雪聿切，音卹。《玉篇》分賑也。亦卹字。

𧵩：《玉篇》古文責字。註詳四畫。

𧵪：《說文》昨則切。敗也。从戈則聲。《類篇》隷作賊。詳賊字註。

賊：《廣韻》昨則切《集韻》《韻會》疾則切，𠀤音蠈。盜也。《玉篇》刧人也。《書·舜典》𡨥賊姦宄。《傳》殺人曰賊。又《詩·大雅》不僭不賊。《傳》不殘賊。又《左傳·僖九年》不僭不賊。《註》賊，傷害也。又《周禮·夏官·大司馬》賊賢害民，則伐之。《疏》賊虐。又害苗之蟲。《詩·小雅》去其螟螣，及其蟊賊。《傳》食節曰賊。《陸璣疏》賊似桃李中蠹蟲，赤頭身長而細耳。

𧵫：《篇海》音頤。義闕。《字彙補》遺也，貺也。或作𧵫〈貝𢈂〉。𧵫字从厂作，不从丨。

賋：《篇韻》音皎。賋然也。

𧵬：《篇韻》音脤。𧵬質也。

𧵭：《字彙補》力攺切，來上聲。《篇韻》積聚也。

𧵮：《字彙補》古文貺字。出《秦·詛楚文》。

𧵯：《五音集韻》古文䨈字。註詳隹部十四畫。

𧵰：《金石韻府》同貨。

賌：《字彙補》歌開切，音該。《淮南子·兵略訓》明於日月星辰之運，𠛬德奇賌之數。《註》奇賌，隂陽奇秘之要。賌，音該。

𧵱：《篇海》虛矯切，音囂。煩也。

𧵲：《篇韻》同𧵍。

𧶅：《玉篇》同賄。

㕢：《唐韻》古代切，音漑。《說文》深堅意也。从𣦼从貝。貝，堅寶也。又《集韻》何邁切，音邂。義同。○按《五音集韻》作㕢，《字彙》因之，今攺正。㕢字左从卢下貝作。又𠭸。

䝳：《集韻》財干切，音殘。害物貪財也。○按《說文》㕢从𣦼从貝。凡从𣦻者皆作𣦼，則㕢與䝳固屬一字。今韻書兩字分列，音義各別，不知何據。

賏：《廣韻》《集韻》𠀤於敬切，音映。《說文》頸飾也。《篇海》連貝飾頸曰賏，女子飾也。又《集韻》於莖切，音罌。義同。

賐：《集韻》須閏切，音峻。《類篇》𧸩，或作賐。益也。

䝴：《篇海》同齎。

𧶆：《廣韻》《集韻》𠀤良刃切，音吝。《玉篇》貪也，難也。或作遴。

𧶇：《廣韻》陟鎋切，音哳。貨也。

𧶈：䞆字之譌。○按《字彙》音義與䞆同，《玉篇》本作䞆，譌書作𧶈，而闕䞆不收，非是。

賑：《廣韻》章忍切《集韻》《韻會》《正韻》止忍切，𠀤音軫。《說文》富也。《爾雅·釋言》賑，富也。《註》謂殷賑富有。《疏》皆豐財也。《張衡·西京賦》鄕邑殷賑。《類篇》或作軫。又《集韻》丑忍切，音趁。義同。又《廣韻》章刃切《集韻》《韻會》之刃切，𠀤音震。贍也，給也。《史記·平準書》於是天子遣使者，虛郡國倉廥以賑貧民。又《韻會》通作振。《前漢·文帝紀》發倉庾以賑民。

賒：《唐韻》式車切《集韻》《韻會》詩車切《正韻》詩遮切，𠀤音奢。《說文》貰買也。《周禮·地官·司市》以泉府同貨而斂賒。《註》無貨則賒，貰而予之。又《類篇》一曰遠也。《王勃·太公遇文王贊》城闕雖近，風雲尚賒。又《篇海》凡人謂遲緩爲賒。又同奢。《後漢·仲長統傳》楚楚衣服戒窮賒。《註》奢同。又叶詩戈切。《謝靈運·感時賦》相物類以迨已，閔交臂之匪賒。揆大耋之或遄，指崦嵫于西阿。《正字通》俗从余作賖。

䝵：《集韻》蒲故切，音捕。《類篇》財相酬。

賓：〔古文〕𧶉𡫅𥦎𡧍《唐韻》必鄰切《集韻》《韻會》《正韻》𤰞民切，𠀤音濱。《說文》所敬也。《玉篇》客也。《易·觀卦》利用賓于王。《書·舜典》賓于四門。又《洪範》八政，七曰賓。《傳》禮賓客無不敬。《儀禮·士冠禮》主人戒賓。《註》賓，主人之僚友。又《爾雅·釋詁》賓，服也。《疏》賓者，懷德而服。《新序》先王所以拱揖指揮，而四海賓者，誠德之至已形于外，故《詩》曰：王猷允塞，徐方旣來。又《書·堯典》寅賓出日。《傳》賓，導也。《釋文》從也。又律名。《禮·月令》律中蕤賓。《註》仲夏氣至，則蕤賓之律應。《白虎通》蕤者，下也。賓者，敬也，言陽氣上極，隂氣始賓敬之也。又罽賓，西域國名。《前漢·西域傳》罽賓國王治循鮮城。又姓。《玉海》賓氏，周有賓滑、賓起，齊有賓胥無、賓媚人。又官名。《唐書·百官志》司賓、典賓、掌賓各二人。又龍賓。《陶家瓶餘事》明皇御案墨，一日見小道士如蠅，呼萬歲。曰：臣，墨之精，黑松使者也。凡世有文者，墨上有龍賓十二。上神之，乃以分賜掌文官。又野賓。《王氏見聞錄》王仁裕有猿，小而慧黠，名曰野賓。又《集韻》必刃切，音殯。《書·多士》予惟四方罔攸賓。《釋文》徐音殯，馬云：卻也。《史記·蘇秦傳》其次必長賓之。《註》次計長擯棄關西。《莊子·徐無鬼》先生居山林，以賓寡人。《音義》賓或作擯，棄也。

𧶉：《說文》古文賓字。註詳賓。

賔：《韻會》俗賓字。《五經文字》賓，經典相承作賔已久，不可攺正。

賕：《廣韻》巨鳩切《集韻》《韻會》《正韻》渠尤切，𠀤音求。《說文》以財枉法相謝也。《徐曰》非理而求之也。《史記·滑稽傳》又恐受賕枉法。又《玉篇》賕，質也，請也。

𧶊：《集韻》王分切，音云。《說文》物數紛𧶊亂也。从員云聲。《註》徐曰：卽今紛紜字。

𧶋：《篇韻》同𦛖。

𧶌：《篇韻》同𧵩。

𧶍：《字彙補》音戍。財長。

𧶎：《篇海》與賓同。

賙：《廣韻》職流切《集韻》《韻會》之由切，𠀤音周。《玉篇》給也，贍也，收也。《周禮·地官·大司徒》五黨爲州，使之相賙。《註》謂禮物不備相給足也。又與周同。《詩·大雅》靡人不周。《箋》周，當作賙。《疏》以周於人，其字當从貝，故轉爲賙。

賚：《廣韻》《集韻》《韻會》《正韻》𠀤洛代切，音睞。《說文》賜也。《爾雅·釋詁》賚，予也。《書·湯誓》予其大賚汝。又《說命》夢帝賚予良弼。又《集韻》《韻會》𠀤洛蓋切，音賴。又《集韻》郞才切，音來。義𠀤同。又《玉篇》勞賚爲勑字。勑，力代切，勞也。今作賚。《集韻》或書作𧶛。

𧶛：《集韻》同賚。

䝶：《廣韻》《集韻》《韻會》𠀤呂張切，音良。《玉篇》賦也。又《集韻》力讓切，音亮。義同。

賛：《廣韻》《集韻》《韻會》𠀤則旰切，音讚。《五經文字》贊，經典相承，隷省作賛。

𧶜：《廣韻》式陽切《集韻》尸羊切，𠀤音觴。《說文》行賈也。从貝，商省聲。《字彙補》古文商字。

賜：《唐韻》《集韻》《韻會》𠀤斯義切，思去聲。《說文》予也。《篇海》錫也。《禮·曲禮》三賜不及車馬。《註》三賜，三命也。《疏》受命卽受賜。又《玉藻》凡賜，君子與小人不同日。又《公羊傳·僖二年》虞郭之相救，非相爲賜。《註》賜，猶惠也。又《玉篇》賜，施也，空盡也。又姓。《玉海》齊大夫𥳑子賜之後。《正字通》俗作𧶽，非。

賝：《廣韻》丑林切《集韻》《正韻》癡林切，𠀤音棽。賮也。《玉篇》寶色。亦作琛。

䝷：《廣韻》陟離切《集韻》《韻會》珍離切《正韻》珍而切，𠀤音知。《類篇》以財質也。

䝸：《廣韻》《集韻》𠀤奇寄切，音芰。貝名。《廣韻》䝸貝，四向用也。《集韻》一曰器用。又《集韻》巨綺切，音技。義同。

賞：《廣韻》書兩切《集韻》《韻會》《正韻》始兩切，𠀤音曏。《說文》賜有功也。《書·大禹謨》賞延于世。又《仲虺之誥》功懋懋賞。《周禮·天官·大宰》三載，則計羣吏之治而誅賞之。又《戰國策》故賞韓王，以近河外。《註》賞，猶勸也。又《類篇》一曰玩也，嘉也。《陶潛·移居詩》奇文共欣賞。又凡貽與者亦曰賞。《柳宗元·送薛存義序》于其往也，賞以酒肉，重之以辭。又姓。《姓纂》晉人賞慶，註《周易》。

䝹：《廣韻》烏管切《集韻》鄔管切，𠀤音盌。《玉篇》䝹𧶲，小財貌。《字彙》小有才也。

𧶝：《正字通》同貿。○按《說文》貿作𧶻，从貝戼聲。戼，古卯字，《長箋》攺从丣。丣，古酉字。酉與貿聲近，宜从丣。

𧶞：《集韻》區倫切，音䇹。《類篇》貝也。《正字通》同蜠。《爾雅·釋魚》蜠大而險。

賟：《廣韻》《集韻》𠀤他典切，音腆。《玉篇》富也。

賠：《字彙》古無此字。俗音裴，作賠補之字。○按《正字通》備字註：賠，本作僃。楊愼曰：僃，音賠，義同。昔高歡立法盜私家十僃五，官物十僃三，後周詔盜官物雖經赦免，徵備如法。備，補償也。俗用賠。

賡：《廣韻》古行切《集韻》《韻會》居行切《正韻》古衡切，𠀤音庚。《書·益稷》乃賡載歌。《傳》賡，續也。又《集韻》居孟切，庚去聲。義同。又《說文》古文續字。註詳糸部十五畫。

䝺：《玉篇》同貫。

䝻：《廣韻》九魚切《集韻》斤於切，𠀤音居。《博雅》䝻，𧸖賣也。《類篇》一曰貯也。《集韻》或作𡨢。

賢：〔古文〕臤贒《廣韻》《正韻》戸田切《集韻》《韻會》戸千切，𠀤音弦。《說文》多才也。《玉篇》有善行也。《易·鼎卦》大亨，以養聖賢。又《繫辭》可久則賢人之德，可大則賢人之業。《書·大禹謨》野無遺賢。又《咸有一德》任官惟賢材。又《禮·內則》若富，則具二牲獻其賢者於宗子。《註》賢，猶善也。又勝也。《禮·投壷》某賢於某若干純。《註》以勝爲賢。又下見切，音現。《周禮·冬官考工記》《輪人》：五分其轂之長，去一以爲賢。《註》賢，大穿也。又《韻補》叶下珍切。《詩·小雅》我從事獨賢。叶上臣。《前漢·敘傳》旣登爵位，祿賜頤賢，布衾疏食，用儉飭身。

𧶟：《篇海》式車切，音賒。不交也。

賣：〔古文〕𧷨《廣韻》《集韻》《韻會》《正韻》𠀤莫懈切，音邁。《說文》作𧷓。出物貨也。从出从買。《註》徐鍇曰：貨精，故出則買之也。《九經字樣》隷省作賣。《周禮·天官·小宰》聽賣買以質劑。又《地官·司市》掌其賣儥之事。又《集韻》莫駕切，音禡。《博雅》儥也。

𧶠：同𧷏。○按《說文》本作𧷏。衒也。余六切，从貝𡍬聲。𡍬，古文睦。《六經正誤》𧶠中从囧，非𧶠字也。《玉篇》作𧶠，《廣韻》作𧷗。或作儥。詳𧷏字註。

賤：〔古文〕𧶤《唐韻》《集韻》才線切《正韻》在線切，𠀤音羨。《說文》賈少也。《玉篇》𤰞下也，不貴也。《廣韻》輕賤。《易·屯卦》以貴下賤，大得民也。《書·旅獒》不貴異物，賤用物。《前漢·食貨志》糴甚貴傷民，甚賤傷農。又姓。《風俗通》漢北平太守賤瓊。

賥：《廣韻》《集韻》𠀤雖遂切，音邃。貨也。《韓非子·說疑篇》破家殘賥，隂約結以相固。《玉篇》亦作粹。

䝼：《廣韻》《集韻》《正韻》𠀤疾正切，音淨。《玉篇》賜也。又《廣韻》疾盈切《集韻》慈盈切，𠀤音晴。受賜也。

賦：《唐韻》《集韻》《韻會》𠀤方遇切，音付。責取也。《說文》斂也。《爾雅·釋言》賦，量也。《註》賦稅，所以評量。《揚子·方言》賦，動也。《註》賦斂，所以擾動民也。《書·禹貢》厥賦惟上上錯。《傳》賦，謂土地所生，以供天子。《周禮·天官·大宰》以八則治都鄙，五曰賦貢，以馭其用。《註》賦，口率出泉也。《前漢·𠛬法志》畿方千里有稅有賦，稅以足食，賦以足兵。《註》賦，謂發賦斂財也。又《韻會》稟受也，給與也。《禮·中庸》天命之謂性。《註》性者，人所稟受。《朱傳》氣以成形，而理亦賦焉。又布也。《詩·大雅》明命使賦。《傳》賦，布也。《箋》使羣臣施布之也。又鋪𨻰也。《詩·周南·關雎序》詩有六義，二曰賦。《疏》賦之言鋪，直鋪𨻰今之政敎善惡。《班固·兩都賦序》賦者古詩之流。又貢士曰賦。《前漢·鼂錯傳》乃以臣錯充賦。《註》如淳曰：猶言備數也。臣瓚曰：云如賦調也。

賧：《廣韻》《集韻》《韻會》《正韻》𠀤吐濫切，音倓。《玉篇》蠻夷以財贖罪也。同𧵊。又《集韻》《韻會》𠀤杜覽切，音啖。義同。

賨：《廣韻》藏宗切《集韻》《韻會》徂宗切，𠀤音悰。《說文》南蠻賦也。《後漢·南蠻傳》歲令大人輸布一疋，小口二丈，謂之賨布。又《風俗通》巴有賨人，剽勇。閬中人范目說高祖，募取賨人定三秦。《揚雄·蜀都賦》東有巴賨，綿亘百濮。

賩：《正字通》同賨。《廣雅》稅也。

質：《唐韻》之日切《集韻》《韻會》《正韻》職日切，𠀤音桎。《易·繫辭》原始要終，以爲質也。《註》質，體也。又《詩·小雅》民之質矣。《傳》質，成也。《朱傳》實也。又《大雅》虞芮質厥成。《傳》質，成也。成，平也。《疏》三字義同，故以質爲成，以成爲平。《朱傳》質，正。成，平也。又《詩·小雅》發彼有的。《傳》的，質也。《疏》十尺曰侯，四尺曰鵠，二尺曰正，四寸曰質。鵠及正、質，皆在侯中也。又《周禮·地官·質人》大市曰質，小市曰劑。《註》質劑者，爲之券藏之也。又《儀禮·士冠禮》質明行事。《註》質，正也。《禮·月令》黑黃蒼赤，莫不質良。《註》所染者當得眞采正善也。又《聘義》君子於其所尊，弗敢質。《註》質謂正自相當。又《禮·曲禮》質君之前。《註》質猶對也，又《廣雅》質，地也。《禮·禮器》禮釋回增美質。《註》質，猶性也。又《公羊傳·定八年》弓繡質。《註》質，拊也。又《史記·范睢傳》不足以當椹質。《註》質，剉刃也。又《前漢·張釋之傳》具以質言。《註》質，誠也。又《廣雅》問也，定也。又《小爾雅》質，信也。又《玉篇》主也，樸也。《禮·樂記》中正無邪，禮之質也。《註》質，猶本也。禮爲之文飾也。又姓。《前漢·貨殖傳》質氏以洒削而鼎食。又《廣韻》《集韻》《韻會》𠀤陟利切，音致。《說文》以物相贅。《左傳·隱三年》故周鄭交質。又《集韻》脂利切。贄，亦作質。《左傳·昭三年》將奉質幣，以無失時。《晉語》臣委質于翟之鼓。《孟子》不傳質爲臣。考證：〔《詩·小雅》發彼有的。《傳》的，質也。《疏》十尺爲𠋫，四尺爲鵠，二尺曰正，四寸曰質。鵠及正質，皆在𠋫中也。〕謹照原文兩爲字𠀤改曰。兩𠋫字𠀤改侯。

䝽：《字彙補》五介切，音懈。人名。明寧河王新䝽。

𧶡：《集韻》同密。

𧶢：《篇海》音費。賦斂也。

䝾：《篇海》賦亦作䝾。

𧶣：《篇韻》同賦。

𧶤：《集韻》賤古作𧶤。註詳本畫。

𧶱：《集韻》丈里切，音峙。《類篇》䝰或作𧶱。詳䝰字註。

𧶲：《廣韻》胡管切《集韻》戸管切，𠀤音緩。《玉篇》䝹𧶲，小有財也。又《集韻》覩緩切，音短。義同。

𧶳：《集韻》爽阻切，音所。《類篇》䝪，或作𧶳。詳䝪字註。又《集韻》寫與切，音諝。義同。

賭：《唐韻》當古切《集韻》《韻會》《正韻》董五切，𠀤音睹。《說文》博簺也。《博雅》奕取也。《廣韻》戲賭。《晉書·謝安傳》安與兄子𤣥圍碁，賭別墅，勝之。又《羊𤣥保傳》與帝奕，賭郡，保勝，補宣城守。又《玉篇》賭，䞈也。

𧶴：《集韻》同賭。

𧶵：《集韻》敕洽切，音插。博戲名。

賮：《唐韻》《集韻》《韻會》𠀤徐刃切，音燼。《說文》會禮也。《廣韻》琛賮。《類篇》貨以將意曰賮。《顏延之·赭白馬賦》或踰遠而納賮。《註》財貨也。又《韻會》送行財幣也。《集韻》或从盡作贐。亦作進。又《五音集韻》卽刃切，音進。義同。

䝿：《說文》貴本字。《九經字樣》䝿，隷省作貴。又𧷈。

䞀：《唐韻》《集韻》𠀤胡遘切，音侯。䞀𧷡，貪財之貌。又《玉篇》龍貝也。出南海。

𧶶：《集韻》方願切。與販同。詳販字註。

賯：《集韻》同𧵣。貨也。

賰：《廣韻》《集韻》𠀤式允切，音蠢。亦作偆。《玉篇》賱賰，富有也。

䞁：《廣韻》於幰切《集韻》隱幰切，𠀤音偃。《廣韻》物相當也。又《廣韻》《集韻》𠀤於建切，音堰。義同。

賱：《廣韻》於粉切，音惲。賱賰，富也。又《集韻》紆問切，音醞。義同。

𧶷：《正字通》同賾。詳賾字註。○按《隷釋》漢𥓓从𦣝之字，多有作正者，如姬作姃，頤作頙之類是也。

賲：《廣韻》博抱切《集韻》補抱切，𠀤音保。《玉篇》有也。亦作宲。粟藏。《類篇》和儥物者。

賳：《玉篇》子才切，音哉。義闕。《篇海》貨也，財也。

賴：〔古文〕𩓃《廣韻》《集韻》《韻會》《正韻》𠀤落蓋切，音癩。《說文》贏也。《類篇》一曰恃也。《書·大禹謨》萬世永賴。《疏》萬代常所恃賴。又《史記·高祖紀》大人常以臣無賴。《註》晉灼曰：賴，利也。無利於家也。或曰江淮之閒謂小兒多詐狡猾爲無賴。又《揚子·方言》予賴，讎也。南楚之外曰賴，秦晉曰讎。《註》賴，亦惡名。又姓。《風俗通》交阯太守賴先。《玉海》賴氏，國名。漢有校尉賴丹。又《韻補》叶力制切。《班固·答賓戲》福不盈眥，禍溢于世，凶人且以自悔，况吉士而是賴。○按《說文》从貝剌聲。俗作頼。非。

䞂：《廣韻》而兗切《集韻》乳兗切，𠀤音軟。《玉篇》小有財。又《集韻》女軟切。義同。

𧶸：《集韻》丑正切，音竀。《玉篇》賣不得。《類篇》售也。

䞃：《廣韻》《集韻》𠀤陟利切，音致。賑也。亦貝也。

賵：〔古文〕𠙒《唐韻》《集韻》《韻會》《正韻》𠀤撫鳳切，音麷。《說文》贈死者。《儀禮·旣夕註》賵，所以助主人送葬也。《春秋·隱元年》天王使宰咺來歸惠公仲子之賵。《註》賵，助喪之物。仲子，惠公妾也。《公羊傳》車馬曰賵，貨財曰賻。《註》賵猶覆也，賻猶助也，皆助生送死之禮。《穀梁傳·隱三年》歸死者曰賵，歸生者曰賻。

䞄：《玉篇》方廟切，音俵。散匹帛與三軍。

𧶹：《篇韻》與甖同。

𧶺：《字彙補》同丁切，音亭。《本草》瑣𤥐蟲，一名𧶺。

𧶻：《說文》貿作𧶻。《長箋》又作𧶝。互詳貿、𧶝二字註。

賶：《玉篇》七浪切。義闕。《篇海》積貨也。

𧷌：《集韻》贅古作𧷌。註詳十一畫。

賷：《廣韻》祖稽切《集韻》牋西切，𠀤音躋。《篇海》齎或作賷。《周禮·春官·小宗伯》受其將幣之齎。《釋文》本又作賷。

𧷍：《篇海》毗祭切，音閉。困惡也。

𧷎：《廣韻》胡瞎切《集韻》下瞎切，𠀤音鎋。《說文》囚突出也。从土㕢聲。

賸：《廣韻》《集韻》《韻會》𠀤以證切，音孕。《說文》物相增加也。一曰送也，副也。《註》徐曰：今俗謂物餘爲賸。古者一國嫁女，二國往媵之，媵之言送也，副貳也，義出於此。《玉篇》相贈也。以物加送也。又《廣韻》實證切，音乗。長也。《類篇》益也，餘也。《唐書·杜甫傳》殘膏賸馥，沾丐後人多矣。《韻會》俗作剩，非是。

賹：《廣韻》《集韻》𠀤烏懈切，音隘。賹，寄人物也。

賺：《集韻》直陷切，音詀。賣也。一曰市物失實。又《集韻》離鹽切，音廉。義同。《集韻》與𧸖同。

賻：《唐韻》《集韻》《韻會》𠀤符遇切，音附。《說文》助也。《玉篇》以財助喪也。《儀禮·旣夕》知死者贈，知生者賻。《公羊傳·隱元年》貨財曰賻。《註》賻，猶助也。互詳賵字註。

䞅：《篇海》與之切，音移。遺也，况也。《正字通》貽字之譌。

𧷏：《集韻》《韻會》《正韻》𠀤余六切，音毓。通作鬻粥。○按卽《說文》𧸇字，註省作𧷏，《玉篇》省作賣，《廣韻》省作𧷗，《字彙》有賣、𧷏，而無𧸇、𧷗，非是。《正字通》以𧷏與賣同，尤非。

購：《唐韻》古𠋫切《集韻》《韻會》《正韻》居𠋫切，𠀤音構。《說文》以財有所求也。《史記·韓世家》將西購於秦。《前漢·高帝紀》乃多以金購豨將。《註》師古曰：購，設賞募也。又草名。《爾雅·釋草》購，蔏簍。《註》舍人曰：購，一名蔏蔞。又《集韻》居侯切，音鉤。義同。

賽：《唐韻》《集韻》《韻會》《正韻》𠀤先代切，音塞。《說文》報也。《長箋》今俗報祭曰賽神，借相誇勝曰賽。《韓愈·城南聮句》賽饌木盤簇。又《韻會》通作塞。《周禮·春官·都宗人》旣祭，反命於國。《註》祭謂報塞也。《前漢·郊祀志》冬塞禱祠。《註》師古曰：塞，謂報其所祈也。《急就篇》謁禓賽禱鬼神寵。《王應釋·音釋》𥓓本賽作塞。

賾：〔古文〕𡄙《廣韻》士革切，音嘖。《易·繫辭》聖人有以見天下之賾。《疏》謂幽深難見。《釋文》賾，京氏作嘖。○按徐鉉說文敘辨俗書譌謬，不合六書之體者，以賾爲假借之字，當通用嘖。《集韻》賾或作𡁃。

𧷐：《篇韻》音焚。大頭。

䞆：《玉篇》先臥切，音所。骨也。

𧷑：《篇韻》音脅。財也。

𧷒：《篇韻》音遉。賣也。

𧷓：《說文》賣本字。从出从買。詳賣字註。

𧷔：《說文長箋》同齎。

𧷕：《字彙補》同資。見《碧落𥓓》。

𧷖：《篇韻》與賚同。○按《玉篇》云：勑，今作賚。合二字作一字，非是。

𧷗：《廣韻》𧸇作𧷗。

賿：《集韻》力交切，音寥。《類篇》廋語謂錢曰賿。

𧷞：《正字通》同商。《玉篇》通四方之珍異，謂之𧷞人也。《說文》作𧶜。

贀：《廣韻》以睡切《集韻》弋睡切，𠀤音諉。《博雅》益也。《玉篇》㛪挐也。或作䜜。又《集韻》於賜切，音縊。義同。

𧷟：《篇海》疋賓切，音繽。𧷟飛也。

贁：《集韻》敗古作贁。註詳攴部七畫。

贂：《字彙》楚錦切，音磣。賭也。

𧷠：《篇海》同贙。詳贙字註。

𧷡：《廣韻》盧侯切《集韻》郞豆切，𠀤音漏。䞀𧷡，貪財。

𧷢：《篇海》同贓。詳贓字註。

𧷣：《篇海》先臥切，音鎖。䞆亦作𧷣。詳䞆字註。

贃：《廣韻》烏患切，音綰。支財貨。

𧷤：《正字通》俗賾字。

贄：《廣韻》《集韻》《韻會》𠀤脂利切，音至。《玉篇》執玉帛也。亦作摯。《周禮·春官·大宗伯》以禽作六贄，以等諸臣。《釋文》摯，本又作贄。《左傳·莊二十四年》男贄，大者玉帛，小者禽鳥，以章物也。女贄，榛栗棗脩，以告虔也。《類篇》亦作質。又《正韻》支義切，音寘。義同。又《集韻》魚列切，音孽。《類篇》不動貌。又《集韻》陟立切，音縶。義同。通作慹。

贅：〔古文〕𧷌𧸆《唐韻》之芮切《集韻》《韻會》朱芮切，𠀤音𠭥。《說文》以物質錢，从敖貝。敖者，猶放貝當復取之也。又《詩·大雅》具贅卒荒。《傳》贅，屬也。《疏》贅，猶綴也。謂繫綴而屬之。又《莊子·大宗師》彼以生爲附贅縣疣。《釋名》贅，屬也。橫生一肉，屬著體也。又《史記·滑𥡴傳》淳于髠者，齊之贅壻也。《註》索隱曰：贅壻，女之夫，比于子，如人疣贅是餘剩物也。《前漢·賈誼傳》家貧子壯則出贅。《註》師古曰：贅，質也。家貧無有聘財，以身爲質也。又會也。《前漢·武帝紀》毋贅聚。《註》如淳曰：贅，會也。又行不當也。《老子·道德經》其于道也，若餘食贅行。《註》行之無當曰贅。又言煩也。《曾鞏·講官議》問一告二謂之贅。又《博雅》贅，定也。又《玉篇》最也，得也。又《集韻》牛交切，音敖。《類篇》頝贅，不媚。

𧷥：《篇韻》音義。拏也。

𧷦：《篇韻》音密。水流貌。

𧷧：《篇韻》音解。纔然也。亦作𧷄。

𧷨：《字彙補》古文賣字。註詳八畫。

𧷩：《篇海》與蕢同。○按卽蕢字之譌。

贆：《廣韻》甫遙切《集韻》《韻會》𤰞遙切，𠀤音猋。《爾雅·釋魚》貝居陸，贆。《疏》居陸者名贆。《五經文字》贆，从三犬。

𧷼：譌字。○按《爾雅》貝居陸，贆。本作贆。《正字通》以爲本作𧷼，非是。

𧷽：《唐韻》以證切，音孕。《說文》賸作𧷽，送也，副也。詳賸字註。

𧷾：《玉篇》巨律切，音厥。《篇海》貝也。

䞈：《唐韻》詭僞切《集韻》居僞切，𠀤音垝。《說文》資也。《廣雅》賭也。又《集韻》五寡切，音瓦。《類篇》財也。或从危作𧵥。又《玉篇》古文貨字。註詳四畫。

贇：《廣韻》於倫切《集韻》《韻會》紆倫切，𠀤音頵。美好貌。

𧷿：《廣韻》當孤切《集韻》東徒切，𠀤音都。賭勝也。出《新字林》。

𧸀：《篇海》而兗切，音軟。小有財也。○按《玉篇》作䞂，《篇海》作𧸀。䞂、𧸀同。《隷釋》漢𥓓凡从耎者亦書作𦓔。

𧸁：《集韻》毗祭切，音敝。《玉篇》今作幣。《類篇》帛也。一曰財也。

贈：《廣韻》《正韻》𠀤昨亙切，音𪒟。《說文》玩好相送也。《詩·鄭風》雜佩以贈之。《傳》贈，送也。《儀禮·聘禮》公使卿贈，如覿幣。《禮·檀弓》何以贈我。又《詩·大雅》以贈申伯。《傳》贈，增也。《疏》凡贈遺者，所以增長前人，贈之財，使富增於本，贈之言，使行增於義，故云贈增也。又《正字通》借封前人官稱曰誥贈，恩頒自朝廷也。又《詩·鄭風》知子之來之，雜佩以贈之。《朱傳》贈，音則。來，音力。《毛詩古音考》來音釐，贈疑是貽字之誤。未知孰是，存以備考。

𧸂：《玉篇》火監切。有賄𧸂也。○按此下《正字通》尚有穨字，已入禾部，重出，今刪。

贉：《廣韻》《集韻》𠀤徒感切，音萏。買物先入直也。《玉篇》預入錢也。又《米芾·書史》隋唐藏書，皆金題錦贉。《註》贉，卷首帖綾。又謂之玉池，有毬路錦贉、樓臺錦贉、樗蒲錦贉。又《廣韻》《集韻》𠀤徒紺切，音醰。義同。亦作𧸘。

𧸃：《篇海》以追切，音維。正作遺。

𧸄：《篇海》與財同。

𧸅：《集韻》展几切，音𢾫。《玉篇》當也。《類篇》財物相當。

贊：《唐韻》《集韻》《韻會》𠀤則旰切，音讚。《說文》見也。从貝从兟。《註》徐鉉曰：兟，音詵，進也。執贄而進，有司贊相之。又《易·說卦》幽贊于神明。《註》贊，明也。《疏》贊者，佐而助成，而令微者得著，故訓爲明也。又《書·大禹謨》益贊于禹曰。《傳》贊，佐也。《儀禮·士冠禮》少退贊命。《家語》游夏不能贊一辭。又《書·臯陶謨》贊贊襄哉。《傳》亦贊奏上古行事而言之。《疏》進習上古行事，贊成其辭而言之也。又進也。《前漢·東方朔傳》朔自贊曰。《註》師古曰：贊，進也。又《廣韻》出也，助也。又姓。《呂氏春秋》相馬贊君。又叶則縣切，音箭。《蘇軾·謝吳山神文》禱于有神，隂假其便。不愆于素，或出幽贊。

𧸆：《類篇》贅古作𧸆。註詳十一畫。

𧸇：《說文》余六切。𧷏本字。

𧸈：《篇韻》音賓。不見貌。

𧸉：《篇韻》同膩。○按膩譌作𧸐，後譌作𧸉，𠀤譌字。

𧸊：《篇韻》同購。○按卽購字之譌。

𧸋：《說文》古文貴字。註詳五畫。

贍：《唐韻》《集韻》《韻會》時豔切《正韻》舒贍切，𠀤苫去聲。《說文》給也。《玉篇》周也。假助也。《孟子》此惟救死而恐不贍。《趙岐註》恐凍餓而不給。又《後漢·李王鄧來傳贊》李鄧豪贍。《註》鄧晨代以吏二千石爲豪，李通家富爲贍也。又《班固傳論》固文贍而事詳。又與澹同。《史記·司馬相如傳》漉沈贍葘。《註》索隱曰：《漢書》作灑沈澹灾。澹，安也。又《前漢·食貨志》猶未足以澹其欲也。《註》師古曰：澹，古通贍。《集韻》贍，或作𩟋。亦作儋。

𧸖：《唐韻》佇陷切《集韻》直陷切，𠀤音賺。《說文》重買也，錯也。《類篇》一曰市物失實。或省作賺。又《集韻》離鹽切，音廉。《博雅》賣也。

贎：《唐韻》《集韻》𠀤無販切，音萬。《說文》貨也。《正字通》或曰貨多，故从萬，與贏字異義通，非貨名贎也。又《集韻》力制切，音例。𧸱，或省作贎。詳𧸱字註。又落蓋切，音賴。義同。

𧸗：《集韻》相絕切，音雪。《類篇》𧸗，草名。鼠姑也。

𧸘：《廣韻》《集韻》𠀤力驗切，音斂。市先入直。又《集韻》悲檢切，音貶。貶或作𧸘。詳貶字註。又《集韻》徒紺切，音醰。贉或作𧸘。詳贉字註。

贏：《廣韻》以成切《集韻》《韻會》怡成切《正韻》餘輕切，𠀤音盈。《說文》有餘賈利也。《左傳·昭元年》賈而欲贏，而惡囂乎。《註》言譬如商賈求贏利者，不得惡諠囂之聲。《前漢·食貨志》操其奇贏，日游都市。《註》師古曰：奇贏，謂有餘財，而餘聚奇異也。又《周禮·冬官考工記·弓人》撟幹欲孰於火而無贏。《註》贏，過孰也。又《禮·月令》天地始肅，不可以贏。《註》贏，猶解也。又《淮南子·時則訓》天地始肅，不可以贏。《註》贏，盛也。又《左傳·襄三十一年》以隷人之垣贏諸侯。《註》贏，受也。《疏》贏，讀爲盈。盈，滿也，故訓爲受也。又《前漢·𠛬法志》贏三日之糧。《註》贏，謂擔負也。又《玉篇》緩也，溢也。又《篇海》贏，輸之對也。《正字通》凡攻戰、博簺勝曰贏，負曰輸。《類篇》或作夃。

𧸙：《篇韻》音遂。賻，𧸙也。

𧸚：《篇韻》音路。○按卽賂字之譌。

贐：《集韻》徐刃切，音燼。與賮同。《孟子》行者必以贐。《趙岐註》贐，送行者贈賄之禮也。

𧸦：《集韻》盧瞰切，音濫。《類篇》𧸦𧵊，貪財也。

𧸧：《集韻》居御切，音據。《類篇》質錢也。

𧸨：《玉篇》音綿。䞁也。

贑：《廣韻》古暗切，音紺。灨，亦作贑。縣名。章貢二水合流，因其處立縣，因以爲名，在南康郡。《集韻》或作𧹄。又𧹉。

贒：《集韻》賢，古作贒。註詳八畫。

贓：《廣韻》則郞切《集韻》《韻會》《正韻》兹郞切，𠀤音臧。《玉篇》藏也。《廣韻》納賄曰贓。又通作臧。《前漢·尹賞傳》其羞辱甚於貪汙坐臧。

贔：《廣韻》《集韻》《韻會》𠀤平秘切，音備。《玉篇》贔屓，作力貌。《張衡·西京賦》巨靈贔𠩠。《註》贔𠩠，作力之貌。《左思·吳都賦》巨鼇贔負，首冠靈山。《註》贔負，用力壯貌。又《類篇》贔𠫍，鼇也。一曰雌鼇爲贔。《本草》贔屭，大龜，蟕蠵之屬，好負重。或名𧈢𧏡。今石𥓓下龜跌象其形。《嶺南異物志》贔𠫍作係臂。又與奰同。《詩·大雅》內奰于中國。《傳》奰，怒也。不醉而怒曰奰。《疏》正義曰：西京賦云：巨靈奰屭，以流河曲。則奰者怒而目作氣之貌，不醉而怒者，承上醉字也。〔《玉篇》贔負，作力貌。〕謹照原文贔負改為贔屓。〔《張衡·西京賦》巨靈贔屭。《註》贔𠫍，作力之貌。〕謹按𠫍字《集韻》《廣韻》《玉篇》俱作𠩠，自當以𠩠爲正今贔字。註所引贔負者三負字明係𠩠字之譌。謹照原文改𠩠所引𠫍字與𠫍字𠀤謹改𠩠字。又𡚤𩖏。

𧸩：《廣韻》私閏切《集韻》須閏切，𠀤音峻。《玉篇》益也。《類篇》𧸩或作賐。

𧸪：《篇海》直善切，音邅。謀人財物謂之𧸳。

𧸫：《字彙補》古困切，音棍。圓也。

贕：《廣韻》《集韻》𠀤徒谷切，音獨。《玉篇》卵內敗也。又《淮南子·原道訓》獸胎不贕。《註》胎不成獸曰贕。○按《正字通》以爲同殰，非。《玉篇》在卵部，今倂入。

贖：《廣韻》《集韻》《韻會》𠀤神蜀切，音䴰。《說文》貿也。《玉篇》質也。以財拔罪也。《書·舜典》金作贖𠛬。《傳》出金以贖罪。又《集韻》殊遇切，音樹。《詩·秦風》如可贖兮。《釋文》贖，又音樹。又《集韻》亦姓。

𧸱：《廣韻》《集韻》𠀤力制切，音例。貨也。或省作贎。見前贎字註。

贗：《廣韻》五宴切《集韻》《韻會》《正韻》魚㵎切，𠀤音鴈。僞物。同偐。《玉篇》不直也。《韓愈·酬崔少府詩》前計頓乖張，居然見眞贗。又或作鴈。《韓非子·說林篇》齊伐魯，索讒鼎，魯以其鴈往。齊人曰：鴈也。魯人曰：眞也。

𧸲：《篇韻》音致。當也。○按𧸲，疑卽俗質字。

𧸽：《集韻》以醉切，音移。遺，或作𧸽。《類篇》贈也。

贙：《廣韻》黃練切《集韻》熒絹切，𠀤音縣。《說文》分別也。从虤對爭貝。《左思·魏都賦》蒹葭贙，雚蒻森。《註》贙，分別也。又《爾雅·釋獸》贙，有力。《註》出西海大秦國有養者，似狗，多力，獷惡。又《廣韻》一曰對爭也。倒一虎者，非也。○按《正字通》誤音吟。《說文》音語巾切者，乃䖜字，非贙字也。

䞋：《廣韻》《集韻》𠀤初覲切，音襯。《玉篇》䞋，錢也。《正字通》供齋下䞋禮。《廣韻》與嚫同。嚫，施也。

贚：《廣韻》《集韻》𠀤良用切，音躘。貧也。又《玉篇》龍貌。

𧸾：《字義總略》疑卽虣宇。與暴同。○按梁昇卿《御史臺精舍𥓓》：錯磐螭以頓稅，鏤蹲𧹁以銜鋪。疑卽贙字。

𧸿：《篇韻》音躉。別寄異物也。亦書作𧸹。

𧹀：《篇韻》與𧸅同。

贛：《唐韻》《集韻》《韻會》《正韻》𠀤古送切，音貢。《說文》作贛。賜也。从竷省聲。籀文作𧹄。《韻會》通作貢。《禮·樂記》子贛見師乙而問焉。又《集韻》𣹟，水名，出豫章。或作灨，通作贛。又《集韻》古禫切，音感。《前漢·地理志》豫章郡贛。《註》豫章水出西南，北入大江。如淳曰音感。又《集韻》古暗切，音紺。《前漢·地理志》琅邪郡贛楡。《註》師古曰：贛，音紺。又《集韻》呼貢切，與戇同。愚也。又《集韻》陟降切，音憃。義同。又《集韻》呼降切。賜也。

𧹈：《篇海》音仍。不知也。又音備。義同。○按《集韻》𡚤从三大三目。或省作奰。奰，通作贔，遂譌𡚤爲𧹈。篇海音義俱非。

𧹎：《說文》贖本字。

