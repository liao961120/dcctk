立：《廣韻》《集韻》《韻會》《正韻》𠀤力入切，音力。《說文》立，住也。《釋名》立，林也。如林木森然，各駐其所也。《廣韻》立，行立。《禮·曲禮》立必正方。又成也。《禮·冠義》而後禮義立。又堅也。《易·大過》君子以獨立不懼。《論語》三十而立。又樹立也。《易·說卦傳》立天之道，曰隂與陽。立地之道，曰柔與剛。立人之道曰仁與義。《書·伊訓》立愛惟親，立敬惟長。《左傳·襄二十四年》穆叔曰：太上立德，其次立功，其次立言。又置也，建也。《書·牧誓》立爾矛。《周禮·天官》建其牧，立其監。《左傳·桓二年》師服曰：天子建國，諸侯立家。又存立也。《論語》己欲立而立人。又速意也。《史記·平原君傳》錐之處囊中，其末立見。又直起也。《前漢·五行志》上林苑中，大柳樹斷仆地，一朝起立。又《杜甫·朝獻太淸宮賦》四海之水皆立。《張翥詩》蝃蝀下飮湖水立。又《趙孟頫詩》驥聞秋風雙耳立。又赤立。《宋史·喬行𥳑傳》百姓多垂罄之寶，州縣多赤立之帑。又闕立。《張衡·週天大象賦》闕立擬乎兩觀，水府司乎百川。又立政，尚書篇名，周公作。又車名。《後漢·輿服志》有立車。又與粒通。《詩·周頌》立我烝民。《箋》立，當作粒。又姓。漢有賢人立如子，唐有長興令立述。又于貴切。同位。《石經春秋》公卽位，作公卽立。《周禮·春官》小宗伯掌神位。《註》故書位作立。鄭司農云：古者立位同字。

䇂：《玉篇》綺虔切《集韻》《類篇》丘閑切，𠀤音愆。罪也。亦作愆。又作𠍴。

竌：《玉篇》昌御切《海篇》音處。正也。

𥩕：《五音集韻》虞遠切，音阮。倚也。《玉篇》書作𥩗。

䇃：《說文》牀史切。與竢同。

竎：《玉篇》方又切。登也。

𥩗：《玉篇》魚遠切，音阮。倚也。《五音集韻》書作𥩕。

䇅：《玉篇》房越切《海篇》音伐。竚也。《集成》書作𥩱。

竐：《海篇》音䇍。

𥩙：《玉篇》匹馬切《海篇》葩上聲。短貌。

竑：《廣韻》戸萌切《韻會》七曾切《正韻》胡盲切，𠀤音宏。廣也，量度也。《周禮·冬官考工記》故竑其輻廣，以爲之弱，則雖有重任，轂不折。又《玉篇》古弘切。義同。

竘：《說文》丘羽切《廣韻》驅雨切《集韻》委羽切，𠀤區上聲。健也，匠也。《逸周書》有竘匠。又《集韻》果羽切，音矩。義同。又《玉篇》丘垢切《廣韻》苦后切《集韻》去厚切，𠀤音口。《博雅》治也。一曰巧也。《揚子·方言》竘，貌治也，吳越飾貌爲竘，或謂之巧。《註》竘，謂治作也。又《集韻》許后切，音吼。義同。

站：《廣韻》《集韻》𠀤陟陷切，音佔。久立也。《篇海》坐立不動貌。俗言獨立也。又《集韻》知咸切，音詀。義同。《廣韻》或作𥩠。《集韻》亦作趈。

𥩠：《廣韻》同站。

竚：《廣韻》直呂切《集韻》丈呂切，𠀤音宁。企也，久立也。《楚辭·九歌》結桂枝兮延竚。《王逸註》竚，立也。本作佇。

䇇：《篇海》音萌。田民也。又野人。《字彙》同氓。

竛：《廣韻》《集韻》𠀤郞丁切，音靈。竛竮，行不正。亦作伶俜。

𥩡：《廣韻》《集韻》𠀤王伐切，音越。竚立也。

䇈：《集韻》胡卦切，音畫。庋也。

𥩢：《玉篇》七雀切《篇海》音鵲。恐懼也。

𥩣：《玉篇》直庾直句二切《海篇》音住。又音注。竢也，止也。

竜：《集韻》龍古作竜。註見部首。又《類篇》起也。又地名。《字彙補》雲南有佴革竜地，有九山最險。

竝：《廣韻》蒲迥切《集韻》《正韻》部迥切，𠀤音倂。《類篇》倂也，比也，皆也，偕也。《書·立政》以竝受此丕丕基。《詩·齊風》竝驅從兩肩兮。《禮·禮運》聖人參於天地，竝於鬼神。又《類篇》蒲浪切，傍去聲。近也。《晉書·百官志》侍中中常侍得入禁中，散騎竝乘輿車。又連也。《史記·大宛傳》竝南山。《前漢·郊祀志》北竝勃海。又《類篇》部滿切，讀如伴。《前漢·地理志》牂柯郡屬縣。《註》竝，音伴。亦作並。

𥩤：《集韻》口駭切，音鍇。桂林謂人短爲矲雉。或作𥏪𥩤。

𥩥：《五音篇海》音埿。水土也。○按音義卽埿、泥二字之譌。

𥩦：《五音篇海》房滑切。音伐。竚也。○按音義卽䇅、𥩱二字之譌。

竟：《廣韻》《韻會》《正韻》𠀤居慶切，音敬。窮也，終也。《史記·項羽紀》籍大喜，略知其意，又不肯竟學。《高祖紀》歲竟，兩家常折券棄責。《前漢·元帝紀》竟寧元年。《師古註》竟者，終極之言，言永安寧也。《霍光傳》縣官重太后，故不竟。《師古註》竟，窮竟其事也。又《說文》樂曲盡爲竟。又地名。《史記·白起傳》遂東至竟陵。《註》在郢州長壽縣南百五十里。又姓。出《何氏姓苑》。又《集韻》舉影切，音景。與境同，界也。《禮·曲禮》入竟而問禁。《疏》竟，界首也。《左傳·莊二十七年》卿非君命不越竟。《字彙補》按竟界之竟，宜从上聲。徐師曾禮註：字彙附於去聲，非。又《韻補》叶居亮切《郭璞·不死圖讚》有人爰處，員丘之上。稟此遐齡，悠悠無竟。考證：〔《禮·曲禮》入竟而問禁。《疏》竟，彊首也。〕謹照孔疏原文彊改界。

𥩱：《篇海》同䇅。

䇋：《篇海》音亥。神名。

𥩲：《廣韻》《集韻》𠀤下改初，音亥。豎𥩲，神人也。一曰神名。通作亥。禹命豎亥度地。見《山海經》。又《海篇》起也。

章：《廣韻》《集韻》《韻會》諸良切《正韻》止良切，𠀤音彰。《說文》樂竟爲一章。从音从十。十，數之終也。又采也。《書·臯陶謨》五服五章哉。《周禮·冬官考工記》畫繢之事，靑與赤謂之文，赤與白謂之章。又明也。《易·垢卦》品物咸章。《書·洪範》俊民用章。又文章也。《詩·小雅》維其有章矣。《箋》禮文也。又篇章。《詩疏》詩有章句，總義包體，所以明情也。又成事成文曰章。《孟子》不成章不達。《周語》將以講事成章。又《周語》余敢以私勞，變前之大章。《註》表也，表明天子與諸侯異物也。又條也，程也。《史記·高祖紀》約法三章。《太史公自序》張蒼爲章程。《註》章。歷數之章術也。又大林木曰章。《史記·貨殖傳》千章金材。又《爾雅·釋山疏》山形上平者名章。又地名。《山海經》鮮山又東曰章山。又赤水之北有章尾山。《史記·楚世家》吳大敗楚于豫章。《前漢·地理志》勃海郡屬縣章武，章鄕，會稽郡屬縣句章，西河郡千章縣，廣平國斥章，東平國章縣。《後漢·光武紀》建武六年，改春陵鄕爲章陵縣。又官名。《周禮·春官》保章氏。《前漢·王子侯表》千章侯。《百官志》東閣主章令丞。《師古註》主章，掌大材也。《前漢·宣帝紀》元康元年置建章衞尉。又《爾雅·釋天》太歲在庚曰上章。又樂名。《禮·記註》大章，堯樂名。又印章。《漢官儀》吏秩比二千石以上，銀印龜鈕其文曰章，刻曰某官之章。又章奏。《獨斷》凡羣臣書通於天子者四，曰章，曰奏，曰表，曰駁議。又《左傳·僖五年》日南至。《疏》步曆之始，以朔旦冬至爲首，曆之上元，其年是十一月朔旦冬，至十九年閏月盡，復得十一月。朔旦冬至，故以十九年爲一章，積章成部，積部成紀。治曆者以此章部爲法，以知氣朔。又章甫，殷冠名。《禮·郊特牲》章甫，殷道也。又總章，舜明堂名。又建章，漢宫名。在長安。城西周迴二十餘里。又姓，秦將章邯。又諡法。《逸書》温克令儀曰章。又國名。《左傳註》謝，章，薛，舒，呂，祝，終，泉，畢，過，此十國皆任姓。又俗或謂舅曰章。又《六書音義》周章，怔營貌。又懼貌。亦作慞。又《字彙補》與樟同。《司馬相如·子虚賦》楩楠豫章。又與獐同。《周禮·冬官考工記》山以章。《註》讀爲獐。《韻會小補》又叶之風切，音中。《書·臯陶謨》天秩有禮，自我五禮有庸哉，同寅協恭和衷哉，天命有德，五服五章哉。又之亮切。同障。《禮·雜記》四面有章。考證：〔《司馬相如·上林賦》楩楠豫章。〕謹照原文上林賦改子虚賦。

𥩳：《集韻》同待。

𥩴：《字彙補》同在。

𥩵：《集韻》旁經切，音缾。竛竮，行不正。《類篇》本作竮。

𥩶：《海篇》音憶。快也。

𥩾：《集韻》普沒切，音䪬。按物聲。

𥩿：《類篇》巫放切《篇海》音望。《說文》出亡在外，望其還也。《字彙》同望。又《海篇》祭名。又姓。《何氏姓苑》魏興人。又音亡。

竢：《廣韻》《集韻》《韻會》𠀤牀史切，音俟。《爾雅·釋詁》竢，待也。《前畫漢賈誼傳》竢罪長沙。《註》竢，古俟字。註見人部七。

𥪀：《集韻》奔模切，音逋。物之端也。

䇌：《集韻》七肖切，音峭。立貌。

竣：《廣韻》《集韻》《韻會》《正韻》𠀤七倫切，音逡。《說文》止也，事畢也，退立也。《廣韻》倨也，改也。《周語》有司已事而竣。又《集韻》壯倫切。伏貌。又《韻會》逡緣切，音詮。義同。《集韻》或作踆𠣟。

竤：《篇海》胡萌切，音宏。度量也。

童：《廣韻》《正韻》徒紅切《集韻》《韻會》徒東切，𠀤音同。獨也。言童子未有室家者也。《增韻》十五以下謂之童子。《易·蒙卦》匪我求童蒙。《詩·衞風》童子佩觿。《穀梁傳·昭十九年》羈貫成童。《註》成童，八歲以上。又《增韻》女亦稱童子。《禮·記註》女子子在室，亦童子也。又邦君妻自稱之謙辭。《論語》夫人自稱曰小童。又牛羊之無角者曰童。《易·大畜》童牛之牿。《詩·大雅》俾出童羖。又《釋名》山無草木曰童，若童子未冠然。《莊子·徐無鬼》堯聞舜之賢，舉之童土之地。《註》童土，無草木地。又地名。《前漢·功臣表》童鄕侯鐘祖。又草名。《爾雅疏》寓木，一名宛童。又稂，一名童梁。又童童，盛貌。《蜀志》先主舍東南角桑樹童童，如小車蓋。又《篇海》男有罪爲奴曰童使。《易·旅卦》得童僕貞。《前漢·貨殖傳》童手指千。《註》童，奴婢也。《韻會補》童，奴也，幼也。今文僮幼字作童，童僕字作僮，相承失也。又姓。《急就篇註》顓頊子號老童，其後爲姓。《廣韻》漢有琅邪內史童仲玉。又《集韻》諸容切，音鐘。《公羊傳·桓十一年》公會宋公于夫童。《註》童，音鐘。左氏穀梁皆作鐘。又借作同。《列子·黃帝篇》狀與我童者，近而愛之。狀與我異者，疏而畏之。《註》童，同也。聲之譌也。又叶徒黃切。《韓愈·此日足可惜詩》驚波暗合沓，星宿爭翻芒。馬乏復悲鳴，左右泣僕童。

竦：〔古文〕𢷜𢖗《廣韻》息拱切《集韻》《韻會》荀勇切《正韻》息勇切，𠀤音悚。《說文》敬也，自申束也。《前漢·東方朔傳》寡人將竦意而覽焉。又懼也。《詩·商頌》不戁不竦。《註》懼也。又上也。《楚語》竦善抑惡。又《集韻》竦，動也。又《釋名》竦，從也。體皮皆從引也。又鳥名。《山海經》灌題之山有鳥焉，見人則躍，名曰竦斯，其鳴自呼。又與聳同。《揚雄·長楊賦》整輿竦戎。《註》方言曰：西漢之閒相觀曰聳，竦與聳古字通。

𥪁：《類篇》滂丁切，聘平聲。使也。

䇍：《集韻》初六切，音珿。齊謹也。又《篇海》昌六切，音矗。等也。又《集韻》側入切。人名。又《類篇》與𪘏同。詳足部𪘏字註。

𥪂：《集韻》力協切，音獵。𥪂䇔，行不正也。又《類篇》或作尲。詳尲字註。

𥪃：《海篇》音須。待也。

竧：《字彙補》從性切，音淨。人名。宋有劉竧。又《篇海》支禁切，音譖。人名。《世史類編》讀。又《字彙補》仄謹切，音亲。身端也。《篇韻》與䠴同。

𥪄：端字之譌。見《五音篇海》。

䇎：《廣韻》在爵切，音鵲。《說文》驚貌。又《集韻》七跡切，音嫧。敬也，竦也。

𥪊：《集韻》苦猥切，音傀。𥪊然，獨立貌。

𥪋：《廣韻》《集韻》𠀤房六切，音伏。《說文》見鬼鬽貌，从立从彔。籀文鬽字。讀若虙羲之虙。又《廣韻》《集韻》𠀤盧谷切，音祿。𥪋𥪋，鬼見也。又《玉篇》摩筆切《集韻》莫筆切，𠀤音密。義同。

竨：《集韻》徒弔切，音調。竨𥪯，高危也。

竩：《廣韻》宜寄切，音義。人所宜也。又善也。又《集韻》誼古作竩。註見言部八畫。

𥪌：《玉篇》他㸃切《海篇》音忝。恭也。

䇏：《廣韻》都罪切《集韻》覩猥切，𠀤堆上聲。《說文》磊䇏，重聚也。《廣韻》木實垂貌。《集韻》同𥫉。

竪：《廣韻》臣庾切，音樹。立也。俗豎字。《說文》从豎。《廣韻》童僕之未冠者曰豎。《史記·酈生傳》沛公罵曰：竪儒。《註》竪，童僕之稱。沛公輕之，以比奴竪，故曰竪儒。又姓。《山海經》帝命竪亥，步自東極，至於西極，五億十選九千八百步。《郭註》竪亥，健行人。又國名。《山海經》在流沙外者，大夏竪沙居繇月支之國。又去聲。《通鑑》龎涓曰：遂成竪子之名。《胡三省註》殊遇切，義同豎。

竫：《廣韻》《集韻》《韻會》《正韻》𠀤疾郢切，音靜。停安也。又《公羊傳·文十二年》推諓諓善竫言。《何休註》竫猶撰也。又與靜同。《後漢·崔駰傳》竫潛思于至頤。《註》與靜同。又小人名。《山海經》有小人國，名靖人。《郭註》或作竫。《列子·殷湯篇》竫人長九寸。又諡法。《史記·秦本紀》文公太子卒，賜諡爲竫公。

䇐：《廣韻》力地切《集韻》力至切，𠀤音利。臨也，從也，疏也。《篇海》與莅涖同。又《廣韻》力遂切，音類。又《廣韻》《集韻》𠀤力入切，音立。義同。

𥪍：《集韻》烏臥切，音踒。《篇海》𥪍䇔，弱立貌。

䇑：《廣韻》傍下切《集韻》部下切，𠀤音跁。《說文》短人立䇑䇑貌。又《集韻》部買切，音矲。步化切，音杷。義𠀤同。又《玉篇》普支切，又篇夷切《海篇》音批。行不正也。

𥪎：《篇海》同䇑。

𥪏：《集韻》遵須切，音沮。佝𥪏，羸也。

𥪐：《海篇》古文龍字。○按龍字無此古文。

𥪑：《海篇》與𥪐同。

竬：《玉篇》丘主切。立也。

𥪘：《類篇》知林切《海篇》音斟。坐立不移之貌。

𥪙：《集韻》詢趨切，音須。《類篇》立而待也。亦作䇓。

竭：《廣韻》渠列切《集韻》《韻會》《正韻》巨列切，𠀤音傑。盡也。《禮·曲禮》君子不盡人之歡，不竭人之忠。《史記·太史公自序》神大用則竭。又《說文》負舉也。《禮·禮運》五行之運，迭相竭也。《註》竭猶負戴也。言五行運轉，更相爲始。又《玉篇》敗也。《左傳·莊十年》曹劌曰：一鼓作氣，再而衰，三而竭。又叶去例切。《妻誄柳下惠文》夫子之不竭兮，三黜終不弊兮，豈弟君子，永能厲兮。

竮：《廣韻》普丁切《集韻》《韻會》滂丁切，𠀤音俜。竛竮，行不正也。又《集韻》傍經切，音缾。義同。同竮。詳竮字註。

𥪚：《玉篇》房六切《海篇》音伏。邪也。

端：〔古文〕耑《廣韻》《集韻》《韻會》《正韻》𠀤多官切，音偳。《說文》直也，正也。《禮·曲禮》振書端書于君前。《註》端，正也。《玉藻》目容端。《前漢·賈誼傳》選天下之端士，孝悌博聞，有道術者，以衞翼之。又《篇海》萌也，始也，首也。《禮·禮運》人者，天地之心，五行之端也。《公羊傳·隱元年註》上係天端。《疏》天端，卽春也。春秋說云：以元之深，正天之端。以天之端，正王者之政也。《左傳·文元年》先王之正，時也，履端于始。《疏》履，步也，謂推步曆之初始，以爲術曆之端首。《孟子》惻隱之心，仁之端也。《註》端者，首也。人皆有仁義禮智之首，可引用之。又《廣韻》緒也，等也。《揚子·方言》緒，南楚或曰端。又《增韻》審也。《戰國策》郤疵對智伯曰：韓魏之君，視疵端而趨疾。又專也。《戰國策》敢端其願。《註》端，猶專也。又布帛曰端。《禮·記疏》束帛，十端也。丈八尺爲端。《小爾雅》倍丈謂之端，倍端謂之兩，倍兩謂之疋。又《周禮·春官》其齊服有𤣥端，素端。《鄭司農註》衣有襦裳者爲端。《穀梁傳·僖三年》桓公委端搢笏，而朝諸侯。《註》端，𤣥端之服。《疏》其色𤣥，而制正幅無殺，故謂之𤣥端。又地名。《山海經》號山，端水出焉，東流注于河。又國在流沙中者，墩端璽㬇。《史記·趙世家》與韓魏分晉，封晉君以端氏。《註》端氏，澤州縣也。《前漢·地理志》蒼梧郡有端溪。又姓。孔子弟子端木賜。又宮門名。《後漢·黃瓊傳》舉吏，先試之于公府，又覆之于端門。《註》端門，太微宮南門也。又獸名。《後漢·鮮𤰞傳》禽獸異于中國者，野馬，原羊，角端牛，以角爲弓，俗謂之角端弓。又《正韻》尺兗切。與喘同。《荀子·勸學篇》端而言。《註》端，讀爲喘。喘，微言也。又《韻會小補》美辨切。同冕。大夫以上冠也。《禮·玉藻》諸侯𤣥端以祭，天子𤣥端以朝，日于東門之外。《註》端，皆音冕。又《韻補》叶都元切。《陸機·文賦》罄澄心以凝思，眇衆慮而爲言。籠天地于形內，挫萬物于筆端。又叶多汪切。《楊戲贊秦子敕》正方受遣，豫聞後綱。不𨻰不僉，造此異端。考證：〔《禮·月令》諸侯玄端以祭，天子玄端以朝，日于東門之外。〕謹照原文月令改玉藻。

𥪛：《字彙補》常注切，音豎。立也。

𥪥：《廣韻》相兪切《集韻》詢趨切，𠀤音須。立而待也。義同䇓𥪙。

𥪦：《集韻》戸禮切，音𦩶。《說文》待也。本作𧧹。亦作徯蹊傒。又《玉篇》胡雞切，音奚。義同。

𥪧：《篇海》音田。塞也。俗作𥪧。

䇒：《玉篇》古薤切《類篇》居拜切《海篇》音介。極也。《篇海》古屆字。註見尸部五畫。

竱：《廣韻》旨兗切《集韻》主兗切，𠀤音轉。《說文》等也。《齊語》竱本肇末。《韋註》竱，等也。肇，正也。謂先等其本以正其末也。又《集韻》株戀切，音囀。義同。又都玩切，音鍛。《廣雅》齊也。又《廣韻》《集韻》𠀤多官切，音端。義同。

竲：《廣韻》疾陵切《集韻》《韻會》《正韻》慈陵切，𠀤音嶒。高貌。又《廣韻》作騰切《集韻》咨騰切，𠀤音增。與橧同。《說文》北地高樓無屋者。《類篇》聚薪以居也。夏則居橧巢，或作竲。《韻會》窮高謂之竲。

竳：《集韻》都騰切，音登。竳竳，立貌。

𥪯：《集韻》倪弔切，音獟。竨𥪯，高危也。又《正字通》祁姚切，音喬。企也，𠋫也。

竴：《廣韻》《集韻》𠀤七倫切，音皴。喜貌。

䇓：《廣韻》相兪切《集韻》詢趨切，𠀤音須。《爾雅·釋詁》䇓，待也。《詩·邶風》卬䇓我友。今文作須。又人名。張䇓。見《元史·儒林傳》。

𥪰：《字彙補》卽競字。《王延壽·夢賦》晉文盬腦，國以𥪰兮。

𥪱：《集韻》千木切，音簇。立待也。

䇔：《廣韻》魯過切《海篇》騾去聲。《說文》痿也。《類篇》𥪍䇔，弱立貌。

𥪺：《廣韻》同儀。

竵：《廣韻》火媧切《集韻》火鼃切，𠀤音𩝨《說文》不正也。又《集韻》空媧切，音咼。義同。或作𠇗。本作𦮃。

𥪻：《字彙補》力冬切，音龍。行不正也。

𥪼：《玉篇》居綺切《海篇》音几。立正也。

𥪽：《集韻》與童同。

䇕：《集韻》詢趨切，音須。待也。

競：《廣韻》渠敬切《集韻》《韻會》渠映切《正韻》具映切，𠀤音傹。彊也。《書·立政》乃有室大競。《爾雅·釋詁》競，彊也。《左傳·僖七年》心則不競，何憚于病。又爭也，逐也，高也，遽也。《詩·商頌》不競不絿。《註》競，逐也。《左傳·襄十年》鄭其有災乎，師競已甚。《註》爭競也。《哀二十三年》：敝邑有社稷之事，使肥與有職競焉。《註》競，遽也。又《增韻》盛也。《左傳·昭三年》二惠競爽。又《集韻》或作𧫙。亦作傹。《周禮·春官·鐘師註》繁遏執傹也。《韻會補》又作倞。《開元五經文字》毛詩：秉心無倞。又借作境。《秦詛楚文》奮兵盛師，以偪𢓲邊競。又叶居良切。《黃庭經》魂魄內守不爭競，神生腹中銜玉鐺。又叶其兩切。《詩·大雅》靡所止疑，云徂何往。君子實維，秉心無競。俗作𥪰。考證：〔《左傳·襄十年》鄭其災乎，師競已甚。〕謹照原文災上增有字。〔《又》季康子曰，敝邑有社稷之事，使肥與職競焉。〕謹按此係哀二十三年傳文。謹將又季康子曰五字改爲哀二十三年。職上增有字。

竷：《廣韻》苦紺切《集韻》苦濫切，𠀤音闞。擊鼓也。又《廣韻》《集韻》𠀤苦感切，音坎。舞曲名。《玉篇》和悅之響也。又《字彙補》樂器名。吳競樂府解題云：漢武帝滅南粵，祠太乙后土，令樂人侯暉依琴造竷，以工人姓侯，故名坎侯。後語譌以坎爲空。

𥫅：《字彙補》尺良切，音昌。出《釋典》。

𥫈：《字彙補》古文龍字。註詳部首。

𥫉：《集韻》覩猥切，音䏨。《說文》磊𥫉，重聚也。又《集韻》杜罪切，音隊。重也。又《集韻》古文惇字。註詳心部八畫。

𥫎：《玉篇》徒凍切《海篇》音洞。鐘聲也。○按《篇海類編》作𩕉，音義𠀤同。又平聲。亦作〈堇員〉。

𥫐：《篇海》籀文商字。

竸：《篇海》與𥪰同。

