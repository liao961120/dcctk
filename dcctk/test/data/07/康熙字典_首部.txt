首：〔古文〕𩠐𥃻《廣韻》書久切《集韻》《韻會》《正韻》始九切，𠀤音手。《說文》頭也。《易·說卦》乾爲首。《周禮·春官·大祝》辨九𢷎，一曰䭫首，二曰頓首，三曰空首。《註》稽首，拜頭至地也。頓首，拜頭叩地也。空首，拜頭至手，所謂拜手也。又元首，君也。《書·益稷》元首起哉。又《廣韻》始也。《公羊傳·隱六年》春秋雖無事，首時過則書。《註》首，始也。時，四時也。過，歷也。春以正月爲始，夏以四月爲始，秋以七月爲始，冬以十月爲始。又《揚子·方言》人之初生謂之首。又魁帥也。《禮·檀弓》毋爲戎首，不亦善乎。《註》爲兵主來攻伐曰戎首。又標表也。《禮·閒傳》苴惡貌也。所以首其內，而見諸外也。《集說》首者，標表之義，蓋顯示其內心之哀痛于外也。又要領也。《書·秦誓》予誓告汝羣言之首。《傳》衆言之本要。又《左傳·僖十五年》秦獲晉侯以歸，大夫反首拔舍從之。《註》反首，謂頭髮下垂。又《左傳·成十六年》塞井𡗝竈，𨻰於軍中，而疏行首。《註》疏行首者，當陣前決開營壘爲戰道。又《禮·曲禮》進劒者左首。《疏》首，劒拊環也。又《周禮·冬官考工記·廬人》五分其晉圍，去一以爲首圍。《註》首，殳上鐏也。又貍首，樂章名。《周禮·春官·樂師》凡射，諸侯以貍首爲節。又《禮·檀弓》貍首之斑然。《註》木文之華。又官名。《史記·犀首傳》犀首者，魏之隂晉人也。名衍，姓公孫氏。《註》司馬彪曰：若今虎牙將軍。又山名。《書·禹貢》壺口雷首。《疏》在河東蒲坂縣南，一名首山。左傳宣二年，宣子田於首山，卽此。又邑名。《春秋·僖五年》會王世子於首止。《註》衞地，𨻰留襄邑縣，東南有首鄕。《公羊傳》作首戴。又《左傳·昭二十八年》韓固爲馬首大夫。《註》今壽陽縣。又牛首，鄭邑，見《左傳·桓十四年》。又刳首，晉地，見《左傳·文七年》。又國名。《山海經》有三首國。又咳首，八蠻之一，見《風俗通》。又馬名。《爾雅·釋獸》馬四蹢皆白，首。《註》蹢，蹄也。四蹄白者名首。俗呼爲踏雪馬。又《禮·月令》首種不入。《註》首種謂稷。《疏》百穀稷先種，故云。又豕首，茢甄別名。見《爾雅·釋草》。又姓。《正字通》明弘治汀州推官首德仁。又《廣韻》《集韻》《韻會》《正韻》𠀤舒救切，音狩。《廣韻》自首前罪。《正字通》有咎自𨻰，及告人罪，曰首。《前漢·文三王傳》驕嫚不首。《註》不首，謂不伏其罪也。首，失救反。又服也。《後漢·西域傳》雖有降首，曾莫懲革。《註》首，猶服也，音式救反。又頭向也。《禮·玉藻》君子之居恆當戸，寢恆東首。《註》首，生氣也。《釋文》首，手又反。又《戰國策》以秦之疆首之者。《註》言以兵向之。又叶詩紙切，音始。《揚子·太𤣥經》凍登赤天，隂作首也。虛羸踦踦，擅無已也。又叶賞語切，音黍。《班固·述高帝贊》神母告符，朱旗廼舉。粵蹈秦郊，嬰來稽首。又叶舂御切，音恕。《晉書·樂志鼓吹曲》征遼東，敵失據。威靈邁日域，公孫旣授首。考證：〔《周禮·春官·大祝》三曰空首。《註》空首，拜頭至手，所謂拜首也。〕謹照原文拜首改拜手。〔《春秋·僖五年》諸侯盟于首止。《註》衞地，在陳留襄邑縣，東南有首鄕。〕謹照五年經文改爲會王世子於首止。並照原註陳留上省在字。

𩠐：《集韻》首古作𩠐。《說文》古文𦣻也。巛象髮，謂之鬌。鬌，卽巛也。◎按鬌音舜，亂髮。考證：〔《說文》古文𦣻也。巛象髮，謂之鬊。鬊，卽巛也。◎按鬊音舜〕謹照原文三鬊字𠀤改作鬌。

𩠑：《集韻》同頂。

馗：《集韻》渠龜切，音逵。《正字通》頯頄𠀤同。面頰骨也。又《集韻》與逵同。《說文》𩠒，九達道也。似龜背，故謂之𩠒。𩠒，高也，故从𩠐。《六書故》爾雅，九達謂之逵。亦借作𩠒。《字彙》古者涂方九軌，故从九首，一道爲一首。又菌名。《爾雅·釋草》中𩠒菌。《註》地蕈，似蓋，江東名土菌，亦曰𩠒厨。《疏》大者名中𩠒，小者名菌。又鍾馗，人名。《正字通》人之名鍾馗者非一。宋禁中舊有吳道子所畫鍾馗，卷首唐人題云：明皇開元，講武驪山，還宮，上夢大鬼制小鬼，命吳道子畫之。煕寧五年，上令畫工摸搨，鋟版印賜兩府輔臣各一本，是歲除夜，遣內供奉官梁楷就東西府給賜鍾馗像。唐逸史載，明皇畫夢鬼藍袍，曰：臣終南山進士鍾馗，除天下虛耗之孽。詔吳道子畫之賜二府，其說未詳。後漢有李鍾馗，隋將有喬鍾馗，楊鍾馗，北史堯暄本名鍾馗，字辟邪。胡應麟筆叢曰：六朝已有鍾馗，後人附會爲作傅，如北史及唐人張鍾馗，諸取名者，皆以鬼神爲名也。據諸說，鍾馗之名，非始于開元也。又椎亦名鍾馗。《周禮·冬官考工記註》齊人謂椎爲終葵。葵馗聲相近，卽鍾馗也。又與夔同。《廣成子傳》蚩尤飛空走，以馗牛皮爲鼓，九擊而止之，尤不能飛走，遂殺之。《山海經》作夔。又《廣韻》渠鳩切，音求。義同。◎按王粲從軍詩：雞鳴達四境，黍稷盈原疇。館宅充鄽里，士女滿莊馗。此從廣韻渠鳩切本音，而正字通以爲叶尤韻，誤。《集韻》亦作𠃳。《正字通》俗譌作𠄁。

𩠕：《玉篇》古文髮字。註詳髟部五畫。

𩠖：《集韻》髮古作𩠖。註詳髟部五畫。

𩠗：《字彙補》與頰同。

𩠚：《字彙》戸該切，音該。首也。

𩠛：《玉篇》籀文頤字。亦作𩠢。

𩠜：《集韻》稽古作𩠜。《前漢·諸侯王表》厥角𩠜首。《玉篇》亦書作䭬。《周禮·春官·大祝》辨九𢷎，一曰䭬首。《註》䭫音啟，本又作稽。

䭫：《玉篇》同𩠜。

𩠣：《廣韻》古協切《集韻》吉協切，𠀤音頰。《說文》本作頰。籀作𩠣。

𩠤：《字彙補》與黼同。

馘：《廣韻》《韻會》古獲切《集韻》骨或切《正韻》古伯切，𠀤音蟈。《玉篇》截耳也。《說文》軍戰斷耳也。《詩·大雅》攸馘安安。《註》軍法，獲而不服，則殺而獻其左耳。《禮·王制》以訊馘告。《註》訊是生者，馘是死而截耳者。《爾雅·釋詁》馘，獲也。《註》今以獲賊耳爲馘。又《五音集韻》呼狊切，音洫。面也。《莊子·列禦𡨥》槁項黃馘。《說文》本作聝。《字林》截耳則作耳旁，獻首則作首旁。又叶况壁切，音翕。《詩·魯頌》矯矯虎臣，在泮獻馘。叶上德服。考證：〔《說文》軍戰斷首也。〕謹照原文斷首改爲斷耳。

䭭：《廣韻》書久切《集韻》始九切，𠀤音手。《玉篇》人初生子。《集韻》產而不疈謂之䭭。

𩠪：《玉篇》籀文顏字。

𩠫：《字彙補》與頓同。見六書統。

䭮：《廣韻》《集韻》𠀤敷勿切，音髴。《玉篇》婦人首飾也。《廣韻》額前飾也。

𩠲：《正字通》俗馘字。

𩠷：《字彙補》分物切，音佛。婦人首飾也。◎按卽䭮字之誤。

𩠹：《集韻》主兗切，音轉。《說文》截也。《廣雅》斷也。與剸同。又《集韻》徒官切，音團。又《廣韻》職緣切《集韻》朱遄切，𠀤音專。又《集韻》止元切，音近遄。義𠀤同。

