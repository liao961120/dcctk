赤：〔古文〕烾《唐韻》《集韻》《韻會》《正韻》𠀤昌石切，音尺。《說文》南方色也。《玉篇》朱色也。《易·說卦》乾爲大赤。《疏》取其盛陽之色也。《書·禹貢》厥貢惟土五色。《疏》天子社廣五丈，東方靑，南方赤，西方白，北方黑，上冒以黃土。《禮·曲禮》周人尚赤。《註》以建子之月爲正，物萌色赤。又《書·康誥》若保赤子。《疏》子生而赤色，故言赤子。又《前漢·五行志》赤地千里。《註》空盡無物曰赤。又《韻會》裸裎曰赤體，見肉色也。又《史記·孟子列傳》中國名曰赤縣神州。又《韻會》赤縣，謂畿縣也。《晉書·成公綏傳》赤縣據於辰巳。又水名。《莊子·天地篇》黃帝遊乎赤水之北。《博雅》崑崙虛，赤水出其東南陬。又六赤。《正字通》今骰子別名。《李洞·贈李郞中詩》微黃喜兆莊周夢，六赤重新擲印成。又姓。《呂氏春秋》赤冀作臼。《列仙傳》赤斧，巴人。又《集韻》七迹切，音戚。《周禮·秋官》赤犮氏。《註》赤犮，猶言捇拔也。《疏》捇拔，除去之也。又《韻補》叶敕略切。《郭璞·猙贊》章義之山，奇怪所宅。有獸似豹，厥色惟赤。宅，徒洛切。《說文》作𤆍。

𧹙：《集韻》癡貞切，音檉。赤色也。《說文》䞓，或从丁作𧹙。詳䞓字註。

𧹚：《篇韻》與𧹙同。

䞑：《集韻》胡公切，音洪。《類篇》皮肉腫赤。

𧹛：《集韻》章移切，音支。《類篇》𧹬𧹛，面飾。

赥：《廣韻》許激切《集韻》《韻會》馨激切《正韻》迄逆切，𠀤音鬩。赥赥，笑聲。《元包經》言侃侃，笑赥赥。又《玉篇》赤也。

赦：〔古文〕𤆅《廣韻》始夜切《集韻》《韻會》《正韻》式夜切，𠀤音𨛭。《說文》置也，釋也。或从亦作𢼜。《廣韻》赦，宥也。《易·解卦》君子以赦過宥罪。《書·湯誓》罔有攸赦。又《呂𠛬》五𠛬之疑有赦。《周禮·秋官·司刺》掌三刺、三宥、三赦之法。《註》赦，舍也。《前漢·𠛬法志》三赦，一曰幼弱，二曰老眊，三曰惷愚。又姓。《說苑》趙𥳑子臣赦厥。又通作舍。《前漢·朱博傳》常𠛬不舍。又《集韻》測革切。本作敕。擊馬也。又《韻補》叶詩戈切。《韓愈·東方朔詩》羣仙急乃言，百犯庸不科。向觀睥睨處，事在不可赦。○按詩戈切，吳才老讀。考證：〔《前漢·𠛬法志》三赦，一曰幼弱，二曰老眊，三曰蠢愚。〕謹照原文蠢改惷。

𧹝：《廣韻》《集韻》𠀤徒冬切，音彤。《玉篇》同赨。赤色。詳赨字註。

赧：《廣韻》奴版切《集韻》《韻會》《正韻》乃版切，𠀤音戁。《說文》面慚赤也。《孟子》觀其色赧赧然。《趙岐註》面赤，心不正之貌。《說文》作𧹠。《集韻》或从皮作𧹞，亦作𢠱。

𧹞：《集韻》同赧。《揚子·方言》愧也。秦晉之閒，凡愧而見上謂之𧹞。《吳質·答東阿王書》𧹞然汗下。《註》面慙曰𧹞。又《集韻》尼展切，音碾。《類篇》寘𧹞，笛聲緩也。《馬融·長笛賦》窳圔寘𧹞。

赨：《唐韻》《集韻》𠀤徒冬切，音彤。《玉篇》赤蟲也。又《集韻》胡弓切，音雄。義同。又《正字通》通雄。註見𧋒。《廣韻》《集韻》𠀤徒冬切，音彤。《說文》赤色也。《管子·地員篇》其種，大苗細苗，赨莖黑秀，箭長。《註》赨，卽赤也。《玉篇》同𧹝。又《集韻》余中切，音融。《類篇》赤蟲。又《集韻》胡弓切，音雄。義同。又《字彙補》古文雄字。註詳隹部四畫。

赩：《廣韻》許極切《集韻》《韻會》迄力切，𠀤音𥈜。《說文》大赤也。《楚辭·大招》北有寒山，逴龍赩只。《註》赩，赤色無草木貌也。《左思·蜀都賦》丹沙赩熾出其坂。《註》赩，赤貌也。又《玉篇》赤白。又怒貌。又《集韻》郝格切，音赫。義同。

䞒：《集韻》杜孔切，音動。《類篇》赤色。

𧹠：《說文》赧作𧹠。《五經文字》赧，从叉。

𧹣：《集韻》呼含切，音㟏。《類篇》赤色。

䞓：《廣韻》丑貞切《集韻》癡貞切《正韻》丑成切，𠀤音檉。《說文》赤色。引《詩》魴魚䞓尾。○按《詩·周南》今本作赬。《儀禮·士喪禮》：䞓末長終幅。註：䞓，赤也。《集韻》或作𧹙浾泟。

䞔：《廣韻》無匪切《集韻》武斐切，𠀤音尾。《玉篇》赤䞔也。《類篇》赤色。又人名。《廣韻》鄭大夫蔡䞔。

赫：《唐韻》《正韻》呼格切《集韻》《韻會》郝格切，𠀤音煂。《說文》火赤貌。《博雅》赤也。《詩·邶風》赫如渥赭。《傳》赫，赤貌。又《詩·大雅》王赫斯怒。《箋》赫，怒意。又《詩·大雅》赫赫炎炎。《傳》赫赫，旱氣也。又《詩·大雅》赫赫明明。《傳》赫赫然盛也。又《屈原·離騷》陟陞皇之赫戲兮。《註》赫戲，光明貌。又《小爾雅》赫，顯也。《前漢·𨻰忠傳》使者所過，威權翕赫。《張九齡詩》兹邦稱貴近，與世常重赫。又《李白詩》烜赫耀旌旗。又《廣韻》赫，發也。又姓。又赫連氏，複姓。又《集韻》虛訝切，音罅。與嚇同。《詩·大雅》反予來赫。《傳》赫，炙也。《箋》口距人謂之赫。《釋文》毛許白反，鄭許嫁反。莊子所云以梁國嚇我是也。又《韻會》施隻切，音釋。《爾雅·釋訓》赫赫，迅也。《釋文》赫音釋。又《前漢·孝成趙皇后傳》赫嗁書。《註》鄧展曰：赫音兄弟鬩牆之鬩。應劭曰。赫蹏，薄小紙。晉灼曰：今謂薄小物曰鬩蹏。《類篇》或作爀。亦作䓇、焃。又《韻補》叶鬩各切。《荀勗大會行禮歌》明明天子，臨下有赫。來格祈祈，邦家是若。《正字通》火炙、日暴皆曰赫。《說文》專訓火赤泥。

𧹬：《集韻》因連切，音煙。《類篇》𧹬𧹛，婦人面飾也。《正韻》作胭脂。

𧹭：《廣韻》况逼切《集韻》忽域切，𠀤音洫。赭色。《玉篇》絳色似雀頭色。

赬：《唐韻》丑貞切《集韻》《韻會》癡貞切《正韻》丑成切，𠀤音檉。《說文》䞓或从貞作赬。《爾雅·釋器》再染謂之赬。《註》赬，染赤。《詩·周南》魴魚赬尾。《傳》赬，赤也。魚勞則尾赤。《釋文》赬，說文作䞓。又《集韻》通作竀。《左傳·哀十六年》如魚竀尾。《註》竀，赤色。俗作頳。

赭：《廣韻》章也切《集韻》《韻會》《正韻》止野切，𠀤音者。《說文》赤土也。《前漢·司馬相如傳》其土則丹靑赭堊。《註》赭，今之赤土也。又《博雅》赤也。《詩·邶風》赫如渥赭。《疏》赫然而赤，如厚漬之丹赭。《史記·秦始皇紀》伐湘山樹赭其山。《前漢·禮樂志》霑汗赤沫流赭。又赭衣，罪人服。《前漢·𠛬法志》赭衣塞路。《荀子·正論篇》殺赭衣而不準。《註》以赤土染衣，故曰赭衣。

赮：《廣韻》胡加切《集韻》《韻會》《正韻》何加切，𠀤音遐。《說文》赤色也。《玉篇》東方赤色。亦作霞。《前漢·天文志》雷電、赮𧈫、辟歷、夜明者，陽氣之動者也。《郭璞·江賦》絕岸萬丈，壁立赮駮。

赯：《唐韻》《集韻》𠀤徒郞切，音唐。赤色。《肎綮錄》人面色紫曰赯。

𧹲：《廣韻》《集韻》𠀤呼木切，音𦞦。《說文》日出之赤。《廣韻》同㷤。

𧹳：《廣韻》胡管切《集韻》戸管切《韻會》合管切，𠀤音浣。《說文》赤色也。《類篇》濁也。又《廣韻》古案切《集韻》居案切，𠀤音旰。大赤也。又《集韻》胡玩切，音換。義同。

𧹴：《篇海》許六切，音蓄。反絳也。

𧹶：《篇韻》音吸。赤貌。

𧹸：《字彙》同䞕。

𧹹：《集韻》熾古作𧹹。註詳火部十二畫。

䞕：《集韻》汝朱切，音儒。火色。又《集韻》容朱切，音兪。《玉篇》色落也。又作渝。

𧹽：《篇海》呼逼切，音赩。赤色。

