糸：〔古文〕𢆯《廣韻》莫狄切，音覓。《說文》細絲也。《徐鍇曰》一蠶所吐爲忽，十忽爲絲。糸，五忽也。又《博雅》微也。《玉篇》幺也。又《集韻》新兹切。絲或省作糸。

糺：《廣韻》居黝切《集韻》吉酉切，𠀤音朻。糾，或作糺。《楚辭·招隱士》樹輪相糾兮。《註》糾，一作糺。又《後漢·隗囂傳》援旗糺族。《註》糺，收也。又《楚辭·九章》糺思心以爲纕兮。《註》糺，戾也。

系：《廣韻》《集韻》《韻會》《正韻》𠀤胡計切，音繫。《說文》繫也。《博雅》相連繫也。《前漢·敘傳》系高頊之𤣥胄兮。《註》應劭曰：連也。《後漢·張衡傳》系曰。《註》系，繫也。《文選註》言繫賦之前意也。又《張衡·東京賦》雖系以隤牆塡塹。《註》系，繼也。又《左思·魏都賦》本前修以作系。《註》系者，胤也。又《廣韻》緒也。《增韻》聯屬也。又姓。《廣韻》楚有系益。○按《說文》系自爲部，今倂入。

䊵：《廣韻》《集韻》𠀤同絿。

糼：《集韻》功或作糼。詳功字註。

糽：《集韻》張梗切，音盯。絲繩緊直貌。又《玉篇》陟庚切。引也。

糾：《廣韻》居黝切《集韻》吉酉切，𠀤音朻。《說文》繩三合也。《史記·賈誼傳》何異糾纆。《註》《通俗文》云：合繩曰糾。又《博雅》舉也。《書·囧命》繩愆糾謬。《疏》糾，謂發舉其愆過。《左傳·昭六年》糾之以政。《註》糾，舉也。又《周禮·天官·大宰》以糾萬民。《釋文》糾，察也。又《小宰》凡宮之糾禁。《註》糾，猶割也，察也。又《詩·魏風》糾糾葛屨。《傳》猶繚繚也。《疏》稀疏之貌。又《後漢·公孫瓚傳》糾人完聚。《註》糾，收也。又《後漢·荀彧傳》收離糾散。《註》糾，合也。又《玉篇》告也。《廣韻》督也，參也，急也，戾也。又《集韻》舉夭切，音矯。《詩·陳風》舒窈糾兮。《傳》窈糾，舒之姿也。又《正韻》舉有切，音九。義同。又《韻補》叶居由切，結也。《嵆康·琴賦》瀄汨澎湃，䖤蟺相糾。放肆大川，濟乎中州。《正字通》俗從斗作紏，非。○按《說文》糾在丩部，今倂入。

糿：《海篇》音糼。出《釋典》。○按卽糼字之譌。

𥾅：《玉篇》之聿切。一也。

𥾆：《篇海類編》同糾。備考：《海篇》同糾。

𥾇：《字彙補》鳥了切，音鳥。倒懸也。○按《海篇》作〈糹𠄏〉，音咬，與《字彙補》音殊，字形亦異。

紀：《廣韻》居理切《集韻》《韻會》苟起切《正韻》居里切，𠀤音己。《說文》絲別也。《詩·大雅》綱紀四方。《傳》理之爲紀。《疏》紀者，別理絲數。又《書·洪範》五紀：一曰歲，二曰月，三曰日，四曰星辰，五曰曆數。《疏》五紀者，五事，爲天之經紀也。又《書·畢命》旣歷三紀。《傳》十二年曰紀。又《詩·秦風》有紀有堂。《傳》紀，基也。《疏》山基也。○按《六書》略音起。又《禮·月令》月窮于紀。《註》紀，會也。又《穀梁傳·莊二十二年》災紀也。《註》紀，治理也。又《周語》數之紀也。《註》數起於一，終於十。十則更，故曰紀。又《史記·本紀註》索隱曰：紀者，記也。本其事而記之。又《西京雜記》五絲爲䌰，倍䌰爲升，倍升爲緎，倍緎爲紀。又《玉篇》紀，緒也。又《廣韻》紀，極也，識也。又國名。《左傳·隱元年》紀人伐夷。《註》紀國，在東莞劇縣。又姓。《史記·項羽紀》紀信。

紁：《篇海》初訝切，叉去聲。衣襠也。

𥾌：《集韻》吉列切，音結。《類篇》絲束。

𥾍：《廣韻》《集韻》𠀤古旱切，音幹。《玉篇》摩展衣也。亦作衦。

䊶：《玉篇》紖亦作䊶。詳紖字註。

紂：《廣韻》除柳切《集韻》《韻會》丈九切，𠀤音䈙。《說文》馬繒也。《揚子·方言》䋺車紂，自關而西謂之紂。《廣韻》俗作𩋰。又《史記·殷本紀》帝辛，天下謂之紂。《註》《諡法》殘忍捐義曰紂。

䊷：《玉篇》同緇。《禮·檀弓》爵弁絰䊷衣。《釋文》䊷，本又作緇。又與純同。《詩·召南·傳》昏禮䊷帛不過五兩。《釋文》䊷，依字糸旁才，後人遂以才爲屯，因作純，非。

紃：《廣韻》詳遵切《集韻》《韻會》松倫切《正韻》詳倫切，𠀤音旬。《說文》圜采也。《玉篇》絛紃也。《急就篇註》紃，緣履之圓絛。一曰紃者，屬五綵而爲之，若今之剌繡鞾。《禮·內則》織紝組紃。《註》紃，絛也。《疏》組紃俱爲絛。薄闊爲組，似繩者爲紃。又《雜記》紃以五采。《註》紃施諸縫中，若今時絛也。又《荀子·非十二子篇》及紃察之，則倜然無所歸宿。又《淮南子·精神訓》以道爲紃。《註》法也。又《廣韻》食倫切《集韻》船倫切，𠀤音脣。又《集韻》殊倫切，音純。又昌緣切，音穿。義𠀤同。

約：《廣韻》於略切《集韻》《韻會》《正韻》乙却切，𠀤音葯。《說文》纏束也。《詩·小雅》約之閣閣。《傳》約，束也。又《周禮·春官·大史》凡邦國都鄙，及萬民之有約劑者藏焉。《註》約劑，要盟之載辭。《禮·曲禮》約信曰誓。《疏》共相約束，以爲信也。又《禮·坊記》君子約言。《疏》謂省約其言也。又《論語》不仁者不可以久處約。《禮·坊記》小人貧斯約。《註》約猶窮也。又《論語》以約失之者，鮮矣。《何晏註》儉約無憂患。又《戰國策》蘇代約燕王曰。《註》約，止也。又《莊子·逍遙遊》淖約若處子。《音義》淖約，柔弱貌。又《荀子·勸學篇》春秋約而不速。《註》文義隱約。又《呂氏春秋》旄象之約。《註》約，節也。一曰美也。又《楚辭·招魂》土伯九約。《註》屈也。又姓。約續，古賢者，見《韓非子》。又《廣韻》於笑切《集韻》一笑切《韻會》幺笑切，𠀤音要。《前漢·禮樂志》明德鄕治本約。《註》師古曰：約，讀曰要。又《集韻》於敎切，音靿。屈也。又《集韻》乙角切，音渥。𠣩或作約，束也。又《集韻》吉歷切，音激。纏也。又同的。《枚乗·七發》九寡之珥以爲約。《註》約亦的字也。

紅：《廣韻》戸公切《集韻》《韻會》《正韻》胡公切，𠀤音洪。《說文》帛赤白色。《釋名》紅，絳也。白色之似絳者。《論語》紅紫不以爲褻服。《疏》紅，南方閒色。又地名。《左傳·昭八年》大蒐于紅。《註》紅，魯地。又草名。《爾雅·釋草》紅，蘢古。《註》俗呼紅草爲蘢鼓，語轉耳。又《集韻》沽紅切《正韻》古紅切，𠀤音公。與功通。《史記·文帝紀》服大紅十五日，小紅十四日。《註》服虔曰：當言大功、小功。又與工通。《前漢·酈食其傳》紅女下機。《註》師古曰：紅，讀曰工。又《集韻》古巷切，音降。絳或作紅。《前漢·外戚恩澤侯表》孝平二十二人，有紅侯。《註》師古曰：疑紅字當爲絳。劉攽曰：今有紅縣，音降。紅亦有降音。

紆：《廣韻》憶俱切《集韻》《韻會》邕俱切，𠀤音迂。《說文》詘也。一曰縈也。《周禮·冬官考工記·矢人》中弱則紆。《註》紆，曲也。《史記·屈原傳》寃結紆軫兮。《註》紆，屈也。又《博雅》紆，繩索也。又姓。《廣韻》後秦有肥鄕侯始平紆邈。又《集韻》匈于切，音訏。義同。又《集韻》烏侯切，音謳。《類篇》陽紆，山名也。又《韻補》叶委羽切《馬融·廣成頌》大匈哨後，縕巡歐紆。負隅依阻，莫敢嬰禦。

紇：《廣韻》《韻會》《正韻》𠀤下沒切，音覈。《說文》絲下也。《九經字㨾》《說文》作𥾨。隷省作紇。又人名。《左傳·襄四年》臧紇救鄫。《註》臧紇，武仲也。又《襄十年》郰人紇抉之，以出門者。《註》紇，郰邑大夫仲尼父叔梁紇也。《史記·孔子世家》伯夏生叔梁紇，紇生孔子。又《唐書·回鶻傳》回紇，其先匈奴也。又姓。《廣韻》複姓三氏：北齊開府紇奚永樂，又有紇干氏、紇骨氏。又《集韻》下扢切，音𥝖。義同。又《集韻》恨竭切，音齕。義同。又《廣韻》胡結切《集韻》奚結切，𠀤音纈。大絲也。又《集韻》蹇列切，音結。《類篇》覲也。又《集韻》胡骨切，音搰。束也。又九傑切，音扢。急也。

紈：《廣韻》《集韻》《韻會》𠀤胡官切，音桓。《說文》素也。《釋名》紈，煥也。細澤有光，煥煥然也。《急就篇註》紈卽素之輕者。《前漢·地理志》織作冰紈綺繡純麗之物。《註》如淳曰：紈，白熟也。臣瓚曰：冰紈，紈細密堅如冰者也。《文選·古詩》被服紈與素。《李善註》范子曰：白紈素出齊。又《玉篇》結也。

紉：《廣韻》女鄰切《集韻》尼鄰切，昵平聲。《說文》繟繩也。《博雅》盭也。《玉篇》繩縷也，展而續之。《禮·內則》衣裳綻裂，紉箴請補綴。《屈原·離騷》紉秋蘭以爲佩。《註》紉，索也。《揚子·方言》擘，楚謂之紉。又《集韻》而鄰切。義同。又《集韻》居覲切，音㧆。合絲爲繩。考證：〔《廣韻》女鄰切，《集韻》而鄰切，𠀤音人。〕謹按女鄰切係孃母，而鄰切係日母，不得𠀤音人。謹照集韻紉字本音改而鄰切爲尼鄰切，改𠀤音人爲昵平聲。〔《揚子·方言》續，楚謂之紉。〕謹照原文續改爲擘。〔又《集韻》尼鄰切。〕謹照集韻紉字别音，改尼鄰切爲而鄰切。〔《集韻》居覲切，音抑。〕謹按居覲切不得音抑，今据集韻居覲切首一字抑改㧆。

𥾎：《韻會》與綦同。

𥾏：《博雅》音蔑。微也。又與弦同。《隷釋》《孫叔敖𥓓》去不善如絕𥾏，卽弦字。○按《祝睦𥓓》：𥾏頌興。亦卽弦字。《隷釋》復釋爲紀字，非是。

𥾐：《篇韻》音奕。田器也。

䊸：《篇海類編》同紆。

𥾑：《篇韻》純字之譌。

𥾒：《篇海類編》同䊷。

𥾓：《篇韻》音妯。解也。

䊺：《集韻》胡故切，音護。可以收繩也。䇘。互。

𥾙：《篇海》䊺俗作𥾙。㸦。𥫻。

紊：《廣韻》亡運切《集韻》《韻會》文運切，𠀤音問。《說文》亂也。《書·盤庚》若網在綱，有條而不紊。又《集韻》無分切，音文。義同。

紋：《廣韻》《集韻》《韻會》《正韻》𠀤無分切，音文。《玉篇》綾紋也。《類篇》織紋。《篇海》凡錦綺黼繡之文皆曰紋。

紌：《字彙》渠尤切，音求。《揚雄·蜀都賦》爾乃其人，自造奇錦。紌繏𦃄䋶，縿緣盧中。

納：《廣韻》奴答切《集韻》諾答切，𠀤音衲。《說文》絲濕納納也。又《博雅》入也。《釋名》納，弭也。弭之兩致之言也。《書·堯典》寅餞納日。《傳》餞，送也。日入言送。又《舜典》納于百揆。又夙夜出納，朕命惟允。又《禹貢》百里賦納總，二百里納銍，三百里納秸。又《儀禮·旣夕禮》屨外納。《註》納，收餘也。又《禮·曲禮》納女于天子。《註》納女，猶致女也。又《禮·雜記》納幣一束。《註》納，徵也。又姓。《廣韻》出《何氏姓苑》。又與內同。《周禮·春官·鐘師》納夏。《註》故書納爲內。又《玉篇》或作衲、靹。《篇海》補綴也。又與軜同。《荀子·正論篇》三公奉軛持納。

䊻：《集韻》姑南切，音弇。《類篇》絲貌。又《篇海》卽移切，音咨。績其所緝也。

紎：《篇海》側持切，音緇。異色繒也。

紏：《集韻》他口切，音䚵tǒu。《玉篇》告也。亦作斢字。《類篇》絲黃色。

紐：《廣韻》女久切《集韻》《韻會》《正韻》女九切，𠀤音忸。《說文》系也。一曰結而可解。《博雅》束也。《急就篇註》紐謂結之䰎。《周禮·夏官·弁師》朱裏延紐。《註》小鼻在武上，筓所貫也。《儀禮·旣夕禮》紐前䞓後緇。《註》紐，所以聯帷荒。《禮·玉藻》幷紐約用組三寸，長齊于帶。疏組謂帶交結處。《莊子·人閒世》禹舜之所紐也。《音義》崔云：系而行之曰紐。𥳑文云：本也。《楚辭·九歎》情素潔于紐帛。《註》結，束也。又姓。《隋書·孝義傳》紐回，字孝政，河東安邑人。又《韻補》叶碾與切。《陳琳·大荒賦》建皇極以連衡兮，布辰機而結紐。陽幹曜于乾門兮，隂氣伏于地戸。考證：〔《禮·玉藻》弟子縞帶，幷紐約用組。《疏》紐謂帶之交結之處。〕謹按原文以用組三寸爲句，三寸字應增今。省去弟子縞帶四字。改爲幷紐約用組三寸，長齊于帶。疏組謂帶交結處。〔《楚辭·九歎》情素結于紐帛。〕謹照原文結改潔。

𥾚：《篇海》音耿。井索。《正字通》䋁字之譌。綆或省作䋁，改作𥾚，非。

𥾛：《廣韻》《集韻》𠀤蒼沒切，音猝。《博雅》繩索也。又《集韻》千結切，音切。義同。

𥾜：譌字。《篇海》同總。○按《集韻》總古作𠂳，《類篇》同。譌作𥾜，非。

紑：《廣韻》甫鳩切《集韻》《韻會》方鳩切，𠀤音不。《說文》白鮮衣貌。《詩·周頌》絲衣其紑。《傳》紑，絜鮮貌。又《廣韻》匹尤切《集韻》披尤切，𠀤音秠。義同。又《廣韻》芳否切《集韻》孚不切，𠀤音阜。義同。又《集韻》芳無切，音敷。《類篇》繒色鮮。又《集韻》蒲枚切，音裴。分物切，音弗。義𠀤同。

𥾝：《玉篇》同緬。又《廣韻》《集韻》𠀤莫結切，音蔑。細也。出《倉頡篇》。

紒：《集韻》吉詣切，音髻。《類篇》結作紒。《儀禮·士冠禮》將冠者，采衣，紒。《註》紒，結髮。古文紒爲結。又《玉篇》心不了也。又《集韻》吉屑切，音結。義同。又《集韻》居拜切，音戒。《類篇》緺也。

紓：《廣韻》傷魚切《集韻》《韻會》《正韻》商居切，𠀤音書。《說文》緩也。《詩·小雅》彼交匪紓。又《左傳·僖二十一年》紓禍也。《註》紓，解也。又《廣韻》神與切，音杼。《集韻》上與切，音墅。義𠀤同。《玉篇》紓或作舒。《集韻》或作䋡。

純：〔古文〕𠄤㝄《廣韻》常倫切《集韻》殊倫切，𠀤音淳。《說文》絲也。《論語》今也純儉，吾從衆。《何晏註》純，絲也。絲易成，故從儉。《前漢·王褒傳》難與道純緜之麗密。又《易·乾卦》純粹，精也。《疏》純粹，不雜。又《書·酒誥》嗣爾股肱純。《傳》繼汝股肱之敎，爲純一之行。又《詩·大雅》純嘏爾常矣。《箋》純，大也。又《詩·周頌》文王之德之純。《箋》純，亦不已也。又《周禮·冬官考工記》諸侯純九，大夫純五。《註》純，猶皆也。又《禮·郊特牲》貴純之道也。《註》純，謂中外皆善。又《左傳·隱元年》潁考叔，純孝也。《註》純，猶篤也。又《前漢·地理志》織作冰紈綺繡純麗之物。《註》純，精好也。又《淮南子·地形訓》里閒九純，純丈五尺。《註》純，量名。又《集韻》主尹切《韻會》之尹切，𠀤音準。《書·顧命》篾席黼純。《註》白黑雜繒緣之。《儀禮·士冠禮》服纁裳純衣。《註》純衣，緣衣也。又《旣夕》緇純。《註》飾衣曰純。《禮·曲禮》冠衣不純素。《註》純，緣也。又《集韻》規倫切，音鈞。又朱閏切，音稕。義𠀤同。又《集韻》徒溫切，音屯。《詩·召南》白茅純束。《傳》純束，猶包之也。《箋》純讀曰屯。《戰國策》錦繡千純。《註》純音屯，束也。又縣名。《左傳·襄十八年》執孫蒯于純留。《註》純留，縣名。《釋文》純，《地理志》作屯。又《集韻》杜本切，音盾。義同。又《集韻》從緣切，音全。《儀禮·鄕射禮》二算爲純。《註》猶全也。《禮·投壷》二算一純。《疏》二算合爲一全。又《集韻》莊持切。緇或作純。《周禮·地官·媒氏》純帛無過五兩。《註》純實緇字也。古緇以才爲聲。《禮·祭統》以共純服。《疏》凡言純者，其義有二：一糸旁才是古之緇字，二是糸旁屯是純字。但書文相亂，雖是緇字，𠀤皆作純。鄭氏所註，於絲理可知，於色不明者，卽讀爲緇。《史記·五帝本紀》黃收純衣。《註》索隱曰：純讀曰緇。又《集韻》朱倫切，音諄。諄或作純。又《集韻》船倫切，音脣。門名。《春秋傳》有純門。考證：〔又朱聞切，音分。〕謹按朱聞切不得音分，今据集韻改朱閏切，音稕。

𥾞：《集韻》縱古作𥾞。註詳十一畫。《玉篇》作𥾺。

紕：《廣韻》房脂切《集韻》《韻會》頻脂切，𠀤音毗。《爾雅·釋言》紕，飾也。《詩·鄘風》素絲紕之。《箋》素絲爲縷，以縫紕旌旗之旒縿。又《集韻》平祕切，音備。《正韻》毗意切，音避。義𠀤同。又《集韻》賔彌切，音𤰞。《正韻》蒲糜切，音皮。緣也。《禮·玉藻》縞冠素紕。《註》緣邊也。又《廣韻》符支切《集韻》頻彌切，𠀤音陴。義同。又《廣韻》匹夷切《集韻》篇夷切，𠀤音批。《禮·大傳》五者一物紕繆。《註》紕繆，猶錯也。又《玉篇》紕，纇也。又《廣韻》繒欲壞也。又《增韻》繒疏也。又《集韻》蒲眠切，音蹁。《說文》紕，氐人𦇧也。又《集韻》補履切，音比。義同。又《廣韻》昌里切，音齒。績苧一紕。出《新字林》。《集韻》或作𦀘。考證：〔又《集韻》蒲眠切，音編。〕謹按編非蒲眠切。今据原文音編改音蹁。

䊼：《集韻》《韻會》𠀤醜止切，音齒。《類篇》績苧一端謂之䊼。

𥾟：《集韻》渠之切，音其。《類篇》綦，古作𥾟。註詳八畫。○按𥾟誤書作𥾟者，非是。𥾟，古文綦，从亓。

䊽：《集韻》䋉，或作䊽。詳䋉字註。又《玉篇》古邁切，音怪。細絲也。

𥾠：《正字通》紉字之譌。凡韌、訒皆从刃。刅與刃別，刅音創，與創通。刃从刀。加鉅爲鋒刃。舊註紉从刀，兩旁有鉅，尤非。

紖：《廣韻》直引切《集韻》丈忍切《正韻》直忍切，𠀤音朕。《說文》牛系也。《玉篇》索也。亦作絼、䊶。《禮·少儀》牛則執紖。《註》紖，所以繫制之者。又《祭統》及迎牲，君執紖。《疏》紖，牛鼻繩。又《集韻》以忍切，音引。義同。

䊾：《篇海》莫卜切，音木。繩也。亦作䋷。

䊿：《集韻》風無切，音膚。《類篇》襲衭也。或从糸。

紗：《廣韻》所加切《集韻》《韻會》《正韻》師加切，𠀤音沙。《玉篇》紗，縠也。《廣韻》絹屬。一曰紡纑也。《急就篇註》已紡而成謂之紗。《前漢·江充傳》充衣紗縠禪衣。《註》師古曰：紗縠，紡絲而織之也，輕者爲紗，縐者爲縠。古通沙。《周禮·天官·內司服》緣衣素沙。《註》素沙者，今之白縛也。今世有沙縠，名出於此。又《集韻》弭沼切，音眇。紗，微也。或作𠋝。《韻會》紗，今作緲，又通作眇。又《韻補》叶桑河切。《劉楨·魯都賦》妖服旣工，刻畫綺紗。和顏揚眸，盱風長歌。考證：〔古通沙。《周禮·天官·內司服》緣衣素紗。《註》素紗者，今之白縛也。〕謹照原文兩紗字𠀤改沙。

𥾡：《集韻》松倫切，音旬。紃，《儀禮》作絢。絢，《儀禮·聘禮·絢組註》今文絢爲𥾡。詳絢字註。

紘：《廣韻》戸萌切《集韻》乎萌切《韻會》乎盲切，𠀤音宏。《正韻》胡盲切，音橫。《說文》冠卷也。或从弘作紭。《儀禮·士冠禮》緇組紘。《註》屈組爲紘，垂爲飾。《禮·雜記》管仲鏤簋朱紘。《註》冠有筓者爲紘，紘在纓處，兩端上屬，下不結。《左傳·桓二年》衡紞紘綖。《註》紘，纓從下而上者。《疏》紘纓皆以組爲之，所以結冠于人首也。紘用一組，從下屈而上屬之於兩旁，結之於頷下，垂其餘也。又《儀禮·大射禮》鼗鼓倚于頌磬西紘。《註》紘，編磬繩也。又《淮南子·原道訓》紘宇宙而章三光。《註》紘，綱也。又《淮南子·地形訓》八殥之外有八紘。《註》紘，維也。維落天地而爲之表，故曰紘。又《淮南子·精神訓》天地之道至紘以大。《註》紘，宏也。又《韻補》如今讀叶先韻。《司馬相如·上林賦》道盡途殫，回車而還。消搖乎襄羊，降集乎北紘。

䋀：《廣韻》胡瓦切《集韻》戸瓦切，𠀤音跨。《說文》履也。一曰靑絲頭履也。《玉篇》屝屣也。《揚子·方言》西南梁、益之閒謂之䋀。又《集韻》洪孤切，音胡。義同。又《集韻》胡卦切，音畫。義同。

𥾢：《集韻》如占切，音髥。衻或从糸。褘衻，蔽䣛也。一曰衣下襈。按俗作𥿛。

䋁：《玉篇》《集韻》𠀤同綆。《前漢·枚乗傳》單極之䋁斷幹。《註》晉灼曰：䋁，古綆字也。

紙：《廣韻》《正韻》諸氏切《集韻》《韻會》掌氏切，𠀤音只。《說文》絮一苫也。《韻會》古人書於帛，故裁其邊幅，如絮之一苫。《釋名》紙，砥也，平滑如砥石也。《東觀漢記》黃門蔡倫造意，用樹皮及敝布魚網作紙。《初學記》古者以縑帛依書長短隨事截之，名曰幡紙，故其字从糸。至後漢，蔡倫剉故布擣抄作紙。又其字从巾。《張揖·古今字詁》巾部云：紙今帋。則其字从巾之謂也。又姓。《魏書·官氏志》渴侯氏，後改爲紙氏。

級：《廣韻》《正韻》居立切《集韻》訖立切，𠀤音急。《說文》絲次第也。又《玉篇》階級也。《廣韻》等級。俗作𨸚。《禮·曲禮》拾級聚足。《註》級，等也。又《月令》貴賤之等級。《史記·秦始皇本紀》拜爵一級。又《史記·樊噲傳》斬首十五級。

紛：《廣韻》府文切《集韻》《韻會》《正韻》敷文切，𠀤音芬。《說文》馬尾韜也。《玉篇》亂也，緩也。又《博雅》紛紛，衆也。又喜也。《易·𢁉卦》用史巫紛若吉。《釋文》紛，衆也，喜也。一云盛也。《前漢·禮樂志》羽旄紛紛。《註》紛紛言其多。又《書·顧命》筍席𤣥紛純。《疏》紛如綬，有文而狹者也。又《禮·內則》左佩紛帨。《註》紛帨，拭物之佩巾也。又《揚雄·羽獵賦》靑雲爲紛。《註》紛，旗旒也。又《集韻》符分切，音汾。紛縕，亂貌。又《韻補》叶孚焉切。《孫楚·雪賦》豐隆灑雪，交錯翻紛。膏澤偃液，普潤中田。

紜：《廣韻》于分切《集韻》《韻會》《正韻》王分切，𠀤音雲。《玉篇》數亂也。《類篇》物數紛云。或从糸。《班固·東都賦》萬騎紛紜。○按《說文》作𧶊。《集韻》𧶊或作紜。

紝：《廣韻》《韻會》𠀤如林切，音壬。《說文》機縷也。《類篇》織也。《禮·內則》織紝組紃。《疏》紝爲繒帛。《左傳·成二年》孟孫請往賂之，以執斲、執鍼、織紝，皆百人。《註》織紝，織繒布者。又《集韻》《韻會》𠀤如鴆切，音妊。義同。又《集韻》尼心切，音䛘。義同。

紞：《集韻》《韻會》《正韻》𠀤都感切，音眈。《說文》冕冠塞耳者。臣鉉等曰：今俗別作髧，非是。《左傳·桓二年》衡紞紘綖。《註》紞，冠之垂者。《疏》紞者，縣瑱之繩，垂于冠之兩旁，若今之絛繩。又《儀禮·士喪禮》緇衾赬裏無紞。《註》紞，被識也。《禮·喪大記》紟五幅無紞。《註》紞以組類爲之，綴之領側。《疏》爲緣飾爲識。又擊鼓聲。《晉書·鄧攸傳》紞如打五鼓。考證：〔《儀禮》緇衾頳裏無紞。〕謹按頳从赤貞声，从貞不从頁，今改赬。

紟：《集韻》《韻會》𠀤居吟切，音今。《說文》衣系也。籀文從金作䋮。《玉篇》結衣也。亦作衿。《廣韻》紟帶。或作襟。又《廣韻》《集韻》《韻會》《正韻》𠀤巨禁切，音噤。《儀禮·士喪禮》綪絞紟。《註》紟，單被也。《禮·喪大記》布紟二衾。又絞紟，如朝服。《疏》言絞之與紟二者皆以布，精麤皆如朝服，俱十五升也。又《集韻》居䕃切，音禁。義同。又《集韻》渠金切，音琴。《類篇》布帛名。又《集韻》其淹切，音箝。

素：《廣韻》桑故切《集韻》《韻會》《正韻》蘇故切，𠀤音訴。《說文》作𦃃，白緻繒也。从糸𠂹，取其澤也。《九經字㨾》隷省作素。《小爾雅》縞之麤者曰素。《釋名》素，朴素也。已織則供用，不復加巧飾也。《急就篇註》素謂緝之精白者。《禮·雜記》純以素。《註》素，生帛也。又《易·履卦》素履往旡咎。《疏》處履之始而用質素。又《詩·齊風》充耳以素乎而。《傳》素，象瑱。又《詩·魏風》不素餐兮。《傳》素，空也。又《禮·檀弓》有哀素之心也。《註》凡物無飾曰素。又《禮器》或素或靑。《註》素，尙白。又《左傳·僖二十八年》其衆素飽。《疏》素訓爲直。又《楚語》夫謀必素。《註》素，猶豫也。又《博雅》素，本也。又姓。《姓氏急就篇》後魏有幷州刺史素延。又《禮·中庸》素隱行怪。《註》素讀爲傃，猶鄕也。○按《朱子·中庸章句》，素，按《漢書》當作索，蓋字之誤也。又與傃通。《戰國策》竭智能，示情素。《註》素、傃通，誠也。又與嗉通。《史記·天官書》張素爲㕑，主觴客。《註》索隱曰：素，嗉也。又《韻補》叶孫租切。《古詩》新人工織縑，故人工織素。織縑日一匹，織素五丈餘。○按《說文》𦃃自爲部，今倂入。𦃚，同。又𦅪。考證：〔《詩·鄭風》充耳以素乎而。〕謹照原書鄭風改齊風。〔《韻補》叶孫租切。《古書》新人工織縑，故人工織素。〕謹照韻補原文古書改古詩。

𥾣：《集韻》章移切，音支。《類篇》《字林》縴𥾣，挽舟繩。

䋂：《集韻》何交切，音爻。《玉篇》綠色也。嫁者衣也。《廣韻》黃色。

䋃：《廣韻》《集韻》𠀤莫報切，音耄。《玉篇》刺也。《廣韻》絹帛䋃起如刺也。《急就篇》錦繡縵䋃離雲爵。《註》䋃謂刺也。

紡：《廣韻》《正韻》妃兩切《集韻》《韻會》撫兩切，𠀤音仿。《說文》網絲也。《廣韻》績紡。《急就篇註》謂紡切麻絲之屬爲纑縷也。《儀禮·聘禮》賄用束紡。《註》紡，紡絲爲之，今之縛也。《左傳·昭十九年》託于紀鄣紡焉。《疏》紡，謂紡麻作纑也。又《晉語》獻子執而紡于庭之槐。《註》紡，縣也。考證：〔《儀禮·聘禮》賄用吏紡。〕謹照原文吏紡改束紡。

索：《廣韻》蘇各切《集韻》《韻會》昔各切，𠀤音𧛻。《說文》作𣑇，草有莖葉可作繩索。从𣎵糸。《韻會》隷作索。《小爾雅》大者謂之索，小者謂之繩。《急就篇註》索，總謂切撚之令緊者也。《書·五子之歌》若朽索之馭六馬。《詩·豳風》宵爾索綯。又《易·震卦》震索索。《疏》心不安之貌。《釋文》懼也。又《書·牧誓》惟家之索。《傳》索。盡也。又《周禮·夏官·方相氏》以索室毆疫。《註》索，廋也。又《禮·檀弓》吾離羣而索居。《註》索，散也。又《左傳·昭十二年》八索九丘。《書序》八卦之說，謂之八索。又地名。《前漢·地理志》武都郡有索縣。又姓。《左傳·定四年》殷民七族，有索氏。又《廣韻》山戟切《集韻》色窄切，𠀤音色。同𡩡，求也。《禮·曲禮》大夫以索牛。《註》索，求得而用之。又《集韻》蘇故切，音素。《釋名》索，素也。八索，著素王之法也。《屈原·離騷》衆皆競進以貪婪兮，憑不厭乎求索。羌內恕以量人兮，各興心而嫉妒。《註》索，音素。○按《說文》在木部，今倂附入。索从𣎵，《說文》在𣎵部。考證：〔《屈原·離騷》羌內恕以量人兮，各興心而嫉妒。〕謹照原文恕下增己字。

𥾤：《海篇》同䋂。

𥾥：《篇韻》同䋂。

𥾦：《集韻》𥾟，或書作𥾦。

𥾧：《玉篇》與紱同。

𥾨：《廣韻》下沒切，音覈。紇本字。

𥾩：《廣韻》牀史切，音俟。繩履。

𥾪：《集韻》烏，古作𥾪。註見火部六畫。

𥾫：《六書統》與結同。

𥾬：《字彙補》都兮切，音低。絲滓也。一說俗紙字。

䋄：《字彙補》與網同。

𥾭：《字彙補》𥿯字之譌。

𥾮：《字彙補》子雪切，音蕝。斷也。

𥾯：《字彙補》得叫切，音弔。以繩縛人也。俗字。

𥾰：《字彙補》紲字省文。

紣：《海篇》俗綷字。

紤：《字彙補》居有切，音糺。鏡也。

紨：《廣韻》《集韻》𠀤芳無切，音敷。《說文》布也。一曰粗紬。《博雅》綐紬也。《玉篇》績也，續也，亦緟也。《類篇》大絲曰紨。又人名。《前漢·武五子傳》長孫女羅紨。又《集韻》馮無切，音扶。義同。又《集韻》符遇切，音附。繩也。或作縛。

䋈：《集韻》女居切，音袽。《說文》絜縕也。一曰敝䋈。《易》曰：需有衣䋈。○按今《易》作袽。又《廣雅》䋈，塞也。又《廣韻》奴下切《集韻》女下切，𠀤音䏧。《玉篇》䋾䋈，相著貌。

𥿃：《集韻》女加切，音挐。《類篇》絲棼也。或从如作絮，或从奓作䋾。

𥿄：《廣韻》都奚切《集韻》都黎切，𠀤音低。《說文》絲滓也。○按《說文》𥿄从糸氐聲，紙从糸氏聲。今俗書紙作𥿄，非。

䋉：《廣韻》《集韻》𠀤古穴切，音玦。《說文》縷一枚也。又《玉篇》褮也。亦作袕。又《集韻》胡決切，音穴。弋質切，音逸。食律切，音術。允律切，音聿。義𠀤同。又《集韻》古穴切，音玦。縷也。或作䊽、繘。義𠀤同。

𥿅：𥾩字之譌。《篇海》𥿅俗誤作𥾩。○按《廣韻》作𥾩。《篇海》之說非，从《廣韻》爲正。

䋊：《廣韻》《集韻》《韻會》諸盈切《正韻》諸成切，𠀤音征。《說文》乗輿馬飾也。

紩：〔古文〕鉄《廣韻》直一切《集韻》《正韻》直質切，𠀤音秩。《說文》縫也。《玉篇》古文納也。索也。《急就篇註》納刺謂之紩。又《集韻》敕栗切，音抶。義同。

𥿆：《廣韻》疾資切《集韻》才資切，𠀤音茨。《博雅》補也。又《廣韻》似兹切《集韻》詳兹切，𠀤音詞。義同。

紪：《集韻》此禮切，音泚。緀或从此作紪。帛文也。

紫：《廣韻》將此切《集韻》蔣氏切，𠀤音呰。《說文》帛靑赤色。《釋名》紫，疵也，非正色。五色之疵瑕，以惑人者也。《論語》紅紫不以爲褻服。《郉昺疏》紫，北方閒色。《又》惡紫之奪朱也。《何晏註》紫，閒色之好者。又水名。《史記·司馬相如傳》紫淵在其北。《註》文穎曰：西河穀羅縣有紫澤，其水紫色。又姓。《廣韻》出《何氏姓苑》。又同孳。《荀子·非十二子篇》紫然洞然。《註》紫，與孳同。柔弱之貌。考證：〔《釋名》紫，疵也，非正色。正色之疵瑕，以惑人者也。〕謹照原文正色之疵改五色之疵。〔又同絮。《荀子·非十二子篇》紫然洞然。《註》紫，與絮同。〕謹照原文兩絮字𠀤改孳。

紬：《廣韻》直由切《集韻》《韻會》陳留切，𠀤音儔。《說文》大絲繒也。《急就篇註》抽引麤繭緒，紡而織之曰紬。又《集韻》丑鳩切，音抽。《釋名》紬，抽也。絲端出細緒也。又謂之經。《史記·歷書》紬績日分。《註》紬績者，如女工紬緝之。又《史記·太史公自序》紬史記金匱石室之書。《註》紬，謂綴集之也。又《前漢·谷永傳》燕見紬繹。《註》師古曰：紬，讀曰抽。紬繹者，引其端緒也。又《宋玉·高唐賦》紬大絃而雅聲流。《註》紬，引也。又《集韻》直祐切，音宙。《博雅》業也。《類篇》𦂈或作紬。又《集韻》似救切，音岫。《類篇》緒也。

䋋：《集韻》眉貧切，音民。罠或从糸作䋋。釣也。又兔彘罟。

紭：《廣韻》戸萌切《集韻》乎萌切，𠀤音宏。《說文》紘或从弘作紭。《廣韻》紭網。《前漢·揚雄傳》遙噱虖紭中。《註》師古曰：紭，古紘字。又《博雅》紭，係也。○按《集韻》作紭。弘爲宋廟諱，弘皆書作𢎪。紭字从糹从𢎪。

紮：《廣韻》《集韻》《韻會》《正韻》𠀤側八切，音札。纏弓弝也。《類篇》纏束也。

𥿇：《廣韻》所葅切《集韻》山於切，𠀤音疏。《玉篇》亦疏字。《廣韻》繼入也。又《廣韻》羌舉切，音去。《類篇》條陳也。又《集韻》所據切，音捒。義同疏。

累：《廣韻》力追切《集韻》倫追切，𠀤音欙。《玉篇》同纍。《孟子》係累其子弟。《趙註》係累猶縛結也。《戰國策》係累吾民。《註》累、纍同。又《禮·月令》乃合累牛騰馬，遊牝于牧。《註》累、騰皆乗匹之名。《集韻》𤜖，或作累。求子牛。又《廣韻》力委切《集韻》魯水切《正韻》魯猥切，𠀤音壘。《類篇》絫，或作累。詳絫字註。又《廣韻》良僞切《集韻》力僞切，𠀤纍去聲。緣坐也。《書·旅獒》終累大德。《左傳·隱十三年》相時而動，無累後人。《公羊傳·桓二年》及者何累也。又力果切，音倮。《禮·曲禮》爲大夫累之。《註》累，倮也。又《集韻》力涉切，音獵。地名。鉅鹿下曲陽縣西南有肥累城。

細：《廣韻》蘇計切《集韻》《正韻》思計切，𠀤音壻。《說文》作𥿳。微也。《類篇》隷作細。《玉篇》小也。《書·旅獒》不矜細行。《註》輕忽小物。《左傳·襄二十九年》其細已甚。《註》譏其煩碎。又《北史·源思禮傳》何必大子細也。

紱：《廣韻》《集韻》《韻會》𠀤分勿切，音弗。《博雅》綬也。《易·困卦》朱紱方來。《莊子·逍遙遊註》便謂足以纓紱其心矣。《釋文》紱，或作紼。《韻會》韍，通作黻。又作紱。又《韻補》叶方味切。《張衡·西京賦》降尊就𤰞，懷璽藏紱。更旋閭閻，周觀郊遂。

𥿈：《韻補》紱又作𥿈。

紲：《廣韻》《集韻》《韻會》𠀤私列切，音薛。《說文》系也。或从枼作緤。《玉篇》馬韁也。凡繫縲牛馬皆曰紲。又《詩·鄘風》蒙彼縐絺，是紲袢也。《疏》紲袢者，去熱之名。又《周禮·冬官考工記·弓人》恆角而達，辟如終紲，非弓之利也。《註》紲，弓䪐。又《前漢·揚雄傳》亶觀夫票禽之紲隃。《註》師古曰：紲與跇同。《廣韻》紲亦作絏。俗作靾。

紳：《廣韻》失人切《集韻》《正韻》升人切，𠀤音申。《說文》大帶也。《禮·內則》冠緌纓端，韠紳縉笏。《註》紳，大帶，所以自紳約也。《論語》子張書諸紳。《疏》以帶束腰，垂其餘以爲飾，謂之紳。又《博雅》紳，束也。又《韻補》叶尸連切《韓愈·謝自然詩》奈何不自信，反欲從物遷。感傷遂成詠，昧者宜書紳。

𥿉：《集韻》莫葛切，音末。袜或从糸作𥿉，所以束衣也。又《集韻》勿發切，音韤。《類篇》足衣也。《後漢·禮儀志》絳袴𥿉。《淮南子·說林訓》鈞之縞也。一端以爲冠，一端以爲𥿉。冠則戴致之，𥿉則𨃨履之。

䋌：同堅。《釋名》絹，䋌也，其絲䋌厚而疏也。○按《玉篇》古千、古兩二切。引《成公四年》鄭伯䋌卒。《公羊傳》作鄭伯堅。疏云：《左氏》作堅字，《穀梁傳》作賢字。今定本亦作堅字。《類篇》䌑音堅。亦作䋗。䋌卽䋗字也。考證：〔按玉篇古于古兩二切。〕謹照原文古于改古千。

紴：《廣韻》博禾切《集韻》逋禾切，𠀤音波。《說文》絛屬。又《集韻》匹靡切，音帔。《玉篇》水紴錦文也。又《集韻》平義切，音被。《類篇》裝束貌。

𥿊：《集韻》充夜切，音䞣。以繩維持也。

紵：〔古文〕𦂂《廣韻》直呂切《集韻》《韻會》丈呂切，𠀤音宁。《說文》檾屬。細者爲絟，粗者爲紵。《急就篇註》紵，織紵爲布，及疏之屬也。《書·禹貢》厥貢漆枲絺紵。《詩·陳風》可以漚紵。《陸璣疏》紵，亦麻也。《周禮·天官·典枲》掌布緦縷紵之麻草之物。《註》白而細疏曰紵。《左傳·襄二十九年》子產獻紵衣焉。《註》鄭地貴紵。《史記·司馬相如傳》揄紵縞。《註》紵，織紵也。又《集韻》展呂切，音貯。義同。考證：〔《集韻》《韻會》文呂切，𠀤音宁。〕謹照原文文呂切改丈呂切。

紶：《集韻》口舉切，音去。《類篇》緒也。又《玉篇》去魚切。繼也，束也。又與蜐通。《荀子·王制篇》東海則有紫紶魚鹽焉。《註》紶，當爲蜐也。

𥿋：《玉篇》同䋣。《說文》䋣或从𢍍作𦃍。𢍍，籀文弁。

䋍：《集韻》於何切，音阿。《類篇》䋪或省作䋍。《博雅》䋍、縞，練也。

䋎：《廣韻》《集韻》𠀤同綻。

䋏：《廣韻》《集韻》𠀤同𦁎。又《集韻》仕下切，音柞。《類篇》繒紕貌。

紷：《廣韻》《集韻》𠀤郞丁切，音靈。《玉篇》綼絲繐。《廣韻》綼絲一百升。又絮名。《類篇》䌟絮。一曰絲細湅爲紷，布細湅爲繐也。

紸：《篇海》之戍切，音注。《荀子·禮論》紸纊聽息之時。《註》紸，續曰注。

紹：〔古文〕綤《廣韻》《集韻》《韻會》𠀤市沼切，音佋。《說文》繼也。一曰紹，緊糾也。《書·盤庚》紹復先王之大業。《詩·大雅》弗念厥紹。《禮·樂記》韶繼也。《註》舜樂名也。言舜能繼紹堯之德。又《禮·聘儀》介紹而傳命。又士爲紹𢷤。《疏》謂繼續承𢷤。《戰國策》請爲紹介。《註》相佐助也。又姓。《廣韻》出《姓苑》。又《集韻》蚩招切，音弨。緩也。引《詩》：匪紹匪游。鄭康成讀。考證：〔《禮·樂記》紹者，繼也〕謹照原文改韶繼也。

紺：《廣韻》《集韻》《韻會》《正韻》𠀤古暗切，音贛。《說文》帛深靑揚赤色。《博雅》蒼靑也。《釋名》紺，含也，靑而含赤色也。《論語》君子不以紺緅飾。《何晏註》紺，齊服盛色。《郉昺疏》紺，元色。

紻：《廣韻》於兩切《集韻》倚兩切，𠀤音鞅。《說文》纓卷也。又《集韻》於良切，音央。《類篇》纓謂之紻。

紼：《廣韻》《集韻》《韻會》𠀤分勿切，音弗。《說文》亂糸也。又《爾雅·釋水》紼，繂也。《詩·小雅》紼纚維之。《傳》紼，縳也。又《禮·曲禮》助葬必執紼。《註》引棺索也。《釋名》從前引之曰紼。紼，發也，發車使前。又與紱通。《前漢·丙吉傳》上將使人加紼而封之。《註》師古曰：紼，繫印之組也。又與芾通。《白虎通》紼者，蔽也，行以蔽前。天子朱紼，諸侯赤紼。《詩》云：朱紼斯皇。又云：赤紼在股。○按《詩》朱紼、赤紼皆作芾也。又《集韻》芳未切，音費。《類篇》縕也。《玉篇》或从茀作𦂓，亦作綍。考證：〔《詩·小雅》紼纚維之。《傳》紼，縛也。〕謹照原文縛改縳。

䋐：《廣韻》《集韻》《韻會》𠀤王伐切，音越。《說文》采彰也。一曰車馬飾。《玉篇》綵繐也。《急就篇註》䋐，織綵爲之，卽今之織成也。黃氏曰紵布。《類篇》細布也。

紽：《廣韻》徒何切《集韻》《韻會》《正韻》唐何切，𠀤音駝。《類篇》絲數也。《詩·召南》素絲五紽。《傳》紽，數也。《疏》此言紽數，下言總數，謂紽、總之數有五，非訓紽、總爲數也。

紾：《廣韻》章忍切《集韻》《正韻》止忍切，𠀤音軫。《說文》轉也。《淮南子·精神訓》千變萬紾。又戾也。《孟子》是猶或紾其兄之臂。又《正韻》徒典切，音殄。義同。又《廣韻》紾，或作縝，單衣也。又《集韻》上演切，音善。《周禮·冬官考工記·弓人》老牛之角紾而昔。《註》紾，讀爲抮縳之抮。《疏》紾，謂理麤錯然，不潤澤也。又《廣韻》知演切《集韻》知輦切，𠀤音展。轉繩也。又《集韻》丈善切，音𧾍。義同。又《集韻》他典切，音腆。《類篇》垂絕貌。又《集韻》頸忍切，音緊。緊或作紾。纏絲急也。考證：〔《淮南子·精神訓》千萬紾。〕謹照原文千字下增變字。〔《周禮·冬官考工記·弓人》老牛之角，紾而昔。《註》紾，讀爲抮縛之抮。〕謹照原文縛改縳。

紿：《廣韻》徒亥切《集韻》《韻會》蕩亥切，𠀤音殆。《說文》絲勞卽紿。又《玉篇》疑也，欺也。《穀梁傳·僖元年》惡公子之紿。《註》欺也。《史記·高祖紀》乃紿爲謁曰。《註》詐也。《列子·周𥡆王篇》予昔紿若。又《博雅》纏也，緩也。

絀：《廣韻》《集韻》𠀤竹律切，音窋。《說文》縫也。《玉篇》紩也。《史記·趙世家》却冠秫絀。《註》徐廣曰：戰國策作𥝰縫，亦縫紩之別名也。古字多假借，故作秫絀耳。此蓋言其女工箴縷之麤拙也。又《荀子·非相篇》緩急嬴絀。《註》猶言屈伸也。又《集韻》敕律切，音黜。義同。又同黜。《禮·王制》不孝者，君絀以爵。《註》絀，退也。考證：〔《說文》絳也。〕謹照原文絳改縫。〔《史記·趙世家》却冠秫絀。《註》徐廣曰，戰國作秫縫。〕謹照原文戰國下增策字。

絁：《廣韻》商支切《集韻》《韻會》式支切，𠀤音施。《說文徐註》䌳，今俗別作絁，非是。《唐書·食貨志》丁歲，輸綾絁二丈。又《廣韻》叱支切，音眵。義同。

終：〔古文〕𣊂𤽘𣧩𠔾𡦿𢍐𣈩𤽬夊《廣韻》職戎切《集韻》《韻會》之戎切，𠀤音螽。《說文》絿絲也。又《玉篇》極也，窮也。《集韻》一曰盡也。《易·繫辭》《易》之爲書也，原始要終。《書·仲虺之誥》愼厥終，惟其始。《詩·大雅》高朗令終。又《禮·檀弓》君子曰終，小人曰死。又《左傳·文元年》先王之正，時也。履端于始，舉正于中，歸餘于終。《疏》歸其餘，分置于終末。言於終末乃置閏也。又《左傳·襄九年》十二年矣，是謂一終，一星終也。又《爾雅·釋天》月在壬曰終。又《前漢·𠛬法志》地方一里爲井，井十爲通，通十爲成，成方十里，成十爲終。又姓。《左傳·定四年》殷民七族，有終葵氏。《史記·秦本紀》秦之先爲嬴姓，其後分封，以國爲姓，有終黎氏。《前漢·終軍傳》終軍，字子雲，濟南人也。又《韻補》叶諸仍切。《周易·坤·文言》以終叶成。又《韻補》叶諸良切。《陳琳·迷迭香賦》竭歡慶於夙夜兮，雖幽翳而彌彰。事罔隆而不殺兮，亦無始而不終。

絃：《廣韻》《正韻》胡田切《集韻》《韻會》胡千切，𠀤音賢。《五經文字》琴瑟弦。亦用弦字作絃者，非。○按經典弦通作絃。《禮·樂記》淸廟之瑟，朱絃而疏越。《論語》聞絃歌之聲。又《廣韻》許縣切《集韻》翾縣切《正韻》翾眩切，𠀤音絢。《博雅》繩素也。今人以爲呼煙切，失之矣。凡弓弩琴瑟弦，皆从弓。

組：《廣韻》則古切《集韻》總古切《正韻》總五切，𠀤音祖。《說文》綬屬。其小者以爲冕纓。《書·禹貢》厥篚𤣥纁璣組。《傳》組，綬類。《周禮·天官·典絲》凡祭祀，共黼畫組就之物。《疏》組就者，謂以組爲冕旒之就。又《詩·邶風》執轡如組。《註》組，織組也。又《詩·鄘風》素絲組之。《箋》素絲者，以爲縷，以縫紕旌旗之旒縿，或以維持之。又《儀禮·士喪禮》著組繫。《註》組繫，可爲結也。又《儀禮·士喪禮》鬠用組。《註》用組，組束髮也。又《禮·內則》織紝組紃。《疏》組紃，俱爲絛。薄闊爲組，似繩者爲紃。又《左傳·襄三年》使鄧廖帥組甲三百。《註》組甲，漆甲成組文。《疏》組甲，以組綴甲，車士服之。又《集韻》千余切，音疽。邑名。在海中。

絅：《廣韻》古螢切《集韻》《正韻》涓熒切，𠀤音扃。《說文》急引也。又《集韻》欽熒切，音坰。義同。又《集韻》戸茗切，音迥。《韻會》犬迥切，音褧。襌衣也。《禮·玉藻》襌爲絅。《註》有衣裳而無裏。又《中庸》衣錦尚絅。《釋文》絅，本又作𦅐。《詩》作褧。又《集韻》口定切，音烓。義同。

絆：《廣韻》《集韻》《韻會》《正韻》𠀤博慢切，音半。《說文》馬縶也。《玉篇》羈絆也。《增韻》繫足曰絆，絡首曰羈。《前漢·班固敘傳》今吾子已貫仁義之羈絆。又《韻補》叶彼巷切。《揚雄·交州牧箴》爰自開闢，不羈不絆。周公攝祚，白雄是獻。《廣韻》絆，同靽。

絇：《廣韻》其俱切《集韻》《韻會》《正韻》權俱切，𠀤音劬。《說文》纑繩絇也。《玉篇》履頭飾也。《周禮·天官·屨人註》舄屨有絇有繶有純者，飾也。《儀禮·士冠禮》靑絇繶純。《註》絇之言拘也。以爲行戒，狀如刀衣，鼻在屨頭。《爾雅·釋器》絇謂之救。《註》救絲以爲絇。或曰亦罥名。《疏》絇，屨頭飾。亦罥罟之別名也。又《廣韻》九遇切《集韻》俱遇切，𠀤音屨。義同。

絈：《集韻》莫白切，音陌。《玉篇》紛絈。《類篇》㒾𠕦謂之帹帞。或作絈。

絉：《玉篇》食聿切。繩也。

𥿌：《玉篇》於孝切。亦作袎。

𥿍：《集韻》攻乎切，音孤。𥿍縷，草名。

𥿎：《集韻》委遠切，音宛。《類篇》綩，或省作𥿎。詳綩字註。又《集韻》於袁切，音鴛。《類篇》繙𥿎，亂也。

𥿏：《集韻》紼或書作𥿏。詳紼字註。

𥿐：《字彙補》與陶同。註詳阜部七畫。

絊：《篇韻》音最。鮮潔也。

𥿑：《字彙補》姑還切，音關。○按《正字通》綸字註：綸巾，俗作𥿑。楊升菴曰：𥿑巾，世誤作綸。未知孰是，存考。

䋑：《篇海》音丙。又音列。結也。

𥿒：《字彙補》姑等切，音耿。○按卽䋁字之譌。

䋒：《字彙補》紓字之譌。

𥿓：《字彙補》音義與紀同。○按卽紀字之譌。

䋓：《字彙補》與縐同。衣不申也。亦縠子名。

絍：《集韻》如林切，音壬。《說文》紝或从任作絍。詳紝字註。

䋕：《玉篇》同絍。

絎：《廣韻》下更切，行去聲。《博雅》緣也。《玉篇》縫紩也。《廣韻》刺縫。

絏：《廣韻》《集韻》𠀤同紲。《正韻》紲或作絏。《玉篇》繫也。《小爾雅》摎而紾之爲絏。《五經文字》絏本从世，緣廟諱偏傍，今經典共準式例變。《左傳·僖二十六年》臣負羇絏。《註》絏，馬韁。《說文》引《左傳》作紲。《論語》雖在縲絏之中。《何晏註》絏，攣也。又《集韻》以制切，音曳。袣亦作絏。

結：《廣韻》《正韻》古屑切《集韻》《韻會》吉屑切，𠀤音拮。《說文》締也。《易·繫辭》上古結繩而治。《詩·檜風》我心蘊結兮。又《曹風》心如結兮。《疏》如物之裹結。《禮·曲禮》德車結旌。《註》結，謂收斂之也。《疏》結，纏其旒著於竿也。《前漢·五行志》衣有襘，帶有結。《註》結，締結之結也。又《博雅》曲也。又《玉篇》要也。又《集韻》胡計切，音系。《前漢·張釋之傳》跪而結之。《註》師古曰：結，讀曰係。又《集韻》激質切，音吉。義同。又《集韻》吉詣切，音計。《前漢·陸賈傳》尉佗魁結箕踞。《註》師古曰：結，讀曰髻。

𥿦：《玉篇》音舟。綿也。

絑：《廣韻》章俱切《集韻》鍾輸切，𠀤音朱。《說文》純赤也。引《虞書》丹朱如此。○按《薛季宣·書古文訓》丹朱作丹絑。又《類篇》一曰赤色繒。又《集韻》追輸切，音株。義同。

絒：《玉篇》音酬。紈也。

䋖：《廣韻》餘律切《集韻》允律切，𠀤音聿。《玉篇》長貌。

絓：《廣韻》苦緺切《集韻》空緺切，𠀤音咼。《說文》繭滓絓頭也。一曰以囊絮練也。《急就篇註》紬之尤麤者曰絓，繭滓所抽也。又《集韻》公懷切，音乖。義同。又《廣韻》《集韻》《韻會》𠀤音畫。《正韻》古畫切。音卦。《玉篇》止也，有行礙也。《廣韻》絲結。《左傳·桓三年》驂絓而止。《疏》驂馬在衡外，挽靷每絓於木，曲頸不當衡故也。又《成二年》驂絓于木而止。《註》驂馬絓也。又《前漢·班固敘傳》不絓聖人之罔。《註》師古曰：絓，讀與挂同。又《楚辭·涉江》心結絓而不解。《註》絓，懸也。

絔：《玉篇》音百。補也。

𥿧：《篇海》許兩切，音享。綿也。

䋗：《集韻》經天切，音堅。《類篇》䌑或作䋗，緊也。○按與䋌同。詳䋌字註。

絕：〔古文〕𢇍𠤉《廣韻》《集韻》情雪切《韻會》徂雪切，𠀤音截。《說文》斷絲。从糸从刀从卪，象不連體絕二絲。《廣韻》絕作絕，非。《博雅》斷也。《玉篇》滅也。《書·甘誓》天用勦絕其命。又《詩·小雅》終踰絕險。《箋》踰度陷絕之險。又《禮·月令》振乏絕。《疏》不續曰絕。又《周禮·春官·大祝》辨九祭，七曰絕祭。《註》絕肺以祭，謂之絕祭。又《爾雅·釋木》正絕流曰亂。《註》直橫流也。《史記·天官書》絕漢抵營室。《註》索隱曰：絕，度也。《荀子·勸學篇》假舟檝者，非能水也，而絕江河。《註》絕，過也。又《屈原·離騷》萎絕其何傷兮。《註》絕，落也。又《集韻》租悅切，音茁。義同。又《韻補》叶此芮切。《司馬相如·哀二世賦》以絕叶勢。

䋘：《類篇》持僞切，音墜。縋或从耒作䋘。

絖：《集韻》苦謗切，音曠。《說文》纊或从光作絖。《禮·雜記註》絖爲繭。《釋文》絖，又作纊。《莊子·逍遙遊》世世以洴澼絖爲事。《音義》絮細者謂之絖。又《玉篇》絖，八十縷也。

𥿨：《集韻》忙經切，音冥。細絲也。《類篇》絲也。

絗：《集韻》胡骨切，音搰。《類篇》縷縈也。

絘：《廣韻》《集韻》𠀤七四切，音次。《說文》績所緝也。《周禮·地官·廛人》掌斂市絘布。《註》絘布，列肆之稅布。又《集韻》津私切，音咨。疾二切，音自。義𠀤同。考證：〔《周禮·地官·廛人》掌斂布絘布。〕謹照原文斂布改斂市。

𥿩：《集韻》資四切，音恣。理絲也。

䋙：《廣韻》而止切《集韻》《韻會》《正韻》忍止切，𠀤音耳。《玉篇》轡盛貌。《集韻》通作耳。

絙：《廣韻》《集韻》《韻會》𠀤胡官切，音桓。《說文》緩也。○按《說文》作𦀞，从𠄢。𠄢隷變作亘，須緣切。緪从𢛢，𢛢从舟，隷省舟作月。故書𢛢爲恆，𠄭亦爲亙。緪或省从亙。亙，居鄧切。絙與絚字體音義各別。今俗絚皆作絙。非。

絚：《廣韻》古恒切《集韻》居曾切《正韻》居登切，𠀤音𢬎。緪或省作絚。○按俗譌作絙。詳上絙註。又古鄧切，音亙。《楚辭·九歌》緪瑟兮交鼓。《註》緪，急張絃也。一作絚。又《招魂》姱容修態，絚洞房些。《註》絚，竟也。一作緪。又《後漢·班固傳》北彌明光而絚長樂。○按絚，《文選》作亙。善註：亙與絚古字通。

絛：《廣韻》土刀切《集韻》《正韻》他刀切，𠀤音韜。《說文》扁緒也。《玉篇》纓飾也。《廣韻》編絲繩也。《急就篇註》絛，一名偏諸，織絲縷爲之，所以懸係承塵戸㡘，因爲飾也。《禮·內則·疏》組紃俱爲絛。又與條通。《周禮·春官·巾車》革路龍勒，條纓五就。《註》革路，挽之以革也。條，讀爲絛。其樊及纓，皆以絛絲飾之。《類篇》絛，或从舀作韜。

𥿪：《廣韻》《集韻》𠀤呼光切，音荒。《說文》絲曼延也。又《集韻》謨郞切，音𦬆。義同。

𥿫：《集韻》𢗅皮切，音靡。《說文》縻，或从多作𥿫。又《廣韻》羊至切，音肄。《博雅》重也。又《集韻》以豉切，音易。貤或作𥿫，重次第物也。又《集韻》弋睡切，音諉。垂也。

絜：《廣韻》《正韻》古屑切《集韻》《韻會》吉屑切，𠀤音結。《說文》麻一耑也。又《博雅》靜也。《玉篇》淸也。《廣韻》經典潔用絜。《易·說卦》齊也者，言萬物之絜齊也。○按絜，朱子本義作潔。《詩·小雅》絜爾牛羊。《禮·經解》絜靜精微易敎也。《左傳·桓六年》絜粢豐盛。又《廣韻》《正韻》胡結切《集韻》《韻會》奚結切，𠀤音擷。《禮·大學》是以君子有絜矩之道也。《註》絜，猶結也，挈也。《朱子·章句》絜，度也。《莊子·人閒世》見櫟社樹，其大蔽牛，絜之百圍。《音義》絜，約束也。又《爾雅·釋水》絜，九河之一。《註》水多約絜也。又《集韻》顯結切，音肸。義同。又《集韻》詰計切，音契。提也。又《集韻》訖黠切，音戛。挈或作絜，㯮也。考證：〔按絜，朱子本意作潔。〕謹照原書朱子本意改朱子本義。

絝：《廣韻》《集韻》《正韻》𠀤苦故切，音庫。《說文》脛衣也。《史記·趙世家》夫人置兒絝中。又《司馬相如傳》絝白虎。《註》絝，古袴字。《前漢·景十三王傳》短衣，大絝，長劒。《後漢·廉范傳》平生無襦，今五絝。《淮南子·原道訓》短綣不絝。《集韻》或作袴。又《玉篇》古文綯字。

絞：《廣韻》《正韻》古巧切《集韻》吉巧切，𠀤音狡。《說文》縊也。《玉篇》繞也。《廣韻》縛也。《左傳·哀三年》若其有罪，絞縊以戮。《註》絞，所以縊人物。又《論語》直而無禮則絞。《何晏註》絞，絞剌也。《疏》絞，剌人之非也。又國名。《左傳·桓十一年》鄭人軍于蒲騷。將與隨、絞、州、蓼伐楚師。《註》絞，國名。又姓。《廣韻》出《何氏姓苑》。又《集韻》《韻會》𠀤何交切，音爻。《禮·玉藻》絞衣以裼之。《註》絞，蒼黃之色也。又《禮·喪大記》小斂布絞。《註》絞，旣斂所用束堅之者也。《釋名》已衣所以束之曰絞。絞，交也，交結之也。又《集韻》居效切，音敎。繒黑黃色。

絟：《廣韻》此緣切《正韻》且緣切，𠀤音銓。《說文》細布。《玉篇》葛也。又《廣韻》七絕切《集韻》促絕切，𠀤音卽。義同。

絠：《廣韻》古亥切《集韻》已亥切，𠀤音改。《說文》彈彄也。《廣韻》解繩。《類篇》一曰冠卷。

𥿬：《廣韻》宜戟切《集韻》仡戟切，𠀤音逆。綬維也。《類篇》縌，或省文作𥿬。

𥿭：《五經文字》綌作𥿭。譌。

絡：《廣韻》盧各切《集韻》《正韻》歷各切，𠀤音洛。《說文》絮也。一曰麻未漚也。《急就篇註》絡卽今之生䌤也。一曰今之綿紬是也。又《史記·扁鵲傳》中經維絡。《註》十二經脈，十二絡脈。又《前漢·揚雄傳》緜絡天地。《註》謂包絡之也。又《楚辭·招䰟》鄭綿絡些。《註》絡，縛也。又《班固·西都賦》籠山絡野。《註》絡，繞也。又《班固·東都賦》衍地絡。《註》絡，網也。又《揚子·方言》繘或謂之絡。又《揚子·方言》絡謂之格。《註》所以轉篗車也。《廣韻》又姓。又《集韻》克各切，音恪。義同。又《韻補》叶魯故切。《楚辭·招䰟》秦篝齊纓，鄭綿絡些。

絢：《廣韻》許縣切《集韻》翾縣切《正韻》翾眩切，𠀤音眴。《儀禮·聘禮》問諸侯，朱綠繅八寸，皆𤣥纁繫，長尺絢組。《註》采成文曰絢繫，無事則以繫玉，因以爲飾。《論語》素以爲絢兮。《何晏註》絢，文貌。又《顏延之·赭白馬賦》絢練𡕱絕。《註》疾貌。又《集韻》熒絹切，音炫。義同。又《集韻》松倫切，音旬。《類篇》紃，或作絢。詳紃字註。又《韻補》叶須閏切。《潘岳·夏侯常侍誄》如彼隨和，發彩流潤，如彼綿繢，列素點絢。

䋚：《集韻》翼，或作䋚。詳翼字註。

絣：《廣韻》北萌切《集韻》悲萌切《韻會》晡橫切，𠀤音崩。《說文》作絣，氐人殊縷布也。《玉篇》無文綺也。《戰國策》妻自組甲絣。《註》絣，綿也。又《後漢·班固傳》將絣萬嗣。《註》絣，續也。又《集韻》普幸切，音頩。義同。又《正韻》補耕切，音伻。義同。又《廣韻》振繩墨也。亦作𢆸。又《集韻》𤰞盈切，音幷。義同。又《集韻》必幸切，音𧚭。急絙也。又同弁。《周禮·春官·司服》凡弔事，弁絰服。《註》故書弁作絣。鄭司農絣讀爲弁。又《集韻》披庚切，音磅。𢏳或从糸，張絃也。考證：〔《廣韻》振繩墨也。亦作〈匚中𢆶〉。〕謹照原文〈匚中𢆶〉改𢆸。

絤：《集韻》線，亦作絤。《周禮·冬官考工記》察其線。《註》線讀爲絤，謂縫革之縷。

絥：《廣韻》《集韻》𠀤平祕切，音備。《說文》車絥也。或从艸作茯，或从革𤰈作𩍘。又《廣韻》《集韻》𠀤房六切，音伏。同𩊙。𩎧，車具。

給：《廣韻》《正韻》居立切《集韻》《韻會》訖立切，𠀤音急。《說文》相足也。《玉篇》供也，備也。《左傳·僖十三年》敢不共給。《前漢·禮樂志》日不暇給。《註》給，足也。又《集韻》極業切，音劫。敏言也。《禮·仲尼燕居》恭而不中禮謂之給。《註》謂㨗給。《論語》禦人以口給。《何晏註》佞人口辭㨗給。又《集韻》於業切。義同。又《集韻》轄夾切，音洽。歲在未曰汁給。通作洽。

絧：《廣韻》《正韻》徒紅切《集韻》《韻會》徒東切，𠀤音同。布名。又《廣韻》《集韻》《韻會》《正韻》𠀤徒弄切，音洞。《前漢·揚雄傳》鴻絧緁獵。《註》鴻絧，直馳貌。《文選·李善註》鴻絧，相連貌。又《集韻》《類篇》𠀤他東切，音通。緩而直通貌。

䋛：《玉篇》《廣韻》《正韻》莫禮切《集韻》《類篇》《韻會》母禮切，𠀤音米。《說文》繡文如聚細米也。

絨：《廣韻》如融切《集韻》而融切《正韻》而中切，𠀤音戎。《玉篇》細布也。《廣韻》同狨。

𥿮：《集韻》同織。《說文》樂浪挈令，織从式。《註》臣鉉等曰：挈令，蓋律令之書也。《類篇》織或作𥿮。《玉篇》古文織字。又《集韻》職吏切，音志。義同。又《廣韻》賞職切《集韻》設職切，𠀤音識。《揚子·方言》趙、魏閒呼經而未緯者曰機𥿮。

絩：《廣韻》《集韻》𠀤他弔切，音糶。《說文》綺絲之數也。《漢律曰》綺絲數謂之絩，布謂之總，綬組謂之首。又《集韻》《韻會》《正韻》𠀤直紹切，音肇。義同。又《集韻》徒了切，音窕。《類篇》繒長貌。又《集韻》杜皓切，音道。《類篇》五色縷。

絪：《廣韻》於眞切《集韻》《韻會》《正韻》伊眞切，𠀤音因。《玉篇》絪縕，元氣也。《易·繫辭》天地絪縕，萬物化醇。《釋文》絪縕，本亦作氤氳。又《前漢·霍光傳》加畫繡絪。《註》如淳曰：絪，亦茵也。又《廣韻》絪縕，麻枲。

絫：《廣韻》力委切《集韻》魯水切，𠀤音壘。《說文》增也。十黍之重也。《前漢·律歷志》權輕重者，不失黍絫。《註》應劭曰：十黍爲絫，十絫爲銖。又《吳王濞傳》脅肩絫足。《註》師古曰：絫，古累字。又《集韻》盧戈切，音螺。義同。又《集韻》倫追切，音欙。與纍同。

絬：《廣韻》私列切，音薛。《說文》《論語》曰：絬裘長，短右袂。○按今本《論語》作褻。又《玉篇》堅也。

𥿯：《廣韻》匹卦切《集韻》卜卦切，𠀤音派。《說文》散絲也。《廣韻》未緝麻也。又《集韻》普卦切，音派。義同。

絭：《廣韻》去願切《集韻》《韻會》區願切，𠀤音券。《說文》攘臂繩也。《博雅》絭謂之纕。《廣韻》連弩三十，絭共一臂。又《廣韻》居倦切《集韻》古倦切，𠀤音眷。義同。又《廣韻》俱願切《集韻》居願切，𠀤音𢑆。義同。又《廣韻》居玉切《集韻》拘玉切，𠀤音挶。義同。又《集韻》驅圓切，音圈。義同。

絮：《廣韻》息御切《集韻》《正韻》息據切，𠀤音楈。《說文》敝緜也。《釋名》絮，胥也，胥久故解落也。《急就篇註》漬繭擘之精者曰緜，粗者曰絮。今則謂新者爲緜，故者曰絮。《前漢·文帝紀》九十以上賜帛，人二疋，絮三斤。《註》師古曰：絮，綿也。又《史記·絳侯世家》太后以冒絮提文帝。《註》應劭曰：陌額絮也。晉灼曰：《巴蜀異物志》謂頭上巾爲冒絮。又《廣韻》抽據切《集韻》楮御切《韻會》摛據切，𠀤音悇。《禮·曲禮》毋絮羹。《註》絮，猶調也。《釋文》謂加以鹽梅也。又《廣韻》乃亞切，音䏧。《集韻》企夜切，音㰤。絲棼也。又《廣韻》《集韻》𠀤尼據切，音女。姓也。《前漢·張敞傳》敞使賊捕掾絮舜有所案驗。又《集韻》《韻會》𠀤人余切，音如。姓也。又《集韻》女加切，音挐。義同。

絯：《廣韻》古哀切《集韻》《韻會》《正韻》柯開切，𠀤音該。《博雅》束也。《玉篇》挂也，中約也。《莊子·天地篇》方且爲物絯。又《廣韻》侯楷切《集韻》下楷切，𠀤音駭。大絲也。又挂也。又《集韻》下攺切，音亥。義同。

絰：《廣韻》《集韻》《韻會》徒結切《正韻》杜結切，𠀤音耋。《說文》喪首戴也。《儀禮·喪眼》苴絰。《註》麻在首、在要，皆曰絰。首絰象緇布冠之缺項，要絰象大帶。《禮·檀弓》絰也者，實也。《註》所以表哀戚。又《周禮·春官·司服》凡弔事，弁絰服。《註》弁絰者，如爵弁而素，加環絰。又《左傳·莊十九年》葬于絰皇。《註》絰皇，冢前闕。考證：〔《儀禮》《註》首絰象緇布冠之缺頂。〕謹照原文缺頂改缺項。

𥿰：《廣韻》丁果切《集韻》都果切，𠀤音朶。《玉篇》冕前垂也。《篇海》亦作𦀉。

統：《廣韻》《集韻》《正韻》𠀤他綜切，音𪎽。《說文》統，紀也。《釋名》統，緒也，主緒人世，類相繼如統緒也。《書·微子之命》統承先王，修其禮物。《傳》與時王𠀤通三統。《疏》天有三統，土有三王。三王者，所以統天下也。《公羊傳·隱元年》大一統也。《註》統者，始也。總繫之辭。又《韻會》吐孔切《正韻》他總切，𠀤音桶。義同。又《易·乾卦》乃統天。《釋文》統，本也。又《書·周官》冢宰掌邦治，統百官。《傳》統理百官。又《周禮·天官·大宰》以八統詔王馭萬民。《註》統，所以合率以等物也。又《齊語》班序顚毛，以爲民紀統。《註》統，猶經也。又《史記·樂書》樂統同。《註》統，領也。《廣韻》又姓。又《正韻》他貢切，音痛。義同。

絲：《廣韻》息兹切《集韻》《韻會》新兹切，𠀤音思。《說文》蠶所吐也。《急就篇註》抽引精繭出緒曰絲。《書·禹貢》厥貢漆絲。《詩·召南》素絲五紽。《周禮·天官·大宰》𡣕婦化治絲枲。又《典絲》掌絲入而辨其物。《左傳·隱四年》猶治絲而棼之也。又《周禮·春官·大師》皆播之以八音：金石土革絲木匏竹。《註》絲，琴瑟也。又《禮·緇衣》王言如絲。《疏》微細如絲。《五經文字》絲作𢇁，譌。《韻會》俗作〈糹系〉，誤。○按《說文》絲自爲部，今倂入。

絳：《廣韻》《集韻》《韻會》《正韻》𠀤古巷切，音降。《說文》大赤也。《釋名》絳，工也。染之難得色，以得色爲工也。《急就篇註》絳，古謂之纁。《左思·吳都賦》綸組紫絳。《註》絳，絳草也。出臨賀郡，可以染。又地名。《左傳·莊二十六年》士蔿城絳。《註》絳，晉所都也，今平陽絳邑縣。又水名。《史記·魏世家》絳水可以灌平陽。《註》絳水，源出絳山。

𥿱：《篇海》同𥿰。

𥿲：《玉篇》同縐。

𥿳：《廣韻》蘇計切《集韻》思計切，𠀤音壻。隷作細。詳細字註。

𥿴：《集韻》七四切，音次。䰍或作𥿴。以漆塗器也。

𥿵：《篇韻》音牟。不相和也。

𥿶：緬字之譌。《樊宗師·絳守園居記》陴𥿶孤顚。《趙仁舉箋》疑作緬。

𥿷：縐字之譌。○按《廣韻》縐亦音初敎切，惡絹也。《海篇》音義與《廣韻》同。

䋜：《字彙補》同綮。

絴：《篇韻》音詳。高也。

𥿸：《字彙補》與絳同。《格古要論》《𥿸帖》，晉王府藏之。

𥿹：《篇韻》音亦。絡絲也。

𥿺：《字彙補》居侯切，音緱。舒也。

絸：《集韻》繭古作絸。《說文》古文繭从糸。註見十三畫。

𦀒：《廣韻》况于切《集韻》匈于切，𠀤音訏。《玉篇》殷冠名。《五經文字》𦀒同冔。

䋟：《廣韻》《集韻》𠀤渠記切，音忌。《博雅》鉥䋟，鍼也。《廣韻》連針。《類篇》一曰秤綍。

𦀓：《廣韻》疾陵切《集韻》慈陵切，𠀤音繒。《說文》籀文繒，从宰省。揚雄以爲《漢律》祠宗廟丹書告。

絹：《廣韻》《正韻》吉掾切《集韻》《韻會》規掾切，𠀤音狷。《說文》繒如麥䅌。《博雅》䋷𦇎鮮支縠絹也。《釋名》絹，䋌也，其絲䋌厚而疏也。《廣韻》縑也。又《集韻》古泫切，音犬。罥，或作絹。《周禮·秋官·冥氏註》弧張罿罦之屬，所以扃絹禽獸。又《翨氏註》置其所食之物于絹中，鳥來，下則掎其足。又《集韻》熒絹切，音炫。射侯綱紐。考證：〔《博雅》繁繐鮮支縠絹也。〕謹照原文繁改䋷。繐改𦇎。

絺：《廣韻》丑飢切《集韻》抽遲切，𠀤音郗。《說文》細葛也。《書·益稷》黼黻絺繡。《傳》葛之精者曰絺。《詩·周南》爲絺爲綌。《疏》煮葛以爲絺綌。《禮·曲禮》爲天子削瓜者副之巾以絺。《疏》細葛爲巾。又《正韻》抽知切，音摛。義同。又地名。《左傳·隱十一年註》絺在野王縣西南。又姓。《姓氏急就篇》周有絺邑。以邑爲氏。晉智伯臣有絺疵。又《集韻》展几切。黹或作絺。

絻：《廣韻》亾運切。《集韻》《韻會》《正韻》文運切，𠀤音問。《玉篇》喪服。或作免。《儀禮·士喪禮》衆主人免于房。《註》今文免皆作絻。《左傳·哀二年》使大子絻。《註》絻，始發喪之服。又弔所執紼也。《公羊傳·昭二十五年·齊侯唁公于野井註》弔所執紼曰絻。又《集韻》美辨切，音免。冕或作絻。《史記·禮書》郊之麻絻。《註》絻，亦作冕。《荀子·正名篇》乗軒戴冕。《註》絻，與冕同。又《集韻》無販切，音萬。𦂔，省作絻。引舟繂。又《廣韻》母官切《集韻》謨官切，𠀤音瞞。連也。

絼：《集韻》丈忍切，音朕。《周禮·地官·封人》凡祭祀，飾其牛牲，置其絼。《註》鄭司農云：絼，著牛鼻繩，所以牽牛者。今時謂之雉，與古者名同。鄭康成云：絼字當以豸爲聲。《釋文》亦作紖。

絽：《集韻》兩舉切，音呂。《博雅》絣也。《玉篇》絽䌎，紩衣也。

絾：《玉篇》市征切。織絾也。

𦀔：《集韻》滂丁切，音俜。吳人數絮。

絿：《廣韻》巨鳩切《集韻》《韻會》渠尤切，𠀤音求。《說文》急也。《詩·商頌》不競不絿。《傳》絿，急也。又《博雅》求也。《廣韻》同䊵。又《集韻》渠幽切，音糾。義同。又《禮·王制》周人養國老于東膠。《釋文》膠，或作絿。

𦀕：《篇海》於業切，醃入聲。臭衣。

𦀖：《廣韻》居輒切《集韻》戟葉切，𠀤音鵖。𦀖䌜，補縫也。又《集韻》訖業切，音劫。義同。

綀：《廣韻》所葅切《集韻》山於切，𠀤音蔬。《說文·新附字》布屬。《玉篇》紡麤絲。《廣韻》綀葛。《類篇》綌屬。後漢禰衡著綀巾。○按《後漢書·禰衡傳》作疎巾。《隋書·姚察傳》：門生送南布花綀。《桂海虞衡志》：綀子出兩江州洞，似苧，織有花，曰花綀。

䋠：《集韻》補或作䋠。詳補字註。

𦀗：《集韻》織或作𦀗。詳織字註。

綁：《字彙》補曠切，榜上聲。古無此字。今俗作綁笞之字。

綂：《正字通》俗統字。

綃：《廣韻》相邀切《集韻》思邀切，𠀤音宵。《說文》生絲也。《玉篇》素也，緯也。《急就篇註》綃，生白繒，似縑而疏者。一名鮮支。《禮·玉藻》𤣥綃衣以爲裼。《註》綃，綺屬也。《左思·吳都賦》泉室潛織而卷綃。《註》鮫人從水中出，曾寄食人家，積日賣綃。綃者，竹孚兪也。亦作宵。《儀禮·士昏禮》姆纚筓宵衣在其右。《註》宵，讀如詩素衣朱綃之綃。◎按《詩·唐風》素衣朱繡，箋云：繡當爲綃。《韻補》云：當讀如肖。又《集韻》所交切，音梢。《後漢·向栩傳》著絳綃頭。《釋名》綃頭，綃鈔也。鈔髮使上也。又《木華·海賦》維長綃。《註》綃，今之帆維也。以長木爲之，所以挂帆。

綄：《廣韻》《集韻》《韻會》𠀤胡官切，音桓。《玉篇》𠋫風五兩也。又《廣韻》胡管切《集韻》戸管切，𠀤音緩。《博雅》纏也。又《集韻》烏患切。綰或作綄。

䋡：《集韻》紓或作䋡。通作舒。詳紓字註。

綅：《廣韻》《正韻》七林切《集韻》《韻會》千尋切，𠀤音侵。《說文》作𦃌，絳綫。《詩·魯頌》貝胄朱綅。《傳》以朱綅綴之。《疏》謂以朱綫連綴甲也。又《廣韻》子心切《集韻》咨林切，𠀤音祲。義同。又《廣韻》息廉切《集韻》思廉切，𠀤音暹。白經黑緯。同𦃌。

綆：〔古文〕䋁《廣韻》《集韻》《韻會》《正韻》𠀤古杏切，音梗。《說文》汲井綆也。《揚子·方言》繘，自關而東，周洛韓魏之間謂之綆。《莊子·至樂篇》綆短不可汲深。《玉篇》亦作䋁。又《集韻》必郢切，音餠。《周禮·冬官考工記·輪人》眡其綆，欲其蚤之正也。《註》綆，讀爲餠，輪箄也。又《集韻》補滿切，音䬳。義同。

綇：《集韻》息酉切，音滫。《玉篇》絆前兩足也。《類篇》𦄼或從酉作綇。

綈：《廣韻》杜奚切《集韻》田黎切，𠀤音題。《說文》厚繒。《釋名》似𧋘蟲之色，綠而澤。《急就篇註》綈，今謂之平紬。《史記·范睢傳》取一綈袍以賜之。《註》索隱曰：今之絁也。正義曰：今之麄袍。《前漢·文帝紀》身衣弋綈。

𦀘：《集韻》紕或作𦀘。詳紕字註。又《集韻》邊迷切，音椑。《博雅》幷也。

綉：《集韻》他𠋫切，音透。吳俗謂綿一片爲綉。○按《正字通》引《泝原》繡俗作綉，非。

綊：《廣韻》胡頰切《集韻》《韻會》檄頰切，𠀤音協。《說文》䋊綊。《玉篇》綖也。

綋：《篇海》紘譌作綋。

䋢：《廣韻》方結切《集韻》必結切，𠀤音彆。《說文》作𦆰，扁緒也。《類篇》編繩也。一說弩腰鉤帶，一說御左回曰䋢。又《集韻》必列切，音鼈。義同。

綌：《廣韻》綺戟切《集韻》《韻會》《正韻》乞逆切，𠀤音𨻶。《說文》麤葛。或从巾作𢂲。《詩·周南》爲絺爲綌。《傳》精曰絺，麤曰綌。《禮·曲禮》爲國君者，華之巾以綌。

𦀙：《六書正譌》𦀙，从糸囪聲。俗作捴𦁕総，𠀤非。◎按《說文》總从悤聲，不从囱聲。囪，楚江切，悤，倉紅切，从悤乃得聲。《正譌》之說非是。

綍：《廣韻》《集韻》《韻會》𠀤分勿切，音弗。《玉篇》同紼。《周禮·地官·遂人》及葬，帥而屬六綍。《註》綍，舉棺索也。《禮·雜記》使一介老某相執綍。《又》諸侯執綍五百人。《註》綍、引同耳。廟中曰綍，在途曰引。又《禮·緇衣》王言如綸，其出如綍。《疏》漸大出如綍，綍又大於綸。又《集韻》方未切，音沸。大索也。

綎：《廣韻》他丁切，音汀。《說文》糸綬也。《廣韻》絲綬帶綎。又《廣韻》特丁切《集韻》唐丁切，𠀤音庭。義同。《玉篇》亦作𦂃。

綏：〔古文〕夊《廣韻》息遺切《集韻》《韻會》宣隹切《正韻》蘇回切，𠀤音雖。《說文》車中把也。《註》徐鍇曰：禮升車必正立執綏，所以安也。《儀禮·士冠禮》壻御婦車授綏。《註》綏，所以引車者。《禮·曲禮》僕人之禮，必授人綏。又《書·禹貢》五百里綏服。《傳》綏，安也。安服王者之政敎。《詩·周南》福履綏之。《傳》安也。又《左傳·文十二年》乃皆出戰交綏。《註》古名退軍爲綏。《疏》《司馬法》將軍死綏。舊說綏，却也。又《荀子·儒效篇》綏綏兮其有文章。《註》安泰之貌。或爲葳蕤之貌。又州名。《廣韻》春秋時白翟所居，秦幷天下爲上郡，後魏廢郡置州，取綏德縣爲名。又《集韻》雙隹切，音榱。毿㲤，毛長貌。一曰狐貌。㲤，或作綏。《詩·衞風》有狐綏綏。《傳》匹行貌。又《集韻》儒佳切，音蕤。緌，或作綏。《詩·大雅》淑旂綏章。《傳》大綏也。《疏》綏者，卽交龍旂竿所建。《禮·王制》諸侯殺則下小綏，大夫殺則止佐車。《註》綏當爲緌。緌，有虞氏之旌旗也。又《明堂位》夏后氏之綏。《註》綏，讀爲冠蕤之蕤。又《集韻》思累切，音瀡。隋，或作墮。亦作綏。尸所祭肝脊黍稷之屬。《儀禮·士虞禮》不綏祭。《註》事尸之禮，始於綏祭。綏，當爲墮。又《集韻》呼恚切，音毀。義同。又《集韻》吐火切，音妥。《禮·曲禮》執天子之器則上衡，國君則平衡，大夫則綏之。《註》綏，讀曰妥。妥之謂下於心。《又》國君綏視。《註》視國君彌高。妥視，謂視止於袷。又《集韻》通回切，音推。妥，或作綏，安坐也。考證：〔《說文》車中把也。《註》徐鍇曰，禮升車以正立執綏。〕謹照原註以正立改必正立。〔《儀禮·士冠禮》壻御婦授綏。〕謹照原文婦字下增車字。〔《禮·王制》諸侯殺則下小綏，大夫殺則止左車。〕謹照原文左車改佐車。

𦀚：《集韻》䋼或作𦀚。詳䋼字註。又《廣韻》同綎。

綐：《集韻》都外切，音銳。《博雅》紬也。《玉篇》紬細也。《管子·立政篇》𠛬餘戮民，不敢服綐。

𦀛：《篇海》師加切，音沙。小也。亦作紗。

綑：《集韻》苦本切，音捆。《玉篇》同裍。《類篇》織也。

綒：《集韻》芳無切，音敷。《類篇》麤網也。

經：〔古文〕𤔕坕《唐韻》《廣韻》古靈切《集韻》《韻會》《正韻》堅靈切，𠀤音涇。《說文》織也。《玉篇》經緯，以成繒帛也。《易·屯卦》君子以經綸。《疏》經，謂經緯。又《易·頤卦》拂經於丘。《註》經猶義也。又《書·酒誥》經德秉哲。《傳》能常德持智。《左傳·昭二十五年》夫禮，天之經也。《註》經者，道之常。又《詩·大雅》經之營之。《傳》經，度之也。又《周禮·天官·冢宰》體國經野。《註》經，謂爲之里。《疏》南北之道謂之經，東西之道謂之緯。又《周禮·天官·大宰》以經邦國。《註》經，法也。王謂之禮經常所秉以治天下者也。又《禮·月令》毋失經紀。《註》謂天文進退度數。又《禮·經解疏》經解者，以其記六藝政敎之得失也。又《左傳·昭二十五年》爲夫婦外內，以經二物。《註》夫治外，婦治內，各治其物。又《論語》自經於溝瀆，而莫之知也。《何晏註》經，經死於溝瀆之中。《晉語》雉經於新城廟。《釋名》屈頸閉氣曰雉經，如雉之爲也。又《廣韻》古定切，音徑。經緯也。又織也。又《離騷·王逸註》經，徑也。《釋名》經，徑也。如徑路無所不通，可常用也。又《韻補》叶居良切。《韓愈·此日足可惜詩》閉門讀書史，淸風窗戸涼。日念子來遊，子豈知我情。別離未爲久，辛苦多所經。情音翔。《五經文字》作𦀰者，訛。

綔：《集韻》胡故切，音𧅰。《類篇》佩印系。《後漢·輿服志》諸侯王以下，以絝赤絲蕤縢綔，各如其印。○按《類篇》在系部，今倂入。

綕：《集韻》職吏切，音志。《玉篇》綕，古文織字。註見十二畫。

𦀜：《篇海》側况切，音壯。入綿。

䋣：《廣韻》附袁切《集韻》符袁切，𠀤音煩。《說文》馬髦飾也。《春秋傳》曰：可以稱旌䋣。《韻會》繁，通作䋣。《玉篇》䋣，亦作𥿋。又《集韻》蒲官切，音槃。義同。又《集韻》蒲波切，音婆。姓也。

䋤：《集韻》弋灼切，音藥。《說文》作𦆗。白䋤，縞也。《博雅》練也。○按《說文》在𦃃部，今倂入。

䋥：《玉篇》力支切。文也。

綖：《廣韻》以然切《集韻》《韻會》《正韻》夷然切，𠀤音延。《玉篇》冕前後垂覆也。《左傳·桓二年》衡紞紘綖。《註》綖，冠上覆。《疏》冕以木爲幹，以𤣥布衣其上謂綖。又通作延。《禮·玉藻》天子玉藻十有二旒，前後邃延。《註》延，冕上覆也。《釋文》《字林》作綖。又《集韻》《韻會》𠀤以淺切，音演。義同。又《集韻》延面切，音衍。義同。又《集韻》私箭切，音線。綫或从延。

𦀝：《玉篇》口迥切。布名。◎按俗作綗。當依玉篇。

𦀞：《廣韻》胡官切，音桓。○按《說文》絙作𦀞。詳絙字註。

𦀟：同紗。《前漢·元帝紀註》輕綺，今之輕𦀟也。

䋦：《玉篇》附袁切，音煩。亂絲也。○按《玉篇》䋣、䋦二字音同訓異，當兩存之。

𦀠：《廣韻》《集韻》𠀤力求切，音劉。《玉篇》旗𦀠也。今爲旒。《類篇》旌旗之旓。

綘：《集韻》縫，或省作綘。詳縫字註。

𦀡：《玉篇》魚具切。義闕。《篇海》音語，絲也。

𦀢：《集韻》縼，或省作𦀢。詳縼字註。

𦀣：《篇韻》音拘。束也。

𦀤：《集韻》斤於切。義與䋰同。

𦀥：《篇海》與䋰同。

𦀦：《字彙補》俗紙字。

𦀧：《字彙補》與綤同。詳紹字註。

綜：《廣韻》《集韻》《韻會》𠀤子宋切，琮去聲。《說文》織縷也。《玉篇》持絲交。《列女傳》推而往，引而來者，綜也。又《易·繫辭》錯綜其數。《疏》綜謂總聚。《史記·周本紀》綜其實不然。《前漢·宣帝紀贊》綜核名實。

𦁆：《廣韻》持兗切《集韻》柱兗切，𠀤音篆。又《玉篇》同縳。又《集韻》須銳切，音歲。繐，或省作𦁆。又《集韻》船釧切。𢮛或作𦁆。互詳縳繐𢮛三字註。

綝：《廣韻》丑林切《集韻》痴林切《正韻》丑森切，𠀤音琛。《說文》止也。《玉篇》善也。又《集韻》疏簪切，音森。《類篇》襂，或作綝。襂纚，衣裳毛羽垂貌。《楚辭·九懷》舒佩兮綝纚。

綞：《廣韻》丁果切《集韻》都果切，𠀤音朶。綞子綾，出字林。

䋧：《集韻》絇，或作䋧。詳絇字註。

綟：《廣韻》《集韻》《韻會》郞計切《正韻》力霽切，𠀤音麗。《說文》帛戾草染色也。《急就篇註》綟，蒼艾色。東海有草，其名曰䓞，以染此色，因名綟云。《東觀漢紀》建武元年，復設諸侯王，金璽綟綬。又《釋名》綠綟，紫綟，綵也。又《廣韻》練結切《集韻》力結切，𠀤音捩。麻綟也。

綠：《廣韻》力玉切《集韻》《韻會》龍玉切，𠀤音錄。《說文》帛靑黃色也。《釋名》綠，瀏也。荆泉之水於上視之，瀏然綠色，此似之也。《詩·邶風》綠兮衣兮。《博》綠，閒色。又《詩·衞風》綠竹猗猗。《傳》綠，王芻也。《釋文》爾雅作菉。

䋨：《廣韻》芳武切《集韻》斐父切，𠀤音撫。《說文》治敝絮也。《類篇》或作䌗。又《集韻》敷救切，音副。匹𠋫切，音仆。義𠀤同。

䋩：《集韻》如支切，音兒。《博雅》纏也。《類篇》䋩繻，繒美貌。又《集韻》山皆切。義同。

𦁇：《廣韻》《集韻》𠀤奴店切，音念。《字林》挽船篾也。

綡：《廣韻》《集韻》𠀤呂張切，音良。《玉篇》冠纚也。

綢：《廣韻》直由切《集韻》陳留切，𠀤音儔。《說文》繆也。《詩·唐風》綢繆束薪。《傳》綢繆，猶纏緜也。又《詩·小雅》綢直如髮。《傳》密直如髮也。《疏》綢者，綢緻之言，故爲密也。又《楚辭·九歌》薛荔柏兮蕙綢。《註》綢，縛束也。又《廣韻》土刀切《集韻》他刀切，𠀤音韜。《禮·檀弓》綢練設旐。《註》以練綢旗之杠。《爾雅·釋天》素錦綢杠。《註》以白地錦韜旗之竿。《前漢·司馬相如傳》靡屈虹而爲綢。《註》綢，韜也。又《集韻》徒弔切，音調。蜩或从糸。蜩蟉，龍首動貌。

䋪：《廣韻》烏何切《集韻》《韻會》《正韻》於何切，𠀤音阿。《玉篇》細繒也。《類篇》或省作䋍。

𦁈：《集韻》苦貢切，音控。《類篇》絲屬。

𦁉：《集韻》卽涉切，音接。《玉篇》𦁉續。《類篇》續縷也。

綣：《廣韻》去阮切《集韻》《韻會》苦遠切，𠀤音捲。《說文·新附字》繾綣也。《廣韻》繾綣志盟。《類篇》繾綣，厚意。《詩·大雅》以謹繾綣。《傳》繾綣，反覆也。《左傳·昭二十五年》繾綣從公。《註》繾綣，不離散。又《淮南子·汜論訓》古者有鍪而綣領，以王天下者矣。《註》綣領，皮衣屈而紩之。又《廣韻》去願切《集韻》區願切，𠀤音券。義同。又《韻補》叶苦殞切。《釋名》囷綣也。藏物繾綣，束縛之也。考證：〔《淮南子·汜論訓》古若有鍪而綣領，以王天下者矣。〕謹照原文古若改古者。

綤：《說文》古文紹从邵作綤。註見五畫。

𦁊：《集韻》胡卦切，音畫。《類篇》礙也。或从网作罫。亦作挂。通作絓。

𦁋：《集韻》織，古作𦁋。註見十二畫。

綥：《廣韻》《集韻》𠀤渠之切，音其。《說文》帛蒼艾色。一曰不借。○按舊本譌書作綥，今正。《集韻》綥或从其作綦。綥原字从畁，不从畀。

綦：〔古文〕𥾟《廣韻》《集韻》《韻會》𠀤同綥。《說文》綥，或从其作綦。《博雅》綦，綺綵也。《書·顧命》四人綦弁。《傳》綦文鹿子皮弁。《疏》鄭康成云：靑黑曰綦。王肅云：綦，赤黑色。又《詩·鄭風》縞衣綦巾。《傳》綦巾，蒼艾色女服也。○按《說文》引《詩》作綥巾，云：未嫁女所服。又《儀禮·士喪禮》綦繫于踵。《註》綦，屨繫也。所以拘止屨也。又《荀子·王霸篇》綦大而王，綦小而亡。又目欲綦色，耳欲綦聲。《註》綦，極也。綦或爲其，傳寫誤耳。又姓。《廣韻》何氏姓苑云：義興人。又《集韻》渠記切，音忌。義同。綥原字从畁作，不从畀。

䋫：《廣韻》側莖切《集韻》甾莖切，𠀤音爭。《說文》紆朱縈繩。一曰急弦之聲。《小爾雅》詘而戾之曰䋫。《類篇》䋫，或作綪。詳綪字註。

綧：《集韻》主尹切，音準。布帛幅廣也。或作綧敦，通作純。又《玉篇》之閏切。亂也。又《字彙補》與准同。管子：丈尺一綧制，謂丈尺各有准限也。

綨：《玉篇》同綦。《類篇》綦，或書作綨。

䋬：《集韻》他廉切，音沾。《類篇》罽也。

綩：《集韻》委遠切，音宛。《玉篇》紘也。《類篇》冠絭也。一曰纁色衣。一曰罔也。或省作𥿎。

𦁌：譌字。《篇海》𦁌，籀文。亦作䋮、紟。○按《說文》紟籀文从金作䋮。無从侌者。《集韻》紟或作衿䘳，或作襟𧛛，蓋因此而譌耳。𧛛原字从侌。

綪：《廣韻》《集韻》《韻會》《正韻》𠀤倉甸切，音蒨。《說文》綪，赤繒也。以茜染，故謂之綪。《廣韻》靑赤色。《左傳·定四年》以大路少帛綪茷旃旌。《註》綪茷，大赤，取染草名也。又《集韻》倉經切，音靑。淺碧色。又《廣韻》側莖切《集韻》甾莖切，𠀤音爭。䋫或作綪。《儀禮·士喪禮》陳襲事於房中，西領南上不綪。《註》綪讀爲䋫，屈也。江沔之閒謂縈收繩索爲䋫。《禮·玉藻》齊則綪結佩而爵韠。《註》綪，屈也，結又屈之。《史記·楚世家》綪繳蘭臺。《註》縈也。考證：〔《儀禮》陳襲事於房中，而領南上不綪。〕謹照原文而領改西領。

䋭：《廣韻》《集韻》𠀤余六切，音育。《說文》帛靑經縹緯也。一曰育陽染也。

綫：〔古文〕線《廣韻》《集韻》𠀤私箭切，音線。《說文》縷也。《玉篇》可以縫衣也。《廣韻》細絲。《前漢·高惠高后文功臣表》不絕如綫。《註》晉灼曰：今線縷字。又《集韻》相然切，音僊。義同。亦作絤𦇫。

綬：《廣韻》殖酉切《集韻》《韻會》《正韻》是酉切，𠀤音受。《說文》綬韍，維也。《玉篇》綬，組也，綸紱也。《急就篇註》綬，受也，所以承受印環也。亦謂之璲。《後漢·輿服志》韍佩旣廢，秦乃以采組，連結於璲，光明章表，轉相結受，故謂之綬。《漢官儀》綬，長一尺二寸，法十二月，廣三尺，法天地人也。又《周禮·天官》幕人掌帷幕幄帟綬之事。《註》綬，組綬，所以繫帷也。又《廣韻》《集韻》《韻會》《正韻》𠀤承呪切，音授。義同。

𦁍：《廣韻》息林切，音心。《玉篇》久緩貌。又《集韻》夷針切，音淫。義同。○按同文鐸以爲古經字，非是。

䋮：《集韻》居吟切，音今。《說文》紟，籀文从金作䋮。又《集韻》其淹切，音箝。〈巾金〉或作䋮。布帛名。又《集韻》巨禁切，音噤。紟或作䋮。

維：《廣韻》以追切《集韻》《韻會》夷隹切，𠀤音惟。《說文》車蓋維也。又《博雅》係也。《詩·小雅》縶之維之。《傳》維，繫也。《公羊傳·昭二十四年》且夫牛馬維婁。《註》繫馬曰維，繫牛曰婁。又《詩·小雅》四方是維。《周禮·夏官·大司馬》以維邦國。《註》維，猶連結也。又《儀禮·太射禮》中離維綱。《註》侯有上下綱，其邪制射舌之角爲維。又《爾雅·釋天》太歲在巳曰屠維。又《前漢·賈誼傳》是猶度江河亡維楫。《註》維，所以繫船。又《管子·牧民篇》國有四維，一曰禮，二曰義，三曰廉，四曰恥。又《淮南子·天文訓》帝張四維，運之以斗。又《楚辭·天問》幹維焉繫。《註》維，綱也。又《爾雅·釋詁》伊維侯也。《註》發語辭。《韻會》案六經惟維唯三字皆通作語辭，又訓獨，尚書助辭皆用惟字，詩助辭多用維字，左傳助辭用唯字，論語助辭用惟字。新安朱氏曰：惟从心，思也。維糸，繫也。唯从口，專辭也，應辭也。然皆語辭，古書皆通用之。又地名。《史記·管晏列傳》晏平仲嬰者，萊之夷維人也。《註》應劭曰：故萊夷維邑。又姓。《姓氏急就篇》漢維汜，妖巫，卷縣人。又於恭切，音雍。《周禮·夏官·職方氏》其浸盧維。《釋文》盧音雷。維，於恭反。考證：〔《楚辭·天問》幹維焉繫。《註》維，網也。〕謹照原文網也改綱也。〔《爾雅·釋詁》維，伊維也。〕謹照原文改伊維侯也。

綮：《廣韻》康里切《集韻》《韻會》遣里切《正韻》祛禮切，𠀤音啓。《說文》㨖繒也。一曰徽幟信也，有齒。《玉篇》戟衣也。《廣韻》戟支。又《集韻》詰定切，音罄。肯綮，肋肉結處也。《莊子·養生主》技經肯綮之未嘗。又《集韻》棄挺切，音謦。壹計切，音翳。義𠀤同。

䋯：《篇海》綮，或作䋯。詳綮字註。

䋰：《廣韻》《集韻》𠀤居玉切，音挶。《說文》約也。《玉篇》纏也，連也。

綯：〔古文〕絝《廣韻》《集韻》《韻會》《正韻》𠀤徒刀切，音陶。《爾雅·釋言》綯，絞也。《註》糾絞繩索。《詩·豳風》宵爾索綯。《箋》夜作絞索，以待時用。又《韻補》叶徒侯切。《楊方·合歡詩》衣用雙絲綫，寢共無縫綯。子靖我不動，子遊我無留。

䋱：《廣韻》落哀切《集韻》郞才切，𠀤音來。《玉篇》强毛也。或作𣮉。《廣韻》毛起。又《集韻》陵之切，音釐。義同。

綰：《廣韻》《集韻》《韻會》《正韻》𠀤烏版切，音捾。《說文》惡也，絳也，又絹也。《玉篇》貫也，羂也。《廣韻》繫也。《史記·貨殖傳》東綰穢貉，朝鮮，眞番之利。《註》綰者，統其要津。又《廣韻》烏患切，音畹。鉤繫也。亦作綄。

綱：〔古文〕㭃𣓡《廣韻》古郞切《集韻》《韻會》居郞切，𠀤音岡。《說文》維紘繩也。《書·盤庚》若網在綱，有條而不紊。《詩·大雅》綱紀四方。《傳》張之爲綱。《疏》綱者，網之大繩。又《儀禮·鄕射禮》乃張侯下綱。《註》綱，持舌繩也。《周禮·冬官考工記·梓人》梓人爲侯上綱與下綱，出舌尋，絹寸焉。《註》綱，所以繫侯於植者也。又《禮·緯含文嘉》君爲臣綱，父爲子綱，夫爲妻綱。考證：〔《周禮·冬官考工記·梓人》梓人爲侯上綱與下綱，出舌尋，䋶寸焉。〕謹照原文䋶寸改絹寸。

網：《廣韻》文兩切《集韻》《韻會》《正韻》文紡切，𠀤音罔。《說文》本作网。或作𦉽，隷省作㒺。今文从糸作綱。《易·繫辭》作結繩而爲㒺罟，以佃以漁。《朱子·本義》㒺，與綱同。《書·盤庚》若綱在綱。《詩·邶風》魚綱之設。又《楚辭·招魂》綱戸朱綴。《註》綱戸，綺文縷也。

綳：《集韻》繃，或作綳。詳繃字註。

綴：《廣韻》陟衞切《集韻》《韻會》株衞切，𠀤音錣。《博雅》連也。《玉篇》緝也。《書·立政》綴衣。《傳》掌衣服。《疏》衣服必連綴著之，知綴衣是掌衣服者。《禮·內則》紉箴請補綴。又《書·顧命》底席綴純。《傳》綴，雜彩有文之具。又《詩·商頌》爲下國綴旒。《傳》綴，猶結也。《禮·檀弓》殷主綴重焉。《註》殷人作主，而聯其重縣諸廟也。又《禮·樂記》行其綴兆。《註》綴，表也，所以表行列也。又《前漢·高帝紀》綴之以祀。《註》綴言不絕也。又《荀子·非十二子篇》綴綴然。《註》不乖離之貌。又竹劣切，音掇。《儀禮·士喪禮》綴足用燕几。《註》綴猶拘也。又《禮·樂記》禮者，所以綴淫也。《註》綴，猶止也。又《廣韻》陟劣切《集韻》枺劣切，𠀤音輟。義同。又《集韻》都外切，音祋。綴兆。鄭康成讀。

綵：《廣韻》倉宰切《集韻》《韻會》《正韻》此宰切，𠀤音采。《玉篇》五綵備。《廣韻》綾綵。《集韻》繒也。《後漢·梁冀傳》賞賜金錢，奴婢，綵帛，車馬，衣服，甲第，比霍光。《宋書·朱百年傳》有時出山，爲妻買繒綵二五尺。又《韻補》叶此禮切。《陳琳·瑪瑙勒賦》督以鉤繩，規模度擬。雕琢其章，爰發絢綵。

綶：《篇海》古我切，音果。纏束也。

綷：《廣韻》子對切《集韻》祖對切，𠀤音晬。會五綵也。亦作蜶。《史記·司馬相如傳》綷雲蓋而樹華旗。《註》綷，蓋有五綵也。《漢書註》師古曰：綷，合也。又《集韻》穌回切，音𤗯。取內切，音倅。義𠀤同。又《集韻》七醉切，音翠。《韻會》取猥切，音漼。《類篇》綷䌨，紈素聲。又《集韻》卽聿切，音卒。《玉篇》周也。

綸：《廣韻》力迍切《集韻》《韻會》龍春切，𠀤音倫。《說文》靑絲綬也。《後漢·輿服志》百石靑紺綸，一采宛轉繆織，長丈二尺。又《廣韻》絲綸。《釋名》綸，倫也，作之有倫理也。《易·屯卦》君子以經綸。《疏》綸謂綱也，以織綜經緯。《禮·緇衣》王言如絲，其出如綸。《疏》綸麤於絲。《後漢·章帝紀》吹綸絮。《註》綸似絮而細。又《易·繫辭》故能彌綸天地之道。《釋文》京房云：綸，知也。王肅云：綸，纏裹也。荀云：綸，迹也。又《詩·小雅》之子于釣，言綸之繩。《傳》綸，釣繳也。又《莊子·齊物篇》而其子又以文之綸終。《音義》綸，琴瑟絃也。又草名。《爾雅·釋草》綸似綸，組似組。東海有之。《博物志》綸似宛轉繩。又姓。《魏志》孫文懿臣綸直。又地名。《左傳·哀元年》虞思於是妻之以二姚，而邑諸綸。《註》綸，虞邑。又《集韻》盧昆切，音論。義同。又《廣韻》古頑切《集韻》姑頑切，𠀤音鰥。靑絲綬。《北堂書鈔》晉紀云：王敦欲伐甘卓，遣使送白綸巾與卓，卓不取。又謝萬著白綸巾。《正字通》綸巾，巾名。世傳孔明軍中嘗服之。俗作𥿑。又《韻補》叶閭員切。《道藏·元始歌》黃庭戊巳無流源，徹通五藏十二綸。

𦁎：《廣韻》在各切《集韻》疾各切，𠀤音昨。《玉篇》亦笮字。竹繩。《集韻》或作䋏。又《集韻》秦昔切，音籍。《類篇》引舟筊。

綹：《集韻》力九切，音柳。《說文》緯十縷爲綹。《類篇》一曰絲十爲綸，綸倍爲綹。《沈佺期·七夕曝衣篇》上有仙人長命綹，中看玉女迎歡繡。

綺：《廣韻》墟彼切《集韻》去倚切，𠀤音觭。《說文》文繒也。《釋名》綺，敧也。其文敧邪，不順經緯之縱橫也。《前漢·高帝紀》賈人無得衣錦繡綺縠紵罽。《註》師古曰：綺，文繒，卽今之細綾也。又《正韻》墟里切，音𡵆。義同。又姓。《史記·留侯世家》綺里季。又《集韻》語綺切，音螘。人名。莊子有士成綺。

綻：《廣韻》丈莧切《集韻》直莧切《正韻》丈襇切，𠀤音袒。衣縫。《禮·內則》衣裳綻裂。《註》綻，猶解也。又《集韻》堂練切，音電。義同。亦作䋎。

𦁏：《集韻》於贍切，音厭。《類篇》繅絲以手振出緒也。《集韻》掩或从糸作𦁏。通作淹。

綼：《集韻》必歷切，音壁。《玉篇》裳在幅也。《儀禮·旣夕》縓綼緆。《註》飾裳在幅曰綼，在下曰緆。又《廣韻》作綼，紷絮也。又《廣韻》毗必切，音邲。義同。又《集韻》賓彌切，音𤰞。頻彌切，音陴。義𠀤同。

綽：〔古文〕繛《廣韻》昌約切《集韻》《韻會》《正韻》尺約切，𠀤音婥。《說文》繛或省作綽。緩也。《書·無逸》不寬綽厥心。《傳》不寬緩其心。《詩·衞風》寬兮綽兮。《箋》綽兮，謂仁於施舍。又《小雅》綽綽有裕。《傳》綽綽，寬也。又《楚辭·大招》滂心綽態。《註》綽，猶多也。亦作淖。《莊子·逍遙遊》淖約若處子。《荀子·宥坐篇》淖約微逹佀察。又𦈀。

綾：《廣韻》力膺切《集韻》閭承切，𠀤音陵。《說文》東齊謂布帛之細者曰綾。《釋文》綾，凌也，其文望之如冰凌之理也。《玉篇》文繒也。《廣韻》綾紈。又《王延壽·魯靈光殿賦》崱繒綾而龍鱗。《註》繒綾，不平貌。

綿：《玉篇》《廣韻》《集韻》𠀤同緜。

緀：《廣韻》七稽切《集韻》《韻會》《正韻》千西切，𠀤音妻。《說文》帛文貌。詩曰：緀兮斐兮，成是貝錦。○按《詩》今本作萋。《廣韻》緀斐，文章相錯貌。又《廣韻》千禮切《集韻》此禮切，𠀤音泚。義同。

緁：《廣韻》《集韻》《韻會》《正韻》𠀤七接切，音妾。《說文》緶衣也。或从習作䌌。《玉篇》縫也。亦作緝。《廣韻》連緁。《前漢·賈誼傳》白縠之表，薄紈之裏，緁以偏諸。《註》師古曰：緁，謂以偏諸緶著之也。又《前漢·揚雄傳》鴻絧緁獵。《註》緁獵，相差次也。又《集韻》七入切，音葺。疾葉切，音捷。義𠀤同。考證：〔《前漢·賈誼傳》白縠之衣，薄紈之裏，緁以偏諸。〕謹照原文衣改表。

緂：《廣韻》他酣切，音聃。《說文》白鮮衣貌。謂衣采色鮮也。《淮南子·汜論訓》緂麻索縷。又《廣韻》處占切，音幨。義同。又《集韻》充含切。又充甘切。義同。又《廣韻》吐敢切，音菼。靑黃色。《類篇》帛騅色。

緃：《集韻》將容切，音蹤。《說文》䋐屬。《類篇》一曰車馬飾。又《集韻》足用切，音縱。義同。

緄：《廣韻》《集韻》《韻會》《正韻》𠀤古本切，音袞。《說文》繡帶也。《詩·秦風》竹閉緄縢。《傳》緄，繩也。《後漢·南匈奴傳》童子佩刀緄帶各一。《註》緄，織成帶也。又《集韻》胡昆切，音魂。縫也。又《集韻》戸袞切，音混。混夷或作緄。《史記·匈奴傳》自隴以西有綿諸緄戎。《註》字當爲混。又《集韻》公渾切，音昆。義同。

緅：《廣韻》《正韻》側鳩切《集韻》《韻會》甾尤切，𠀤音鄒。《說文·新附字》帛靑赤色也。《博雅》蒼靑也。《周禮·冬官考工記·鍾氏》五入爲緅。《註》染纁者，三入而成，又再染以黑，則爲緅。今禮俗文作爵，言如爵頭色也。《論語》君子不以紺緅飾。《何晏註》緅者，三年練以緅飾衣。《疏》緅，淺絳色。《淮南子·俶眞訓》以涅染緅，則黑于涅。又《廣韻》子侯切《集韻》將侯切，𠀤音陬。義同。又《廣韻》子句切《集韻》遵遇切。義同。又《集韻》遵須切。義同。

緆：《廣韻》先擊切《集韻》《韻會》先的切，𠀤音錫。《說文》細布也。《玉篇》治麻布也。亦作裼。《儀禮·旣夕》縓綼緆。《註》飾裳在幅曰綼，在下曰緆。又與錫通。《儀禮·燕禮》公尊瓦大兩，有豐，幂用綌若錫。《註》今文錫爲緆。《司馬相如·子虛賦》被阿緆。《註》張揖曰：細布也。緆與錫古字通。又《集韻》以豉切，音易。袘或作緆，裳下緣也。考證：〔《儀禮·旣夕》縓綼緆。《註》飾裳在幅曰綼，在下曰裼。〕謹照原註裼改緆。

緇：《廣韻》側持切《集韻》莊持切，𠀤音菑。《說文》帛黑色。《博雅》緇謂之皁。《釋名》緇，滓也。泥緇黑色者曰滓，此色然也。《詩·鄭風》緇衣之宜兮。《傳》緇，黑色。《周禮·冬官考工記·鍾氏》七入爲緇。《註》緅又復再染以黑，乃成緇矣。又《正韻》旨而切，音枝。義同。又《集韻》側几切，音𣐈。《韻會》壯仕切，音滓。《前漢·班固敘傳》涅而不緇。《註》師古曰：合韻音上聲。又《集韻》側吏切，音胾義同。

緈：《廣韻》胡頂切《集韻》下頂切，𠀤音婞《玉篇》同𦁑。直也。

緉：《廣韻》《正韻》良獎切《集韻》《韻會》里養切，𠀤音兩。《說文》履兩枚也。一曰絞也。又《廣韻》《集韻》《韻會》力讓切《正韻》力仗切，𠀤音亮。義同。

緊：《廣韻》《韻會》《正韻》𠀤居忍切，音謹。《說文》纏絲急也。《博雅》糾也。《玉篇》紉也。《唐書·百官志》議定天下州府爲兩輔、六雄、十望、十緊，及上中下之差。又《集韻》頸忍切，音胗。義同。○按《說文》在臤部，今倂入。

緋：《廣韻》甫微切《集韻》《韻會》匪微切《正韻》芳微切，𠀤音非。《說文·新附字》帛赤色。《類篇》絳色。又赤練。《唐書·車服志》袴褶之制，五品以上緋。

緌：《廣韻》《集韻》《韻會》儒隹切《正韻》如隹切，𠀤音蕤。《說文》系冠纓也。《詩·齊風》冠緌雙止。《傳》冠緌，服之尊者。《儀禮·士冠禮》其緌也。《註》緌，纓飾。又《禮·檀弓》范則冠而蟬有緌。《註》蟬，蜩也。緌爲蜩喙，長在腹下。又《周禮·天官·夏采註》緌，以旄牛尾爲之，綴于橦上，所謂注旄于干首者。《釋名》緌，有虞氏之旌也。注旄竿首，其形橤橤然也。《集韻》緌，或作綏。詳綏字註。

𦁐：《廣韻》《集韻》𠀤九勿切，音𧿺。《玉篇》狄衣也。《廣韻》周禮作闕，禮記作屈。《類篇》一曰結也。又《廣韻》去月切《集韻》《韻會》《正韻》丘月切，𠀤音闕。義同。

緍：《廣韻》武巾切《集韻》《韻會》眉貧切，𠀤音瑉。《正韻》彌鄰切，音民。《類篇》緍，或作瑉。○按《說文》緡从昬，昬从民。經典以唐諱，改昬作昏，緡亦作緍。作緡爲正。詳緡字註。

緎：《廣韻》雨逼切《集韻》《正韻》越逼切《韻會》影逼切，𠀤音域。《玉篇》縫也。或作𩋉𪑝。《詩·召南》素絲五緎。《傳》緎，縫也。《爾雅·釋訓》緎，羔裘之縫。《註》孫炎云：緎之爲界域，然則縫合羔羊皮爲裘，縫卽裘之界域，因名裘縫爲緎。又《廣韻》况逼切《集韻》忽域切，𠀤音洫。義同。又《集韻》乙六切，音彧。○按《說文》作𪑝，在黑部。

𦁑：《玉篇》同𦁉。

𦁒：《玉篇》同網。

𦁓：《集韻》織，古作𦁓。註見十一畫。

𦁔：《字彙補》同毯。◎按卽䋬字之譌。

𦁕：《廣韻》《集韻》𠀤呼骨切，音忽。《玉篇》微𦁕也。

𦁖：《集韻》直祐切，音胄。古今無極謂之𦁖，通作宙。

𦁗：《集韻》實攝切，音涉。繒屬。

𦁘：《玉篇》同素。

𦁙：《廣韻》《集韻》𠀤以轉切，音兗。紖也。

総：《字彙補》同總。又倉紅切，音蔥。色靑黃也。又紬絹也。

𦁚：與繼同。《隷釋》楊君石門頌，君其𦁚縱。

𦁛：與緤同。《管子·輕重篇》又㩖權渠繉𦁛。○按隷釋，漢𥓓從枼之字或書作𣏋。

𦁜：《字彙補》徒協切，音牒。西國布名。

𦁝：《字彙補》何布切，音護。黃山谷剛卯辨，𦁝，絲繩也。又輟耕錄引輿服志，諸侯王以下以𦁝赤絲蕤縢𦁝。○按《漢書》本作綔，當是綔字譌文。

𦁞：《字彙補》如壘切。與橤同。註詳木部。

𦁟：《集韻》止忍切，音軫。縝，亦作𦁟。纑也。又《玉篇》丑人切，音侲。帶也。

緖：《廣韻》徐呂切《集韻》《韻會》象呂切，𠀤音敘。《說文》絲耑也。又《爾雅·釋詁》緖，事也。《疏》事業也。《廣韻》基緖。《書·五子之歌》荒墜厥緖。《詩·魯頌》纘太王之緖。《周禮·天官·宮正》稽其功緖。《註》緖其志業。又《史記·張丞相傳》張蒼爲計相，時緖正律曆。《註》緖，尋也。又《莊子·讓王篇》其緖餘以爲國家。《音義》緖者，殘也，謂殘餘也。《楚辭·九章》欸秋冬之緖風。《註》緖，餘也。又《集韻》詩車切，音奢。緖餘殘也。徐邈說。考證：〔《書·五子之歌》則有荒墜厥緖。〕謹按原文則有二字屬上，王府爲句不得連引，今省。

䋳：《集韻》補妹切，音背。褙或从糸。《類篇》繻也。

𦂀：《廣韻》徒合切《集韻》達合切，𠀤音沓。𦂀子，絹。出字林。

緗：《廣韻》息良切《集韻》《韻會》思將切，𠀤音襄。《說文·新附字》帛淺黃色也。《釋名》緗，桑也。如桑葉初生之色也。《後漢·輿服志》賈人緗縹而已。又《集韻》師莊切，音霜。義同。

䋴：《集韻》女救切，音糅。《類篇》雜色繒。

緘：《廣韻》古咸切《集韻》《韻會》居咸切，𠀤音監。《說文》束篋也。《廣韻》緘封。《家語》孔子觀周廟，有金人，三緘其口。《莊子·齊物論》其厭也如緘。又《集韻》公陷切，減去聲。棺旁所以繫縴者。又與咸通。《禮·喪大記》大夫士以咸。《註》咸讀爲緘也。《釋名》棺束曰緘。緘，函也，古者棺不釘也。

緙：《廣韻》楷革切《集韻》克革切，𠀤音愅。《玉篇》紩也，織緯也。

䋵：《廣韻》於罽切，音瘞。《玉篇》急也。一曰不成也。又《集韻》於歇切，音謁。《類篇》繒壞也。又《集韻》乙列切，紗䋵不成絇而急。一曰小意。

線：《廣韻》《集韻》《韻會》𠀤私箭切，音綫。《正韻》先見切，音霰。《說文》綫，古文作線。《周禮·天官》縫人掌王宫縫線之事。《註》線，縷也。又《冬官·考工記·鞄人》察其線，欲其藏也。《註》謂縫車之縷。《集韻》亦作絤𦇫。

䋶：《集韻》詢趨切，音須。《類篇》𦄼，或省作䋶。詳𦄼字註。又《集韻》雪律切，音䘏。《揚雄·蜀都賦》自造奇錦，紌繏䋶縿。又《集韻》筍勇切，音竦。《左思·蜀都賦》䋶麋麖。《註》䋶，絆前兩足也。又《集韻》聳取切。義同。

緛：《廣韻》而兗切《集韻》乳兗切，𠀤音軟。《說文》衣縬也。《博雅》縮也。《玉篇》減維衣也。又《集韻》儒轉切，音瑌。織也。

緜：《廣韻》武延切《集韻》《韻會》彌延切，𠀤音棉。《正韻》莫堅切，音眠。《玉篇》新絮也。今作綿。《廣韻》精曰緜，麤曰絮。《釋名》緜猶湎，湎柔而無文也。《書·禹貢》厥篚纖纊。傳纊，新緜。《前漢·王褒傳》難與道純緜之麗密。《註》緜纊之密。又《說文》緜聯，微也。《博雅》連也，小也。緜緜長也。《詩·王風》緜緜葛藟。《註》長不絕之貌。又《大雅》緜緜瓜瓞。《疏》微細之辭。又緜緜，詳密也。《詩·周頌》緜緜其麃。又緜蠻，鳥聲。《詩·小雅》緜蠻黃鳥。又緜猶彌漫也。《穀梁傳·文十四年》緜地千里。又纏緜，猶綢繆也。《淮南子·主術訓》纏緜經宂。又地名。《前漢·地理志》廣漢郡緜竹。《註》緜水所出。又姓。《孟子》緜駒處於高唐。《廣韻》晉張方以緜思爲腹心。又《集韻》莫列切，音滅。弱也。又《韻補》叶彌鄰切。《魏文帝·思親賦》痛弱條之眇眛兮，悲瓜瓞之緜緜。蒙屯險而自育兮，常含瘁而履辛。○按《說文》在系部，今倂入。考證：〔《書·禹貢厥貢纖纊傳》纊，新緜。〕謹照原文厥貢改厥篚。

緝：《廣韻》《集韻》《韻會》《正韻》𠀤七入切，音葺。《說文》績也。《釋名》緝下橫縫，緝其下也。《儀禮·喪服》斬者何，不緝也。又《玉篇》續也。《詩·大雅》授几有緝御。《箋》緝，猶續也。又緝煕，光也。《詩·大雅》於緝煕敬止。又《集韻》卽入切，音㗱。緝緝，口舌聲。《詩·小雅》緝緝翩翩。

緞：《廣韻》胡加切《集韻》乎加切，𠀤音遐。《玉篇》履跟。亦作𩏇𩋦。《急就篇》履舄鞜裒䋐緞紃。《註》履跟之帖也。又《廣韻》徒管切《集韻》杜管切，𠀤音斷。義同。又《集韻》徒玩切，音段。義同。○按今以爲紬緞字，非是。

䋷：《廣韻》莫浮切，音謀。《博雅》䋷繱，縠絹也。《玉篇》縛也。又《廣韻》武彪切，音繆。《集韻》亡幽切，音鏐。義𠀤同。又《集韻》丘堠切，音𡨥。義同。

𦂁：《廣韻》《集韻》《韻會》《正韻》𠀤徐醉切，音遂。《類篇》繸，或省作𦂁。詳繸字註。

緟：《廣韻》直容切《集韻》傳容切，𠀤音重《說文》增益也。《玉篇》疊也，複也。或作褈。今作重。又《集韻》一曰厚也。或作𧝎。又《廣韻》柱用切《集韻》儲用切，𠀤重去聲。繒縷也。

締：《廣韻》《集韻》《韻會》《正韻》𠀤特計切，音弟。《說文》結不解也。《史記·秦始皇本紀》合從締交。《註》締，結也。又《小爾雅》締，閉也。又杜奚切，音題。《楚辭·九章》氣繚轉而自締。又《集韻》丁計切，音帝。徒二切，音地。丈尒切，音豸。義𠀤同。

緡：《廣韻》武巾切《集韻》眉貧切，𠀤音珉。《正韻》彌鄰切，音民。《說文》釣魚𦅾也。《詩·召南》其釣維何，維絲伊緡。《爾雅·釋詁》緡，綸也。《註》繩也。江東謂之緡。又《說文》吳人解衣相被謂之緡。《詩·大雅》言緡之絲。《註》緡，被也。又錢貫也。《前漢·武帝紀》初筭緡錢。《註》緡，絲也，以貫錢也。又邑名。《左傳·僖二十三年》齊侯伐宋圍緡。《註》緡，宋邑。高平昌邑縣東南有東緡城。又《集韻》呼昆切，音昏。義同。又《集韻》彌延切，音棉。通作緜。又《集韻》弭盡切，音泯。《莊子·則陽篇》雖使丘陵草木之緡。《音義》緡，盛也。又《莊子·在宥篇》當我緡乎。《音義》緡，泯合也。又《集韻》美隕切。愍或作緡。痛也。

緢：《廣韻》《集韻》𠀤莫飽切，音卯。《說文》旄絲也。周書曰：惟緢有稽。◎按書呂𠛬作貌。薛季宣書古文訓作緢。又《廣韻》莫敎切《集韻》眉敎切，𠀤音貌。義同。又《集韻》彌遙切，音䖢。義同。又《廣韻》武儦切《集韻》《韻會》《正韻》眉鑣切，𠀤音苗。《類篇》絲旋曰緢。又《集韻》謨交切，音茅。義同。

䋸：《廣韻》詳遵切《集韻》松倫切，𠀤音旬。《玉篇》繞䋸也。《揚子·方言》繞䋸謂之𧞶裺。《註》衣督脊也。《廣韻》縫也。

䋹：《集韻》方六切，音幅。《類篇》布帛廣也。《九經韻覽》幅，或作䋹。

緣：《廣韻》以絹切《集韻》《韻會》余絹切，𠀤音願。《說文》衣純也。《禮·深衣》純袂緣，純邊，廣各寸半。《註》緣，緆也。《前漢·公孫弘傳》緣飾以儒術。《註》譬之於衣加純緣者。又《廣韻》與專切《集韻》余專切，𠀤音沿。《玉篇》因也。又循也。《孟子》猶緣木而求魚也。又順也。《莊子·養生主》緣督以爲經。又夤緣，連絡也。《韓愈·古意》靑壁無路難夤緣。又《廣韻》吐亂切。與褖同。《周禮·天官·內司服》緣衣。《註》此緣衣者，實作褖衣也。褖衣御于王之服，亦以燕居。又《韻補》叶余倫切，陸機思歸賦，以緣字叶雲。

緤：《廣韻》《集韻》𠀤私列切，音薛。《正韻》先結切，音屑。《說文》紲，或从枼。《禮·少儀》犬則執緤。《註》所以繫制之者。《前漢·賈誼傳》若夫束縛之，係緤之。《註》緤，謂以長繩係之也。《屈原·離騷》登閬風而緤馬。《註》緤，繫也。

𦂂：《玉篇》古文紵字。註見五畫。

緥：《廣韻》博抱切《集韻》《韻會》補抱切《正韻》博浩切，𠀤音保。《說文》小兒衣也。《註》臣鉉等曰：今俗作褓，非是。《前漢·宣帝紀》曾孫雖在襁緥。《註》孟康曰：緥，小兒被也。《後漢·申屠剛傳》始免襁緥。《註》緥，被也。

緦：〔古文〕𦃞𢆿《廣韻》息兹切《集韻》《韻會》新兹切，𠀤音思。《正韻》相咨切，音私。《說文》十五升布也。一曰兩麻一絲布。《釋名》緦，絲也。績麻緦如絲也。《玉篇》三月服也。《儀禮·喪服》傳曰：緦者，十五升，抽其半，有事其縷，無事其布曰緦。《註》謂之緦者，治其縷細如絲也。《禮·大傳》四世而緦，服之窮也。

緧：《廣韻》七由切《集韻》《韻會》雌由切《正韻》此由切，𠀤音秋。《說文》馬紂也。《玉篇》牛馬緧。亦作鞧䋺。《周禮·冬官考工記·輈人》不援其邸，必緧其牛後。又《集韻》字秋切，音酋。義同。考證：〔《周禮·冬官考工記·輈人》不緩其邸，必緧其牛後。〕謹照原文不緩改不援。

䋺：《玉篇》同緧。《揚子·方言》車紂，自關而東，周洛韓鄭汝潁而東謂之䋺。

編：《廣韻》布懸切《集韻》《韻會》《正韻》𤰞眠切，𠀤音邊。《說文》次𥳑也。《史記·孔子世家》讀易，韋編三絕。《前漢·儒林傳註》編，所以聯次𥳑也。又首服也。《周禮·天官》追師掌王后之首服，爲副編次，追衡筓。《註》編，編列髮爲之，若今之假紒矣。又編鐘。《周禮·春官·磬師》擊編鐘。《註》編，讀爲編書之編。又結也。《楚辭·九章》編愁苦以爲膺。又《字林》以繩次物曰編。又《玉篇》編，織也，連也。又《廣韻》方典切《集韻》《韻會》補典切，𠀤音匾。編，綃也。又絞也。又《集韻》婢典切《正韻》婢免切，𠀤音辮。《史記·西南夷傳》皆編髮，隨畜遷徙。《前漢·終軍傳》殆將有解編髮，削左袵而蒙化者。《註》編，讀辮。又《集韻》蒲眠切，音蹁。緶，或作編。交枲也。《博雅》編，絛也。

䋻：《廣韻》女心切《集韻》尼心切，𠀤音䛘。《玉篇》織也。《廣韻》齊也。或作紝。

䋼：《集韻》湯丁切，音聽。《說文》緩也。或从呈作𦀚。又《集韻》怡成切，音盈。義同。

𦂃：同綎。

緩：〔古文〕𦅻《廣韻》《正韻》胡管切《集韻》戸管切《韻會》合管切，𠀤音浣。《說文》𦇻，或省作緩。綽也。《玉篇》遲緩也。《廣韻》舒也。《釋名》緩，浣也，斷也。持之不急則動搖，浣斷自放縱也。《禮·樂記》其樂心感者，其聲嘽以緩。《疏》歡樂在心，故聲必隨而寬緩。《孟子》民事不可緩也。《疏》惟民事當急，而不可緩也。《前漢·朱博傳》齊部舒緩養名。《註》師古曰：其性遲緩，多自高大以養名聲。又《集韻》火遠切，音咺。苦緩切，音款。義𠀤同。

緪：《廣韻》古恆切《集韻》《韻會》居曾切，𠀤音𢫮。《說文》大索也。一曰急也。《玉篇》駃疾也。或作𢫮。《廣韻》急張。亦作絚。詳絚字註。又《廣韻》古鄧切《集韻》《韻會》《正韻》居鄧切，𠀤音𠀕。義同。

緫：《集韻》麤叢切，音怱。繱或作緫。帛靑色。一曰輕絹。《博雅》靑也。《周禮·春官·巾車》重翟錫朱緫。《註》緫，靑黑色，以繒爲之。又《集韻》祖叢切，音㚇。《正韻》祖冬切，音宗。《類篇》絲數。詩曰：素絲五緫。又《集韻》作弄切，音糉。䍟或作緫。○按五經文字云：緫从怱作總者訛。今緫與總混，當正之。考證：〔《博雅》靑蒼色。〕謹照原文靑蒼色改靑也。

𦂄：《廣韻》口皆切《集韻》《韻會》《正韻》丘皆切，𠀤音揩。《說文》大絲也。又《集韻》口駭切，音楷。義同。

𦂅：《集韻》息凌切。《類篇》枲繒也。

緬：《廣韻》《集韻》《韻會》彌兗切，音湎。《正韻》美辨切，音免。《說文》微絲也。又《集韻》亡善切。《穀梁傳·莊三年》改葬之禮緦，舉下緬也。《註》緬，藐遠也。《楚語》緬然引領南望。《賈逵註》緬，思貌也。又《玉篇》輕也。同𥾝。

𦂆：《集韻》胡對切，音潰。《類篇》衣領緣貌。

𦂇：《廣韻》九輦切《集韻》九件切，𠀤音蹇。《玉篇》縮也。

緭：《廣韻》《集韻》𠀤于貴切，音胃。《說文》繒也。《博雅》絛也。《玉篇》緒也。

𦂈：《集韻》直祐切，音胄。《博雅》蒙也。《類篇》一曰緒也。

𦂉：《集韻》側洽切，音劄。《類篇》縫也。

𦂊：《玉篇》扶又切。義闕。《篇海》絹𦂊。

𦂋：《集韻》丑二切，音杘。《類篇》結固也。

緯：《廣韻》《集韻》《韻會》于貴切《正韻》于位切，𠀤音胃。《說文》織橫絲也。《釋名》緯，圍也。反覆圍繞，以爲經也。《左傳·昭二十四年》嫠不恤其緯。《註》織者常苦緯少。《莊子·列禦𡨥》江上有家貧緯蕭而食者。《音義》緯，織也。又《周禮·天官·冢宰體國經野疏》南北之道謂之經，東西之道謂之緯。又《周禮·春官·大宗伯日月星辰註》星謂五緯。《疏》五緯，卽五星。言緯者，二十八宿隨天左轉爲經，五星右旋爲緯。又圖緯。《司馬貞·三皇本紀》圖緯所載。又《集韻》羽鬼切，音偉。《博雅》束也。《夏小正》農緯厥耒。又《韻補》叶呼韋切。《劉向·九歎》慶忌囚于阱室兮，陳不占戰而赴圍。破伯牙之號鐘兮，挾人箏而彈緯。

緰：《廣韻》度侯切《集韻》徒侯切，𠀤音投。《說文》緰貲，布也。《急就篇註》緰㠿，緆布之尤精者。又《廣韻》相兪切《集韻》詢趨切，𠀤音須。彩緰色也。《類篇》繻或从兪。又人名。《公羊傳·隱二年》紀履緰來逆女。《釋文》履緰，左氏爲裂繻。又《集韻》容朱切，音兪。㡏或从糸，裂繒也。又《集韻》餘招切，音遙。帛也。

緱：《廣韻》古侯切《集韻》《韻會》《正韻》居侯切，𠀤音鉤。《說文》刀劒緱也。《史記·孟嘗君傳》馮先生甚貧，猶有一劒耳。又蒯緱。《註》蒯草名緱，謂把劒之物。言其劒無物可𧚌，但以蒯繩纏之，故云蒯緱。又《集韻》墟侯切，音摳。緱氏，地名。《戰國策》塞轘轅緱氏之口。《註》緱氏，以山爲名。《前漢·武帝紀》將幸緱氏。《註》河南縣也。又姓。《孝子傳》陳留緱氏女。考證：〔《戰國策》轅緱氏之口。〕謹照原文轅上增塞轘二字。

䋽：《廣韻》邊孔切《集韻》《韻會》補孔切，𠀤音琫。《正韻》方孔切，音捧。《說文》枲履也。《廣韻》小兒皮屨也。《急就篇註》圓頭掩上之屨也。《愼子君人篇》有虞氏之誅，以後䋽當刖。又《廣韻》巴講切《集韻》補講切，𠀤邦上聲。義同。考證：〔《廣韻》巴講切，《集韻》補講切，𠀤音榜。〕謹按講在講韻榜在養韻巴講補講二切不得音榜謹改爲邦上聲。

𦂌：同䋽。《集韻》䋽，亦書作𦂌。

緲：《韻會》弭沼切，音眇。微也。本作紗，今作緲。通作眇。《木華·海賦》羣仙縹眇。《註》縹眇，遠視之貌。

緳：《集韻》奚結切，音頡。《類篇》帶也。《莊子·山木篇》正緳係履而過魏王。

練：《廣韻》《集韻》《韻會》《正韻》𠀤郞甸切，音鍊。《說文》湅繒也。《玉篇》煮漚也。《釋名》練，爛也，煮使委爛也。《急就篇註》練者，煮縑而熟之也。《周禮·天官·染人》凡染，春暴練。《註》暴練，練其素而暴之。又小祥服也。《禮·檀弓》練而慨然。又練練衣，黃裏縓緣。《疏》小祥而著練冠練中衣，故曰練也。練衣者，以練爲中衣。又𥳑練。《禮·月令》天子乃命將帥，選士厲兵，𥳑練桀俊。《戰國策》𥳑練以爲揣摩。又選也。《前漢·禮樂志》練時日。又閱歷也。《前漢·韋賢傳》昔靡不練。《註》練猶閱歷之。又姓。《廣韻》何氏姓苑云：南康人。又通作湅。《周禮·冬官考工記·㡛氏》湅絲涗水。考證：〔《周禮·天官·染人》凡染，春曝練。〕謹照原文曝練改暴練。

𦂍：《集韻》匿各切，音諾。《類篇》綩𦂍，蠻夷布名。

䋾：《廣韻》《集韻》𠀤竹下切，音踷。《玉篇》䋾，絮相著貌。又《集韻》𥿃或作䋾，絲棼也。又《集韻》展賈切，音𦩳。義同。

緵：《廣韻》子紅切《集韻》祖叢切，𠀤音㚇。《玉篇》縷也。《史記·孝景本紀》令徒隷衣七緵布。《註》緵，八十縷也。與布相似，七升布用五百六十縫。又《爾雅·釋器》緵罟謂之九罭，九罭，魚罔也。《註》今之百囊罟，江東謂之緵。又《廣韻》《集韻》《韻會》《正韻》𠀤作弄切，音糉。義同。又與稯通。《儀禮·聘禮》十筥曰稯。《註》古文稯作緵。考證：〔《爾雅·釋器》緵罟謂之九罭，緵罟，魚罔也。〕謹照原文緵罟魚罔也改九罭魚罔也。

緶：《廣韻》房連切《集韻》毗連切，𠀤音𨂯。《說文》交枲也。一曰緁衣也。《廣韻》縫也。又《集韻》蒲眠切，音蹁。義同。又《廣韻》方典切《集韻》補典切，𠀤音匾。褰裳。亦作𦄒。考證：〔《集韻》蒲眠切，音編。〕謹按蒲眠切不得音編，今照集韻音編改音蹁。

䋿：《廣韻》烏恢切《集韻》烏回切《正韻》烏魁切，𠀤音隈。《玉篇》五色絲飾。《類篇》斷色絲兩紐中而糾之。《顏氏家訓》東宮舊事，六色罽䋿。○按《說文》云：莙，牛藻也，讀若威。今水中有此物，一節長數寸，細茸如絲，圓繞可愛，長者二三十節。又寸斷五色絲，橫著線股閒，繩之以象莙草，用以飭物，卽名爲莙。于時當紺六色罽，作此莙，以飾緄帶。張敞因造絲旁畏耳。宜作隈。

緷：《廣韻》《集韻》《韻會》𠀤古本切，音袞。《爾雅·釋器》百羽謂之緷。又《廣韻》《集韻》𠀤王問切，音暈。《說文》緯也。又《廣韻》《正韻》胡本切《集韻》《韻會》戸袞切，𠀤音混。《博雅》束也。《玉篇》大束也。又《集韻》胡昆切，音魂。苦本切，音捆。窘遠切，音卷。義𠀤同。

䌀：《玉篇》口和切。義闕。《篇海》紋綵。又絲理。

緸：《集韻》伊眞切，音因。《馬融·長笛賦》緸𡨚蜿蟺。《註》搖動貌。

緹：《廣韻》杜奚切《集韻》《韻會》田黎切，𠀤音題。《說文》帛丹黃色。《博雅》赤也。《周禮·天官·酒正》辨五齊之名，四曰緹齊。《疏》其色紅赤，故以緹爲名。又《地官·草人》凡糞種赤緹用羊。《註》緹，縓色也。又《春官·司服註》今時五伯緹衣，古兵服之遺色。《疏》纁赤之衣，是古兵服赤色遺象。又《廣韻》他禮切《集韻》土禮切，𠀤音體。義同。又《集韻》都黎切，音低。天黎切，音梯。義𠀤同。

緺：《廣韻》古蛙切《集韻》《韻會》公蛙切，𠀤音媧。《說文》綬紫靑色。《史記·滑稽傳》佩靑緺。《後漢·輿服志註》紫綬名緺，其色靑紫。又《廣韻》古華切《集韻》《韻會》姑華切，𠀤音瓜。義同。又《集韻》盧戈切，音驘。義同。又《正韻》古禾切，音戈。義同。

緻：《廣韻》《集韻》《韻會》𠀤直利切，音稚。《說文》密也。《後漢·班固傳》碝磩采緻。又《博雅》補也，練也。《玉篇》縫補敝衣也。《揚子·方言》襜褕，自關而西謂之䘪䘿，其敝者謂之緻。《註》緻縫納敝，故名之也。又褸謂之緻。《註》襤褸，綴結也。

緼：《廣韻》烏渾切《集韻》《韻會》《正韻》烏昆切，𠀤音温。《說文》紼也。《禮·玉藻》一命緼韍幽衡。《註》緼，赤黃之閒色，所謂韍也。《小爾雅》緼，朱也。又《廣韻》《集韻》《韻會》於云切《正韻》紆倫切，𠀤音煴。《玉篇》絪緼，元氣也。《易·繫辭》天地絪緼，萬物化醇。《釋文》絪緼，亦作氤氳。又紛緼。《楚辭·九章》紛緼宜修姱而不醜兮。《註》紛緼，盛貌。《廣雅》紛緼，亂也。又《廣韻》於粉切《集韻》《韻會》委隕切《正韻》委粉切，𠀤音藴。《易·繫辭》乾坤其易之緼邪。《註》緼，淵奧也。又《廣韻》枲麻也。《禮·玉藻》緼爲袍。《註》緼謂今纊及舊絮也。又《前漢·蒯通傳》卽束緼，請火於亡肉家。《註》緼，亂麻。

𦂎：《集韻》側六切，音𡎺。縬，或作𦂎。縐文也。

𦂏：《金石韻府》俗䋺字。

𦂐：《海篇》同緱。

䌁：《集韻》與䙅同。《玉篇》䌁繩。《類篇》衣襻也。

𦂑：《玉篇》古詣切。絲結。

𦂒：《集韻》才先切，音前。織一番也。

𦂓：《玉篇》同紼。

緽：《集韻》丑成切。䞓，或作緽。赤色也。

𦂔：《廣韻》《集韻》𠀤無販切，音萬。引舟縴。或作絻。

𦂕：《玉篇》五侯切。隅也。

𦂖：《集韻》必計切，音閉。緝也。

䌂：《集韻》於𠋫切，漚去聲。喪束手者握，或作䌂。

䌃：《集韻》思邀切，音宵。綃或从削作䌃。

𦂗：《廣韻》所角切《集韻》色角切，𠀤音朔。《博雅》縢𦂗，緘也。

緾：《廣韻》直連切《集韻》澄延切，𠀤音廛。纏亦省作緾。

𦂘：《集韻》求於切，音渠。《博雅》無文綵也。又薄平鞮屨，其緣謂之無𦂘。《類篇》𦄽或作𦂘。

𦂙：《集韻》徒登切，音騰。縢，或作𦂙，緘也。

𦂚：同綃。《急就篇註》帆維也。

𦂛：《集韻》式支切，音施。䌳或作𦂛，詳䌳字註。

緿：《集韻》蕩亥切，音殆。紿或从怠作緿。詳紿字註。

𦂜：《篇海》同𦃉。詳𦃉字註。

𦂝：《篇海》同緝。○按隷釋逢盛𥓓：學有𦂝煕。與緝同。

𦂞：《字學指南》與系同。○按卽籀文𦃟字之譌。

𦂟：《篇韻》今作繴。○按卽繴字之譌。諸書無𦂟字。

𦂠：《篇韻》音京。冠系也。

𦂡：《字彙補》魚葉切，驗入聲。續也。

𦃃：《廣韻》桑故切，音訴。《玉篇》同素。詳素字註。

𦃄：《集韻》府尾切，音匪。《類篇》匪，或作𦃄。器似竹篋。又蜀錦名。《揚雄·蜀都賦》紌繏𦃄䋶。

縈：《廣韻》於營切《集韻》《韻會》娟營切，𠀤音褮。《說文》收韏也。《玉篇》縈，旋也。《廣韻》繞也。《詩·周南》葛藟縈之。《釋文》縈，本又作𢄋。

𦃅：《集韻》歷各切，音絡。絡或从素。《類篇》絮也。○按《類篇》在素部，今倂入。

𦃆：《玉篇》同絡。纏絲也。

𦃇：《集韻》鄰知切，音離。《說文》繫𦃇也。一曰維也。《玉篇》一曰絓𦃇也。又《廣韻》縴𦃇，惡絮。又《集韻》憐題切，音黎。義同。

縉：《廣韻》《集韻》《韻會》《正韻》𠀤卽刃切，音晉。《說文》帛赤色。《急就篇註》縉，淺赤色也。又扱也。《荀子·禮論》縉紳而無鉤帶矣。《註》縉與搢同。又官名。《左傳·文十六年》縉雲氏有不才子。《註》縉雲，黃帝時官名。又與薦同。《史記·五帝紀贊》薦紳先生難言之。《註》徐廣曰：薦紳，卽縉紳也。古字假借耳。又《集韻》將支切，音貲。義同。

縊：《廣韻》《正韻》於計切《集韻》《韻會》壹計切，𠀤音翳。《說文》經也。《博雅》絞也。《釋名》懸繩曰縊。縊，阨也，阨其頸。《左傳·桓十三年》莫敖縊于荒谷。《註》縊，自經也。《周禮·冬官考工記·輈人》不伏其轅，必縊其牛。又《廣韻》《集韻》《韻會》𠀤於賜切，音㱲。義同。

𦃈：《廣韻》七由切《集韻》雌由切，𠀤音秋。《廣韻》同緧。周禮曰：必𦃈其牛後。○按考工記輈人：必緧其牛後。註云：故書緧爲䱸，䱸魚。字疏云：旣䱸是魚名，明不从故書也。《廣韻》譌䱸爲𦃈，非是。

縋：《廣韻》《集韻》《韻會》𠀤馳僞切，音膇。《正韻》直類切，音隊。《說文》以繩有所懸也。《博雅》縋，繩索也。《左傳·僖三十年》夜縋而出。《註》縋，縣城而下。

縌：《廣韻》《正韻》宜戟切《集韻》《韻會》仡戟切，𠀤音逆。《說文》綬維也。《前漢·翟方進傳》赤韍縌。《註》服䖍曰：縌卽今之綬也。師古曰：縌者，系也，謂逆受之也。《後漢·輿服志》自靑綬以上，縌皆長三尺二寸。縌者，古珮璲也。佩綬相迎受，故曰縌。《集韻》亦作𥿬。

䌅：《玉篇》徒郞切。大繩也。

縍：《廣韻》博旁切《集韻》逋旁切，𠀤音幫。《正韻》搏旁切，音邦。幫或作縍。治履邊也。又《集韻》補曠切，音謗。《類篇》吳俗謂𦃇絮曰縍也。

䌆：《集韻》立廢切。《周禮·春官·巾車》錫面朱總註：鄭司農云：䌆當爲總。《釋文》䌆，字林蒼雅及說文皆無此字，衆家亦不見有音者，惟昌宗音廢，以形聲會意求之，當是廢而不用乎。非其意也。李音兵廢反。又《集韻》基位切，音媿。《類篇》繒也。考證：〔《周禮·春官·巾車錫而朱總註》鄭司農云：䌆當爲總。〕謹照原文錫而改錫面。

縎：《廣韻》《韻會》古忽切《集韻》吉忽切，𠀤音骨。《說文》結也。《博雅》結縎，不解也。《楚辭·九思》心結縎兮折摧。又《集韻》胡骨切，音搰。繒類。

縏：《廣韻》薄官切《集韻》《韻會》《正韻》蒲官切，𠀤音盤。《類篇》小囊也。《禮·內則》施縏袠。《疏》袠，刺也，以針刺袠而爲縏囊也。

縐：《廣韻》《集韻》《韻會》《正韻》𠀤側救切，音皺。《說文》絺之細者。一曰蹴也。《玉篇》縐，布也，纖也。亦作𥿲。《詩·鄘風》蒙彼縐絺。《傳》絺之靡者爲縐。《疏》絺者，以葛爲之。其精尤細靡者，縐也，言細而縷縐。又褰縐。《史記·司馬相如傳》襞積褰縐。《註》褰縐，縮蹙之也。又《類篇》縐，聚文也。又《集韻》之遇切，音媰。側六切，音縬。義𠀤同。又《廣韻》初敎切，音抄。惡絹也。

𦃉：《廣韻》胡頂切《集韻》下頂切，𠀤音婞。《說文》直也。《玉篇》同緈。

𦃊：《廣韻》《集韻》𠀤力質切，音栗。《博雅》蒸𦃊，綵也。《類篇》黃色繒。

縑：《廣韻》古甜切《集韻》《韻會》堅嫌切《正韻》古嫌切，𠀤音兼。《說文》幷絲繒也。《釋名》縑，兼也，其絲細緻，數兼于布絹也。細緻染縑爲五色，細且緻，不漏水也。《前漢·外戚篇》媪爲翁須作單縑衣。《註》縑，卽今之絹也。

縒：《廣韻》楚宜切《集韻》叉宜切《正韻》叉兹切，𠀤音差。《說文》作𦇈。參縒也。《類篇》謂絲亂貌。又《廣韻》蘇可切，音褨。鮮絜貌。又《集韻》此我切，音瑳。義同。又《廣韻》《集韻》𠀤倉各切，音錯。縒綜亂也。《玉篇》縒，亦作錯。考證：〔《廣韻》《集韻》𠀤倉各切，音錯。綜亂也。〕謹照廣韻原文綜上增縒字。

縓：《廣韻》此緣切《集韻》《韻會》《正韻》逡緣切，𠀤音詮。《說文》帛赤黃色。《爾雅·釋器》一染謂之縓。《註》今之紅也。《儀禮·喪服》公子爲其母練冠麻，麻衣縓緣。《註》淺絳也。《禮·閒傳》期而小祥，練冠縓緣。《疏》以縓爲領緣也。又《廣韻》七絹切《集韻》《韻會》《正韻》取絹切，𠀤詮去聲。義同。考證：〔《廣韻》七絹切，《集韻》《韻會》《正韻》取絹切，𠀤音爨。〕謹按絹在霰韻，爨在翰韻，七絹取絹二切不得音爨，謹改爲詮去聲。

𦃋：《集韻》頻脂切，音皮。細布。

𦃌：《廣韻》七林切《集韻》千尋切，𠀤音侵。《說文》綅作𦃌。又《廣韻》息廉切，音暹。詳綅字註。

𦃍：《集韻》符袁切，音煩。《說文》繁或从𢍍作𦃍。𢍍，籀文弁。詳繁字註。又《集韻》蒲官切，音槃。義同。

縔：《集韻》所兩切，音爽。《類篇》𡳭中繭也。

縕：《說文》緼作縕。詳緼字註。

𦃎：譌字。《正字通》舊註同織，見釋藏。梵書譌文，宜以六書正之，不當以亂六書。

縖：《廣韻》胡瞎切《集韻》下瞎切，𠀤音鎋。《玉篇》束物也。

𦃏：《集韻》師駭切，音摋。《類篇》襰𧜁，衣破。或从糸。

縗：《廣韻》《集韻》《韻會》《正韻》𠀤倉回切，音崔。《說文》服衣長六寸，博四寸，直心。《玉篇》喪服也。《左傳·襄十七年》晏嬰麤縗斬。《註》縗，在胷前。《釋文》縗，本又作衰。又《集韻》雙隹切，音榱。鷺首毛。又《集韻》蘇回切，音𤗯。編鷺羽爲衣。又《集韻》蘇何切，音蓑。義同。

䌇：譌字。○按《篇海》音義與索字同。諸字書皆無此字。

縘：《集韻》牽奚切，音溪。繫或作縘。《類篇》繫，𦃇也。今惡絮。

𦃐：《集韻》蘇遭切，音騷。《類篇》繅或从蚤作𦃐。詳繅字註。

𦃑：《集韻》呼光切，音荒。𥿪或作𦃑。詳𥿪字註。

𦃒：《集韻》雖遂切，音歲。《類篇》卷絲爲緯也。

𦃓：《廣韻》《集韻》𠀤力求切，音留。綺別名。

𦃔：《玉篇》下革切。生絲。

縙：《集韻》如容切，音茸。絲飾。又《集韻》而用切，音𩼅。䩸或作縙。鞌毳飾。一曰罽也。又《集韻》乳勇切，音宂。《博雅》索也。

𦃕：《廣韻》虛本切《集韻》虎本切，𠀤音惛。結也。

縚：《廣韻》土刀切《集韻》《正韻》他刀切，𠀤音韜。《類篇》絛或从舀作縚。詳絛字註。又人名。《禮·檀弓》南宮縚。又《玉篇》亦作韜。《廣韻》藏也，寬也，劒衣也。

縛：《廣韻》符钁切《集韻》《韻會》伏約切《正韻》符約切《說文》束也。《釋名》縛，薄也。使相薄著也。《廣韻》繫也。《左傳·僖六年》許男面縛銜璧。又《昭二十六年》以幣錦二兩，縛一如瑱。《註》縛，卷也。又《釋名》縛在車下，與輿相連縛也。《急就篇註》縛在車下，主縛軸令輿相連，卽今所謂鉤心也。又《廣韻》《集韻》《韻會》《正韻》𠀤符臥切。義同。又《集韻》符遇切，音附。紨或作縛。繩也。《韻會》俗从專作縳，誤。考證：〔《釋名》縛，薄也。使相薄者也。〕謹照原文薄者改薄著。

𦃖：《廣韻》《集韻》《韻會》吐敢切《正韻》他感切，𠀤音菼。《說文》帛鵻色也。詩曰：毳衣如𦃖。○按今《詩》作菼。傳曰：菼鵻也。蘆之初生者也。《說文》註，《徐鍇曰》：染之如生菼色，今人所染麥綠也。《徐鉉曰》：今俗別作毯，非是。《玉篇》今作菼𤎥。《廣韻》俗作裧。毯字原刻从焱。考證：〔《說文》帛鵻色也。詩曰，毳衣如𦃖。按今詩作菼。傳曰，菼鵻也。蘆之初生者也。註：徐鍇曰，染之如生菼色，今人所染麥綠也。〕謹按徐鍇語係說文註，今照繫傳原文，於註上增說文二字。

縜：《廣韻》爲贇切《集韻》于倫切，𠀤音筠。《說文》持綱紐也。《周禮·冬官考工記·梓人》上綱與下綱出舌尋，縜寸焉。《註》綱，連侯繩也。縜，籠綱者。又《集韻》王分切，音雲。羽敏切，音隕。羽粉切，音殞。義𠀤同。

𦃗：《玉篇》音朔。封也。

縝：《廣韻》昌眞切《集韻》《正韻》稱人切，𠀤音嗔。《博雅》縝，纑縷也。《揚子·方言》纑謂之縝。《廣韻》與𣞟同。又《集韻》痴鄰切，音伸。之忍切，音𦁟。義𠀤同。又《廣韻》章忍切《集韻》《韻會》《正韻》止忍切，𠀤音軫。《禮·聘義》縝密以栗。《註》縝，緻也。又《博雅》縝，黑也。《謝朓·晚登三山望京邑詩》誰能縝不變。《註》縝，與鬒同。又《廣韻》結也，單也。又《前漢·司馬相如傳》註：縝紛衆盛也。音丑人反。考證：〔《謝朓·晚登三山望京邑詩》誰縝不變。〕謹照原書誰字下增能字。〔《廣韻》丑人切，《集韻》之人切，𠀤音眞。縝紛也。〕謹按廣韻縝字無丑人切之音，集韻之人切下亦無縝紛也之文。謹改爲前漢司馬相如傳。註縝紛衆盛也。音丑人反。

𦃘：《廣韻》《集韻》𠀤直利切，音稚。《玉篇》刺𦃘，針縫也。《類篇》紩也。

縞：《廣韻》《集韻》《韻會》《正韻》𠀤古考切，音杲。《說文》鮮色也。《博雅》練也。《小爾雅》繒之精者曰縞。《書·禹貢》闕篚𤣥纖縞。《傳》縞，白繒。《詩·鄭風》縞衣綦巾。《傳》縞衣，白色男服。《禮·檀弓》祥而縞。《疏》縞，謂縞冠。又《玉藻》縞冠素紕，旣祥之冠也。《疏》縞是生絹又。《王制》殷人哻而祭，縞衣而養老。《註》殷尚白，而縞衣裳。《戰國策》强弩之末，不能穿魯縞。《前漢·地理志註》縞，鮮支也，卽今所謂素者也。又《廣韻》古到切《集韻》居號切，𠀤音誥。義同。

𦃙：《廣韻》補各切《集韻》伯各切，𠀤音博。《說文》頸連也。《玉篇》亦作襮。又《集韻》歩木切，音僕。義同。

縟：《廣韻》而蜀切《集韻》《韻會》儒欲切，𠀤音辱。《說文》繁采色也。《玉篇》飾也。《張衡·西京賦》采飾纖縟。《註》縟繁，采飾也。又《博雅》縟，驟數也。《儀禮·喪服》喪成人者，其文縟。喪未成人者，其文不縟。《註》縟，猶數也。又《韻補》叶而聿切。《李尤·陽德殿賦》靑瑣禁門，廊廡翼翼。華蟲詭異，密采珍縟。考證：〔《博雅》縟，聚數也。〕謹照原文聚改驟。

縠：《廣韻》《集韻》《韻會》《正韻》𠀤胡谷切，音斛。《說文》細縳也。《玉篇》紗縠也。《廣韻》羅縠。《增韻》縐紗曰縠，紡絲而織之。《釋名》縠，粟也，其文足足而踧踧，視之如粟也。《戰國策》不若王愛尺縠也。《註》縠，細繗也。《史記·司馬相如傳》垂霧縠。《註》言細如霧。《後漢·章帝紀》詔齊省冰紈方空縠。《註》縠，紗也。《宋玉·神女賦》動霧縠以徐歩。《註》縠，今之輕紗。考證：〔《說文》細縛也。〕謹照原文縛改縳。

縡：《廣韻》作亥切《集韻》《韻會》《正韻》子亥切，𠀤音宰。《說文·新附字》事也。《玉篇》載也。《前漢·揚雄傳》上天之縡。《註》師古曰：縡，事也，讀與載同。又《廣韻》《集韻》《韻會》《正韻》𠀤作代切，音再。義同。又《集韻》昨代切，音在。義同。

䌈：《韻會》託盍切，音榻。以索罥物。《通鑑》中宗嗣聖十三年，契丹𡨥營州，飛索以䌈麻仁節，生獲之。《集覽》䌈，以索罥物也。契丹將李楷固善用䌈索。

縢：《廣韻》《集韻》《韻會》《正韻》𠀤徒登切，音騰。《說文》緘也。《玉篇》繩也，約也。《書·金縢傳》爲請命之書，藏之於匱，緘之以金。《詩·秦風》竹閉緄縢。《傳》縢，約也。《疏》謂以繩約弓。又《魯頌》朱英綠縢。《傳》縢，繩也。《禮·少儀》甲不組縢。《註》組縢，以組飾之，及紟帶也。又行縢。《詩·小雅·邪幅在下箋》邪幅，如今行縢也。偪束其脛，自足至膝，故曰在下。《疏》名行縢者，言行而緘束之。《戰國策》嬴縢履蹻。又與幐同。《後漢·儒林傳序》小乃制爲縢囊。《註》縢，亦幐也。《莊子·胠篋篇》唯恐緘縢扃鐍之不固也。《音義》縢，向崔本作幐，同。考證：〔《後漢·儒林傳序》小九制爲縢囊。〕謹照原文小九改小乃。

縣：《廣韻》《集韻》《韻會》《正韻》𠀤胡涓切，音懸。《說文》繫也。《註》徐鉉曰：此本是縣挂之縣，借爲州縣之縣。今俗加心，別作懸，義無所取。《易·繫辭》縣象著明，莫大乎日月。《詩·周頌》應田縣鼓。《周禮·春官·小胥》正樂縣之位。《儀禮·燕禮》樂人縣。《左傳·成二年》曲縣繁纓以朝。《前漢·高帝紀》縣隔千里。又《廣韻》黃練切《集韻》熒絹切，𠀤音炫。《正韻》形甸切，音現。《釋名》縣，懸也，懸係于郡也。《廣韻》古作寰。楚莊王滅陳爲縣，縣名自此始。《周禮·天官·大宰》邦縣之賦。《註》邦縣四百里。又《地官·小司徒》四甸爲縣。又《遂人》五鄙爲縣。《魯語》三鄕爲縣。《史記·秦始皇本紀》大矣哉，宇縣之中。《註》縣，赤縣。《前漢·地理志》分天下爲郡縣。又《史記·絳侯世家註》縣官，謂天子也。王者官天下，故曰縣官也。又姓。《禮·曲禮》縣賁父。《史記·仲尼弟子列傳》縣單父。○按《說文》在𥄉部，今倂入。

𦃚：《字彙補》與素同。

𦃛：《集韻》乞逆切，音隙。綌，或作𦃛。詳綌字註。

𦃜：《集韻》翾縣切，音眴。絢或从荀。

𦃝：《集韻》胡計切，音系。䙎或作𦃝。帶也。

縤：《玉篇》桑故切，生帛也。《篇海》音素。通作素。

縥：《玉篇》阻近切。水急也。

𦃞：《字彙補》古緦字。註詳九畫。

𦃟：《廣韻》《集韻》𠀤胡計切，音系。籀文系字。

𦃠：同緇。《隷釋》州輔𥓓涅而不𦃠，卽緇字。

𦃡：《篇海》蒲禾切，音婆。《篇海》音絛。義闕。

𦃢：《篇海》苦隕切，屈上聲。義與麇同。束縛也。

䌉：《字彙補》俗綱字。

𦃣：《字彙補》俗繑字。

𦃤：《字彙補》䋷字之譌。

𦃥：《字彙補》𥡆天子傳有此字，疑與綯字同。

𦃦：《字彙補》音棘。徵也。○按音義同索。當卽索字之譌也。

𦃧：《字彙補》與碧同。詳碧字註。

𦃨：《字彙補》古文繅字。○按希裕略古，古文繅字無作𦃨者，此譌字也。

縩：《集韻》《韻會》𠀤倉代切，音菜。《類篇》綷縩，鮮衣。《前漢·班倢伃傳》紛綷縩兮紈素聲。《註》綷縩，衣聲也。亦作䌨。

縪：《廣韻》畢吉切《集韻》《韻會》《正韻》壁吉切，𠀤音必。《說文》止也。《玉篇》冠縫也。《儀禮·旣夕》冠六升，外縪，纓條屬厭。《註》縪，謂縫著武也。又《博雅》韍謂之縪。又《集韻》薄必切，音邲。義同。又《集韻》必結切，音彆。必，或作縪，以組約圭也。《周禮·冬官考工記·玉人》天子圭中必。《註》必，讀如鹿車縪之縪，謂以組約其中央而執之，以備失隊也。

縫：《廣韻》《集韻》《韻會》𠀤符容切，音逢。《說文》以鍼紩衣也。《詩·召南》羔羊之縫。《傳》縫言縫殺之，大小得其制。又《魏風》可以縫裳。《左傳·昭二年》敢拜子之彌縫敞邑。《註》猶補合也。又《集韻》符風切《正韻》符中切，𠀤音馮。義同。又《廣韻》扶用切《集韻》房用切，𠀤音俸。衣縫也。《周禮·天官》縫人掌王宮之縫線之事。《禮·檀弓》古者冠縮縫，今也衡縫。考證：〔《左傳·昭二年》敢拜子之彌縫。〕謹照原文彌縫下增敞邑二字。

䌌：《廣韻》七接切，音妾。《說文》緁或从習作䌌。詳緁字註。又《後漢·應劭傳》緹䌌十重。《註》緹䌌，謂鮮明之衣。《楚辭·九懷》襲英衣兮緹䌌。《補註》䌌，緶衣也。又《集韻》七入切，音葺。義同。

䌍：《集韻》几隱切，音謹。《類篇》織文緻密。

縬：《廣韻》《集韻》《韻會》《正韻》𠀤子六切，音蹙。縮也。又縬紋也。《類篇》一曰繒文。又《廣韻》《集韻》𠀤側六切，音𡎺。聚文也。或作𦂎縐。

𦄉：《篇海》同縬。《唐書·張建封傳》困𦄉不支。

縭：《廣韻》呂支切《集韻》《韻會》鄰知切，𠀤音離。《說文》以絲介履也。又《爾雅·釋器》婦人之褘謂之縭。《註》卽今之香纓也。《詩·豳風》親結其縭。《傳》縭，婦人之褘也。母戒女施衿結帨。又《爾雅·釋水》縭，緌也。《疏》縭訓爲緌，緌又爲繫。《詩·小雅》紼縭維之。又《正韻》抽知切，音摛。《唐書·儒學傳》風縭露沐。考證：〔《爾雅·釋器》婦人之褘謂縭。〕謹照原文謂下增之字。

縮：《廣韻》《集韻》《韻會》《正韻》𠀤所六切，音蹜。《說文》亂也。一曰蹴也。《爾雅·釋詁》縱縮，亂也。《註》縱放掣縮，皆亂法也。《儀禮·鄕飮酒禮》磬階閒縮霤北面鼓之。《註》縮，從也。霤以東方爲從。古文縮爲蹙。《禮·檀弓》古者冠縮縫，今也衡縫。《註》縮，從也。又《爾雅·釋器》繩之謂之縮之。《註》縮者，約束之。《詩·大雅》縮版以載。又《儀禮·郊特牲》縮酌用茅。《註》縮，去滓也。《左傳·僖四年》無以縮酒。又《孟子》自反而縮。《趙岐註》縮，義也。《朱子·集註》縮，直也。又《戰國策》縮于財用則匱。《註》歉也，贏之反也。又《釋名》齊人謂車枕以前曰縮，言局縮也。又《玉篇》退也，止也。又《廣韻》斂也，短也。又姓。《戰國策》安陵人縮高。又《韻補》叶式律切。《班固·幽通賦》神先心以定命兮，命隨行以消息。斡流遷其不濟兮，故遭罹而贏縮。考證：〔《左傳·僖元年》無以縮酒。〕謹照原文元年改四年。

縯：《廣韻》《集韻》《韻會》《正韻》𠀤以淺切，音演。長也。又《集韻》延面切，音衍。義同。又《集韻》以忍切，音引。引也。

䌎：《廣韻》離灼切《集韻》力灼切，𠀤音略。《博雅》絣也。《玉篇》紩衣也。

縰：《廣韻》《集韻》𠀤所綺切，音蹝。《類篇》纚或作縰。《禮·內則》櫛縰筓總。《註》縰，韜髮者也。又《宋玉·高唐賦》縰縰莘莘。《註》衆多之貌。縰與纚同。

縱：〔古文〕𥾞《廣韻》子用切《集韻》《韻會》《正韻》足用切，𠀤蹤去聲。《說文》緩也。一曰舍也。《博雅》置也。《玉篇》恣也，放也。《書·太甲》縱敗禮。《詩·大雅》無縱詭隨。又《詩·鄭風》抑縱送忌。《註》發矢曰縱。又《禮·仲尼燕居》縱言至于禮。《註》縱言，汎說事。又《左傳·襄二十六年》敢有二心乎。縱有，共其內，莫共其外。又《爾雅·釋詁》縱，亂也。又省作從。《論語》從之純如也。《前漢·王吉傳》放從自若。又《集韻》《韻會》祖動切《正韻》作孔切，𠀤音總。《禮·檀弓》喪事欲其縱縱爾。《註》讀如總領之總。急遽趨事貌。又《集韻》足勇切，音䙕。慫或作縱。《前漢·衡山王傳》日夜縱臾。《註》師古曰：縱臾，謂獎勸也。又《廣韻》卽容切《集韻》《韻會》《正韻》將容切，𠀤音蹤。《廣韻》縱橫也。《韻會》或作從。《詩·齊風》衡從其畝。《類篇》東西曰衡，南北曰從。《賈誼·過秦論》合從締交。《註》從，與縱同。又與蹤通。《前漢·蕭何傳》發縱指示獸處者，人也。《註》師古曰：讀者乃爲蹤蹟之蹤，非也。○按隷釋袁良𥓓：往者王尊發縱于平陽。楊著𥓓：追縱魯參。魯峻𥓓：比縱豹產。皆以縱爲蹤。師古之說非是。又《集韻》徂聰切，音叢。髻高大貌。

𦄊：《篇海》綮，或作𦄊。

縲：《廣韻》力追切《集韻》《韻會》倫追切，𠀤音纍。《類篇》纍，或作縲。《論語》雖在縲絏之中。《註》縲，黑索也。《史記·太史公自序》幽於縲絏。又《集韻》盧戈切，音驘。大索也。

䌏：《篇海》覓筆切，音密。見釋典。

縳：《廣韻》持兗切《集韻》《韻會》《正韻》柱兗切，𠀤音篆。《說文》白鮮色也。又《集韻》規掾切，音絹。《儀禮·聘禮註》紡，紡絲爲之，今之縳也。《釋文》縳，聲類以爲今正絹字。又《廣韻》直戀切《集韻》柱戀切，𠀤音瑑。《博雅》束也。《周禮·地官·羽人》十羽爲審，百羽爲搏，十搏爲縳。《註》縳，羽數束名也。又《集韻》樞絹切，音釧。雙縳，緻繒也。又《集韻》重緣切，音椽。卷也。

䌐：《廣韻》《集韻》𠀤莫狄切，音覓。綱繩也。《博雅》繩索也。

䌑：《廣韻》古賢切《集韻》經天切，𠀤音堅。緊也。《類篇》或作䋗。《集韻》通作堅。

縴：《廣韻》苦堅切《集韻》輕煙切，𠀤音牽。縴𦃇，惡絮。

𦄋：《玉篇》丁了切。懸物也。《篇海》今作𠄏。

縵：《廣韻》《集韻》《韻會》《正韻》𠀤莫半切，音幔。《說文》繒無文也。漢律曰：賜衣者，縵表白裏。又《周禮·春官·巾車》卿乗夏縵。《註》五采畫無瑑。《疏》言縵者，亦如縵帛無文章。《左傳·成五年》絳服乗縵。《註》車無文。又《前漢·食貨志》一歲之收，常過縵田。《註》縵田，謂不爲甽者也。又《廣韻》謨晏切《集韻》莫晏切，𠀤音幔。《周禮·春官·磬師》敎縵樂。《註》縵，謂雜聲之和樂者也。《禮·學記》不學操縵，不能安弦。《註》操縵，雜弄弦屬。又《莊子·齊物論》縵者，窖者，密者。《音義》縵，寛心也。《又》大恐縵縵。《音義》齊死生貌。又《集韻》《韻會》𠀤謨官切，音瞞。縵或作𣁜。又《韻補》叶莫半切，緩縵也。《舜卿雲歌》卿雲爛兮，糺縵縵兮。日月光華，旦復旦兮。

𦄌：《集韻》女介切。絮亂貌。

縶：《廣韻》《集韻》《韻會》𠀤陟立切，音執。《玉篇》縷也，相縶也，連也。《類篇》繫也。《詩·小雅》縶之維之。《傳》縶，絆也。《禮·月令》游牝別羣，則縶騰駒。又《左傳·成九年》南冠而縶者，誰也。《註》縶，拘執。又《韻補》質涉切。春秋，盜殺衞侯之兄縶，公羊榖梁作輒。

縷：《廣韻》力主切《集韻》《韻會》隴主切，𠀤音僂。《說文》綫也。《廣韻》絲縷。《周禮·天官》典枲掌布緦縷紵之麻草之物。《孟子》有布縷之征。《楚辭·招魂》秦篝齊縷。又覼縷。委曲也。《柳宗元·寄許孟容書》雖欲秉筆覼縷。又結縷，草名。《爾雅·釋草》傅橫目。《註》一名結縷，俗謂之鼓箏草。又《集韻》郞侯切，音婁。褸或作縷。《玉篇》貧無衣，醜弊也。《小爾雅》布褐而紩之，謂藍縷。《左傳·宣十二年》篳路藍縷，以啓山林。《註》藍縷，敝衣。《類篇》褸或作縷。

𦄍：《廣韻》疎兩切《集韻》所兩切，𠀤音爽。《揚子·方言》緉𦄍，絞也。《註》履中絞也。

𦄎：《正字通》俗繓字。

𦄏：《集韻》師交切，音梢。《類篇》維舟謂之𦄏。○按《木華海賦》作綃。《急就篇註》作𦂚。

縸：《廣韻》《集韻》《韻會》𠀤莫故切，音暮。《類篇》惡絮也。齊人語。又《集韻》末各切，音莫。《後漢·馬融傳》纖羅絡縸。《註》張羅貌。縸與幕通。

縹：《廣韻》敷紹切《集韻》《韻會》匹紹切《正韻》普沼切，𠀤音醥。《說文》帛靑白色。《博雅》縹靑也。《釋名》縹猶漂。漂，淺靑色也。有碧縹，有天縹，有骨縹，各以其色所象言之也。《廣韻》靑黃色也。《後漢·輿服志》賈人縹緗而已。《楚辭·九懷》翠縹兮爲裳。又《集韻》匹妙切，音剽。義同。又《正韻》紕紹切，音漂。《前漢·賈誼傳》鳳縹縹其高逝兮。《註》縹縹，輕舉貌。又《木華·海賦》羣仙縹眇。考證：〔《博雅》蒼靑也。〕謹照原文蒼改縹。

縺：《廣韻》落賢切，音蓮。縺縷，寒具。《玉篇》縷不解。又《集韻》力延切，音連。義同。

縻：《集韻》旻悲切《韻會》《正韻》忙皮切，𠀤音眉。《說文》牛轡也。或从多作𥿫。《類篇》一曰繫也。《前漢·匈奴傳》羈縻不絕。又《集韻》麋寄切。義同。又與靡同。《易·中孚》吾與爾靡之。《釋文》靡，本又作縻。同散也。亦作䌕。

𦄐：《集韻》苦隕切，音稇。《博雅》束也。《玉篇》束縛也。又《集韻》旻悲切，音眉。與縻同。又《類篇》分也。

䌒：《集韻》盧谷切，音祿。《類篇》純也。

縼：《廣韻》辭戀切《集韻》隨戀切，𠀤旋去聲。《說文》以長繩繫牛。《廣韻》同𢳄。《類篇》或省作𦀢。

總：〔古文〕𠂳《廣韻》《正韻》作孔切《集韻》《韻會》祖動切，𠀤音摠。《說文》聚束也。《徐鉉曰》今俗作摠，非。《廣韻》合也，皆也。俗作惣。《書·伊訓》百官總巳。《左傳·僖七年》若總其罪人以臨之。《註》總，將領也。《前漢·揚雄傳》解扶桑之總轡。《註》總，結也。《屈原·離騷》紛總總其離合兮。《註》總總，猶繜繜，聚也。又《釋名》總，束髮也，總而束之也。《詩·齊風》總角丱兮。《疏》總聚其髮，以爲兩角。《儀禮·喪服》總六升。《註》總六升者，首飾象冠。又禾稾曰總。《書·禹貢》百里賦納總。《疏》總者，總下銍秸禾穗與稾，總皆送之。又總布。《周禮·地官·廛人》總布。《註》總，讀如租𥡥之𥡥。𥡥布，謂守斗斛銓衡者之稅也。○按總緫音義各別，今俗以緫爲總，非。詳緫字註。

績：《廣韻》《集韻》《韻會》𠀤則歷切，音勣。《說文》絹也。《詩·陳風》不績其麻。又《書·堯典》庶績咸煕。《傳》績，功也。又《詩·大雅》維禹之績。《傳》績，業也。又《爾雅·釋詁》績，繼也。又事也，成也。

𦄑：《集韻》相銳切《集韻》須銳切，𠀤音歲。《說文》蜀細布也。《玉篇》同繐。《篇海》或作𦇀。

縿：《廣韻》所銜切《集韻》《韻會》《正韻》師銜切，𠀤音衫。《說文》旌旗之斿也。《爾雅·釋天》纁帛縿。《註》縿，衆旒所著。《詩·鄘風箋》以縫紕旌之旒縿。《疏》縿謂繫於旌旗之體，旒謂縿末之垂者。《周禮·春官·巾車註》大常九旗之畫日月者，正幅爲縿，旒則屬焉。又《集韻》思廉切，音暹。䪌或作縿。旌旗末也。又《集韻》師炎切，音攕。義同。又《集韻》思邀切，音宵。綃或作縿。《禮·檀弓》縿幕魯也。《註》縿，縑也。縿讀如綃。又《集韻》蘇遭切，音騷。繅或作縿。又《集韻》七感切，音慘。淺紺繒也。

繀：《廣韻》蘇內切《集韻》蘇對切，𠀤音碎。《說文》箸絲於莩車也。《博雅》繀車謂之厤鹿。《玉篇》繀車，亦名〈室攴〉車，亦名軌車。《廣韻》織繀。

繁：《廣韻》附袁切《集韻》《韻會》《正韻》符袁切，𠀤音煩。《書·仲虺之誥》實繁有徒。《傳》繁，多也。又《禮·鄉飲·酒義》拜至獻酬辭讓之節繁。《註》繁，猶盛也。又《孝經序》安得不翦其繁蕪。《註》繁，雜也。又《廣韻》繁，槪也。又《廣韻》薄官切《集韻》蒲官切，𠀤音鞶。《禮·禮器》大路繁纓一就，次路繁纓七就。《疏》繁爲馬腹帶也。《左傳·成二年》請曲縣繁纓以朝。《註》繁纓，馬飾。又與樊通。《周禮·春官·巾車樊纓註》樊，讀如鞶帶之鞶，謂今馬大帶也。又《廣韻》薄波切《集韻》蒲波切，𠀤音婆。《玉篇》姓也。《左傳·定四年》殷民七族，有繁氏。《前漢·陳湯傳》御史大夫繁延壽。又《韻補》叶符筠切。《陸雲·夏府君誄》元𧙗秀朗，輝景絪縕。誕載豐美，俊穎夙繁。又《韻補》叶汾沅切。《左貴嬪·楊後誄》天𧙓貞吉，克昌克繁。則百斯慶，育聖育賢。

䌓：《正字通》繁字之譌。

繂：《廣韻》呂卹切《集韻》《韻會》《正韻》劣戌切，𠀤音律。《爾雅·釋水》紼繂也。《註》孫炎曰：繂，大索也。李巡曰：繂，竹爲索，所以維持舟者。又《釋名》懸下壙曰繂。繂，將也，徐徐將下之也。《禮·檀弓·公室視豐𥓓註》豐𥓓，斲大木爲之，形如石𥓓，於槨前後四角樹之，穿中於閒爲鹿盧，下棺以繂繞。《疏》以繂繞者，繂卽紼也，以紼之一頭繫棺緘，以一頭繫鹿盧。又《張衡·東京賦》藻繂鞶厲。《註》繂以韋爲之，所以藉玉。又《廣韻》所律切，音率。義同。亦作𦆽。

繃：《廣韻》北萌切《集韻》悲萌切《韻會》䀯橫切，𠀤音繃。《正韻》補耕切，音伻。《說文》束也。《墨子·尚同篇》禹葬會稽，桐棺三寸，葛以繃之。又《廣韻》束兒衣。《前漢·宣帝紀》曾孫雖在襁緥。《註》師古曰：襁卽今之小兒繃也。

繄：《廣韻》烏奚切《集韻》《韻會》煙奚切，𠀤音鷖。《正韻》於宜切，音伊。《說文》戟衣也。一曰靑黑色。《廣韻》赤黑繒。又《詩·邶風·自詒伊阻箋》伊當作繄。繄猶是也。又《左傳·隱元年》爾有母遺，繄我獨無。《註》繄，語助辭。又《廣韻》《正韻》於計切《集韻》《韻會》壹計切，𠀤音翳。《類篇》歎聲。一曰繄格，小兒次衣也。

繅：〔古文〕𦃨《廣韻》《集韻》《韻會》蘇遭切《正韻》𠀤音騷。《說文》繹繭出絲也。《禮·祭儀》夫人繅三盆手。又《廣韻》《集韻》𠀤子皓切，音早。義同。又《五經文字》繅，禮經或以爲薻藉之薻。《周禮·春官·典瑞》王晉大圭執鎭圭，繅藉五采五就。《註》繅有五采文，所以薦玉。又《司几筵》加繅席畫純。《註》繅，讀爲藻。《儀禮·聘禮》圭與繅，皆九寸。《註》雜采曰繅。古文或作藻。今文作璪。《集韻》繅，或作繰𦃐。《廣韻》俗又作縿，非。

繆：《廣韻》武彪切《集韻》亡幽切《正韻》莫彪切，𠀤音䋷。《說文》枲之十絜也。一曰綢繆。《詩·豳風》綢繆牖戶。《傳》綢繆，言纏綿也。《莊子·則陽篇》聖人達綢繆。《音義》綢繆，猶纏綿。又云：深奧也。又《廣韻》莫浮切，音謀。《集韻》力求切，音劉。義𠀤同。又《集韻》居虬切《韻會》居尤切，𠀤音樛。《禮·檀弓》衣衰而繆絰。《註》繆，當爲不樛垂也之樛。《疏》繆絰，謂絞麻爲絰。《前漢·孝成趙皇后傳》卽自繆死。《註》師古曰：繆，絞也。又《集韻》《韻會》𠀤眉救切，音謬。《禮·大傳》五者一物紕繆。《註》紕繆，猶錯也。《釋文》繆，本作謬。又《仲尼燕居》不能詩於禮繆。《註》繆，誤也。《前漢·司馬相如傳》臨邛令繆爲恭敬。《註》繆，詐也。又《于定國傳》何以錯繆至是。《註》繆，違也。又姓。《史記·申公傳》蘭陵繆生。《註》索隱曰：繆氏，出蘭陵。《正字通》今姓繆讀若妙，變音，非本音也。又《集韻》朗鳥切，音了。繚或作繆。《前漢·司馬相如傳》繆繞王綏。《註》繆繞，相纏結也。又《廣韻》《集韻》《韻會》𠀤莫六切，音穆。與穆同。《禮·大傳》序以昭繆。《註》繆，讀如穆。《公羊傳·隱三年》葬宋繆公。《釋文》繆，左氏作穆。《史記·魯世家》太公召公乃繆卜。《註》徐廣曰：古書穆字多作繆。又《集韻》憐蕭切，音聊。繆繆，絲貌。又《集韻》力弔切，音嫽。蟉或作繆。蜩蟉，龍首動貌。

繇：《廣韻》《集韻》《韻會》《正韻》𠀤餘招切，音遙。《說文》作䌛，隨從也。《徐鉉曰》今俗从䍃。又《書·禹貢》厥草惟繇。《傳》茂也。《釋文》抽也。又與徭同。《詩·大雅·民亦勞止箋》繇役煩多。《釋文》繇，本亦作徭。《史記·高祖本紀》高祖常繇咸陽。《註》應劭曰：繇，役也。《前漢·高帝紀註》師古曰：繇，讀與徭同。古通用。又《文帝紀》省繇費以便民。又與陶同。《前漢·古今人表》咎繇，卽臯陶。又與謠同。《前漢·李尋傳》人民繇俗。又姓。《後漢·郅惲傳》西都督郵繇延。《註》繇姓，咎繇之後。又《廣韻》以周切《集韻》《韻會》夷周切，𠀤音由。與由同。《易·坤卦》其所繇來者，漸矣。《左傳·昭二十六年》繇朐汰輈，匕入者三寸。《註》繇，過也。《前漢·文帝記》列侯亦無繇教訓其民。《註》師古曰：繇，讀與由同。又與猷同。《爾雅·釋詁》繇，道也。《疏》小雅巧言云：秩秩大猷。猷繇音義同。又與猶同。《爾雅·釋詁》繇，喜也。《註》禮記曰：人喜則斯陶，陶斯詠，詠斯猶。猶卽繇也，古今字耳。又與悠同。《前漢·韋賢傳》犬馬繇繇。《註》師古曰：繇與悠同。悠悠，行貌。又與游同。《前漢·班固敘傳》陸子優繇。○按《文選》作優游。又《集韻》直𧙗切。《易·繫辭註》爻繇之辭，所以明得失。《釋文》服虔云：抽也，抽出吉凶也。韋昭云：由也，吉凶所由生也。《左傳·閔二年》成風聞成季之繇。《註》繇，卦兆之占辭。《爾雅·釋詁》繇，於也。《註》繇辭。《疏》卦兆之辭也。《干祿字書》繇，臯繇字。𦅸，卜兆辭。音胄。《佩𧥏集》𦅸，从䍃从卜从系。○按繇、𦅸經典皆通用。《說文》在系部，今幷入。考證：〔《干祿字書》繇，臯繇字。繇，卜兆辭。音胄。《佩𧥏集》繇，从䍃，从卜，从系。〕謹照原文下二繇字𠀤改𦅸。

繈：《唐韻》居兩切《集韻》《類篇》《韻會》舉兩切《正韻》居仰切，𠀤音繈。《說文》捔類也。又《玉篇》錢貫也。《前漢·食貨志》臧繈千萬。《廣韻》俗作鏹。又《集韻》與襁同。《史記·衞將軍傳》靑子在繈褓中。《註》繈長尺二寸，闊八寸，以約小兒于背也。又《廣韻》繈絲有纇。

𦄒：《廣韻》方典切《集韻》《正韻》補典切，𠀤音匾。緶亦作𦄒。褰裳也。又《集韻》《類篇》𠀤𤰞眠切，音邊。義同。

𦄓：《廣韻》《集韻》𠀤當侯切，音兜。結縷囊。

𦄔：《集韻》丁結切，音窒。結也。

𦄕：《集韻》邊迷切，音椑。𦀘，或作𦄕。《博雅》幷也。

𦄖：《字彙補》終字。見漢孔宙𥓓。

繉：《篇海》胡昆切，音魂。《管子·輕重篇》又㩖權渠繉𦁛，所以御春夏之事也。《註》繉，縫也。

𦄗：《字彙補》同繚。《隷釋》孫叔敖𥓓隂，𦄗𣏣二宗，卽繚字。

䌔：《篇海》於𠋫切，音嘔。義闕。《字彙補》䌔麻也。○按卽漚字之譌。

𦄘：《篇海》與紖同。○按《集韻》紖亦作絼，當卽絼字之譌。

𦄙：《篇韻》七作切，音錯。綜𦄙，絲貌。

𦄚：《說文長箋》與縱同。詳縱字註。

𦄛：《字彙補》同緇。○按字形當卽𦃓字之譌。《字彙補》同緇，非是。

𦄜：《篇韻》古紅切，音宮。縣名。出江西賦。

䌕：《韻會》旻悲切，音眉。與縻同。詳縻字註。

繎：《廣韻》《集韻》𠀤如延切，音然。《說文》絲勞也。又《急就篇註》繎者，紅色之尤深，言若火之然也。又《廣韻》而緣切《集韻》而宣切，𠀤音堧。繎絲難理。又《集韻》儒轉切。又人見切。義𠀤同。

𦄼：《廣韻》相兪切《集韻》詢趨切，𠀤音須。《說文》絆前兩足也。漢令蠻夷卒有𦄼。《類篇》𦄼，或省作䋶。互詳䋶字註。又《廣韻》相庾切。又息有切，音滫。義𠀤同。又《集韻》筍勇切，音竦。又聳取切，音盨。又宣遇切，音尟。義𠀤同。

𦄽：《廣韻》强魚切《集韻》求於切，𠀤音渠。《玉篇》綵名也。履緣也。《類篇》或作𦂘。詳𦂘字註。

繏：《廣韻》息絹切《集韻》須絹切，𠀤音選。《博雅》繩索也。《玉篇》懸縋索。又蜀錦名。《揚雄·蜀都賦》自造奇錦，紌繏䋶縿。又《集韻》逡緣切，音詮。《類篇》所以懸持也。又《集韻》聳取切，音𦄼。𦇗或省作繏。詳𦇗字註。

繐：《廣韻》《集韻。》𠀤胡桂切，音慧。《說文》細疏布也。《儀禮·士冠禮》不屨繐屨。《註》縷不灰治曰繐。又《喪服》繐衰者何，以小功之繐也。《註》凡布細而疏者，謂之繐。《禮·檀弓》綌縗繐裳，非古也。《註》非時尚輕凉慢禮。《釋名》齊人謂凉爲惠，言服之輕細凉惠也。《玉篇》同𦄑。又《廣韻》《集韻》《韻會》《正韻》𠀤相銳切，音歲。義同。又《集韻》旋芮切，音彗。義同。

𦄾：《集韻》逢玉切，音幞。纀或作𦄾。帕也。又《玉篇》裳削幅也。亦作襆。

䌖：《廣韻》《集韻》𠀤疾葉切，音捷。《說文》合也。又《左思·吳都賦》䌖賄紛紜。《註》䌖，蠻夷貨名也。又《集韻》卽入切，音㗱。義同。

𦄿：《集韻》密北切，音墨。《說文》索也。《類篇》或从墨作纆。

繑：《集韻》丘祅切，音蹺。《說文》絝紐也。《管子·輕重篇》絏繑而踵相隨。又《集韻》牽幺切，音鄡。義同。又《集韻》訖約切，音脚。屩或作繑。亦作鞽。通作蹻。考證：〔《集韻》訖約切，音脚。屐或作繑，亦作鞽，通作蹻。〕謹照原文屐改屩。

䌗：《廣韻》芳武切《集韻》斐父切，𠀤音撫。《玉篇》繅淹餘也。《廣韻》絲也。《類篇》䋨或作䌗。

繒：《廣韻》疾陵切《集韻》《韻會》慈陵切，𠀤音蹭。《說文》帛也。籀文作緈。《前漢·灌嬰傳》睢陽販繒者也。《註》師古曰：繒者，帛之摠名。又國名。《穀梁傳·僖十四年》季姬及繒子遇于防。《周語》杞繒由太姒。《註》杞繒二國，姒姓，夏禹之後。又縣名。《史記·吳大伯世家》敗齊師于艾陵至繒。《註》琅邪繒縣。又姓。《史記·夏本紀》禹爲姒姓，其後分封，用國爲姓，有繒氏。《前漢·文帝紀》祁侯繒賀爲將軍。又《集韻》咨騰切，音增。徂棱切，音層。作亙切，音贈。義𠀤同。又與矰同。《三輔黃圖》佽飛具繒繳以射雁。考證：〔《史記·吳大伯世家》敗齊師于艾𣺦至繒。〕謹照原文艾𣺦改艾陵。

𦅀：《廣韻》徐林切《集韻》徐心切，𠀤音尋。《玉篇》續也。今作尋。

𦅁：《集韻》䋾或从奢作𦅁。詳䋾字註。

繓：《廣韻》《正韻》子括切《集韻》《韻會》宗括切，𠀤音撮。《玉篇》結繓也。《類篇》一曰縫餘。

織：〔古文〕𥿮綕𦁓𦁋《廣韻》之翼切《集韻》《韻會》質力切，𠀤音職。《說文》作布帛之總名。《小爾雅》治絲曰織。織，繒也。《廣韻》組織。《書·禹貢》厥篚織文。《傳》織文，錦綺之屬。又《廣韻》《集韻》《韻會》𠀤職利切，音志。《正韻》支義切，音寘。《禮·玉藻》士不衣織。《註》織，染絲織之，士衣染繒也。又《集韻》昌志切，音熾。幟或作織。《詩·小雅》織文鳥章。《箋》織，幑也。《疏》幟與織，字雖異，音實同也。《前漢·食貨志》旗織加其上。《註》師古曰：織，讀曰幟。《類篇》或作𦀗。

繕：《廣韻》《集韻》《韻會》《正韻》𠀤時戰切，音膳。《說文》補也。《禮·月令》繕囹圄。又《詩·鄭風·叔于田序》繕甲治兵。《箋》繕之言善也。又《周禮·夏官·繕人註》繕之言勁也，善也。《疏》以其所掌弓弩，有堅勁而善，堪爲王用者。又《左傳·僖十五年》征繕以輔孺子。《註》繕，治也。又《前漢·息夫躬傳》繕修干戈。《註》師古曰：繕，備也。又《後漢·盧植傳》供繕寫上。又與勁同。《禮·曲禮》招搖在上，急繕其怒。《註》繕，讀曰勁。

𦅂：《正字通》䌥字之譌。

𦅃：《集韻》兹消切，音焦。《玉篇》生枲未漚也。亦作䌭。《類篇》布屬。又《集韻》千遙切，音鍫。《類篇》𣟼，麻苦雨生壞也。或从糸作𦅃。

繖：《廣韻》《韻會》蘇旱切《集韻》顙旱切《正韻》蘇𥳑切，𠀤音散。《說文·新附字》蓋也。《廣韻》繖，絲綾。今作繖蓋字。《史記·五帝紀》舜乃以兩笠自扞而下去。《註》皇甫謐云：兩繖，繖笠類。《晉書·王雅傳》遇雨，請以繖入。又《廣韻》蘇旰切《集韻》先旰切《正韻》先諫切，𠀤音散。義同。《類篇》亦作𠍘傘。《集韻》或作𢄻。

𦅄：《集韻》直列切，音轍。《類篇》衣破。

𦅅：《正字通》緟字之譌。○按隸釋，漢𥓓从重者或从童，如蕫勭等字是也。𦅅卽緟字。詳緟字註。

繗：《廣韻》力珍切《集韻》離珍切，𠀤音鄰。《玉篇》紹也。《類篇》理絲也。

繘：〔古文〕𦇹𦈇《廣韻》餘律切《集韻》《韻會》允律切《正韻》以律切，𠀤音聿。《說文》綆也。从糸，矞聲。《玉篇》用以汲水也。《急就篇註》汲索也。《揚子·方言》關東謂之綆，關西謂之繘。《易·井卦》汔至亦未繘井。《儀禮·士喪禮》管人汲不說繘屈之。又《廣韻》居律切《集韻》訣律切，𠀤音橘。義同。又《集韻》厥律切，音茁。食律切，音術。其律切，音𧽻。義𠀤同。又《集韻》古穴切，音玦。䋉或作繘。縷也。

繙：《廣韻》附袁切《集韻》符袁切，𠀤音煩。《說文》寬也。《廣韻》繙㠾，亂取也。又《集韻》蒲官切，音槃。義同。又《廣韻》浮袁切《集韻》《韻會》孚袁切《正韻》符艱切，𠀤音翻。《類篇》𦆯繙，風吹旗也。又《莊子·天道篇》於是繙十二經，以說老耼。

䌘：《廣韻》方結切，音㢼。《集韻》必結切，音彆。《玉篇》編繩也，劒帶也。又《廣韻》馭右迴。又《集韻》毗祭切，音敝。《類篇》惡綿也。

䌙：《集韻》胡曠切，音愰。《類篇》繩束也。

繚：《廣韻》落蕭切《集韻》《韻會》憐蕭切《正韻》連條切，𠀤音聊。《說文》纏也。《類篇》繞也。《禮·玉藻》再繚四寸。《班固·東都賦》修袖繚繞而滿庭。又祭名。《周禮·春官·大祝》辨九祭，八曰繚祭。《儀禮·鄉飮酒禮》弗繚，右絕末以祭。《註》繚，猶紾也。又人名。《前漢·藝文志》尉繚二十九篇。《註》師古曰：尉姓，繚名也。又縣名。《前漢·地理志》淸和郡有繚縣。又《集韻》朗鳥切《正韻》盧皎切，𠀤音了。義同。又《集韻》離昭切，音髎。力照切，音燎。義𠀤同。又《廣韻》力小切，音燎。《莊子·盜跖篇》繚意絕體而爭。《音義》繚，理也。又《集韻》爾紹切，音擾。人名。莊子有黃繚。又《韻補》叶力虯切。《楚辭·招隱士》偃蹇連卷兮枝相繚。《註》繚，紐也。考證：〔《儀禮·鄉飮酒禮》弗繚，左絕末以祭。〕謹照原文左改右。

繛：《廣韻》昌約切《集韻》《韻會》尺約切，𠀤音婥。《說文》緩也。或省作綽。《玉篇》綽，古文繛。詳綽字註。○按《說文》在素部，今倂入。

繜：《廣韻》祖昆切《集韻》租昆切，𠀤音尊。《說文》薉貉中女子無袴，以帛爲脛室，用絮補核，名曰繜衣，狀如襜褕。《急就篇》禪衣蔽膝布母繜。《註》黃氏曰：江東謂鷦鷯爲布母。布母繜，繜，小衣也，猶犢鼻。又《屈原·離騷註》總總猶繜繜，聚也。又《集韻》兹損切。《荀子·不苟篇》不能，則恭敬繜絀，以事人。《註》繜，與撙同。絀，與黜同。謂自撙節貶損也。

𦅆：《集韻》堂練切，音電。《類篇》文繒。

繝：《集韻》居莧切，音瞯。《類篇》錦文也。唐有大繝錦。《唐書·肅宗紀》禁大繝竭鑿六破錦。

繞：《廣韻》而沼切《集韻》《韻會》《正韻》爾紹切，𠀤音擾。《說文》纏也。《干祿字書》遶，通繞。又姓。《左傳·文十三年》繞朝贈之策。《註》繞朝，秦大夫。又《集韻》人要切，音蟯。撓，或作繞。

繟：《廣韻》昌善切《集韻》《韻會》齒善切，𠀤音闡。《說文》帶緩也。《博雅》繟繟，緩也。《廣韻》寬綽。又《廣韻》徒干切《集韻》唐干切，𠀤音壇。義同。又《集韻》尺繟切。又時戰切。義𠀤同。又《集韻》黨旱切，音亶。通作嬗。又《集韻》時連切，音鋋。繟聯，不絕貌。考證：〔《集韻》尺戟切。〕謹照原文尺戟切改尺繟切。

𦅇：《廣韻》息郞切《集韻》蘇郞切，𠀤音喪。《類篇》緗𦅇，淺黃也。又《集韻》四浪切，喪去聲。義同。

繠：《廣韻》如壘切《集韻》《韻會》乳棰切《正韻》如累切，𠀤音蘂。《廣韻》茸也，垂也。又佩垂貌。《左傳·哀十三年》吳申叔儀乞糧于公孫有山氏，曰：佩玉繠兮，余無所繫之。《註》繠然服飾備也。又《集韻》汝垂切。義同。

繡：《廣韻》《集韻》《韻會》《正韻》𠀤息救切，音秀。《說文》五采備也。《釋名》繡，修也，文修修然也。《書·益稷》黼黻絺繡。《周禮·冬官考工記》畫繢之事，五采備，謂之繡。又姓。《姓氏急就篇》漢有繡君實。又《集韻》先彫切，音蕭。《類篇》綺屬。《詩·唐風》素衣朱繡。《箋》繡，當爲綃。《韻補》當讀如肖。考證：〔《周禮·冬官考工記》畫繢之事，五采備，爲之繡。〕謹照原文爲之改謂之。

繢：《廣韻》《集韻》《韻會》《正韻》𠀤胡對切，音潰。《說文》織餘也。《玉篇》紐繢也。《急就篇註》繢亦絛組之屬，似纂而色赤。又《類篇》一曰畫也。《周禮·春官·司几筵》諸侯祭祀席蒲筵繢純。《註》繪，畫文也。又《冬官·考工記》畫繢之事，雜五色。《禮·曲禮》飾羔鴈者以繢。《疏》畫布爲雲氣。《前漢·食貨志》以繢爲皮幣。《註》繢，繡也。繪五采而爲之。又與繪同。《禮·玉藻》緇布冠繢緌。《註》繢，或作繪。又《集韻》戸賄切，音瘣。義同。又《集韻》胡隈切，音回。《類篇》采色鮮也。又《集韻》胡骨切，音搰。義同。又《集韻》求位切。𦆠或作繢。考證：〔《集韻》戸賄切，音塊。〕謹按塊在隊韻，賄在賄韻，戸賄切不得音塊，謹照集韻音塊改音瘣。

𦅈：《集韻》晡橫切，音祊。《類篇》結也。

䌚：《玉篇》音粟。縐文。

𦅉：《玉篇》同䌵。帶也。詳䌵字註。

繣：《廣韻》《集韻》《韻會》𠀤胡卦切，音畫。繣徽，乖違也。一曰結礙也。《周禮·夏官·大司馬徒銜枚而進註》枚如箸，銜之，有繣，結項中。《疏》繣卽兩頭繫也。《屈原·離騷》忽緯繣其難遷。《註》緯繣，乖戾也。又《廣韻》呼麥切《集韻》胡麥切，𠀤音劃。義同。又《潘岳·西征賦》繣瓦解而冰泮。《註》繣，破聲也。又《集韻》忽麥切，音㦎。義同。又古賣切，音卦。義同。

𦅊：《集韻》昔各切，音索。大綯也。○按與𦁎同。

𦅋：《集韻》起輦切，音遣。縮也。

𦅌：《集韻》徒登切，音騰。縢或作𦅌。緘也。

𦅍：《集韻》倫追切，音纍。纝或作𦅍。詳纝字註。

𦅎：《集韻》詢趨切，音須。繻或作𦅎。

𦅏：《篇海》同𦅎。

繤：《集韻》祖管切，音纘。纂或作繤。詳纂字註。

繥：《篇海》虛之切，音嬉。笑也，樂也。

𦅐：同顈。○按《廣韻》作顈，《集韻》作𦅐。

𦅑：《篇海》音旬。縫也。○按音義與䋸同。卽䋸字之譌也。

𦅒：《字彙補》與繅音義同。○按《類篇》，繅或从喿作繰。俗从喿字，或變作參，亦作叅。此復誤作叅，非是。

𦅓：《集韻》䋶，或作𦅓，亦書作𦄼。詳𦄼字註。

𦅔：《字彙補》命伏切，音墨。絲也。

𦅕：《字彙補》同繛。○按《玉篇》，繛卽古文綽。改从索，非。

繩：《廣韻》食陵切《集韻》《韻會》《正韻》神陵切，𠀤音乗。《說文》索也。《急就篇註》繩謂紨兩股以上。總而合之者也。一曰麻絲曰繩，草謂之索。《易·繫辭》上古結繩而治。《書·說命》惟木從繩則正。《禮·經解》繩墨之於曲直。《前漢·律歷志》規圓生矩，矩方生繩，繩直生準。又《書·囧命》繩愆糾謬。《疏》木不正者，以繩正之。繩謂彈正。又《詩·周南》宜爾子孫繩繩兮。《傳》繩繩，戒愼也。《朱傳》不絕貌。又《大雅》繩其祖武。《傳》繩，戒也。《朱傳》繩，繼也。又《禮·樂記》省其文采，以繩德厚。《註》繩，猶度也。《史記·樂書註》王肅曰：繩，法也。又《禮·深衣》負繩及踝以應直。《註》繩謂裻，與後幅相當之縫也。又《左傳·莊十四年》蔡侯繩息嬀，以語楚子。《註》繩，譽也。《小爾雅》繩之，譽之也。又《集韻》以證切，音孕。《周禮·秋官·薙氏》秋繩而芟之。《註》含實曰繩。又《集韻》弭盡切，音泯。繩繩，無涯際貌。一曰運動不絕意。又《集韻》石證切，音乗。𡽪也。又《韻補》叶乗融切。《𨻰琳武庫賦》陵九城而上躋，起齊軌兮玉繩。車軒轔於雷室，騎浮厲乎雲宮。《廣韻》俗作繩。

𦅵：《集韻》須銳切，音歲。繐，或作𦅵。《玉篇》練布也。

繪：《廣韻》《集韻》《韻會》《正韻》𠀤胡對切，音潰。《說文》會五采繡也。《小爾雅》雜彩曰繪。《玉篇》綵畫也。《論語》繪事後素。《何晏註》繪，畫文也。《釋文》本又作繢。又《廣韻》《集韻》《韻會》𠀤黃外切，音會。義同。又與會同。《書·益稷》日月星辰山龍華蟲作會。《傳》會，五采也。以五采成此畫焉。《釋文》會，馬鄭作繪。又與鄶同。《穀梁傳·宣十八年》邾人戕繪子于繒。《釋文》繪，本或作鄶。又《集韻》古外切，音儈。五采束髮也。

繫：《廣韻》古詣切《集韻》《韻會》《正韻》吉詣切，𠀤音計。《說文》繫，𦃇也。一曰惡絮。《玉篇》約束也，留滯也。《類篇》一曰維也。又《集韻》牽奚切，音溪。義同。又《廣韻》《集韻》《韻會》𠀤胡計切，音系。《易·繫辭疏》繫辭者，聖人繫屬此辭于卦爻之下。又云：系辭者，取綱系之義也。《釋文》繫，本系也。又續也。《周禮·天官·大宰》以九兩繫邦國之民。《註》繫，聯綴也。《干祿字書》繫通繫。《集韻》系或作繫。《類篇》或作𣪠。

𦅶：《廣韻》盧盍切《集韻》力盍切，𠀤音臘。《玉篇》繒也。《類篇》𦆻，或作𦅶。

繬：《廣韻》所力切《集韻》殺測切，𠀤音色。《博雅》交合也。《玉篇》縫也。《廣韻》緙也。

𦅷：《篇海》𦅷，亦作紵。綿絮裝衣。《任昉·竟陵文宣王行狀》華袞與縕𦅷同歸。《註》韓詩子路曰：曾子褐衣縕𦅷未嘗完。

繭：〔古文〕絸《廣韻》古典切《集韻》《韻會》《正韻》吉典切，𠀤音趼。《說文》蠶衣也。《禮·祭義》世婦卒蠶，奉繭以示于君，遂獻繭于夫人。又《釋名》煑繭曰幕。貧者著衣，可以幕絡絮也。或謂之牽離，煑熟爛，牽引使離散如綿然也。《禮·玉藻》纊爲繭，縕爲袍。又繭繭，聲氣微也。《禮·玉藻》言容繭繭。《疏》猶綿綿，聲氣微細繭繭然。又《戰國策》足重繭而不休息。《註》足傷皮皺，如蠶繭也。《類篇》或作𦇂。俗作蠒，非是。考證：〔《釋名》繭曰幕也。〕謹照太平御覽引釋名原文改爲煑繭曰幕，或謂牽離。謹照釋名原文謂下增之字。

𦅸：《廣韻》《集韻》直祐切《韻會》《正韻》直又切，𠀤音胄。卦兆辭也。○按《佩觿》𦅸，从䍃从卜从系。《漢書》文帝紀註，師古曰：古作籀，今經典皆作繇。詳繇字註。

𦅹：《集韻》餘招切，音遙。同繇。○按《說文》繇作䌛，漢隷或作𦅹。韓勑𥓓：復顏氏官氏邑中𦅹。任伯嗣𥓓：𦅹賦平均。繇皆作𦅹。

𦅺：《玉篇》音戾。又音捩。綬也。

䌜：《廣韻》尼輒切《集韻》昵輒切，𠀤音聶。《博雅》縫也。《玉篇》𦀖䌜，續縫。《廣韻》補衣。又《王延壽·王孫賦》蹔拏髮以䌜縛。《註》以繩繫縛也。又《集韻》逆怯切，音業。義同。

繮：《廣韻》居良切，音薑。《說文》馬紲也。《博雅》靮謂之繮。《廣韻》亦作韁。

𦅻：《玉篇》古文緩字。《廣韻》胡管切，音浣。《說文》作𦇻，綽也。或省作緩。詳緩字註。○按《說文》在素部，今倂入。

𦅼：《集韻》都甘切，音儋。《類篇》緩也。

繯：《廣韻》《集韻》《韻會》𠀤乎𤱶切，音泫。《說文》作𦇏，絡也。《玉篇》環也。《廣韻》繫也。《類篇》維也。《前漢·揚雄傳》虹蜺爲繯。《註》系也。《文選·李善註》旗上繫也。又《集韻》下兗切，音蜎。義同。又《廣韻》《集韻》𠀤胡慣切，音患。《揚子·方言》㯂，宋魏陳楚江淮之閒謂之繯。《廣韻》縞文也。

繰：《集韻》子皓切，音早。《說文》帛如紺色。《博雅》繰謂之縑。又《集韻》千遙切，音鍫。又七小切，音悄。義𠀤同。又《集韻》蘇遭切，音騷。《玉篇》同繅。詳繅字註。《廣韻》俗又作縿，非。縿本音衫。

䌝：《玉篇》音紟。絲也。又《篇海》居䕃切，音禁。靑色。陶隱居說，藍染䌝碧所用也。《顏氏家訓》吳人呼紺爲禁，故以糸旁作䌝，代紺字。

繱：《廣韻》倉紅切《集韻》麤叢切，𠀤音悤。《說文》帛赤白色。《玉篇》靑白色。《廣韻》色靑黃文細絹。《集韻》或作緫。詳緫字註。又《集韻》祖動切，音總。䋷繱，絹也。

繲：《廣韻》古隘切《集韻》居隘切，𠀤音懈。故衣也。《莊子·人閒世》挫鍼治繲。《音義》繲，浣衣也。崔作𦇫，音綫。

𦅽：《廣韻》居玉切《集韻》拘玉切，𠀤音挶。《說文》素屬。《類篇》隷作𢍣。○按《說文》在素部，今倂入。

𦅾：《廣韻》之若切《集韻》《韻會》《正韻》職略切，𠀤音灼。《說文》生絲縷也。《玉篇》矢䠶也，〈糹啇〉也。又《集韻》古了切，音皎。《博雅》纏也。

𦅿：《集韻》王問切，音暈。《類篇》染閒色。

繳：《玉篇》同𦅾。《易·遯卦註》矰繳不能及。《疏》結繳於矢，謂之矰繳。《史記·楚世家》綪繳蘭臺。《註》絲繩繫弋射鳥也。《前漢·張良傳》雖有矰繳。《註》繳，弋射也。又《廣韻》古了切《集韻》《韻會》《正韻》吉了切，𠀤音皎。《前漢·司馬遷傳》名家苛察繳繞。《註》如淳曰：繳繞，猶纏繞也。又《廣韻》《集韻》𠀤下革切，音覈。衣領中骨。或作𧝳。又《集韻》𢅎，或作繳。行縢也。又《集韻》吉弔切，音叫。糾戾也，劉向曰：紛繳爭言。

繴：《廣韻》北激切《集韻》《韻會》《正韻》必歷切，𠀤音壁。《說文》繴謂之罿，罿謂之𦋖，𦋖謂之𦋄，捕魚覆車也。《玉篇》或作𦌠。又《廣韻》蒲革切《集韻》薄革切，𠀤音䌟。義同。又《集韻》博厄切，音薛。匹陌切，音劈。義𠀤同。

䌞：《廣韻》良冉切《集韻》力冉切，𠀤音斂。《揚子·方言》㯂，關東謂之䌞。《博雅》繩索也。《玉篇》懸蠶簿橫也。《類篇》槌紐也。又《集韻》纖琰切，音彡。義同。

䌟：《集韻》匹麥切，音劈。《玉篇》織絲爲帶也。又《集韻》博厄切，音薛。又薄革切，音繴。義𠀤同。又《集韻》必益切，音璧。《類篇》䌞䌟，絮也。

繵：《集韻》澄延切，音纏。《玉篇》繵謂之襌也。《揚子·方言》𧘑繵謂之襌。《註》今又呼爲凉衣。又《集韻》纏，亦作繵。《史記·扁鵲傳》動胃繵緣。《註》繵緣，謂脈纏繞胃也。又《集韻》唐干切，音壇。繩也。一曰紫色。又《廣韻》徒旱切，音但。束腰大帶。又《集韻》黨旱切，音亶。束也。

𦆀：《廣韻》昌善切，音闡。《說文》偏緩也。又《廣韻》徐翦切《集韻》似淺切。義𠀤同。又《集韻》直碾切，廛去聲。義同。又《集韻》延面切，音衍。義同。《篇海》纏也。

𦆁：《篇海》郞何切，音騾。綾紋。

𦆂：《集韻》朱欲切，音燭。《玉篇》同䌵。帶也。詳䌵字註。

䌠：《廣韻》古南切《集韻》姑南切，𠀤音弇。慳悋也。又《廣韻》呼廉切《集韻》苦兼切，𠀤音謙。持意堅固謂之䌠。一曰口閉。

𦆃：同䌠。

繶：《廣韻》於力切《集韻》《韻會》乙力切，𠀤音億。《博雅》絛也。《玉篇》或作𩍖。《周禮·天官·屨人》赤繶黃繶。《註》以赤黃之絲爲下緣。又《儀禮·士虞禮》賔長洗繶爵。《註》繶爵，口足之閒有篆文彌飾。

繷：《玉篇》奴孔切《博雅》紛繷，不善也。《後漢·崔駰傳》紛繷塞路。《註》盛多也。又《集韻》尼交切，音鐃。又乃湩切，音癑。義𠀤同。

𦆄：《廣韻》所櫛切《集韻》色櫛切，𠀤音瑟。《類篇》𦆄𦆄，色也。《集韻》通作璱。

䌡：《玉篇》音體。纏也。

繸：《廣韻》《集韻》《韻會》《正韻》𠀤徐醉切，音遂。《爾雅·釋器》繸，綬也。《註》卽佩玉之組，所以連繫瑞玉者，因通謂之繸也。《類篇》或省作𦂁。

繹：《廣韻》羊益切《集韻》《韻會》《正韻》夷益切，𠀤音亦。《說文》抽絲也。《揚子·方言》繹，理也。絲曰繹之。《註》言解繹也。又《爾雅·釋詁》繹，陳也。《書·君陳》庶言同則繹。《傳》衆言同，則陳而布之。《詩·小雅》會同有繹。《傳》陳也。《禮·射義》射之爲言繹也。或曰舍也，繹者，各繹已之志也。《疏》繹，陳也。又《詩·魯頌》以車繹繹。《傳》善走也。又山名。《詩·魯頌》保有鳧繹。《傳》繹，山也。又龜名。《周禮·春官》龜人掌六龜之屬，地龜曰繹屬。《疏》仰者繹。又祭名。《左傳·宣八年》壬午猶繹。《註》繹，又祭，陳昨日之禮，所以賔尸。《公羊傳》繹者何，祭之明日也。又邑名。《左傳·文十三年》邾文公卜遷于繹。《註》邾邑。又紬繹。《前漢·谷永傳》燕見紬繹。《註》紬繹者，引其端緒也。又《揚子·方言》繹，長也。又《博雅》繹，窮也，終也，充也。又《玉篇》繹，大也。又與驛同。《詩·大雅》徐方繹騷。《箋》繹，當作驛。《爾雅·釋訓》繹繹，生也。《疏》載芟云：驛驛其達。繹與驛音義𠀤同。又《集韻》施只切，音釋。釋，或作繹。解也。又《韻補》叶弋灼切。《楚辭·九辯》悲愁窮慼兮獨處廓，有美一人兮心不繹。考證：〔《爾雅·釋訓》繹繹，生。〕謹照原文生下增也字。

䌢：《集韻》郞丁切，音零。《類篇》絮也。

𦆅：《正字通》俗縵字。

𦆆：《集韻》離鹽切，音廉。《類篇》縿也。

𦆇：《正字通》繕，本作𦆶。省作𦆇繕，非。○按經典皆作繕。詳繕字註。

𦆈：《集韻》懸圭切，音攜。纗，或作𦆈。又《集韻》祖管切，音纂。《玉篇》同纂。組類也。《後漢·張衡傳》𦆈幽蘭之秋華兮。《註》𦆈，亦纂字。

𦆉：《集韻》將先切，音箋。韀或作𦆉。馬被具。○按與𦇩同。

繺：音義未詳。《淮南子·要略篇》所以箴縷縩繺之閒。○按《集韻》襰𧜁，衣破。𧜁或作𦃏，殺與煞通，疑卽𦃏字。

𦆊：《篇海》同繮。○按卽繮字之譌。

𦆋：《篇海》來上聲。䋦絲也。

𦆌：𦄍字之譌。見《字彙補》。

𦆍：《字彙補》七葉切，音妾。連緒也。○按音義與緁同。當卽緁字之譌。

𦆎：《篇海》同繹。

𦆜：《集韻》仄遇切，音媰。縐或作𦆜。絺也。

𦆝：與縹同。○按隷釋漢𥓓，从票之字或作𡬽。馮煥詔𠐆輕，卽僄輕也。

䌣：《篇海》作管切，音纂。積也。

𦆞：《廣韻》《集韻》𠀤亡遇切，音務。繅淹餘也。

繻：《廣韻》相兪切《集韻》《韻會》詢趨切，𠀤音須。《說文》繒采色。《玉篇》細密之羅也。《易·旣濟》繻，有衣袽。《前漢·終軍傳》關吏與軍繻。《註》蘇林曰：繻，帛邊也。舊關出入皆以傳，傳還，因裂繻頭，合以爲符信也。又《類篇》一曰細密網。亦作緰𦅎。又人名。《左傳·隱二年》紀裂繻來逆女。又《集韻》汝朱切，音儒。義同。

繼：《廣韻》《集韻》《韻會》《正韻》𠀤古詣切，音計。《說文》續也。《玉篇》紹繼也。《易·繫辭》繼之者，善也。《中庸》善繼人之志。《孟子》爲可繼也。《五經文字》繼从㡭，反𢇍爲㡭。俗作継，非。又《集韻》吉棄切，音繫。縛也。《後漢·李固傳》羣下繼望。《註》劉攽曰：繼是繼續之義，不可施於此。蓋本是繫字，繫綴天下之望也。○按繼又音繫，訓縛，卽繫之義。劉欲改繼爲繫，非是。

䌤：《集韻》式支切，音施。《玉篇》同䌳。詳䌳字註。又《廣韻》息移切《集韻》相支切，𠀤音斯。義同。又《集韻》展几切，音黹。𧝉或作䌤。

繽：《廣韻》匹賔切《集韻》《韻會》《正韻》紕民切，𠀤音臏。《博雅》𦆯𦆯，衆也。《玉篇》𦆯紛，盛也。《類篇》亂也。《屈原·離騷》佩𦆯紛其繁飾兮。《又》九嶷𦆯其𠀤迎。

䌥：《廣韻》於謹切《集韻》《韻會》倚謹切，𠀤音隱。《博雅》絣也。《玉篇》䌥衣也。《廣韻》縫衣相著。

𦆟：《廣韻》莫紅切《集韻》謨蓬切，𠀤音蒙。《類篇》絲亂緒貌。又《集韻》母總切，音蠓。義同。

䌦：《廣韻》徒到切《集韻》大到切，𠀤音導。靑黃閒色。《玉篇》綠也。又《集韻》杜皓切，音道。又居號切，音誥。義𠀤同。又《集韻》徒歷切，音狄。義同。

𦆠：《廣韻》《集韻》𠀤求位切，音匱。《玉篇》織餘也。《集韻》𦆠，或从貴作繢。

𦆡：《集韻》居例切，音罽。𦇧或从𣯅作𦆡。詳𦇧字註。

𦆢：《廣韻》居例切，音罽。○按从网之字，或省作冈，或變作四。𦆢卽𦇧字也。

繾：《廣韻》《集韻》𠀤去演切，音遣。《說文·新附字》繾綣，不相離也。詳綣字註。又《集韻》遣忍切，音螼。義同。

䌧：《正字通》俗紬字。

繿：《集韻》盧甘切，音藍。《類篇》襤或从糸作繿。衣名。

纀：《廣韻》《集韻》《韻會》《正韻》𠀤博木切，音卜。《說文》裳削幅也。《爾雅·釋器》裳削幅謂之纀。《玉篇》作𦄾。《廣韻》同襆。又《集韻》逢玉切，音幞。帕也。

纁：《廣韻》《集韻》《韻會》《正韻》𠀤許雲切，音熏。《說文》淺絳也。《爾雅·釋器》三染謂之纁。《書·禹貢》厥篚𤣥纁璣組。《周禮·天官·染人》夏纁𤣥。又《冬官·考工記·鍾氏》三入爲纁。《註》染纁者，三入而成。《儀禮·士冠禮》爵弁服纁裳純衣。又《集韻》呼運切，音訓。義同。考證：〔《儀禮·士冠禮》服纁裳純衣。〕謹按原文服字上連爵弁爲句，今於服字上增爵弁二字。

纂：《廣韻》《正韻》作管切《集韻》《韻會》祖管切，𠀤音纘。《說文》似組而赤。《前漢·景帝紀》錦繡纂組，害女紅者也。又《類篇》一曰集也。《前漢·藝文志》揚雄取其有用者，以作訓纂篇。又與纘通。《前漢·班固敘傳》纂堯之緒。又與攢通。《潘岳·笙賦》歌棗下之纂纂。《註》古咄喑歌曰：棗下何攢攢。攢，聚貌。纂與攢古字通。《集韻》或作繤𦆈。

𦆣：《集韻》直利切，音稚。𦃘或作𦆣。紩也。詳𦃘字註。

𦆤：《篇海》抽知切，音痴。繒屬。○按卽䌤字之譌。

𦆥：《篇海》音蜜。見釋典。義闕。《篇韻》疎密亦作𦆥。○按卽䌏字之譌。

𦆦：《篇韻》偶起切，音擬。帶也。

𦆧：《篇海》與縒同。詳縒字註。

𦆨：《字彙補》音義未詳。《墨子·所染篇》厲王染於𦆨公，長父，榮夷終。

𦆩：《字彙補》古文彝字。○按類篇彝古作𢇏。此譌字也。

𦆪：《字彙補》俗裹字。

𦆫：《字彙補》方孔切，音𦂌。縛也。○按卽綁字。皆俗字也。

𦆬：《字彙補》與縱同。

纅：《廣韻》以灼切《集韻》弋灼切，𠀤音藥。《說文》色絲也。又《集韻》式灼切，音鑠。義同。又《集韻》狼狄切，音歷。治絲也。《篇海》或作𦇬。

𦆻：《廣韻》盧盍切《集韻》力盍切，𠀤音臘。《類篇》𦆻颯，絲雜貌。或作𦅶。

䌨：《廣韻》《集韻》𠀤七曷切，音攃。《玉篇》絹縠也。《類篇》綃屬。又《集韻》桑葛切，音𨇨。義同。又《集韻》《韻會》𠀤七蓋切，音蔡。《類篇》綷䌨，紈素聲。《潘岳·藉田賦》綃紈綷䌨。○按《漢書》班倢伃傳作綷縩。詳縩字註。考證：〔《集韻》《韻會》𠀤弋蓋切，音蔡。〕謹照原文弋蓋切改七蓋切。

纆：《廣韻》莫北切《集韻》《韻會》《正韻》密北切，𠀤音墨。《博雅》繩索也。《玉篇》亦作𦄿。《易·坎卦》係用𡽪纆。《說文》三股曰𡽪，兩股曰纆。皆索名。《字林》三合繩。《戰國策》子纆牽長。《註》索也。《史記·賈誼傳》夫禍之與福兮，何異糾纆。《註》如繩索糾纆，相附會也。

纇：《廣韻》《集韻》《韻會》𠀤盧對切，音耒。《說文》絲節也。《玉篇》絲節不調也。又戾也。《左傳·昭二十八年》忿纇無期。《疏》以纇忿共文，則纇亦似忿，故以爲戾，言很戾也。又疵也。《唐書·儒學傳》鉏纇除荒。《淮南子·汜論訓》明月之珠，不能無纇。考證：〔《左傳·昭二十八年》忿纇無期。《疏》以纇忿其文，則纇亦似忿〕謹照原文其文改共文。

纈：《廣韻》《正韻》胡結切《集韻》《韻會》奚結切，𠀤音擷。《說文》結也。《玉篇》綵纈也。《類篇》繫也，謂繫繒染爲文也。《李賀詩》醉纈拋紅網。《杜牧之詩》花塢團宮纈。

𦆼：《正字通》綄字之譌。

纉：《正字通》俗纘字。

𦆽：《集韻》《正韻》𠀤劣戌切，音律。《玉篇》舉船索也。或作繂𦆾。○按《玉篇》在索部，今倂入。

𦆾：《集韻》呂䘏切，音律。《說文》素屬。《博雅》紈𦆾，素也。又《玉篇》紼也，索也。或作𦆽繂。

纊：《廣韻》《集韻》《韻會》《正韻》𠀤苦謗切，音曠。《說文》絮也。或从光作絖。《玉篇》綿也。《書·禹貢》厥篚纖纊。《傳》纊，細綿。《儀禮·旣夕》屬纊。《註》纊，新絮。《左傳·宣十二年》三軍之士，皆如挾纊。《註》綿也。又《集韻》古曠切，光去聲。義同。

纋：《廣韻》《集韻》𠀤於求切，音憂。《玉篇》筓之中央髮也。《廣韻》筓巾。《儀禮·士喪禮》鬠筓用桑，長四寸，纋中。《註》纋，筓之中央，以安髮。又《集韻》烏侯切，音謳。義同。

𦆿：《集韻》伯各切，音襮。《類篇》襮或从糸作𦆿。黼領謂之襮。一曰表也。

𦇀：《集韻》須銳切，音歲。《類篇》蜀細布。《篇海》𦄑，或作𦇀。

續：〔古文〕賡《廣韻》似足切《集韻》《韻會》《正韻》松玉切，𠀤音俗。《說文》連也。《爾雅·釋詁》繼也。《書·盤庚》予迓續乃命于天。《詩·小雅》似續妣祖。《禮·深衣》續袵鉤邊。《註》續，猶屬也。又姓。《廣韻》舜七友，有續牙。《急就篇註》續氏，晉大夫續𥳑伯之後。又與績同。《穀梁傳·成五年》伯尊其無績乎。《註》績，或作續。又《集韻》辭屢切。詩隂靷沃續。徐邈說。

䌩：《玉篇》亡結切。細䌩也。

纍：《廣韻》力追切《集韻》《韻會》倫追切，𠀤音欙。《說文》綴得理也。《禮·樂記》纍纍乎端如貫珠。又《說文》一曰大索也。《小爾雅》纍繘也。《前漢·李廣傳》以劒斫絕纍。《註》纍，索也。又《玉篇》繫也。《廣韻》係也。亦作縲。《左傳·僖三十三年》不以纍臣釁鼓。《註》纍，囚繫也。《前漢·司馬遷傳》幽于纍紲。《註》纍，係也。又《詩·周南》葛藟纍之。《釋文》纍，纏繞也。又《詩·小雅》甘瓠纍之。《註》纍，蔓也。又《禮·玉藻》喪容纍纍。《註》羸憊貌。又《齊語》諸侯甲不解纍。《註》纍，所以盛甲也。又《史記·孔子世家》纍纍若喪家之狗。《註》纍纍然，不得志之貌也。又《前漢·郊祀志》秦巫𧙈社主巫保，族纍之屬。《註》族纍，二神名。又《前漢·揚雄傳》欽弔楚之湘纍。《註》李奇曰：不以罪死曰纍。又姓。《廣韻》晉七輿大夫纍虎。又《集韻》《正韻》𠀤魯猥切，音壘。㟪壘，山名。或作纍。又《集韻》力僞切，音嫘。同累事相緣及也。考證：〔《小爾雅》綆繘也。〕謹照原文綆改纍。

𦇁：《集韻》芳無切，音孚。紨或从敷作𦇁。詳紨字註。

纎：《正字通》俗纖字。

纏：《廣韻》直連切《集韻》《韻會》澄延切，𠀤音廛。《說文》繞也。《玉篇》約也。《廣韻》束也。《詩·唐風·綢繆束薪傳》綢繆，纏綿也。又姓。《廣韻》漢有纏子著書。又《廣韻》特碾切《集韻》《韻會》《正韻》直碾切，𠀤廛去聲。義同。《集韻》或作繵。《類篇》或省作緾。

𦇂：《集韻》吉典切，音𣠷。與繭同。

𦇃：《篇海》同𦅷。○按𦅷卽紵字重文。此復𦅷字之譌。

𦇄：《集韻》魯猥切，音磊。《類篇》傀儡，木偶戲也。儡或作𦇄。

𦇅：《篇海》音委。帛也。○按疑卽𦇣字之譌。

𦇔：《集韻》郞敵切，音歷。繩爲界埒也。

䌪：《廣韻》《集韻》𠀤以冉切，音琰。《揚子·方言》䌪撚，未續也。又《集韻》余廉切，音鹽。續也。

䌫：同纜。

纑：《廣韻》落胡切《集韻》《韻會》《正韻》籠都切，𠀤音盧。《說文》布縷也。《孟子》妻辟纑。《趙岐註》練其麻曰纑。又《史記·貨殖傳》山西饒材竹纑。《註》纑，紵屬，可以爲布。《五經文字》經典亦作盧。

𦇕：《廣韻》蘇旱切，音散。繖本字。詳繖字註。

䌬：《篇海》直容切，音重。重也。

𦇖：《廣韻》符眞切，音頻。《玉篇》擣衣。

纒：《五經文字》纏，俗作纏。纏原字从𠪨。

𦇗：《集韻》須絹切，音選。《類篇》繏或从選作𦇗。詳繏字註。又聳取切，音𦄼。《揚子·方言》㯂，東齊海岱之閒謂之𦇗。

𦇘：《集韻》俱倫切，音麇。束也。或作𡈳。○按本十六畫。《正字通》誤入十五畫，今改正。

𦇙：《荀子·正論篇》藉靡舌𦇙。《註》舌𦇙，未詳。或曰莊子云：公孫龍口呿而不含，舌舉而不下，謂辭弱亦恥辱也。音舉。

䌭：《廣韻》卽消切《集韻》兹消切，𠀤音焦。生枲。《類篇》布屬。或作𦅃，舊闕，今增。

𦇚：《集韻》彝，古作𦇚。註詳曰部十五畫。

𦇛：《篇海》音蠟。𦇛䌈衣。敝破也。

𦇜：《字彙補》繃字之譌。

𦇧：《廣韻》《集韻》《韻會》居例切《正韻》吉器切，𠀤音瀱。《說文》西胡毳布也。《廣韻》氊類，織毛爲之。同𣯅。《玉篇》或作罽。《集韻》或作𦆡。

纓：《廣韻》於盈切《集韻》渠成切，𠀤音嬰。《正韻》於京切，音英。《說文》冠系也。《釋名》纓，頸也，自上而繫於頸也。《禮·曲禮》女子許嫁纓。又《玉藻》𤣥冠朱組纓，天子之冠也。又《儀禮·旣夕》薦馬纓三就。《註》今馬鞅。《周禮·春官·巾車》鍚樊纓。《註》纓，當胷，削革爲之也。又《左傳·桓二年》鞶厲游纓。《註》纓在馬膺首如索帬。又《集韻》於正切，音郢。義同。考證：〔《周禮·春官·巾車》錫樊纓。〕謹照原文錫改鍚。

𦇨：《集韻》杜皓切，音道。纛或作𦇨。

𦇩：《玉篇》子千切。正作韉。

纔：《廣韻》所銜切《集韻》《韻會》師銜切，𠀤音衫。《說文》帛雀頭色。一曰微黑色如紺。纔，淺也。又《集韻》鉏咸切，音讒。又所鑒切，音釤。又仕懺切，音鑱。義𠀤同。又《廣韻》昨哉切《集韻》《韻會》《正韻》牆來切，𠀤音裁。《廣韻》僅也。《前漢·鼂錯傳》遠縣纔至。《註》纔，淺也，猶言僅至也。又與財同。《史記·孝文本紀》太僕見馬遺財足。《註》索隱曰：財字與纔同。又與裁同。《前漢·高后文功臣表》裁什二三。《註》師古曰：裁，與纔同。又與材同。《前漢·杜欽傳》廼爲小冠，高廣材二寸。《註》師古曰：材，與纔同。古通用。

纕：《廣韻》息良切《集韻》《韻會》思將切，𠀤音襄。《說文》援臂也。《玉篇》帶也。《屈原·離騷》旣替余以蕙纕兮。《註》佩帶也。又《廣韻》馬腹帶。《晉語》懷挾纓纕。又《玉篇》收衣袖絭。又《集韻》如陽切，音𧟄。義同。又《集韻》蘇郞切，音桑。《類篇》緗𦅇，淺黃也。𦅇，或从襄。又《集韻》汝兩切，音壤。《類篇》絲棼也。考證：〔《周語》懷挾纓纕。〕謹照原書周語改晉語。

纖：《廣韻》息廉切《集韻》《韻會》《正韻》思廉切，𠀤音暹。《說文》細也。《揚子·方言》纖，小也。繒帛之細者謂之纖。《書·禹貢》厥篚𤣥纖縞。《傳》纖，細也。《楚辭·招魂》被文服纖。《註》纖謂羅縠也。又《禮·閒傳》禫而纖。《註》黑經白緯曰纖。《前漢·文帝紀》纖七日釋服。《註》纖，細布衣也。又《周禮·冬官考工記·輪人》望其輻，欲其揱爾而纖也。《註》揱纖，殺小貌。又《史記·司馬相如傳》蜚纖垂髾。《註》纖，袿衣飾。又《史記·貨殖傳》周人旣纖。《註》纖，儉嗇也。又《集韻》《韻會》𠀤將廉切，音殲。《禮·文王世子》其𠛬罪則纖剸。《註》纖，讀爲殲。殲，刺也。又《韻會》師咸切，音攕。與孅通。《前漢·食貨志》至孅至悉也。《註》師古曰：孅，與纖同。

𦇪：《篇海》䌩字之譌。

𦇫：《集韻》私箭切，音綫。綫，亦作𦇫。

𦇬：《玉篇》以灼切。絲也。

䌮：《玉篇》色莊切。義闕。○按《篇海》云色莊貌，蓋誤以切音爲訓，非是。

䌯：《集韻》驅圓切，音圈。《博雅》䌯，帉，幘也。《類篇》一曰小兒帽。又《集韻》巨員切，音權。布名，出蜀。又《集韻》來患切，音䟒。䙮或作䌯。衣䙎也。

纗：《廣韻》𡛷宜切《集韻》津垂切，𠀤音厜。《說文》維網中繩。又《張衡·思𤣥賦》纗幽蘭之秋華兮。《註》纗，系也。又《博雅》紳帶也。又《廣韻》戸圭切《集韻》元圭切，𠀤音攜。義同。又《廣韻》《集韻》𠀤胡卦切，音畫。義同。又《集韻》竹恚切，音諈。義同。又《廣韻》《集韻》𠀤以睡切，音諉。弦中絕也。

䌰：《六書故》尼輒切，音攝。絲接歧也。《西京雜記》五絲爲䌰，倍䌰爲升。

𦇰：《玉篇》子六切，音踧。縮也。○按音義與縬同。卽縬字也。

䌱：《集韻》盧臥切，音捰。《類篇》不均也。一曰絲有落。○按《說文》作䌴。互詳䌴字註。

𦇱：《集韻》《韻會》𠀤徂聰切，音叢。《類篇》合絲織也。

䌲：《集韻》許云切，音熏。纁或从薰。

𦇲：《字彙補》同䌳。

纘：《廣韻》《正韻》作管切《集韻》《韻會》祖管切，𠀤音纂。《說文》繼也。《書·仲虺之誥》纘禹舊服。《傳》繼禹之功，統其舊服。《詩·豳風》載纘武功。《傳》纘，繼也。○按俗作纉，非。又與纂通。詳纂字註。

𦇸：《集韻》下革切，音覈。《類篇》衣領內謂之𦇸。

纙：《集韻》郞佐切，音邏。《類篇》錢緡也。

纚：《廣韻》《集韻》《韻會》𠀤所綺切，音蹝。《說文》冠織也。《釋名》纚，以韜髪者也。以纚爲之，因以爲名。《廣韻》同縰。《儀禮·士冠禮》緇纚，廣終幅，長六尺。《註》今之幘梁也。《前漢·江充傳》冠襌纚步搖。《註》纚，織絲爲之，卽今方目紗是也。《後漢·輿服志》法冠，高五寸，以纚爲展筩。《註》纚，今之縰。通俗文：幘里曰纚。又《前漢·司馬相如傳》纚乎淫淫。《註》群行貌也。又《前漢·司馬相如傳》輦道纚屬。《註》纚迤相連屬也。又《集韻》《韻會》𠀤鄰知切，音離。《詩·小雅》紼纚維之。《傳》纚，緌也。《釋文》韓詩云：筰也。又《集韻》《韻會》𠀤所蟹切，音灑。《史記·司馬相如傳》落英幡纚。《註》幡纚，偏幡也。又《集韻》所宜切。《前漢·揚雄傳》灕虖幓纚。《註》車飾貌也。又《集韻》所禾切，音羅。《屈原·離騷》索胡繩之纚纚。《註》胡繩，香草。纚纚，索好貌。又《集韻》疎士切，音史。《張衡·西京賦》奮長袖之颯纚。《註》颯纚，長貌。又《集韻》輦尒切，音邐。連也。

纛：《集韻》《韻會》《正韻》𠀤杜皓切，音道。《玉篇》羽葆幢也。亦作翿。《周禮·地官·鄕師》及葬執纛，以興匠師。《註》雜記曰：匠人執翿。鄭司農云：翿，羽葆幢也。爾雅曰：纛，翳也，以指麾輓柩之役。又《前漢·高帝紀》黃屋左纛。《註》李斐曰：纛，毛羽幢也。在乘輿車衡左方上注之。蔡邕曰：以犛牛尾爲之，如鬥，或在騑，或在衡。應劭曰：雉尾爲之，在左驂當鑣上。又《集韻》皁纛，軍中大旗也。又《廣韻》徒到切《集韻》《韻會》大到切，𠀤音導。義同。又《廣韻》《集韻》《韻會》𠀤徒沃切，音毒。𢃶或作纛。義同。又《集韻》徒谷切《正韻》杜谷切，𠀤音獨。義同。又《正韻》徒刀切，音陶。義同。考證：〔《前漢·高帝紀》黃屋左纛。《註》李斐曰，纛，毛羽幢也。在乘輿車衡左方上注也。〕謹照原文注也改注之。

䌳：《廣韻》商支切《集韻》式支切，𠀤音施。《正韻》申之切，音詩。《說文》粗緒也。《徐鉉曰》今俗別作絁，非是。《玉篇》䌳，粗細經緯不同者。亦作䌤。《廣韻》繒似布。又《集韻》相支切，音斯。義同。《類篇》或作𦂛。《篇海》亦作𦇲。

𦇹：《說文》繘，古文从絲作𦇹。註詳十二畫。

𦇺：《集韻》母果切，音麼。行貌。

䌴：《廣韻》魯過切，音羸。《說文》不均也。《廣韻》不細也。《集韻》作䌱。《字彙補》譌作䌱，非。

𦇻：《說文》緩作𦇻。

𦇼：《博雅》商支切。紬也。

纜：《廣韻》《集韻》《韻會》《正韻》𠀤盧瞰切，音濫。《玉篇》維舟索也。《杜甫·城西陂泛舟詩》遲日徐看錦纜牽。《正韻》俗作䌫。

䌵：《廣韻》之欲切《集韻》朱欲切，𠀤音燭。《玉篇》䌵，帶也。亦作𦆂。《類篇》襟綴帶謂之䌵。

𦇾：《篇海》音義與䌪同。○按卽䌪字之譌。

纝：《廣韻》力追切《集韻》《韻會》倫追切，𠀤音纍。網路。《論語註》黑索也。亦作縲。或作𦅍。

𦈃：《集韻》乃浪切，音囊。儾或書作𦈃。寬緩也。

𦈅：《集韻》達協切，音疊。絲數也。

纞：《篇海》龍絹切，音戀。不斷也。

𦈇：《字彙補》古文繘字。註詳十二畫。

