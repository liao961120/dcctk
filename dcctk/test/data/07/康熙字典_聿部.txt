聿：《唐韻》余律切《集韻》允律切《韻會》《正韻》以律切，𠀤音遹。《說文》所以書之器也。楚謂之聿，吳謂之不律，燕謂之弗，秦謂之筆。又《玉篇》遂也，述也，循也。《正韻》惟也。《書·湯誥》聿求元聖，與之戮力。《傳》聿，遂也。《釋文》聿，允橘切，述也。《疏》正義曰：聿訓述也。述前所以申遂，故聿爲遂也。《詩·唐風》蟋蟀在堂，歲聿其莫。《傳》聿，遂也。《疏》從始至末之言。《詩·大雅》無念爾祖，聿修厥德。《傳》聿，述也。《詩詁》助語。《左傳註》惟也。又自也。《詩·大雅》爰及姜女，聿來胥宇。《箋》聿，自也。於是與其𡚱大姜，自來相可居者。又《揚雄·羽獵賦》及至罕車飛揚，武騎聿皇。《註》聿皇，輕疾貌。又《左思·吳都賦》陵絕嶛嶕，聿越巉險。《註》聿越，豹走貌。又與曰通。《詩·豳風》曰爲改歲，入此室處。《前漢·食貨志》引《詩》作聿。《師古註》聿，卽曰也。亦與遹通。《詩·大雅》遹求厥寧。《傳》遹與聿同。發語辭。亦與欥通。《前漢·班固敘傳》欥中和爲庶幾。《師古註》欥聿，通由也。◎按說文聿，所以書之器也。欥，詮詞也。徐註，一曰發聲。引《詩》：欥求厥寧。今文作聿，後世束豪爲聿。加竹作筆，而聿字音以律切，專爲發語詞矣。柳宗元文作聿牘，則唐人尚以此爲筆字。

𦘒：《字彙補》女涉切，音聶。《佩觿集》竹𦘒也。◎按與聿不同。

𦘓：《集韻》與勩同。

𦘔：《廣韻》將鄰切《集韻》資辛切，𠀤音津。《說文》聿飾也。俗語以書好爲𦘔。

肁：《廣韻》治小切《集韻》直紹切，𠀤音趙。《玉篇》始也，謀也，開也。又姓。《正字通》趙有大夫肁賈。◎按經史皆作肇。

肂：《廣韻》《集韻》𠀤息利切，音四。埋棺坎下也。《儀禮·士喪禮》掘肂見衽。《註》肂，埋棺之坎也。《疏》肂訓爲陳，謂陳尸於坎，鄭卽以肂爲埋棺之坎也。《顏延之·哀冊文》戒涼在肂，杪秋卽穸。《註》三日而肂，三月而葬。又《集韻》羊至切，音肄。義同。或作殔。考證：〔又《集韻》羊至切，言肄。〕謹照本書之例言改音。

𦘕：《正字通》俗繪畫字。《釋名》𥁞，挂也，以五色挂物上也。

𦘘：《集韻》籀文晝字。

肄：《廣韻》《集韻》《韻會》羊至切《正韻》以智切，𠀤音易。《廣韻》習也。《左傳·文四年》臣以爲肄業及之也。《禮·檀弓》君命，大夫與士肄。《註》肄，習也。君有命，大夫則與士展習其事。又勞也。《詩·衞風》有洸有潰，旣詒我肄。《傳》肄，勞也。又《小雅》正大夫離居，莫知我肄。又《廣韻》嫩條也。《博雅》肄，枿也。《詩·周南》遵彼汝墳，伐其條肄。《傳》肄，餘也。斬而復生曰肄。《左傳·襄二十九年》晉國不恤宗周之闕，而夏肄是屏。《註》夏肄杞也。肄，餘也，是斬而復生之餘也。又水名。《山海經》肄水，出臨晉西南，而東南注海。《註》按卽溱水也。或作肄水。又與肆通。《禮·玉藻·肆束及帶註》肆讀爲肄。肄，餘也。

肅：〔古文〕𦘡䏋𢙻《唐韻》息逐切《集韻》《韻會》息六切《正韻》蘇谷切，𠀤音宿。《說文》持事振敬也。从聿在𣶒上，戰戰兢兢也。《廣韻》恭也，敬也，戒也。《書·太甲》社稷宗廟，罔不祗肅。《傳》肅，嚴也。言能嚴敬鬼神而遠之。又《洪範》恭作肅。《疏》貌能恭，則心肅敬也。《禮·玉藻》色容厲肅。《疏》厲，嚴也。肅，威也。又《爾雅·釋言》肅雝，聲也。又縮也。《詩·豳風》九月肅霜。《傳》肅，縮也，霜降而收縮萬物。《禮·月令》季春行冬令，則寒氣時發，草木皆肅。《註》謂枝葉縮栗。又《爾雅·釋詁》進也。《詩·大雅》民有肅心，荓云不逮。《箋》肅，進也。《禮·曲禮》客固辭，主人肅客而入。《註》肅，進也。進客謂道之。又《左傳·成十六年》爲事之故，敢肅使者。《註》肅手至地，若今撎。《禮·少儀》婦人吉事，雖有君賜肅拜。《註》肅拜，拜低頭也。《周禮·春官·大祝》辨九𢷎，九曰肅𢷎。《註》肅拜，但俯下手，今時撎是也。又急也。《禮·禮運》𠛬肅而俗敝，則法無常。《疏》肅，駿急也。《淮南子·本經訓》肅而不悖。《註》肅，急也。雖急，不促悖。又《爾雅·釋訓》肅肅，敬也。《又》肅肅，恭也。又《詩·周南》肅肅兔𥁕。《朱註》肅肅，整飭貌。又《詩·小雅》肅肅謝功，召伯營之。《箋》肅肅，嚴正之貌。又《詩·召南》肅肅宵征。《傳》肅肅，疾貌。又《詩·唐風》肅肅鴇羽。《傳》肅肅，鴇羽聲。又姓。漢鴈門太守肅祥。又《諡法》剛德克就曰：肅執心決斷曰肅。又國名。《左傳·昭九年》肅愼，燕亳，吾北土也。又《書序》肅愼來賀。《山海經》肅愼之國，在白民北。又州名。《韻會》古月支國地，漢置酒泉郡，後魏以酒泉爲甘州，隨分福祿縣置肅州。又馬名。《左傳·定三年》唐成公如楚，有兩肅爽馬，子常欲之。《註》肅爽，駿馬名。又通作宿。《儀禮·特牲饋食禮》乃宿尸。《註》宿，進也。《禮·祭統》宮宰宿夫人。《註》宿，戒也。又《集韻》所六切，音縮，鳥飛。同䎘。又《字彙補》先妙切，音嘯。敬也。《釋名》簫，肅也，其音肅肅然而淸也。又《韻補》叶音瑟。《陸機詩》羈旅遠遊宦，託身承華側。撫劒遵銅輦，振纓盡祇肅。《韻會》古凡夙音，多讀如息。尚書肅愼氏，史記作息愼。草疏宿菜，幽州人謂之息菜。

肆：〔古文〕𦘨𢑨《玉篇》《廣韻》《集韻》《類篇》《韻會》息利切《正韻》悉漬切，𠀤音四。《說文》極陳也。《爾雅·釋言》肆，力也。《疏》極力也。《左傳·昭十二年》昔穆王欲肆其心，周行天下。《註》肆，極也。《周語》藪澤肆旣。《註》肆，極也。旣，盡也。又《玉篇》放也，恣也。《易·繫辭》其事肆而隱。《疏》其辭放肆顯露，而所論義理深而幽隱也。《左傳·昭三十二年》伯父若肆大惠，復二文之業，弛周室之憂。《註》肆，展放也。《禮·表記》君子莊敬日强，安肆日偷。《註》肆，猶放恣也。又遂也。《書·舜典》肆類于上帝。《傳》肆，遂也。又次也。《詩·小雅·跂彼織女終日七襄箋》襄，駕也。駕謂更其肆也。《疏》謂止舍處也。天有十二次，日月所止舍也。舍卽肆也。在天爲次，在地爲辰，每辰爲肆，是歷其肆舍有七也。又陳也，列也。《書·牧誓》昬棄厥肆祀弗答。《傳》昏，亂也。肆，陳也。《詩·大雅》肆筵設席。《註》肆者，陳設之意。又《古今註》肆，所以陳貨鬻之物也。《周禮·地官·司市》掌以陳肆辨物而平市。《註》肆，謂陳物處。《前漢·𠛬法志》開市肆以通之。《註》師古曰：肆，列也。又《韻會》旣𠛬，陳尸曰肆。《禮·月令》仲春之月，命有司省囹圄，去桎梏，毋肆掠。《註》肆，謂死𠛬暴尸也。《周禮·秋官·掌囚》凡殺人者，踣諸市，肆之三日。又《爾雅·釋詁》肆，故也。《疏》肆之爲故，語更端辭也。《又》肆，今也。《註》肆旣爲故，又爲今，此義相反而兼通者。《書·大禹謨》肆予以爾衆士，奉辭代罪。《傳》肆，故也。《詩·大雅》肆不殄厥慍，亦不隕厥問。《傳》肆，故今也。又《博雅》伸也。《左傳·僖三十年》旣東封鄭，又欲肆其西封。《註》肆，申也。又《小爾雅》餘也。又緩也。《書·舜典》眚災肆赦。《傳》肆，緩也，過而有害，當緩赦之。《左傳·莊二十二年》肆大眚。《疏》肆，緩也。◎按公羊傳註：肆，跌也，過度也。穀梁傳註：肆，失也。三傳異義。又《玉篇》量也。又大也。《書·梓材》越厥疆土，于先王肆。《傳》能遠拓其界壤，則于先王之道遂大。又長也。《詩·大雅》其詩孔碩，其風肆好。《傳》肆，長也。又弃也。《揚雄·長楊賦》故平不肆險。安不忘危也。《註》服虔曰：肆，弃也。又《小爾雅》突也。《詩·大雅》是伐是肆。《傳》肆，疾也。《箋》肆犯突也。《疏》肆爲犯突，言犯師而衝突之。《左傳·文十二年》若使輕者，肆焉其可。《註》肆，暫往而退也。又《周禮·春官·小胥》凡縣鍾磬，半爲堵，全爲肆。《註》編縣之，二十六枚在一虡，謂之堵。鍾一堵，磬一堵，謂之肆。《左傳·襄十一年》歌鍾二肆。《註》肆，列也。縣鍾十六爲一肆。二肆，三十六枚。又官名。《周禮·地官》肆長各掌其肆之政令。又姓。《何氏姓苑》有漁陽太守肆敏。又祭名。《史記·周本紀》肆祀不答。又《集韻》息七切，音悉。放也。又《韻會》羊至切。與肄同。《五音集韻》習也，嫩條也。《禮·玉藻》肆束及帶，勤者有事則收之，走則擁之。《註》肆，讀爲肄。肄，餘也。《釋文》肆，音肄。又音陔。《禮·禮器》其出也，肆夏而送之，蓋重禮也。《註》肆夏，當爲陔夏。《釋文》肆，依註作陔，古來切。又《集韻》他歷切，音逖。解也。《禮·郊特牲》腥肆爓腍祭。《註》治肉曰肆。《疏》肆，剔也。《釋文》肆，敕歷切。《周禮·地官·大司徒》祀五帝，奉牛牲，羞其肆。《註》鄭司農雲，肆，陳骨體也。士喪禮曰：肆解去蹄。《贾疏》羞，進也。肆，解也。謂於俎上進所解牲體於神座前。《釋文》肆，他歷切。考證：〔《易·繫辭》其事肆而應。〕謹照原文應改隱。〔《周禮·天官·司市》掌以陳肆辨物。〕謹照原書天官改地官。照原文辨物下增而平市三字。〔《周禮·地官·大司徒》祀五帝，奉牛牲，羞其肆。《釋文》羞，進也。〕謹按羞進也，句出贾疏非釋文，今据改爲贾疏。

䏋：《字彙補》古文肅字。註詳七畫。

肇：《廣韻》治小切《集韻》《韻會》《正韻》直紹切，𠀤音趙。《說文》擊也。又《廣韻》始也。《書·舜典》肇十有二州。《傳》肇，始也。又《仲虺之誥》肇我邦于有夏。《傳》始我商家國于夏世。又正也。《齊語》竱本肇末。《註》竱，等也。肇，正也。謂先等其本，以正其末也。又敏也。《爾雅·釋言》肇，敏也。《書·酒誥》肇牽車牛，遠服賈。又長也。《爾雅·釋詁》肇，謀也。《詩·大雅》肇敏戎公，用錫爾祉。《傳》肇，謀也。《釋文》韓詩云：長也。又山名。《山海經》華山靑水之東有山，名曰肇山。又與兆同。《詩·大雅》以歸肇祀。《傳》肇，始也。始歸郊祀也。《箋》肇，郊之神位也。《疏》肇，宜作兆。春官小宗伯云：兆五帝于四郊是也。又《商頌》肇域彼四海。《箋》肇，當作兆。《疏》言正天下之經界，以四海爲兆域。又《集韻》杜皓切，音道。擊也。

肈：《集韻》同肇。又《韻會》戟屬。

𦘠：《說文》書本字。

𦘡：《玉篇》古文肅字。註詳七畫。

𦘣：《正字通》同斲。

𦘤：《字彙補》音未詳。姓也。《南史·傅縡傳》縡依湘州刺史𦘤循。

𦘨：《字彙補》古文肆字。註詳七畫。

