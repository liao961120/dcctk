頁：《集韻》奚結切《韻會》《正韻》胡結切，𠀤音纈。《說文》頭也。从𦣻从儿。又《六書故》頁卽首字，不當音纈。說文分部分切，非。

頂：《唐韻》《集韻》《韻會》𠀤都挺切，音鼎。《說文》顚也。《廣韻》頂𩕳，頭上。《揚子·方言》顚頂，上也。《易·大過》過涉滅頂。籀作𩕢。或作顁。

𩑌：《集韻》尤救切，音宥。同𩑣。頭顫也。

𩑍：《字彙》牛召切，音傲。舉頭〈喬頁〉𩑍。〈喬頁〉𩑍疑卽䯪䫨。

頃：〔古文〕頔《廣韻》去穎切《集韻》《韻會》犬潁切《正韻》丘潁切，𠀤傾上聲。《玉篇》田百畝爲頃。《後漢·黃憲傳》叔度汪汪若千頃波。又俄頃。《禮·三年問》小者至於燕雀，猶有啁噍之頃焉。又地名。《左傳·哀十二年》宋鄭之閒有𨻶地焉，曰頃丘。《音》苦潁反，又音傾。又《唐韻》去營切《集韻》《韻會》《正韻》窺營切，𠀤與傾同。《說文》頭不正也。又器名。《詩·周南》采采卷耳，不盈頃筐。《韓詩》云：𢽽筐也。又《諡法》甄心動懼曰頃。敏以敬愼曰頃。又西頃，山名。《前漢·地理志》隴西郡臨洮，禹貢西頃山在縣西。《師古註》頃讀曰傾。今本禹貢作傾。西頃卽西傾也。○按廣韻作地名，非。又《正韻》犬蘂切。與跬同。《禮·祭義》君子頃步而弗敢忘孝也。《註》頃當爲跬，缺婢反。又丘弭反。一舉足爲跬。再舉足爲步。《說文》从匕从頁。《徐鉉曰》匕者，有所比附不正也。考證：〔《左傳·哀十二年》宋鄭之閒有𨻶地焉，曰頃邱。《註》苦潁反〕謹按此音義非註也。註字改爲音字。〔《詩·周南》采采卷耳，不盈頃筐。《箋》頃筐，𢽽筐也。〕謹按箋無此語。今據釋文所引韓詩改韓詩云𢽽筐也。〔《前漢·地理志》隴西郡臨洮，禹貢西頃山在縣西南。〕謹按原文在縣西一句南郡都尉治一句，南字連下句不連上句，今省去。〔《禮·祭儀》君子頃步而弗敢忘孝也。〕謹照原書祭儀改祭義。

頄：《廣韻》巨鳩切《集韻》《正韻》渠尤切，𠀤音求。《玉篇》面顴也。《廣韻》頰閒之骨。《易·夬卦》壯于頄。又《廣韻》渠追切《集韻》《韻會》渠龜切《正韻》渠爲切，𠀤音逵。義同。又《集韻》厚也。與頯同。又《集韻》居逵切，音龜。䑏骨也。又《集韻》琴威切，𩏐上聲。又區倫切，音菌。義𠀤同。

𩑐：《廣韻》楚佳切《集韻》初佳切，𠀤音釵。《廣韻》頷𩑐，頤傍。又《集韻》初加切，音叉。義同。

𩑑：《字彙》於宵切，音腰。頭小貌。

䪱：《集韻》已亥切，音攺。頰下曰攺。或作胲𦠄。又《五音集韻》戸來切。俗孩字。頰下曰䪱。或胲字。又𩒁，頤下。

項：《唐韻》胡講切《集韻》《韻會》《正韻》戸講切，𠀤學上聲。《說文》頭後也。《釋名》項，确也。堅确受枕之處。《儀禮·士冠禮》緇布冠缺項。《註》缺讀如有頍者弁之頍，緇布冠無筓者，著頍圍髮際，結項中，隅爲四綴，以固冠也。又冠後爲項。《儀禮·士冠禮》賔右手執項。《註》項，結纓也。又國名。《春秋·僖十七年》夏滅項。《註》項國，今汝隂項縣。《前漢·地理志》汝南郡縣，項。故國。又《唐書·西域傳》党項，漢西羌別種。又姓。《韻會》本姬姓國，齊滅之，子孫以國爲氏。《史記·項羽本紀》項氏世世爲楚將，封於項，故姓項氏。又大也。《詩·小雅》四牡項領。《傳》項，大也。《箋》但養大其領，不肯爲用。又《唐韻》正古胡孔切，鴻上聲。《張衡·西京賦》鮪鯢鱨鯋，修頟短項。大口折鼻，詭類殊種。考證：〔《儀禮·士冠禮》緇布冠缺項。《註》缺讀如有頍者弁之頍，緇布冠無筓者，著圍髮際，結項中，隅爲四綴，以固冠也。〕謹按著字下脱頍字，今照原文增入。〔《廣韻》古音胡孔切〕謹按胡孔切語見唐韻正非廣韻也。今將廣韻古音胡孔切改爲唐韻正古胡孔切。

𩑒：《唐韻》《集韻》𠀤徒谷切，音牘。《說文》𩑒顱也。《釋名》𩑒顱謂之髑髏。又《廣韻》徒落切《集韻》達各切，𠀤音鐸。義同。又《集韻》闥各切，音託。腦𦞤。又《廣韻》丑格切《集韻》恥格切，𠀤音斥。腦蓋。又《廣韻》《集韻》𠀤陟格切，音磔。義同。考證：〔𩑒顱爲之髑髏。〕謹照原文爲之改謂之。

䪲：《集韻》五忽切，音兀。去髮𠛬。本作髡。或作𡧉。

𩑓：《五音集韻》渠公切，音窮。面上也。

𩑔：《廣韻》苦本切，音閫。《玉篇》禿也。又《集韻》丘謁切，音揭。義同。又《唐韻》《正韻》𠀤苦骨切，音窟。《廣韻》白禿。《正韻》頰旁骨。《周禮·冬官考工記注》之而頰𩑔也。○按說文，有𩑡無𩑔。廣韻有𩑔無𩑡。諸韻書音義大同小異，蓋卽一字，而誤分爲二也。

𩑕：《集韻》匈于切，音訏。𩒽𩑕，頭動貌。

順：〔古文〕㥧巡𠈼《唐韻》《正韻》𠀤食閏切，盾去聲。《說文》理也。从頁从巛，會意。川流也。《玉篇》從也。《詩·大雅》有覺德行，四國順之。《箋》有大德行，則天下順從其政。《釋名》順，循也，循其理也。又放之也。《儀禮·大射儀》大射正執弓，以袂順左右隈。《疏》以袂向下，於弓隈順放之。又山名，水名。《山海經》有順山，順水出焉。又《釋名》鳳皇五色，心文曰德，翼文曰順。又《揚子·方言》目好謂之順。《註》言流澤也。又《增韻》和也。《易·豫卦》豫順以動，故天地如之。《疏》聖人和順而動，合天地之德，故天地亦如聖人而爲之。《禮·樂記》和順積中，而英華發外。又《增韻》不逆也。《爾雅·釋詁》舒業順，敘也。《疏》順者不逆有敘也。又《諡法》慈惠徧服曰順。又《小爾雅》順，退也。考證：〔《逸雅》順，循也〕謹按語出釋名，今將逸雅改爲釋名。〔《爾雅·釋詁》舒業順，敘也。《疏》順本不逆有敘也。〕謹照原文順本改順者。

𩑖：《玉篇》胡官切，音桓。丸也。又頂䪿也。

頇：《廣韻》《集韻》𠀤許干切，音鼾。《玉篇》顢頇。《廣韻》大面貌。又《集韻》河干切，音寒。義同。又《廣韻》《集韻》𠀤五旰切，音岸。頭無髮頇頟也。又《集韻》冠𢽽後謂之頇。又《廣韻》五割切《集韻》牙葛切，𠀤音嶭。無髮也。又《集韻》丘寒切，音看。義同。

須：《廣韻》錫兪切《集韻》《韻會》詢趨切，𠀤音需。《說文》面毛也。《易·賁卦》賁其須。《註》須之爲物上附者也。《疏》須上附于面。《釋名》頤下曰須。須，秀也。別作䰅。俗作鬚。又待也。《易·歸妹》歸妹以須。《詩·邶風》人涉卬否，卬須我友。又與𩓣通。《左傳·成十二年》日云莫矣，寡君須矣。《爾雅·釋詁》𩓣，待也。又資也，用也。與需通。《爾雅·釋獸須屬》獸曰釁，人曰撟，魚曰須，鳥曰狊。《疏》此皆氣倦體罷所須若此，故題云須屬也。又斯須，猶須臾也。《禮·樂記》禮樂不可斯須去身。又遲緩也。《左傳·成二年》子不少須，衆懼盡。《後漢·淸河孝王傳》且復須留。《註》《東觀記》須留，作宿留。又須女，星名。《史記·天官書·婺女註》正義曰：須女，四星。亦婺女，天少府也。須女，賤妾之稱，婦職之𤰞者。又國名。《春秋·僖二十二年》公伐邾，取須句。《公羊傳》作須朐。《前漢·地理志》東郡須昌縣，故須句國。又《左傳·定四年》分唐叔以密須之鼓。《史記·周紀》文王伐密須。《註》密須氏，姞姓之國。今安定隂密縣是也。又邑名。《詩·邶風》思須與漕。《傳》須、漕，衞邑。又《後漢·郡國志》南陽郡順陽有須聚。又菜名。《爾雅·釋草》須薞無。《疏》詩谷風，采葑采菲。傳，葑須也。先儒以須葑蓯當之。孫炎云：須，一名葑蓯。又草名。《爾雅·釋草》臺，夫須。《疏》臺，一名夫須。莎草也。又鳥名。《爾雅·釋鳥》鷉，須鸁。《疏》鷉，一名須鸁。又兵器。《䆁名》須盾，本出於蜀。須，所持也。又《揚子·方言》須，捷敗也。南楚凡人貧衣被醜弊謂之須捷。又姓。《左傳·莊十七年》有須遂氏。《戰國策》魏大夫須賈。又人名。《左傳·僖二十四年》晉侯之豎頭須，守藏者也。又《左思·吳都賦》旗魚須。《註》以魚須爲旗之竿也。又《集韻》逋還切，音斑。班也。《禮·玉藻》笏，大夫以魚須文竹。《釋文》崔云：用文竹及魚班也。隱義云：以魚須飾文竹之邊。須音班。又叶心秋切，音修。《息夫躬辭》嗟若是兮欲何留，撫神龍兮攬其須。《陸雲·九愍》生遺年而有盡，居靜言其何須。將輕舉以遠覽，眇天路而高遊。《註》須，求也。《說文徐註》此本須鬢之須。頁，首也。彡，毛飾也。借爲所須之須。俗書从水，非。毛氏曰：須與湏別。湏，火外切。爛也。考證：〔《逸雅》頤下曰須。〕謹按語見釋名，今將逸雅改爲釋名。〔《左傳·成十二年》日云莫矣，寡君𩓣矣。〕謹按原文本作須，其義則爲𩓣。石經及各本皆同。今仍改須。〔《爾雅·釋獸須屬》魚曰須，鳥曰臭。〕謹照原文曰臭改曰狊。〔《前漢·淸河孝王傳》且復須留。〕謹照原書前漢改後漢。〔《詩·邶風》思須與漕。《註》須，漕，衞邑。〕謹照原文註改傳。〔《逸雅》須盾，本出於蜀。須，所持也。〕謹按所引出釋名，今將逸雅改爲䆁名。〔《玉藻》大夫以魚須文竹。《註》崔云，用文竹及魚班也。〕謹照原書註改爲釋文。

𩑗：《字彙補》頌字之譌。

頉：《字彙補》與之切，音移。養也，頷也。

𩑙：《集韻》同頲。《字彙補》譌作𩒞，非。

頊：《唐韻》許玉切《集韻》《韻會》吁玉切，𠀤音旭。《說文》頭頊頊謹貌。又《莊子·天地篇》頊頊然不自得。《註》頊頊，自失貌。又作旭旭。又顓頊，帝高陽氏號。《禮·月令》其帝顓頊。《風俗通》顓者，專也。頊者，信也。《五經通義》顓頊者，頊，猶愉也。又星名。《爾雅·釋天》顓頊之虛，虛也。《註》顓頊，水德，位在北方。又《廣韻》魚欲切《集韻》虞欲切，𠀤音玉。《廣韻》人頊䪴。

𩑚：《集韻》補孔切，音琫。耳本。又補講切，音𦂌。義同。又盧對切，音耒。與頛同。詳頛字註。

頋：《五音集韻》五果切，音𡛖。靜也。《玉篇》俗顧字。

𩑛：《集韻》髮古作𩑛。註詳髟部五畫。

𩑜：《字彙》都感切，音膽。顱𩑜也。又都紺切，音擔。義同。

𩑝：《字彙》五剛切，音昂。𩑝頭。

𩑞：《正字通》同䫇省。

𩑟：《廣韻》口含切《集韻》枯含切，𠀤音龕。《玉篇》醜也。又《集韻》丘凡切，音顩。詳顩字註。又《集韻》呼含切，音㟏。義同。

頌：《廣韻》《集韻》《韻會》𠀤餘封切，音容。《說文》貌也。《前漢·儒林傳》魯徐生善爲頌。又唐生、褚生應博士弟子選詣博士，摳衣登堂，頌禮甚嚴。《註》𠀤與容同。又從頌，與從容同。《史記·魯仲連傳》世以鮑焦爲無從頌而死者，皆非也。《註》音從容。又《前漢·𠛬法志》年八十以上，八歲以下，當鞠繫者頌繫之。《註》謂寬容之，不桎梏也。又公也。《前漢·吳王濞傳》它郡國吏欲來捕亡人，頌共禁不與。《註》頌，猶公也。又《唐韻》《集韻》《韻會》《正韻》𠀤似用切，音誦。《正韻》稱述也。《釋名》稱頌成功謂之頌。又頌，容也。敘說其成功之形容也。《韻會》徐曰：此容儀字。歌誦者，美盛德之形容，故通作頌。後人因而亂之，以此爲歌頌字。《禮·少儀》頌而無讇。《註》頌謂將順其美。又磬名。《儀禮·大射儀》西階之西頌磬。《註》言成功曰頌。西爲隂中，萬物之所成，是以西方鐘磬謂之頌。又琴名。《左傳·襄二年》使擇美檟，以自爲櫬與頌琴。又占兆之詞。《周禮·春官·大卜》其頌，皆千有二百。《註》頌謂繇也。又姓。又《韻補》叶牆容切，音從。《揚雄·河東賦》麗鉤芒與驂蓐收兮，殷𤣥冥及祝融。敦衆神使式𨕥兮，奮六經以攄頌。考證：〔《前漢·儒林傳》魯儒生，善爲頌。〕謹照原文魯儒生改魯徐生。〔《前漢·吳王濞傳》它郡國吏，欲采捕亡人，頌共禁不與。《註》頌，猶公也。〕謹照原文采捕改來捕。

𩑠：《玉篇》楚革切，音策。正也。

𩑡：《集韻》《韻會》𠀤苦骨切，音窟。《說文》禿也。又《集韻》沽罪切，音𦞙。頰高貌。又苦本切，音梱。又戸袞切，音混。又古本切，音袞。又其懇切，音近瘽。又苦紇切，音揭。義𠀤同。又舉很切，音詪。《說文》頰後也。○按𩑡與𩑔同。

𩑢：《集韻》薄皆切，音排。《說文》曲頤也。又《集韻》蒲枚切，音裴。義同。或作䪹䫊。又蘗皆切，音䠋。大面貌。與䪹同。○按𩑢䪹䫊本一字，韻書譌分爲三。考證：〔又蘖皆切，音排。〕謹照集韻原文蘖改蘗。

頍：《唐韻》丘弭切《集韻》《韻會》《正韻》犬蘂切，𠀤音跬。《說文》舉頭也。从頁支聲。《詩·小雅》有頍者弁。《六書故》禮：緇布冠𦈫項。鄭康成讀𦈫爲頍。冠無筓者用頍，以組圍頭，以繫冠。𦈫其當項處，以俟繫束也。弁有筓不用頍，故毛傳直緣詩辭，以爲弁貌。又《集韻》窺絹切《五音集韻》犬縣切，𠀤缺去聲。義同。一曰頭小而銳。又《集韻》五委切，音硊。弁貌。

頎：《廣韻》《集韻》《韻會》𠀤渠希切，音祈。《廣韻》長貌。《詩·衞風》碩人其頎。又《齊風》頎而長兮。又《玉篇》頎頎然佳也。又人名。《左傳·定十二年》仲尼命申句須樂頎，下伐之。《註》魯大夫，頎音祈。又《集韻》口很切，音墾。至也。《禮·檀弓》稽顙而後拜，頎乎其至也。《釋文》頎音懇，惻隱貌。又頎典，堅忍貌。《周禮·冬官考工記·輈人》輈欲頎典。《註》堅忍貌。鄭司農云：頎，讀爲懇。典，讀爲殄。又少小也。《周禮·冬官考工記·梓人大胷耀後註》耀，讀爲哨。頎小也。《疏》哨與頎皆少小之義。《釋文》頎，音傾。一音懇。

頏：《廣韻》胡郞切《韻會》寒剛切《正韻》胡岡切，𠀤音航。《韻會》鳥飛貌。本作𦐄。上曰翓，下曰頏。今文通作頡頏。《詩·邶風》燕燕于飛，頡之頏之。《傳》飛而上曰頡，飛而下曰𦐄。又或作䀪。《揚雄·長楊賦》魚頡而鳥䀪。又《集韻》《正韻》𠀤居郞切，音剛。《說文》人頸也。本作亢。或作肮。又上聲。《集韻》戸朗切《韻會》下黨切，𠀤音沆。聲也。同吭。又《集韻》口朗切，音忼。亦與吭同。咽也。又舉朗切，音䴚。義同。又去聲。《廣韻》苦浪切，音抗。咽頏。又《集韻》《韻會》𠀤下浪切，杭去聲。《五音集韻》鳥咽也。考證：〔《揚雄·長楊賦》魚吉而鳥䀪。〕謹按句出甘泉賦。魚吉照原文改爲魚頡。

䪳：《唐韻》余準切《集韻》庾準切，𠀤音尹。《說文》面目不正貌。又《集韻》羽敏切，音殞。䪳頵，面不平正。又於夷切，音伊。義同。

預：《唐韻》《韻會》羊洳切《集韻》《正韻》羊茹切，𠀤音譽。《正字通》與豫同。《經典》通作豫。又《正韻》及也，參預也，干也。通作與。

頑：《唐韻》《集韻》《正韻》五還切《韻會》魚鰥切，𠀤刖平聲。《說文》㨡頭也。从頁元聲。《玉篇》鈍也。《廣韻》愚也。《韻會》癡也。《書·堯典》父頑母嚚。《左傳·僖二十四年》心不則德義之經爲頑。又人名。《左傳·成十年》鄭人立髠頑。《註》髠頑，鄭成公子。又古通文韻，魚雲切，音輑。《蘇軾·祭韓琦文》援手拯溺，期我于仁。豈知無用，旣老益頑。又古通元韻。虞袁切，音涓。《白居易·悟眞寺詩》及爲山水遊，彌得縱疎頑。野麋斷羈絆，行走無拘攣。

𩑣：《唐韻》于救切《集韻》尤救切，𠀤音宥。《說文》顫也。从頁尤聲。又《玉篇》病也。亦作疣。

䪴：《廣韻》《集韻》𠀤章荏切，音枕。《玉篇》《說文》云項枕也。《倉頡》云垂頭之貌。又《廣韻》《集韻》𠀤都感切，音黕。顲䪴，醜也。又《集韻》丁紺切，音擔。䪴顩，癡貌。

𩑤：《廣韻》《集韻》𠀤五老切，敖上聲。䯪𩑤，大頭。

頒：《廣韻》《集韻》《韻會》《正韻》𠀤符分切，音汾。《廣韻》魚大首。亦衆貌。《詩·小雅》魚在在藻，有頒其首。又《唐韻》布還切《集韻》《韻會》《正韻》逋還切，𠀤音班。《廣韻》布也，賜也。《禮·明堂位》頒度量而天下大服。《註》頒，讀爲班。《周禮·天官·大宰》匪頒。《註》匪，分也。頒，讀爲班布之班，謂班賜也。又《說文》鬢也。《正韻》頟兩旁曰頒。《孟子》頒白者。《註》頒，班也。頭半白班班者也。又分也。《書·洛誥》乃惟孺子，頒朕不暇。《傳》我爲政，常若不暇。汝惟小子，當分取我之不暇而行之。《釋文》頒音班。又甫云反。又《說文》通作朌。《禮·王制》名山大澤不以朌。《釋文》朌讀爲頒，賦也。又鳥名。《揚子·方言》戴勝，自關而東或謂之戴頒。又《揚子·方言》鋪頒，索也。東齊曰鋪頒，猶秦晉言抖藪也。又古通先韻，𤰞連切，音邊。《蘇軾·澄泥硯詩》長安新硯石同堅，不待書來遂許頒。

𩑥：《集韻》同䫒。

𩑦：《唐韻》《集韻》𠀤烏沒切，溫入聲。內頭水中也。又《廣韻》《集韻》𠀤莫勃切，音沒。義同。

頓：《唐韻》《集韻》《韻會》《正韻》𠀤都困切，敦去聲。《說文》下首也。《周禮·春官·大祝》辨九𢷎，二曰頓首。《註》頓首，拜頭叩地也。又《博雅》頓，僵也。又《揚子·方言》頓愍，惛也。江湘之閒謂之頓愍。南楚飮毒藥懣亦謂之頓愍，猶中齊言眠眩也。又《增韻》貯也，宿食所也。《隋書·煬帝紀》每之一所，輒數道置頓。又《增韻》次也。又食一次也。《世說新語》襄陽羅友，嘗伺人祠乞食。往太蚤，主人問何得在此。答曰：聞卿祠，欲乞一頓食耳。《杜甫詩》頓頓食黃魚。又陡頓，遽也。《列子·天瑞篇》一氣不頓盡，一形不頓虧。又壞也。《左傳·襄四年》甲兵不頓。《註》頓，壞也。正義曰：頓，謂挫傷折壞，今俗語委頓是也。又止也。《史記·王翦傳》三日三夜不頓舍。又捨也。《曹植·七啟》頓網縱綱。《註》頓，捨也。縱，緩也。又地名。《詩·衞風》送子涉淇，至于頓丘。《傳》丘一成爲頓丘。《前漢·地理志》頓丘縣屬東郡。《師古註》以丘名縣也。丘一成爲頓丘，謂一頓而成也。又國名。《春秋·僖二十五年》楚人圍𨻰，納頓子于頓。《前漢·地理志》南頓縣屬汝南郡。《註》故頓子國。頓迫於𨻰，其後南徙，故號南頓。又姓。《魏志·華陀傳》有頓子獻。又《集韻》徒困切《正韻》杜困切，𠀤音鈍。《集韻》不利也。《前漢·賈誼傳》芒刃不頓。《註》頓，讀曰鈍。又《韻會》《正韻》𠀤當沒切，音咄。《前漢·匈奴傳》單于太子曰冒頓。《註》冒，音墨。頓，音毒。考證：〔《釋名》頓，僵也。〕謹按語出博雅，今將釋名改爲博雅。〔《曹植·七啓》頓綱縱綱。〕謹照原文頓綱改頓網。〔《春秋·僖二十五年》楚子圍陳，納頓子于頓。〕謹据經文楚子改楚人。

𩑧：《字彙補》王矩切，音羽。《釋典》孔子頭也。在弘明集中。顧充曰：義合作頨。

𩑨：《字彙補》同𩑔。頭禿無毛。互詳𩑔𩑡二字註。

𩑩：《字彙補》同頪。

𩑪：《字彙補》同頤。

頔：《廣韻》徒歷切《集韻》《韻會》亭歷切《正韻》杜歷切，𠀤音狄。《玉篇》好也。又人名，唐有于頔。又《廣韻》古文頃字。註詳二畫。

䪶：《集韻》子余切，音苴。頷也。

𩑰：《集韻》儻旱切，音坦。面平也。

𩑱：《集韻》髮古作𩑱。註詳髟部五畫。

䪷：《廣韻》呼漏切《集韻》許𠋫切，𠀤音吼。《玉篇》勤也。又《集韻》䪷顬，老稱也。又《集韻》居𠋫切，音姤。䪷䪷，勤力也。

䪸：《廣韻》武巾切《集韻》眉貧切，𠀤音珉。《廣韻》强也。《集韻》彊頭也。或从昬。

䪹：《廣韻》敷悲切《集韻》攀悲切，𠀤音丕。《玉篇》大面。又《集韻》蘖皆切，音䠋。義同。又《廣韻》步皆切《集韻》薄皆切，𠀤音排。曲頤貌。又《廣韻》薄回切《集韻》蒲枚切，𠀤音裴。義同。或作𩑢䫊。

頕：《廣韻》都甘切，音擔。《玉篇》頰緩也。又《集韻》都念切，音店。垂首也。

𩑲：《字彙》于救切，音右。顫疾。或作𩑣𤴨。

頖：《廣韻》《集韻》《正韻》𠀤普半切。同泮。《禮·王制》諸侯曰頖宮。《註》頖之言班也，所以班政敎也。又頖之言半也，以南通水北無水也。

𩑳：《廣韻》《集韻》𠀤丘檢切，音歉。《玉篇》𩑳顩，不平也。《集韻》或作顩𩒯。

𩑴：《集韻》於敎切，約去聲。頸不隨也。

𩑵：《廣韻》《集韻》𠀤無沸切，音未。面前也。

𩑶：《廣韻》戸吳切《集韻》洪孤切，𠀤音胡。《玉篇》牛頷垂也。與胡同。又《集韻》空胡切，音枯。頷車。

𩑷：《廣韻》莫撥切，音末。𩑷䫘，健也。又《集韻》一曰面平。

𩑸：《廣韻》虛我切《集韻》許我切，𠀤音㰤。《玉篇》傾頭視貌。又《集韻》待可切，音柁。又《廣韻》《集韻》𠀤虎何切，音訶。義𠀤同。

𩑹：《集韻》胡涓切，音懸。《玉篇》顋後也。又《廣韻》黃練切，音縣。《集韻》熒絹切，音胘。義𠀤同。

䪺：《字彙》古盍切，音閤。車領骨。

𩑺：《五音集韻》汝鹽切，與𩓾同，頰須也。《莊子·田子方》黑色而𩑺。

𩑻：《字彙》符逼切，音愎。髮白貌。

𩑼：《類篇》滂禾切，音坡。頭偏也。又普火切，音頗。義同。

𩑽：《正字通》同頿，省。

䪻：《廣韻》《集韻》𠀤皮變切，音卞。《玉篇》冠名。《廣韻》傾冠。《集韻》冠碩貌。又《廣韻》扶晚切《集韻》父遠切，𠀤音飯。無髮也。

頗：《唐韻》《集韻》《韻會》滂禾切《正韻》普禾切，𠀤音坡。《玉篇》不平也，偏也。《書·洪範》無偏無陂。《釋文》舊本作頗，音普多反。《又》人用側頗僻，民用僭忒。《傳》在位不敦平，則下民僭差。又《多方》爾乃惟逸惟頗，大遠王命。《韻補》古義字皆音俄，周官註亦音俄，故古文尚書本作無偏無頗，遵王之義，以叶俄音。唐明皇以義字今音爲又，攺頗爲陂，以从今音，古音遂湮滅矣。又《廣韻》《集韻》《韻會》《正韻》𠀤普火切，音叵。《博雅》少也。又差多曰頗多，良久曰頗久，多有曰頗有。《史記·叔孫通傳》臣願頗采古禮與秦儀，雜就之。又《廣韻》《集韻》𠀤普過切，音破。《集韻》偏也。一曰疑辭。又《集韻》蒲麋切，音皮。薳頗，楚人名，見左傳。考證：〔《韻補》唐明皇以義字今音爲叉〕謹按文義叉改又。〔《釋名》少也。〕謹按語出博雅，今將釋名改爲博雅。

䪼：《廣韻》職悅切《集韻》朱劣切，𠀤音拙。《五音集韻》面秀骨。《博雅》顴頄䪼也。《玉篇》漢高祖隆䪼龍顏。○按史記、漢書作龍準，註音拙。又《唐韻》《集韻》𠀤之出切，音𠭴。《說文》頭頡䪼也。从頁出聲。《集韻》頭貌。又《集韻》古忽切，音骨。面顴也。

𩑾：《集韻》都黎切，音氐。頭垂下貌。

䪽：《字彙》胡到切，音號。白首人也。

䪾：《集韻》止忍切，音軫。《說文》顏色䪾䫰，愼事也。从頁㐱聲。又《集韻》一曰慙也。又《廣韻》章刃切《集韻》止刃切，𠀤音震。義同。又《廣韻》䪾䫰，頭少髮也。《五音集韻》作〈眞㐱〉。《集韻》亦作𩒉。

領：《唐韻》良郢切《集韻》《正韻》里郢切《韻會》里整切，𠀤音嶺。《說文》項也。从頁令聲。《釋名》領，頸也。以壅頸也。亦言總領衣體，爲端首也。《詩·小雅》交交桑扈，有鶯其領。《傳》鶯鶯然有文章也。領，頸也。《荀子·勸學篇》若挈裘領。又《廣韻》理也。《韻會》方氏曰：承上令下謂之領。《禮·祭義》先王之敎因而弗改，所以領天下國家也。又《樂記》領父子君臣之節。《註》領，猶理治也。又《仲尼燕居》言游進曰：敢問禮也者，領惡而全好者歟。《註》領，猶治也。又《韻會》統領也。《前漢·魏相傳》總領庶職。又《廣韻》錄也。《劉公幹詩》沈速簿領書。《註》領，錄也。又楚官名。《左傳·昭二十七年》鄢將師爲右領。又晉官名。《晉書·職官志》中領軍將軍，魏官也。又地名。《左傳·昭二十二年》樊頃子奉王以追單子及領。《註》領，周地。《前漢·王子侯表》蒲領侯嘉。又山道，與嶺通。《前漢·嚴助傳》輿轎而踰領。又《正字通》受也。又叶離貞切，音鄰。《韓愈·田氏廟𥓓》嶪嶪魏土，嬰兒弄兵。吏戎愁毒，莫保首領。考證：〔《禮·祭儀》先王之敎，因而勿改，所以領天下國家也。〕謹照原文祭儀改祭義。勿改改弗改。

𩑿：《字彙補》匹各切，音𩔈。面大貌。又作奤。○按卽𩔈字之譌。

頙：《字彙補》初責切，音拆。正也。又人名。博古圖有周史頙鼎。

𩒀：《字彙補》之刃切，音震。無髮也。亦作𩒈。○按卽䪾字之譌。

𩒁：《字彙補》戸來切，音孩。頤下。○按卽䪱字之譌。䪱原字从巳作。

𩒂：《字彙補》同施。戚施，字書作𩒛𩒂。

𩒃：《字彙補》苦感切，音坎。頰疾。

𩒄：《字彙補》川責切，音冊。𩒄涿，見呂覽知士篇。

𩒏：《集韻》呼內切，音誨。大首。

頛：《廣韻》落猥切《集韻》魯猥切，𠀤音磊。《說文》頭不正也。又《集韻》盧對切，音礧。義同。《說文》从頁从耒。耒，頭傾也。

䪿：《集韻》囟古作䪿。註詳囗部三畫。

𩒐：《玉篇》昌旨切，音齒。面大也。又面黑。

䫀：《廣韻》古恨切《集韻》舉很切，𠀤音詪。《說文》頰後也。又《集韻》古恨切，音艮。又多殄切，音典。又吉典切，音繭。義𠀤同。又《類篇》古本切，音袞。頰高也。或作領。《廣韻》作𩒝。

頜：《廣韻》古沓切《集韻》葛合切，𠀤音閤。《玉篇》口也。《廣韻》頜頷，頤傍。《公羊傳·宣六年》獒躇階而從之，祈彌明逆而踆之，絕其頷。《玉篇》引作頜。《揚子·方言》頷、頤，頜也。秦晉謂之頜，頤其通語也。《揚雄·長楊賦》稽顙樹頜。《註》音蛤。又《集韻》耳下骨也。又姓。《左傳·莊十七年》夏，遂因氏、頜氏、工婁氏、須遂氏，饗齊戍，醉而殺之，齊人殲焉。又《集韻》渴合切，音溘。又遏合切，音姶。義𠀤同。又曷閤切，音盍。頜車也。又《唐韻》胡感切《集韻》戸感切，𠀤音頷。《說文》顄也。又《集韻》胡南切，音含。面黃也。同頷。

𩒑：《集韻》曲王切，音匡。目厓也。或作眶。

頝：《廣韻》口交切《集韻》丘交切，𠀤音敲。《玉篇》頝薄，不媚也。《廣韻》頝䫜頭不媚也。又《集韻》苦絞切，音巧。薄媚也。

𩒒：《正字通》同頋。

𩒓：《集韻》虎孔切，音嗊。𩕱𩒓，頭昏。

䫁：《廣韻》《集韻》𠀤毗至切，音鼻。《廣韻》首也。又《集韻》犬初生子，一曰首子。與𦤫同。《字彙補》譌作𩓑。

䫂：《廣韻》丁可切《集韻》典可切，𠀤音哆。《玉篇》醜貌。

頞：《唐韻》烏割切《集韻》《韻會》《正韻》阿葛切，𠀤音遏。《玉篇》鼻莖也。《孟子》疾首蹙頞而相告。《莊子·至樂篇》深矉蹙頞。又《博雅》䪼也。又《釋名》頞，鞍也。偃折如鞍也。又幽頞，獸名。《山海經·幽頞贊》幽頞似猴，俾愚作智。觸物則笑，見人佯睡。好用小慧，終是嬰繫。又《玉篇》亦作齃。《史記·蔡澤傳》魋顏蹙齃。《註》齃，烏葛反。又音案。《史記·西南夷傳》秦時常頞略通五尺道。《註》頞，音案。孚遠曰：常頞，疑人姓名。考證：〔《釋名》䪼也。〕謹按語出博雅，今將釋名改爲博雅。〔《逸雅》頞，鞍也。偃折加鞍也。〕謹按語出釋名，今將逸雅改爲釋名，並照原文加鞍改爲如鞍。

頟：《唐韻》五陌切《集韻》《韻會》《正韻》鄂格切，𠀤同額。《說文》顙也。《揚子·方言》中夏謂之頟，東齊謂之顙。《六書故》髮下眉上謂頟。又不休息貌。《書·益稷》罔晝夜頟頟。《傳》頟頟，肆惡無休息。《正韻》一曰推車聲。又《釋名》頟，鄂也，有垠鄂也。又地名。《史記·建元以來侯者表》龍頟侯韓說。《前漢·地理志》平原郡龍頟縣。《註》今書本頟字，或作額，而崔浩云：有龍頟村，作額者非。又叶逆各切，音咢。《卻正釋譏》人弔其躬，鬼芟其頟。初升高岡，終隕幽㕡。

𩒔：《玉篇》奴兜切，音羺。𩔸𩒔，面折。

𩒕：《玉篇》五舌切，音齧。面醜也。又《集韻》匹各切，音粕。同𩔈。面大貌。又逆各切，音咢。同顎。恭嚴也。

頠：《廣韻》《正韻》五罪切《集韻》《韻會》五賄切，𠀤音隗。《說文》頭閑習也。《註》低仰便也。《廣韻》閑習容止也。又《爾雅·釋詁》頠，靜也。又人名。裴頠，見《晉書》。又《廣韻》頭也。又《廣韻》魚毁切《集韻》《韻會》五委切，𠀤音硊。義同。

頡：《唐韻》《正韻》胡結切《集韻》《韻會》奚結切，𠀤音纈。《說文》直項也。又《詩·邶風》燕燕于飛，頡之頏之。《傳》飛而上曰頡，飛而下曰頏。《集韻》又作翓。又人名。《前漢·藝文志》倉頡一篇。《春秋·僖二十三年》重耳奔狄，從者顚頡。又皇頡，鄭大夫。馬師頡，鄭子羽孫。又姓。《風俗通》古賢人頡衞。又《莊子·胠篋篇》知詐漸毒，頡滑堅白，解垢同異之變多，則俗惑于辨矣。《註》頡滑，謂難料理也。崔云：纏屈也。李云：滑，滑稽也。一云頡滑，不正之語也。《音義》戸結反。又《廣韻》古黠切《集韻》《正韻》訖黠切，𠀤音戛。《正韻》轢也。《史記·楚元王世家》高祖微時，與賔客過巨嫂食，嫂詳爲羹盡櫟釜，乃封其子信爲羹頡侯。《註》索隱曰：羹頡，爵號，非縣名。正義曰：括地志云：羹頡山，在嬀州懷戎縣東南十五里，高祖取其山名爲侯號者，怨故也。又《遼史·耶律斡𦡳傳》車駕𤢪頡山。又《增韻》減尅也，掠除也。《唐書·高仙芝傳》盜頡資糧。又叶胡計切，音系。《衞恒·四體書勢》黃帝之史沮誦、倉頡眺彼鳥跡，始作書契。

頢：《廣韻》《集韻》𠀤古活切，音括。《玉篇》短面貌。又《廣韻》小頭貌。又《玉篇》戸括切，音活。義同。

頣：《唐韻》式忍切《集韻》矢忍切，𠀤音哂。《說文》舉目視人也。从頁臣聲。

頤：《唐韻》與之切《集韻》《韻會》盈之切《正韻》延知切，𠀤音移。《說文》顄也。《禮·玉藻》頤霤垂拱。《疏》霤，屋簷，身俯故頭臨前，垂頤如屋霤。《又》端行，頤霤如矢。《釋文》頤音夷。《前漢·賈誼傳》頤指如意。《註》但動頤指麾，則所欲皆如意。又卦名。《易·頤卦》頤，貞吉，觀頤，自求口實。《疏》頤，養也。《又》初九，觀我朶頤。《註》朶頤者，嚼也。又期頤，老也。《禮·曲禮》百年曰期頤。《註》飮食居處皆待于養也。又《小爾雅》頤，深也。又語助聲。《史記·𨻰涉世家》夥頤，涉之爲王沈沈者。《註》楚人謂多爲夥。又言頤者，助聲之辭也。又地名。《史記·灌嬰傳》與漢王會頤鄕。《註》苦縣有頤鄕。《說文》本作𦣞。《集韻》亦作𩠡。

頥：《正字通》俗頤字。

頦：《唐韻》戸來切《韻會》何開切，𠀤音孩。《玉篇》頤下。《韓愈·記夢詩》我手承頦時拄座。又《集韻》下攺切，音亥。義同。又《集韻》《正韻》𠀤柯開切，音該。《博雅》醜也。又《廣韻》古亥切《集韻》已亥切，𠀤音攺。義同。又《集韻》頰頦也。

𩒖：《集韻》倪甸切，音硯。頨𩒖，狡也。

頧：《廣韻》《集韻》《韻會》《正韻》𠀤都回切，音磓。《正字通》母頧，冠名。《禮·郊特牲》作追。《釋文》追，多雷反。又《廣韻》都罪切《集韻》覩猥切，𠀤音䏨。《集韻》頭不正貌。

頨：《集韻》紕延切，音翩。《說文》頭姸也。又《廣韻》許緣切，音翾。義同。又《唐韻》《集韻》𠀤王矩切，音羽。義同。《字彙補》作𩑧。又《廣韻》孔子頭也。又《集韻》𤰞見切，音遍。頨𩒖，狡也。或作翩。

𩒗：《唐韻》他孔切《集韻》吐孔切，𠀤音侗。《說文》直項。本作𡜝，亦書作姛。

頩：《廣韻》普丁切《集韻》《韻會》傍丁切，𠀤音竮。《廣韻》面色。《博雅》艴頩，色也。《宋玉·神女賦》頩薄怒以自持兮，曾不可乎犯干。《註》頩，怒色靑貌。又《楚辭·遠遊》玉色頩以滿顏。《註》盛氣貌。又《廣韻》匹迥切《集韻》《韻會》普迥切，𠀤聘上聲。《說文》縹色也。本作艵。又《廣韻》斂容也。《正字通》頩本字。頩字从幷作。

頪：《玉篇》力外切《廣韻》郞外切，𠀤音㲕。《廣雅》疾也。又《說文》難曉也。一曰鮮白貌。从頁米聲，从粉省。《註》難曉亦不聰之義。又《集韻》盧對切，音纇。義同。

頫：《唐韻》方矩切《集韻》匪父切，𠀤音甫。《說文》低頭也。从頁逃省。太史卜書頫仰字如此。揚雄曰：人面頫。《徐鉉曰》頫首者，逃亡之貌，故从逃省。今俗作俯，非是。或作俛。又《玉篇》靡卷切，音緬。義同。又《廣韻》《韻會》《正韻》𠀤他弔切，音糶。《周禮·春官·典瑞》頫聘。《註》大夫衆來曰頫，寡來曰聘。又《秋官·大行人》殷頫以除邦國之慝。《註》殷頫，謂一服朝之歲也。一服朝之歲，五服諸侯，皆使卿以聘禮來頫天子。又《小行人》存、頫、省、聘、問，臣之禮也。《疏》存、頫、省三者，天子使臣，撫邦國之禮。聘、問二者，是諸侯使臣行聘。《左傳·昭五年》享頫有璋。《註》頫，見也。《釋文》頫，他弔反。又他彫反。又《爾雅·釋詁》頫，視也。《註》謂察視也。《張衡·思𤣥賦》流目頫乎衡阿兮，睹有黎之圯墳。又《集韻》他刁切，音叨。盥也。《韻會小補》古音流變，字亦隨異，如俯仰之俯，本作頫，或作俛，今皆作俯。而頫音兆，俛音免，不復音俯矣。

𩒘：《玉篇》尺勇切，音𦑝。充也。

𩒙：《揚雄·蜀郡賦》如平陽𩒙臣沼。《註》𩒙，疑是頫字。與俯同。

𩒚：《字彙》烏葛切，音遏。《王粲·羽獵賦》𤀭頸破𩒚。《註》義闕。

𩒛：《字彙補》與戚同。《詩·邶風》得此戚施。《字書》或作𩒛。

𩒜：《洪武·正韻牋》與躱同。

𩒝：《廣韻》古很切，音詪。詳前䫀字註。

𩒞：《字彙補》他領切，音珽。頭𩒞也。◎按卽頊字之譌。

䫃：《集韻》之刃切，音震。頭動也。又《集韻》脣古作䫃。註詳肉部七畫。

𩒮：《廣韻》巨鳩切《集韻》渠尤切，𠀤音求。冠飾貌。《說文》本作俅。《詩·周頌》載弁俅俅。《傳》俅俅，恭順貌。或作𩒮。又《廣韻》戴也。考證：〔《說文》本作俅。《詩·周頌》戴弁俅俅。《箋》俅俅，恭順貌。〕謹照原文戴弁改載弁。箋改傳。

䫄：《廣韻》《集韻》𠀤丑刮切，音𤁫。《玉篇》强貌。《廣韻》䫄頢，强可貌。又《集韻》䫄刮，小頭也。一曰面短貌。

𩒯：《廣韻》《集韻》𠀤士㾕切，岑上聲。𩒯𩖆，醜貌。或作䫈。又《集韻》丘甚切，音坅。義同。或作𩔟。又丘凡切，音𢇣。義同。又丘檢切，音欦。𩒯𩖆，面不平也。或作𩑳。

𩒰：《廣韻》五何切《集韻》牛河切，𠀤音莪。齊也。又《博雅》𩒰，衺也。一曰齊貌。又《廣韻》五可切《集韻》語可切，𠀤音我。側弁也。又《集韻》行頃也。與俄同。

𩒱：《唐韻》苦昆切《集韻》枯昆切，𠀤音坤。《說文》無髮也。又耳門也。又《集韻》苦本切，音閫。又《廣韻》《集韻》𠀤苦悶切，音困。義𠀤同。

䫅：《廣韻》《集韻》𠀤蘇紺切，音俕。顉䫅，搖頭貌。

𩒲：《廣韻》下括切《集韻》戸括切，𠀤音活。《說文》短面也。又《唐韻》《集韻》𠀤五活切，音杌。又《集韻》牙葛切，音嶭。義𠀤同。

𩒳：《唐韻》《集韻》𠀤莫佩切，音妹。《說文》昧前也。又《集韻》呼內切，音誨。義同。

𩒴：《集韻》戸孔切，音澒。頭直也。

𩒵：《集韻》犬潁切。同頃。田百畝也。◎按趙古則从頃，以𩒵爲非。

䫆：《廣韻》是征切《集韻》時征切，𠀤音成。《玉篇》頸也。《博雅》𩔚䫆，項也。又《廣韻》《集韻》𠀤渠京切，音擎。義同。

頭：〔古文〕𥘖《唐韻》度侯切《集韻》《韻會》《正韻》徒侯切，𠀤音投。《說文》首也。《禮·玉藻》頭容直。《釋名》頭，獨也，於體高而獨也。又古者謂一人爲一頭。《春秋元命苞》十紀，其一曰九頭紀，卽人皇氏。人皇兄弟九人故也。又《儀禮·士相見禮》贄，冬用雉，夏用腒，左頭奉之。《註》頭，陽也。《疏》執禽者左首。雉以不可生服，故殺之。雖死猶尚左，以從陽也。又人名。《左傳·僖二十四年》晉侯之豎頭須，守藏者也。《註》豎，小吏，名頭須。又藥名。《本草綱目》百頭，貫衆也。一名鴟頭。《陶弘景曰》葉似大蕨，毛芒似老鴟頭。又《唐韻》《正韻》古音徒。《古詩》東方千餘騎，夫壻居上頭。何用識夫壻，白馬從驪駒。《王延壽·魯靈光殿賦》上紀開闢，邃古之初。五龍比翼，人皇九頭。又與兜通。《山海經》讙頭國。《註》讙兜，堯臣，有罪投南海而死，帝憐之，使其子居南海而祠之。《博物志》作讙兜國。考證：〔《廣韻》《正韻》古音徒。〕謹按廣韻正韻無此音。查係唐韻正文。今改廣韻正韻爲唐韻正韻。

頮：《廣韻》荒內切《集韻》呼內切，𠀤音誨。洗面也。同靧。《書·顧命》王乃洮頮水。《釋文》頮音悔。馬云：頮面也。又《正韻》胡對切，音潰。義同。考證：〔《書·顧命》王乃洮頮水。《釋文》頮音悔。《註》頮頮面也。〕謹按頮面也乃釋文引馬氏語註頮二字今照原文改爲馬云。

頯：《五音集韻》苦對切，音塊。《莊子·大宗師》其容寂其顙頯。《註》頯，大朴貌，苦對反。向本作䫥。又《集韻》苦軌切，音巋。義同。又《莊子·天道篇》而顙頯然。《註》高露發美之貌。又《廣韻》居洧切《集韻》矩鮪切，𠀤音晷。《廣韻》小頭。《爾雅·釋魚》貝蚆，博而頯。《註》頯者，中央廣兩頭銳。又《集韻》苦委切《韻會》犬蕊切，𠀤音垝。義同。又《集韻》面頯也。一曰厚也。又《唐韻》渠追切《集韻》《韻會》渠龜切《正韻》渠爲切，𠀤音逵。《說文》權也。《集韻》頰骨。一曰厚也。或作頄。又地名。《左傳·哀十六年》王孫燕奔頯黃氏。《註》頯黃，吳地。頯，求龜反。又《集韻》渠尤切，音求。亦頰骨也。同頄。《正字通》从月。月，肉也。俗从夕，非。

𩒶：《正字通》頯字之譌。

𩒷：《集韻》昌遮切，音車。牙車也。通作車。

𩒸：《集韻》七稔切，音寢。體陋也。或作㾛。

頰：《廣韻》《正韻》古協切《集韻》《韻會》吉協切，𠀤音筴。《說文》面旁也。《博雅》輔謂之頰。《釋名》頰，夾也，兩旁稱也。亦取夾斂食物也。《易·咸卦》咸其輔頰舌。《疏》輔頰舌者，言語之具。又《前漢·高帝紀》漢王謂酈食其曰：緩頰往說魏王豹。《註》徐言引譬喩也。又地名。《公羊傳·定十年》公會齊侯于頰谷。《左傳》作夾谷。又《正字通》赤頰，鶴別名。又批頰，鴔鵖鳥別名。《集韻》籀作𩠣。或作脥。考證：〔《釋名》輔國之頰。〕謹按國應作謂，考此語出博雅。今据原文改。〔《博雅》輔謂之頰。《逸雅》頰，夾也。〕謹按語出釋名，今將逸雅改爲釋名。

頱：《集韻》盧活切，音捋。頱頢，面醜。

䫇：《唐韻》汝鹽切《集韻》《韻會》如占切《正韻》而占切，𠀤冄平聲。《說文》頰須也。又別作髯。《史記·高祖紀》美鬚髥。《註》在頤曰鬚，在頰曰髥。又《集韻》亦作𩑞。《史記·趙世家》鬢麋髭𩑞。《集韻》亦作𣬭㲯。

𩒹：《字彙》同䫇。

䫈：《集韻》士㾕切，岑上聲。醜貌。或作𩒯。又時鴆切，音甚。䫐䫈，俯首。或作侺。又鋤簪切，音岑。義同。《字彙補》譌作𩒪，非。

𩒺：《廣韻》扶雨切《集韻》奉甫切，𠀤音父。《玉篇》頰骨也。《廣韻》同䩉。

𩒻：《集韻》宜禁切，吟去聲。𩔝𩒻，首動也。

𩒼：《集韻》呼公切，音灴。𩒼𩒼，頭悶貌。

頲：《廣韻》他鼎切《集韻》《韻會》他頂切，𠀤音珽。《說文》狹頭，頲也。又《廣韻》直也。《爾雅·釋詁》梏、梗、較、頲、庭、道，直也。《註》皆正直也。又人名。《唐書·蘇瓌傳》瓌子頲。又《集韻》湯丁切，音聽。狹頭貌。

𩒽：《集韻》香依切，音希。𩒽𩑕，頭動貌。

頳：《玉篇》丑盈切，音檉。赤也。本作赬。《詩·周南》魴魚赬尾。《傳》赬，赤也。《說文》作䞓。又作頳。

頴：《正字通》俗穎字。◎按字彙、正字通，頁部穎字外尚有潁穎熲三字。今遵說文穎歸禾部，潁歸水部，熲歸火部。㯋字雖說文所無，今亦攺歸木部。

𩒾：《集韻》訛胡切，音吾。大頭也。

𩒿：《集韻》莫江切，音厖。頭也。

頵：《唐韻》於倫切《集韻》紆倫切，𠀤音贇。《說文》頭頵頵大也。又《廣韻》君筠切。音麏。義同。又人名。《史記·楚世家》楚成王頵。又《唐書》有田頵傳。又《集韻》巨隕切，音窘。頭貌。

頶：《廣韻》《集韻》𠀤胡沃切，音鵠。《廣韻》鼻高貌。

頷：《唐韻》胡感切《集韻》《韻會》《正韻》戸感切，𠀤音菡。《說文》面黃也。《屈原·離騷》長顑頷亦何傷。《註》顑頷，不飽貌。又顋頷。《釋名》頷，含也。口含物之車也。或曰頰車，亦所以載物也。《前漢·班超傳》虎頭燕頷。《莊子·說劒篇》驪龍頷下。又《揚子·方言》頷，頤頷也。南楚謂之頷。又《正韻》五感切，音顉。低頭。《左傳·襄二十六年》衞侯入逆于門者，頷之而已。《註》頷，搖其頭。又《五音集韻》胡男切，音含。亦面黃也。考證：〔《逸雅》頷，含也。〕謹按語出釋名，今將逸雅改爲釋名。

𩓀：《集韻》數瓦切，音葰。面醜。或作𩈥。

𩓁：《正字通》同䫨。俗省。

𩓂：《集韻》天黎切，音梯。𩓨𩓂，頭不正也。

頸：《唐韻》居郢切《集韻》《韻會》經郢切《正韻》居影切，𠀤音景。《說文》頭莖也。《釋名》頸，徑也，徑挺而長也。《廣韻》頸在前，項在後。《禮·玉藻》頭頸必中。又凡物之領皆曰頸。《禮·玉藻》韠其頸五寸。《註》頸，中央也。又《史記·天官書》七星頸爲員官，主急事。《正義》七星爲頸，一名天都，以明爲吉，暗爲凶。宋均云：頸，朱鳥頸也。又《周禮·冬官考工記·輈人》參分其兔圍，去一以爲頸圍。五分其頸圍，去一以爲踵圍。《註》頸，前持衡者。踵，後承軫者也。又《廣韻》巨成切，音𩷏。義同。考證：〔《史記·天官書》七星頸爲負官，主急事。〕謹照原文負官改員官。

䫉：《集韻》同貌。《前漢·𠛬法志》人宵天地之䫉。〇按正字通以爲古文貌字，非。

頹：《唐韻》杜回切《集韻》《韻會》《正韻》徒回切，𠀤音魋。《玉篇》頰下。又《六書故》首禿也。又《廣韻》暴風也。通作穨。《詩·小雅》維風及頹。《爾雅·釋天》焚輪謂之穨。《註》暴風從上下。又《爾雅·釋訓》虺頹，病也。通作𨽠。《詩·周南》我馬虺隤。《釋文》馬退不能升之病也。《說文》作穨。《集韻》作尵。又順也。《禮·檀弓》拜而後稽顙，頹乎其順也。《註》頹，順也。《疏》頹然不逆之意也。又墜也。《禮·檀弓》泰山其頹乎。又《廣雅》壞也。《司馬相如·長門賦》無面目之可顯兮，遂頹思而就牀。《註》言壞其思慮而就牀也。又水下流也。《史記·河渠書》水頹以絕商顏。《註》下流曰頹。商顏，山名。考證：〔《詩·周南》我馬虺隤。《註》馬退不能升之病也。〕謹照原書註字改爲釋文。〔《廣雅》懷也。《司馬相如·長門賦》無面目之可顯兮，遂頹思而就牀。《註》言懷其思慮而就牀也。〕謹照原文两懷字𠀤改爲壞字。

頺：《正字通》頹字之譌。

頻：〔古文〕𩔤《唐韻》符眞切《集韻》《韻會》毗賔切，𠀤音顰。《玉篇》急也。《廣雅》比也。《詩·大雅》國步斯頻。《傳》頻，急也。《箋》頻猶比也。國家之政，行此禍害比比然。又姓。《風俗通》漢有酒泉太守頻暢。又《說文》水厓。《徐鉉曰》今俗別作水濵，非是。《詩·大雅》池之竭矣，不云自頻。《傳》頻，厓也。《箋》頻，當作濵。又與顰同。《易·復卦》頻復厲无咎。《註》謂頻蹙之貌。又果名。《前漢·司馬相如·上林賦》仁頻，幷閭。《註》仁頻，賔榔也。頻或作賔。考證：〔《詩·大雅》地之竭矣，不云自頻。〕謹照原文地改池。

䫊：《集韻》蒲枚切，音裴。《說文》曲頤也。或作䪹𩑢。

𩓃：《字彙補》古文賴字。註詳貝部九畫。

𩓄：《集韻》普溝切，音捊。須短白也。

𩓅：《五音篇海》同谾。

𩓆：《篇海》同𩓥。

頾：《唐韻》卽移切《集韻》將支切，𠀤音貲。《說文》口上須也。从須此聲。《徐鉉曰》今俗別作髭。非是。

頿：《正字通》同頾。《左傳·昭二十六年》至于靈王，生而有頿。

顀：《唐韻》直追切《集韻》傳追切，𠀤音鎚。《說文》出額也。又《廣韻》項顀。

顁：《廣韻》《集韻》《韻會》《正韻》𠀤丁定切，音訂。《玉篇》題顁也。通作定。《詩·周南》麟之定。傳定题也。《爾雅·釋言》顁，題也。註题額也。引《詩》麟之定。《釋文》顁丁佞反。又《集韻》都挺切，音鼎。與頂同。考證：〔《詩·周南》麟之定。《註》額也。〕謹照原文註額也改傳定题也。〔又入聲。《爾雅·釋言》顁，題也。《疏》皆謂額也。《釋文》顁，了淁切，〕謹按玉篇廣韻集韻類篇，顁字皆無入聲。爾雅釋文了淁切乃丁佞反之誤。今省去又入聲三字改为《爾雅·釋言》顁題也。註：题額也。引《詩》麟之定。《釋文》顁，丁佞反。

䫋：《集韻》邕危切，音逶。女隨人也。通作委。又《集韻》徒回切，音魋。下墜也。

䫌：《唐韻》匹米切《集韻》普米切，𠀤批上聲。《玉篇》傾首也，不正也。又《集韻》普弭切，音嚭。又匹寐切，音屁。義𠀤同。

䫍：《正字通》頫字之譌。

𩓝：《廣韻》《集韻》𠀤蒲結切，音蹩。《玉篇》𩓝䫔，短貌。

顂：《玉篇》力載切，音賴。顂蒙也。又《集韻》郞才切，音來。顂𩪂，頭長貌。《正字通》賴字之譌。

𩓞：《唐韻》《集韻》《正韻》𠀤疾政切，音淨。《說文》好貌。《廣韻》𩓞首。又《正字通》樂工、倡優、弄人，一曰𩓞。俗作淨。又《集韻》疾郢切，靜上聲。䫤𩓞，好貌。

顃：《集韻》徒甘切，音談。《玉篇》面長也。又余廉切，音鹽。義同。

顄：《廣韻》胡感切《韻會》戸感切，𠀤音菡。《說文》頤也。《韻會》同頷。《前漢·王莽傳》侈口蹙顄。又《唐韻》胡男切，音含。義同。

䫎：《廣韻》職說切《集韻》朱劣切，𠀤音拙。《廣韻》頭短。又《集韻》株劣切，音綴。義同。

𩓟：《玉篇》口咸切。與鵮同。鶼鵮也。

䫏：《唐韻》去其切《集韻》丘其切，𠀤音欺。《說文》醜也。从頁其聲。今逐疫有䫏頭。《廣韻》方相也。與魌同。

𩓠：《廣韻》居隨切《集韻》吉窺切，𠀤音規。《說文》作𩓸。小頭𩓸𩓸也。又《釋名》畫也。又《唐韻》已恚切《集韻》居悖切，𠀤規去聲。義同。《集韻》或作𩓡。

𩓡：《集韻》同𩓠。

顅：《唐韻》苦閑切《集韻》《韻會》《正韻》丘閑切，𠀤音慳。《說文》頭鬢少髮也。又《集韻》長脰貌。《周禮·冬官考工記·梓人》數目顅脰。《註》顅，長脰貌。又《玉篇》居研切《集韻》經天切，𠀤音肩。又《集韻》輕煙切，音牽。又《五音集韻》戸弔切，皛去聲。義𠀤同。考證：〔《五音集韻》戸弔切，皛上聲。〕謹照原文上聲改去聲。

𩓢：《字彙》古老切，音杲。頭也。

䫐：《集韻》犁針切，音林。䫐䫈，俯首。又力鴆切，臨去聲。義同。或作𠐼。

𩓣：《正字通》與須同。

顆：《廣韻》《集韻》《韻會》《正韻》𠀤苦果切，科上聲。《說文》小頭也。又《韻會》今言物一顆，猶一頭也。《六書故》凡圜物以顆計。又珠琲曰顆。又與堁同。土塊。《前漢·賈山傳》使其後世曾不得蓬顆蔽冡而托葬焉。《註》顆謂土塊。蓬顆，謂塊上生蓬者也。又《集韻》苦緩切，音款。草名。《爾雅·釋草》菟奚，顆凍。《註》款冬也。《疏》藥草。一名菟奚，一名顆涷。又人名。魏顆，晉大夫。史顆，秦大夫。見《左傳》。《正字通》本作顆，九畫。《字彙》附八畫，非。顆字左原作田下木。

𩓤：《集韻》魚旰切，音岸。額也。

𩓥：《唐韻》五角切《集韻》逆角切，𠀤音岳。《說文》面前岳岳也。《集韻》本作𩓆。

䫑：《字彙》於宜切，音猗。好也。

𩓦：《集韻》魚屈切，音崛。𩓦顇，面短貌。

𩓧：《字彙》魚羈切，音宜。眉目也。

顇：《唐韻》《集韻》《韻會》《正韻》𠀤秦醉切，音萃。《說文》顦顇也。《爾雅·釋詁》顇，病也。《揚雄·反離騷》慶夭顇而喪榮。又通作瘁。《詩·小雅》維躬是瘁。《註》顇瘁音義同。又《集韻》昨律切，音卒。𩓦顇，面短貌。

𩓨：《廣韻》子盈切《集韻》咨盈切，𠀤音精。《廣韻》䫢𩓨，頭也。《集韻》䫢𩓨，頭不正。

𩓩：《集韻》當侯切，音兜。𩔸𩓩，面折。又於五切，音隝。首巾謂之𩓩。或作𩿀。

𩓪：《集韻》盧谷切，音祿。《玉篇》𩓪項也。又《五音集韻》奴鉤切，音羺。義同。

顈：《廣韻》《集韻》𠀤胡典切。音峴。《廣韻》顈綴。又《廣韻》口迥切《集韻》犬迥切，𠀤音褧。《正字通》似苧，可績爲布。《禮·雜記》如三年之喪，則旣顈其練祥皆行。《註》言今之喪，旣服顈，乃爲前三年者，變除而練祥祭也。顈，草名，無葛之鄕，去麻則用顈。又《五音集韻》襌也。《儀禮·士昏禮》女從者畢袗玄，纚，筓被顈黼在其後。《註》顈，襌也。《疏》讀如詩云褧衣之褧，故爲襌也。又《集韻》涓熒切，音扃。義同。

䫒：《唐韻》莫奔切《集韻》謨奔切，𠀤音門。《說文》繫頭殟也。从頁昏聲。《五音集韻》頭多殟䫒。亦作𩔉𩑥。

顉：《唐韻》《集韻》《韻會》𠀤五感切，音撼。《說文》低頭也。引《左傳襄二十六年》迎於門顉之而已。今本作頷。杜註：頷，搖其頭也。又《廣韻》欽錦切《集韻》丘甚切，𠀤音坅。同顩。又《廣韻》去金切《集韻》《韻會》祛音切《正韻》驅音切，𠀤音欽。《廣韻》曲頤之貌。《前漢·揚雄傳》顉頤折頞。考證：〔《左傳·襄十二年》衞侯入迎于門者，顉之而已。《註》顉，搖其頭也。亦作頷。〕謹按事在襄公二十六年，今照說文原文改爲引左傳襄二十六年迎於門顉之而已。今本作頷。杜註頷搖其頭也。

𩓫：《類篇》逵員切，音權。曲角也。

𩓬：《廣韻》杜懷切《集韻》憧乖切，𠀤音尵。《廣韻》頭胅也。出《聲類》。

𩓭：《集韻》同𩔻。

𩓮：《字彙補》秦李切，音薺。惡貌。

䫓：《字彙補》𩒾字之譌。

顊：《字彙補》余其切，音頤。《韓非子·喩老篇》白公勝慮亂，罷朝，倒杖而策，銳貫顊，血流至于地而不知。

𩓯：《字彙補》與頻同。亦作𩔤。

𩔀：《唐韻》《集韻》𠀤五怪切，音聵。《說文》頭蔽𩔀也。从頁㒸聲。

𩔁：《廣韻》荒內切《集韻》呼內切，𠀤音誨。《玉篇》面肥貌。又《聲類》與頮同。洗面也。《集韻》或作䩈。

䫔：《唐韻》胡計切，音系。《說文》伺人也。一曰恐也。又《廣韻》苦計切《集韻》詰計切，𠀤音契。義同。又《廣韻》苦結切，音挈。𩓝䫔，短貌。

顋：《廣韻》蘇來切《集韻》《韻會》《正韻》桑才切，𠀤音鰓。《玉篇》頰顋。《廣韻》俗作揌。《韻會》俗作腮，非。

𩔂：《廣韻》《集韻》𠀤徒困切，音鈍。《廣韻》𩔂顐，禿也。

𩔃：《廣韻》雲阮切《集韻》雨阮切，𠀤音遠。《說文》面不正也。又《集韻》五遠切，音阮。又于元切，音袁。又虞怨切，音願。義𠀤同。

䫕：《集韻》丁結切，音窒。䫕𩔄，小頭貌。

䫖：《廣韻》《集韻》𠀤丑甚切，音踸。《玉篇》䫖䫴，愞劣貌。又《集韻》昌枕切，音沈。弱也。又時鴆切，音甚。䫖䫖，頭貌。一曰弱也。

䫗：《廣韻》胡加切《集韻》何加切，𠀤音遐。《玉篇》䫛䫗。《廣韻》言語無度。《集韻》或作𢝅。

䫘：《廣韻》胡葛切《集韻》何葛切，𠀤音曷。《玉篇》健貌。又《集韻》䫛䫘，揚言也。一曰𩑵䫘，鼻面平也。一曰健也。又《廣韻》《集韻》𠀤許葛切，音喝。義同。又《集韻》丘葛切，音渴。鬢禿。本作鬜。

𩔄：《集韻》吉屑切，音結。頭小貌。

題：《廣韻》杜溪切《集韻》《韻會》田黎切，𠀤音啼。《說文》頟也。《小爾雅》頭也。《禮·王制》南方曰蠻，雕題交阯。《爾雅·釋言》顁，題也。《註》題，額也。《史記·越世家》雕題。《註》謂刻其頞，涅以丹靑也。又《廣韻》書題。《博雅》書稱題。題，諦也。審諦其名號也。《正字通》註疏有孟子題辭，所以題號孟子之書。又《韻會》椽頭玉飾曰琁題、玉題，亦名璧璫。又題目也。《杜甫詩》天老看題目。又品題也。《李白·上韓荆州書》一經品題，便作佳士。又國名。《南史·裴子野傳》有白題及滑骨入貢。又縣名。《前漢·功臣表》題侯張富昌。又《釋名》平題，鏑也。又《廣韻》獨計切，音第。視也。《詩·小雅》題彼脊令。《傳》題，視也。《孔子·丘陵歌》題彼泰山。考證：〔《史記·越世家》雕題。《註》謂刻其頞湟以丹靑也。〕謹照原文湟改涅。〔《釋名》平題，鏑也。〕謹按語出博雅今將釋名改爲博雅。

𩔅：《集韻》匹計切，音媲。傾頭貌。

額：《廣韻》五陌切《集韻》《韻會》《正韻》鄂格切，𠀤音峉。《說文》頟顙也。詳頟字註。又叶逆各切，音咢。《後漢·城中謠》城中好高髻，四方高一尺。城中好廣眉，四方且半額。尺音綽。

䫙：《正字通》俗顙字。

𩔆：《集韻》其季切，音悸。大口也。

䫚：《集韻》姑華切，音瓜。《玉篇》短頭也。

𩔇：《廣韻》盧皓切，音老。廣大貌。《正字通》譌字。◎按五音集韻，𩕍，古老切，訓廣大貌，或卽𩕍字之譌。

顎：《廣韻》五閣切《集韻》逆各切，𠀤音咢。《玉篇》面高貌。同䫷。又《廣韻》嚴敬曰顎。《集韻》恭嚴也。或作𩖀𩒕。

顏：《唐韻》五姦切《集韻》《韻會》《正韻》牛姦切，𠀤眼平聲。《說文》眉目之閒也。《詩·鄘風》子之淸揚，揚且之顏也。《毛傳》顏，額角豐滿也。《左傳·僖九年》天威不違顏咫尺。《黃帝素問》心熱者，顏先赤。《揚子·方言》𩔣、頟、顏，顙也。汝潁淮泗之閒謂之顏。又幘顏。《輿服雜事》漢桓帝延熹中，京師作幘，皆顏短耳長，以爲服妖。又那顏。外國語，猶華言大人。又商顏，山名。《前漢·溝洫志》引洛水至商顏下。《註》商山之顏，猶山額也。又孱顏，山高貌。《歐陽修詩》空碧更孱顏。又姓。《姓苑》出琅邪。魯伯禽支庶，食采顏邑，因氏。又邾武公字顏，公羊稱顏公，後遂爲氏。又古通眞韻，音銀。《蘇軾·祭韓忠獻文》勿心大匠，笑彼汗顏。援手拯溺，期我于仁。

𩔈：《廣韻》《集韻》𠀤匹各切，音粕。《廣韻》面大貌。俗作奤。

𩔉：《廣韻》莫奔切《集韻》謨奔切，𠀤音門。與䫒同。詳前䫒字註。又《集韻》眉貧切，音珉。與䪸同。疆也。又《集韻》呼昆切，音昏。與㱪同。瞀也。《五音集韻》病也。又未立名而死曰𩔉。

𩔊：《五音集韻》雛睆切，音撰。《說文》選具也。《玉篇》或作僎。又《集韻》須兗切，音𧡢。又雛戀切，音襈。又蘇困切，音遜。義𠀤同。

䫛：《廣韻》戸鉤切《集韻》胡溝切，𠀤音侯。《玉篇》䫛䫗，言不正也。又《廣韻》大言。《集韻》䫛䫘，揚言也。一曰健貌。

顐：《廣韻》《集韻》𠀤五困切，音諢。《玉篇》𩔂顐，禿也。又《廣韻》弄言也。與諢同。《唐書·元結傳》諧臣顐官，怡愉天顏。又《廣韻》戸昆切，音魂。𩒱顐，禿無髮也。又牛昆切，音㑮。義同。

䫜：《廣韻》《集韻》《韻會》《正韻》𠀤於交切，音坳。《玉篇》頭凹也。《王延壽·魯靈光殿賦》䫜顤顟而暌睢。又《集韻》大首深目貌。

顑：《廣韻》苦感切，音坎。《說文》飯不飽，面黃起行也。《廣韻》瘦也。《屈原·離騷》苟余情其信姱以練要兮，長顑頷亦何傷。《韓愈·送賈島歸范陽詩》欲以金帛酬，舉室常顑頷。《註》頷，顄也，顄即頤。顑，饑貌，言面頤虛浮也。又《廣韻》玉陷切，音㺌。顑長面也。又《集韻》苦紺切，音勘。食不飽也。又呼紺切，酣去聲。義同。

顒：《唐韻》《集韻》《韻會》《正韻》𠀤魚容切，音喁。《說文》大頭也。又《廣韻》仰也。《易·觀卦》有孚顒若。《疏》顒，嚴正之貌。《詩·大雅》顒顒卬卬。《傳》顒顒，溫貌。《箋》體貌則顒顒然敬順。《爾雅·釋訓》顒顒卬卬，君之德也。又大貌。獸壯大者曰顒。《詩·小雅》四牡修廣，其大有顒。

顓：《唐韻》職緣切《集韻》朱湍切《正韻》朱緣切，𠀤音專。《說文》頭顓顓謹貌。又《韻會》顓，蒙也。又古帝號。《玉篇》昌意生高陽，是爲帝顓頊。顓者，專也。頊者，正也。言能專正天之道也。又顓頊，星名。詳頊字註。又顓臾，國名。又姓。《神仙傳》太𤣥女顓頊和。又顓孫，複姓。又與專通，獨也。《史記·𨻰涉世家》客愚無知，顓妄言輕威。《前漢·高后紀》上將軍祿、相國產顓兵秉政。《班固·典引》豈其爲身而有顓辭。又圜貌也。《前漢·賈捐之傳》顓顓獨居一海之中。《註》顓與專同。專專，猶區區也。一曰圜貌。考證：〔又與團通。〕謹按玉篇廣韻韻會顓字均無團音，亦不言與團通。今据下所引漢書註改又圜貌也。

𩔋：《字彙補》何朗切，音沆。頡頏也。

𩔌：《字彙補》滂基切，音批。短鬢披貌。亦作𩓭。

䫝：《字彙補》同馥。

顖：《集韻》囟古作顖。註詳囗部三畫。

𩔙：《字彙》匹計切。同𩔅。

䫞：《廣韻》火幺切《集韻》馨幺切，𠀤音膮。《說文》大頭也。又《集韻》馨叫切，音嬈。義同。又《廣韻》去遙切，音蹺。額大貌。又《集韻》符分切，音汾。詳頒字註。

䫟：《唐韻》胡本切《集韻》戸袞切，𠀤音混。《說文》面色䫟䫟貌。《集韻》䫟䫟，面急。又面首俱圓謂之䫟。又《廣韻》云粉切《集韻》羽敏切，𠀤音抎。又《集韻》胡昆切，音魂。義𠀤同。

顗：《唐韻》魚豈切《集韻》《韻會》語豈切，𠀤音螘。《爾雅·釋詁》靜也。《廣韻》靖也，樂也。又《說文》謹莊貌。又人名。荀顗，周顗，見《晉書》。又《集韻》五亥切，音愷。義同。

䫠：《廣韻》符悲切《集韻》貧悲切，𠀤音邳。《玉篇》短須髮貌。又《集韻》攀悲切，音丕。義同。《集韻》或作𩓭。

𩔚：《廣韻》《正韻》烏紅切《集韻》《韻會》烏公切，𠀤音螉。《玉篇》頸毛也。與翁同。《前漢·郊祀歌》殊翁雜五采文。《註》翁，鴈頸也。餘詳翁字註。又《集韻》鄔孔切，翁上聲。𩔚劜，屈强貌。與勜同。

𩔛：《集韻》同𩔣。

䫡：《唐韻》五咸切《集韻》魚咸切，𠀤音嵒。《說文》頭頰長也。又《集韻》牛廉切，音巗。𩖆䫡，醜貌。又《廣韻》丘檻切，音㦿。長面貌。又口陷切，歉去聲。䫡、顑義同。又公陷切，音監。䫡胡，劑面。

䫢：《廣韻》息移切《集韻》相支切，𠀤音斯。《玉篇》䫢𩓨，頭不正也。又《集韻》一曰好貌。

𩔜：《玉篇》籀文頌字。

𩔝：《集韻》丘禁切，音搇。𩔝𩒻，首動也。

𩔞：《唐韻》胡男切《集韻》胡南切，𠀤音含。《說文》頤也。或作顄。又《馬融·長笛賦》𩔞淡滂流。《註》𩔞淡，水搖蕩貌。又《集韻》戸感切，音頷。義同。

願：〔古文〕𩕾《唐韻》魚怨切《集韻》《韻會》虞怨切，𠀤音愿。《說文》大頭也。又《爾雅·釋詁》思也。《疏》欲思也。《廣雅》欲也。《書·大禹謨》敬修其可願。又《正韻》顗望也。《禮·少儀》不願于大家。《疏》謂見彼富大不可願效之也。又羡慕也。《禮·祭義》國人稱願肰曰：幸哉，有子如此，所謂孝也已。又每也。《詩·邶風》願言思子，中心養養。《傳》願，每也。《疏》每有所言，思此二子，中心養養然不知所定。又《集韻》五遠切，音阮。面短貌。又叶上聲。《詩·鄭風》有美一人，淸揚婉兮。邂逅相遇，適我願兮。又《劉向·九歎》河水淫淫，情所願兮。顧瞻郢路，終不返矣。◎按願字去聲，亦叶上聲。至訓面短，則止有阮字一音。考證：〔《禮·祭儀》國人稱願肰曰〕謹照原文祭儀改祭義。

顙：《唐韻》蘇朗切，桑上聲。《玉篇》額也。《易·說卦》震其於馬也爲的顙。《又》巽其於人也爲廣顙。《儀禮·士喪禮》主人哭拜稽顙。《註》頭觸地無容。《揚子·方言》𩔣、頟、顏，顙也。又《集韻》《韻會》𠀤蘇郞切，音桑。義同。《易林》𤣥鬣黑顙，東歸高鄕。《魏文帝·東巡觀兵詩》古公宅岐邑，實始翦殷商。孟獻營虎牢，鄭人懼稽顙。考證：〔《揚子·方言》𩔣頟頠顙也。〕謹照原文頠改顏。

䫣：《集韻》弦雞切，音兮。頭不正。

𩔟：《集韻》丘甚切，音坅，與𩒯同。醜貌。

䫤：《廣韻》莫經切《集韻》《韻會》忙經切，𠀤音冥。《說文》䫤，眉目之閒也。《正字通》毛詩、爾雅借用名，張衡西京賦作眳，音義𠀤同。別見口部名字註。

顚：《唐韻》都年切《集韻》《韻會》《正韻》多年切，𠀤音𠫉。《說文》頂也。《爾雅·釋言》顚，頂也。《疏》謂頭上也。《詩·秦風》有馬白顚。《傳》白顚，的顙也。《疏》額有白毛，今之戴星馬也。又《玉篇》山頂曰顚。《蘇軾·琴操》山有時而童顚。又本末曰顚末。《陸機·文賦》如失機而後會，恆操末以續顚。《註》言先後失序也。又《小爾雅》殞也。《釋名》倒也。《書·微子》告予顚隮。《疏》謂從上而隕。《莊子·人閒世》形就而入，且爲顚爲滅。《郭註》若遂與同，則是顚危而不扶持。《正字通》別作傎。又與癲同。狂也。《唐書·張旭傳》旭大醉，呼叫狂走，以頭濡墨而書，世號張顚。又地名。《左傳·僖二年》冀爲不道，入自顚軨。伐鄍三門。杜註：河東大陽縣東北有顚軨阪。又縣名。與滇同。《司馬相如·上林賦》文成顚歌。《註》文穎曰：文成，遼西縣名。顚，益州顚縣。其人能作西南夷歌。顚，卽滇字。又專一也。《莊子·馬蹄篇》至德之世，其行塡塡，其視顚顚。《陸德明·音義》顚顚，丁田反。崔云：專一也。又姓。晉有顚頡。見《左傳》。又人名。《書·君奭》有若泰顚。又《集韻》亭年切，音田。顚顚，憂思貌。《禮·玉藻》喪容纍纍，色容顚顚。《註》憂思貌也。《釋文》顚字又作㒹，音田。又丁年反。又與闐通。《禮·玉藻》盛氣顚實揚休。《註》顚，讀爲闐。《疏》顚，塞也。《釋文》闐音田。又《集韻》典因切。亦頂也。《司馬相如·上林賦》長嘯哀鳴，翩幡互經。夭蟜枝格，偃蹇杪顚。又《廣韻》他甸切，瑱去聲。與瑱同。《集韻》亦作𦗁。考證：〔《左傳·僖二年》冀爲不道入自顚軨。《註》虞地。《後漢·郡國志》河東郡大陽有顚軨阪。〕謹按杜註無虞地二字。今据左傳原文於入自顚軨下增伐鄍三門。下照杜註原文改杜註河東大陽縣東北有顚軨阪。〔又縣名，與滇同。《司馬相如·子虚賦》文成顚歌。註女穎曰文成。遼西縣名。〕謹照原文子虚賦改上林賦。女穎改文穎。〔《莊子》其字顚顚。〕謹照原文其字改其視。〔《上林賦》夭嬌枝格，偃蹇杪顚。〕謹照原文夭嬌改夭蟜。

顛：《正字通》俗顚字。

𩔠：《五音集韻》莫結切，音滅。𩔠頡也。

䫥：《廣韻》五罪切《集韻》《韻會》五賄切，𠀤音頠。《說文》頭不正也。《廣雅》大貌。又《唐韻》口猥切，魁上聲。《集韻》丘其切，音欺。義𠀤同。

顜：《集韻》古項切，音講。明也，和也，直也。《史記·曹相國世家》蕭何爲法，顜若畫一。通作講。又《集韻》乾岳切，音覺。義同。通作較。

顝：《唐韻》《集韻》《韻會》𠀤苦骨切，音窟。《博雅》大也。《說文》大頭也。又《倉頡篇》相抵觸也。又《廣雅》醜也。又獨處貌。《張衡·思𤣥賦》顝羈旅而無友兮，余安能乎留兹。又《廣韻》口猥切，音磈。首大骨。又口瓦切，跨上聲。髁貌。又《廣韻》苦回切《集韻》枯回切，𠀤音恢。亦大頭也。

䫦：《廣韻》古盍切《集韻》谷盍切，𠀤音閤。《玉篇》車頷骨也。又《集韻》丘蓋切，音磕。頭骨貌。或作𩕭。

𩔡：《集韻》當侯切，音兜。𩔸𩔡，面折。

類：《唐韻》《集韻》《韻會》《正韻》𠀤力遂切，音戾。《爾雅·釋詁》善也。《詩·大雅》克明克類。《箋》類，善也。勤施無私曰類。《又》孝子不匱，永錫爾類。《傳》類，善也。又《玉篇》種類也。《易·乾卦》則各從其類也。又《繫辭》方以類聚。又比也。《禮·學記》知類通達。《註》知事義之比也。又《緇衣》子曰：下之事上也，身不正，言不信，則義不壹，行無類也。《註》類謂比式。《疏》言行之無恆，不可比類也。又《左傳·襄九年》晉君類能而使之。《註》隨所能。又肖似也。《禮·曲禮》諸侯旣塟見天子曰類見。《註》代父受國。類，猶象也。執皮帛，象諸侯之禮見也。又祭名。《書·舜典》肆類于上帝。《詩·大雅》是類是禡。《周禮·春官·肆師》類造上帝。《鄭註》類禮依郊祀而爲之者。又《爾雅·釋魚》龜左倪不類。《疏》倪，庳也，不發聲也。謂行時頭左邊庳下者名類。又《山海經》亶爰之山有獸焉，其狀如貍而有髦，其名曰類。自爲牝牡，食者不妒。又《爾雅翼》載兩類曰𦝭類、奇類，卽兩體自爲牝牡者。𦝭與膟同。又國名。《後漢·西域傳》有蒲類國。又姓。《史記·梁孝王世家》類犴反。《正字通》宋類演，福州寧德尉。又《集韻》盧對切，音壘。偏也。《左傳·昭十六年》𠛬之頗類。又《集韻》劣戌切，音律。似也。《曹植·七啟》麗草交植，殊品詭類。綠葉朱榮，煕天曜日。《說文》種類相似，唯犬爲甚。从犬頪聲。考證：〔《周禮·春官·肆師》類造上帝。《註》類其禮依郊祀而爲之者。〕謹照原文註字上增鄭字。類字下省其字。〔《爾雅》龜左倪不類。《疏》謂行時頭左也。庳下者名類。〕謹照原文左也改左邊。

𩔢：《集韻》緜批切，音迷。𩔢𩑾，頭垂貌。

𩔣：《廣韻》《集韻》𠀤諸延切，音氊。《玉篇》顙也。《揚子·方言》𩔣、頟、顏，顙也。湘江之閒謂之𩔣。或从栞作𩔛。《正字通》𩔣字，《舉要》訓雙額，非。

𩔤：《集韻》頻古作𩔤。註詳七畫。

𩔥：《字彙補》同頃。田畝也。○按卽頃字譌文。

𩔦：《字彙補》以之切，音頤。養也。又輔車骨也。

𩔧：《五音篇海》類字之譌。

𩔨：《字彙補》顖字之譌。

𩔩：《字彙補》居窺切，音規。見《藏經字義》。○按卽𩓠字之譌。

𩔳：《廣韻》《集韻》𠀤側革切，音責。《廣韻》𩔳頗，頭不正貌。

䫨：《廣韻》五勞切《集韻》牛刀切，𠀤音敖。《說文》䫨顤，高也。从頁敖聲。《玉篇》高大也。又《唐韻》五到切《集韻》魚到切，𠀤音傲。義同。

𩔴：《廣韻》許玉切《集韻》吁玉切，𠀤音旭。《廣韻》𩔴顱。出《聲譜》。《集韻》或作𩪉。

𩔵：《集韻》盧含切，音婪。𩔵䫮，俯首貌。

䫩：《廣韻》《集韻》𠀤桑感切，音鏒。《廣韻》顉䫩，搖頭也。又《廣韻》七感切，音慘。義同。

𩔶：《廣韻》莫霞切《集韻》謨加切，𠀤音麻。《廣韻》𩔶䫗，難語。《集韻》或作謨㦄𩔷。

𩔷：《集韻》同𩔶。

顟：《玉篇》力弔切，音料。顟顤，頭長貌。又《廣韻》力嘲切《集韻》力交切，𠀤音寥。義同。又《集韻》憐蕭切，音聊。高鼻深目貌。

䫪：《廣韻》疎兩切《集韻》所兩切，𠀤音爽。《玉篇》醜也。又《廣韻》初丈切《集韻》楚兩切，𠀤音磢。義同。

顠：《廣韻》符少切《集韻》婢小切，𠀤音摽。《玉篇》髮白貌。又《集韻》匹妙切，音剽。義同。又紕招切，音漂。顠顠，髮亂貌。與𩮳同。《楚辭·九思》含憂强老兮愁不樂，鬚髮薴顇兮顠鬢白。《註》顠，疋招切，髮亂貌。又匹沼切，音縹。義同。

顡：《廣韻》《集韻》𠀤魚旣切，音毅。《玉篇》癡顡，不聰明也。又《廣韻》《集韻》𠀤五怪切，音聵。義同。又《五音集韻》他怪切。顏惡也。又《集韻》迍怪切，音膪。擊頭聲。一曰聉顡，無志。又《廣韻》五罪切《集韻》五賄切，𠀤音頠。義同。考證：〔《玉篇》痴顡，不聰明也。〕謹照原文痴顡改癡顡。

顢：《廣韻》母官切《集韻》謨官切，𠀤音瞞。《玉篇》顢頇，大面。

𩔸：《集韻》烏侯切，音謳。《玉篇》𩔸𩔡，面折。

𩔹：《唐韻》府移切《集韻》賔彌切，𠀤音𤰞。《玉篇》須髮半白。又《聲類》𩒹貌。

䫫：《集韻》同髏。

顣：《唐韻》《集韻》《韻會》《正韻》𠀤子六切，音蹙。《廣韻》顣頞，鼻頤促貌。《孟子》己頻顣曰：惡用是鶃鶃者爲哉。又《集韻》倉歷切，音戚。嚬也。

𩔺：《六書故》同顱。

𩔻：《五音集韻》同䯽。

𩔼：《字彙補》曉谷切，音勗。祿也。

𩔽：《集韻》與𩕲同。

𩕉：《字彙》呼孔切，烘上聲。肥貌。

𩕊：《唐韻》《集韻》𠀤旨善切，音𥊳。《說文》倨視人也。

𩕋：《集韻》同𩕳。

𩕌：《集韻》所錦切，音㾕。䫖𩕌，懦弱貌。

𩕍：《集韻》古老切，音暠。《玉篇》廣大貌。又《廣韻》胡刀切《集韻》乎刀切，𠀤音豪。《廣韻》𩕯𩕍，大面貌。又《集韻》居勞切，音高。義同。

顤：《廣韻》許交切《集韻》虛交切，𠀤音虓。《廣韻》䫜顤，人面也。《釋名》高也。《王延壽·魯靈光殿賦》䫜顤顟而睽睢。又《廣韻》五聊切《集韻》倪幺切，𠀤音堯。《玉篇》高長頭貌。又《唐韻》《韻會》五弔切《集韻》倪弔切，𠀤堯去聲。義同。又《集韻》丘召切，音嘺。舉首也。

𩕎：《玉篇》古文履字。註詳尸部十二畫。

𩕏：《唐韻》薄波切《集韻》逋禾切《正韻》蒲禾切，𠀤音婆。《說文》同皤。老人白也。又《廣韻》𩕏𩕏，勇舞貌。又《集韻》符袁切，音煩。白喙。

䫬：《廣韻》《集韻》𠀤章荏切，音枕。《玉篇》低頭貌。又《廣韻》頭銳長也。又《集韻》七稔切，音寢。懦劣也。

䫭：《集韻》戸賄切，音瘣。䫭䫭，頭貌。又胡對切，音潰。無髮貌。

䫮：《集韻》常含切，音蠶。𩔵䫮，俯首貌。

𩕐：《廣韻》《集韻》𠀤力弔切，音料。《玉篇》𩕐顤，頭長貌。與顟同。

顥：《唐韻》《正韻》胡老切《集韻》下老切《韻會》合老切，𠀤音昊。《說文》白貌。《五音集韻》天邊氣。《楚辭·大招》天白顥顥。《註》顥顥，光貌。《班固·西都賦》鮮顥氣之淸英。《前漢·安世房中歌》西顥沆碭。《註》韋昭曰：西方少昊也。《集韻》或作皓，亦作暠皜皞䯫。

𩕑：《正字通》顡字之譌。

𩕒：《類篇》符袁切，音煩。大醜貌。

𩕓：《字彙》同預。

𩕔：《唐韻》《集韻》𠀤良忍切，音嶙。《說文》𩒉𩕔。一云頭少髮。亦作䫰。

𩕕：《集韻》五怪切，音聵。人名。漢有北平康侯𩕕。考證：〔人名。漢有北平康侯蒯。〕謹照集韻原文蒯改𩕕。

𩕖：《廣韻》須緣切《集韻》荀緣切，𠀤音宣。《玉篇》圓面也。亦作𡈣。又《集韻》從緣切，音全。義同。

顦：《唐韻》昨焦切《集韻》慈焦切《正韻》慈消切，𠀤音樵。《玉篇》顦顇，憂貌。又《正韻》瘠也。《集韻》或作憔嫶癄醮。《正韻》亦作焦樵蕉。

顧：〔古文〕𪄮《唐韻》《廣韻》《集韻》《類篇》《韻會》《正韻》𠀤古慕切，音故。《玉篇》瞻也。迴首曰顧。《詩·小雅》顧我復我。《箋》顧，旋視也。《書·太甲》顧諟天之明命。《傳》謂常目在之。又眷也。《詩·大雅》乃眷西顧。又《書·康誥》顧乃德。《傳》謂顧省汝德。又《詩·小雅》不顧其後。《箋》不自顧念。又但也。《禮·祭統》上有大澤，則惠必及下，顧上先下後耳。《疏》言上有大澤，則惠必及。但尊上者在先，𤰞下者處後耳。一曰顧，故也，謂君上先餕，臣下後餕，示恩則從上起也。又發語辭。《史記·刺客傳》顧不易耶。《註》顧反也。《前漢·賈誼傳》首顧居下。《註》顧亦反也，言如人反顧然。又與雇同。《前漢·鼂錯傳》斂民財，以顧其功。《註》顧，讎也，若今言雇賃也。又引也。《後漢·黨錮傳》郭林宗、范滂等爲八顧，言能以德行引人者也。又國名。亦姓。《詩·商頌》韋顧旣伐，昆吾夏桀。《傳》有韋國者，有顧國者。《箋》顧、昆吾，皆己姓。又地名。《左傳·哀二十一年》公及齊侯邾子盟于顧。《註》顧，齊地。又山名。《方輿勝覽》鎭江北固山，梁武攺曰北顧。又《五音集韻》公戸切，音古。義同。《書·微子》我不顧行遯。徐邈讀。俗作頋。考證：〔《禮·祭統》顧上先下後耳。《疏》但尊上者則先，𤰞下者處後耳。〕謹照原文則先改在先。〔《史記·刺客傳》顧不易耶。《註》反顧也。〕謹照索隱原文反顧也改顧反也。

顨：《說文》同㢲。从丌从𩔊。《徐曰》𩔊之義亦𨕖具也。

䫯：《集韻》𩕲字省文。

𩕗：《字彙補》䫬字之譌。

𩕟：《集韻》五盍切，音遏。𩨞𩕟，首動貌。或作𩪤。

顩：《唐韻》《集韻》𠀤魚檢切，音广。《玉篇》《說文》云𪙊貌。《倉頡》云狹面銳頤之貌。又《集韻》丘檢切，杴上聲。顩顩，面不平也。或作𩒯𩑳。又呼濫切，音顣。頑顩，癡貌。又《廣韻》直稔切《集韻》丘甚切，𠀤音顉。《廣韻》顩頤，醜貌。《集韻》頤上曲曰顩。或从金。又《集韻》丘凡切，凵平聲qiān。義同。

䫲：《集韻》苦感切，音坎。《玉篇》動首也。《五音集韻》瘦也。或作顑。又《廣韻》呼唵切，音喊。食不飽也。又《廣韻》《集韻》𠀤呼紺切。《廣韻》面虛黃色。又《集韻》胡紺切，音憾。𩖋䫲，頭面不平也。

𩕠：《集韻》胡紺切，音憾。臨火气也。又呼紺切，音熯。義同。

䫳：《廣韻》《集韻》𠀤徒谷切，音獨。《玉篇》《埤蒼》云：䫳類，頭骨。

䫴：《廣韻》《集韻》𠀤渠飮切，音噤。《集韻》䫖䫴，懦劣。又《玉篇》怒也。又《廣韻》《集韻》𠀤渠領切，音痙。義同。又《廣韻》于禁切，音䚿。䫴𩖁，切齒怒貌。考證：〔《廣雅》䫖䫴，懦劣。〕謹按語出集韻不出廣雅，今將廣雅改爲集韻。

顪：《廣韻》《韻會》許穢切《集韻》許濊切，𠀤音喙。《廣韻》頰也。《集韻》頤下毛。一曰頰謂之顪。或作噦。《莊子·外物篇》按其鬢，壓其顪。《音義》顪，許穢反，頤下毛也。

顫：《廣韻》《集韻》《韻會》《正韻》𠀤之膳切，音戰。《玉篇》頭不正也。又《廣韻》四支寒動也。又《集韻》《韻會》《正韻》𠀤尸連切，音羶。《集韻》謂審於氣臭也。《莊子·外物篇》鼻徹爲顫。《音義》顫，舒延反。

𩕡：《廣韻》所力切《集韻》殺測切，𠀤音色。頰也。

𩕢：《集韻》籀文頂字。

𩕣：《字彙補》五高切，音敖。《廣雅》顤𩕣，高也。今作䫨。

𩕤：《五官集韻》亭紺切，音淡。𩕤䯥，頭貌。

𩕬：《正字通》齃字之譌。

顬：《廣韻》人朱切《集韻》汝朱切，𠀤音儒。耳穴動謂之顳顬。

𩕭：《集韻》丘蓋切。與磕同。頭骨貌。

𩕮：《集韻》同願。

𩕯：《廣韻》都牢切《集韻》都勞切，𠀤音刀。《廣韻》𩕯𩕍，大面貌。又《集韻》徒刀切，音陶。義同。

顭：《廣韻》呼肱切《集韻》呼𢎪切，𠀤音薨。《說文》惽也。又《集韻》彌登切，音萌。義同。《集韻》或作儚。亦作𩕫。

𩕰：《廣韻》武延切《集韻》民堅切，𠀤音綿。《揚子·方言》雙也。南楚、江、淮之閒曰𩕰。又《玉篇》雙生也。《集韻》《博雅》：僆𩕰，㝈也。一曰美也。又䫵。考證：〔《集韻》《博雅》健𩕰𢍶也。〕謹照博雅原文健改僆。

𩕱：《集韻》母摠切，音蠓。𩕱𩒓，頭昏。

𩕲：《玉篇》居起切。失容也。《廣韻》於離切《集韻》於宜切，𠀤音猗。《玉篇》睇盻貌。又美容貌。《集韻》或作𩔽。

𩕳：《廣韻》《集韻》《正韻》乃挺切《韻會》乃頂切，𠀤寧上聲。《玉篇》頂𩕳也。《集韻》或作𩕋。

顮：《廣韻》必鄰切《集韻》𤰞民切，𠀤音賓。《玉篇》憤懣也。《揚子·方言》毗顮，懣也。又《集韻》毗賓切，音頻。義同。

顯：〔古文〕㬎《唐韻》《集韻》《韻會》《正韻》𠀤呼典切，音憲。《爾雅·釋詁》光也。又見也。《玉篇》明也，覿也，著也。《書·泰誓》天有顯道，厥類惟彰。《傳》言天有明道，其義類惟明。又達也。《左傳·僖二十五年》是求顯也。《孟子》而未嘗有顯者來。《疏》言未嘗有富貴顯達者來家中。又姓。《風俗通》周卿顯甫。又《正韻》曉見切，音韅。覿也。又人名。《禮·檀弓》子顯致命于穆公。《釋文》顯，呼遍切。又叶馨煙切，音羶。《郭璞·朝鮮贊》箕子避商，自𥨥朝鮮。善者所壯，豈有隱顯。《說文》顯，頭明飾也。从頁㬎聲。俗作𩔰，非。

𩕴：《字彙補》與𩖋同。詳𩖋字註。

𩕵：《字彙補》皮名切，音平。出言多也。

𩕶：《字彙補》力忍切，音廩。頭少髮貌。○按卽𩕔字重文。

𩕾：《唐韻》魚怨切《集韻》虞怨切，𠀤音願。《說文》顚頂也。《博雅》欲也。又《字彙》𩕾，古願字。註詳十畫。○按《說文》願訓大頭，从頁原聲。𩕾訓顚頂，从頁𡙷聲。諸韻書二字俱分，《字彙》以爲古願字，未知何據。考證：〔《釋名》欲也。〕謹按語出博雅今將釋名改爲博雅。

𩕿：《字彙》魚檢切，音近𥆢。不平貌。

䫶：《唐韻》附袁切《集韻》符袁切，𠀤音煩。《說文》大醜貌。又《廣韻》符分切，音汾。又《集韻》翻阮切，音㽹。義𠀤同。

顰：《玉篇》《正韻》𠀤毗賓切，音貧。《玉篇》顰蹙，憂愁不樂之狀也。《易·復卦》作頻。《註》謂頻蹙之貌。又通作矉。《莊子·天運篇》西施病心而矉其里，其里之醜人見而美之，歸亦捧心而矉其里。《李白詩》蛾眉不可學，况乃效其矉。亦作嚬。考證：〔《玉篇》顰蹙，憂愁不樂之狀也。《易·復卦》作頻。《註》謂頻蹙之貌。〕謹按此謂顰字易作頻，非謂顰字易作復也。今改易復卦作頻。省下復字。

𩖀：《五音集韻》五各切，音咢。嚴敬也。

𩖁：《字彙補》五戛切，雁入聲。《道藏·三元經》𩖁𪚇齟齬。

䫷：《集韻》逆各切，音愕。《玉篇》面高貌。與顎同。

𩖆：《廣韻》欽錦切《集韻》牛錦切，𠀤音䰼。《玉篇》𩒯𩖆，醜貌。又《集韻》丘廉切，音𢜩。又丘凡切，音𢇣。義𠀤同。又魚檢切，音儼。顩𩖆，面不平。

顱：《廣韻》落胡切《集韻》《正韻》龍都切《韻會》籠都切，𠀤音盧。《玉篇》《博雅》曰𩑒顱謂之髑髏。又通作盧。《前漢·武五子贊》頭盧相屬于道。《集韻》或作髗。《六書故》作𩔺。考證：〔博雅曰，頭顱謂之髑髏。〕謹照原文頭顱改𩑒顱。

顲：《唐韻》《集韻》𠀤盧感切，音壈。《說文》面顑顲貌。《聲類》面瘠貌。又《廣韻》力稔切《集韻》力錦切，𠀤音廩。《廣韻》顲然，作色貌。又《集韻》郞紺切，音濫。面色黃貌。

𩖇：《集韻》口交切，音蹺。面不平也。

𩖉：《廣韻》呼肱切，音薨。《玉篇》惛也。或作𠐿。

𩖊：《唐韻》《集韻》𠀤郞丁切，音靈。《說文》面瘦淺𩖊𩖊也。

𩖋：《正字通》顲字之譌。《字彙》附十七畫，非。

𩖌：《集韻》初銜切，音欃。𦣸𩖌，頭貌。又仕懺切，音鑱。頭長也。

𩖍：《集韻》於郢切，音影。《說文》頸瘤也。

顳：《廣韻》而涉切《集韻》日涉切，𠀤音讘。《玉篇》在耳曰顳。《廣韻》顳顬，鬢骨。又《集韻》顳顬，耳前動也。

顴：《廣韻》巨員切《集韻》《韻會》《正韻》逵員切，𠀤音權。《廣雅》䪼也。《集韻》輔骨曰顴。或作𩪼。又或作𩪼。與頄、頯音別義同。通作權。𩪼字从雚从骨作。

𩖏：《字彙補》皮媚切，音贔。眉也。

𩖐：《字彙補》與首同。見《釋典》。

