鬼：〔古文〕𩲡𢇼𣆠《唐韻》《集韻》《韻會》𠀤居偉切，音詭。《說文》人所歸爲鬼。从人，象鬼頭。鬼隂气賊害，从厶。《爾雅·釋訓》鬼之爲言歸也。《詩·小雅》爲鬼爲蜮。《禮·禮運》列於鬼神。《註》鬼者精魂所歸。《列子·天瑞篇》精神離形。各歸其眞，故謂之鬼。鬼，歸也。歸其眞宅。又《易·旣濟》高宗伐鬼方。《詩·大雅》覃及鬼方。《傳》鬼方，遠方也。又星名。《史記·天官書》輿鬼鬼祠事，中白者爲質。《註》輿鬼，五星，其中白者爲質。又姓。《前漢·郊祀志》黃帝得寶鼎，冕侯問於鬼臾區。《註》黃帝臣也。又國名。《山海經》鬼國在負二之尸北。又烏鬼。《杜甫·遣悶詩》家家養烏鬼。《漫叟詩話》川人家家養猪，每呼猪作烏鬼聲，故謂之烏鬼。《夢溪筆談》夔州圖經稱，峽中人皆養鸕鷀，以繩繫頸使捕魚，得則倒提出之，謂之烏鬼。《元微之江陵詩》病賽烏稱鬼。《自註》南人染病，競賽烏鬼。又《揚子·方言》虔儇，慧也。自關而東趙魏之閒謂之黠。或謂之鬼。

𩱹：《篇韻》音癡。鬼名。

𩱽：𩲄字之譌。

𩱾：《篇海》他各切，音托。落魄，貧無家業。○按此俗字也。因魄有托音，乃附會爲此字耳。

𩱿：《篇海》同鬽。

𩲀：《篇海》同鬽。

𩲁：《玉篇》詞惜切，音席。《五音集韻》鬼名。

鬽：《廣韻》《集韻》𠀤明祕切，音媚。《說文》老精物也。从鬼彡。彡，鬼毛。或作魅。《周禮·春官》以夏日至，致地示物鬽《註》百物之神曰鬽。考證：〔《周禮·春官》以夏至日，致地示物鬽。〕謹照原文至日改日至。

𩲂：《集韻》鄔賄切，音猥。𩲂䣂，墝埆也。

𩲃：《字彙補》昭削切，音勺。斗星名。《元應錄》每叩齒而念一星，星者：𩲅𩲃𩵄䰢魓𩳐魒。○按𩲅卽魁字之譌。𩲃卽杓字之譌。

𩲄：《廣韻》烏繢切，音㾯。𩲄㞂，廢風苦熱。

𩲅：《字彙補》魁字之譌。見𩲃字註。

鬾：《廣韻》《集韻》𠀤渠羈切，音奇。《說文》鬼服也。一曰小兒鬼。《韓詩外傳》鄭交甫逢二女鬾服。《張衡·東京賦》八靈爲之震慴，況鬾𧌒與畢方。《註》鬾，小兒鬼。又《急就篇》射鬾辟邪除羣凶。《註》射鬾，謂天剛卯也。以金玉及桃木刻而爲之。一名欬攺。其上有銘，而旁穿孔，系以綵絲，用繫臂焉，亦所以逐精魅也。又《唐韻》《集韻》𠀤奇寄切，音芰。又《集韻》巨綺切，音技。義𠀤同。考證：〔《韓詩外傳》鄭交甫逢士女鬾服。〕謹照原文士女改二女。

𩲊：《集韻》虛到切，音耗。虛厲也。或作㚪。

𩲋：《玉篇》火郞切，音炕。鬼也。

𩲌：《玉篇》扶方切，音房。星名。

鬿：《集韻》渠希切，音祈。《山海經》北號之山有鳥，狀如雞而白首，䑕足而虎爪，其名曰鬿雈。亦食人。又《楚辭·天問》鬿堆焉處。《註》鬿堆，奇獸也。又《楚辭·九歎》九鬿與六神。《註》九鬿，北斗九星也。

𩲍：《玉篇》魚丘切，音牛。鬼也。

𩲎：《篇海》音右。鬼名。

魀：《篇海》音介。與尬同。尲尬，行不正也。又人名。《戰國策》魏尬渭建信君曰。《註》尬，音介，元作魀。

𩲏：《廣韻》呼霸切《集韻》火跨切，𠀤音化。《說文》鬼變也。

魁：〔古文〕𩲔《廣韻》苦回切《集韻》《韻會》《正韻》枯回切，𠀤音恢。魁帥。《書·胤征》殲厥渠魁。《傳》魁，帥也。《禮·檀弓》不爲魁。《註》魁，猶首也。又《博雅》大也。《史記·孟嘗君傳》始以薛公爲魁然也。今視之，乃眇小丈夫耳。又《莊子·庚桑楚》人見其跂，猶之魁然。《註》魁，安也。一曰主也。又《博雅》魁岸，雄傑也。又星名。《史記·天官書》魁枕參首。《註》魁，北斗第一星也。《後漢·郡國志》魁方杓。《註》春秋緯曰：瑤光第一至第四爲魁。又蜃蛤也。《儀禮·士冠禮》素積白屨，以魁柎之。《註》魁，蜃蛤柎注也。《疏》以魁蛤灰柎之者，取其白耳，魁，卽蜃蛤一物。又姓。又小阜。《周語》以爲魁陵。《註》小阜曰魁。又與塊同。《前漢·東方朔傳》魁然無徒。《註》師古曰：魁讀曰塊。又與科同。《後漢·東夷傳》大率皆魁頭露紒。《註》魁頭，猶科頭也。謂以髮縈繞成科結也。又《集韻》苦猥切，音磈。魁瘣，大枝節盤結也。考證：〔《史記·孟嘗君傳》始以薛公爲魁然也，今視之，乃眇小大夫耳。〕謹照原文大夫改丈夫。

𩲐：《玉篇》眉祕切，靡去聲。《正字通》卽鬽字。

魂：《唐韻》戸昆切《集韻》《韻會》《正韻》胡昆切，𠀤音渾。《說文》陽氣也。《易·繫辭》遊魂爲變。《禮·檀弓》魂氣則無不之也。《左傳·昭七年》人生始化爲魄。旣生魄，陽曰魂。《疏》魂魄，神靈之名。附形之靈爲魄。附氣之神爲魂也。《淮南子·說山訓》魄問於魂。《註》魄，人隂神。魂，人陽神。《白虎通》魂，猶伝伝也，行不休於外也，主於情。《又》魂者，芸也，情以除穢。又《揚子·太𤣥經》魂魂萬物。《註》魂魂，多貌。又《韻補》叶胡勻切，音芸。《曹大家·東征賦》乃遂往而徂逝兮，聊遊目而遨魂。歷七邑而觀覽兮，遭鞏縣之多艱。艱，音勤。又叶胡勬切，音弦。《黃庭經》赤帝黃老與我魂，三眞扶胥共房津。津，音煎。

䰟：《集韻》同魂。

𩲑：《篇海》同鬽。

𩲔：《字彙補》古文魁字。《隷釋·楊君石門頌》奉𩲔承杓。

𩲡：《玉篇》古文鬼字。註詳部首。

𩲢：《玉篇》皮彼切，音被。鬼衣服。○按與《說文》鬾字同。訓卽鬾字之譌也。

䰠：《廣韻》失人切《集韻》升人切，𠀤音申。《說文》神也。《山海經》靑要之山，是多僕纍蒲盧䰠，武羅司之。《註》武羅，神名。䰠，卽神也。

𩲣：《篇海》音甲。竊鬼。

𩲤：《字彙》王文考夢賦，樸苕蕘。註：苕亦作𩲤。

𩲥：《集韻》同䰡。

𩲦：《篇海》劣戌切，音律。殺也。

𩲧：《玉篇》去拱切，音恐。地名。

魃：《唐韻》薄撥切《廣韻》《集韻》《韻會》《正韻》蒲撥切，𠀤音跋。《說文》旱鬼也。《周禮》有赤魃氏，除牆屋之物也。○按《周禮·秋官》作赤犮。註：赤犮，猶言捇拔也。《詩·大雅》旱魃爲虐。《傳》旱神也。《禮·異經》南方有人，長二三尺，袒身而目在頂上，走行如風，名曰魃，所見之國大旱。

𩲨：《玉篇》卽委切，音觜。星名。

𩲩：《集韻》郞丁切，音靈。鬼也。

𩲪：《篇海》渠宜切，音其。星名。

魄：〔古文〕霸《唐韻》《正韻》普伯切《集韻》《韻會》匹陌切，𠀤音拍。《說文》隂神也。《玉篇》人之精爽也。《禮·祭義》魄也者，鬼之盛也。《註》耳目之聰明爲魄。《疏》魄，體也。若無耳目，形體不得聰明。《關尹子·四符篇》因意有魄，因魄有精。《白虎通》魄者，迫然著人，主於性也。又《晉語》其魄兆乎民矣。《註》魄，形也。又《爾雅·釋詁》魄，閒也。《疏》閒謂閒隙也。又《爾雅·釋木》魄，榽橀。《註》魄，大木，細葉，似檀。《疏》魄，一名榽橀。又《後漢·西南夷傳》哀牢夷出虎魄。《註》虎魄生地中，其上及旁不生草，深者八九尺，大如斛，削去皮成虎魄，如斗。初時如桃膠，凝堅乃成。又《書·武成》惟一月壬辰，旁死魄。《傳》月二日近死魄。《疏》魄者，形也。謂月之輪廓無光之處名魄也。《釋文》魄，漢書律歷志作霸。詳雨部霸字註。又《集韻》白各切，音泊。聲也。《史記·周本紀》有火自上復于下，至于王屋，流爲烏，其色赤，其聲魄云。《註》馬融曰：魄然，安定意也。又與粕同。《莊子·天道篇》古人之糟魄已夫。《音義》司馬云：爛食曰魄。一云糟爛爲魄。又作粕。又《廣韻》《正韻》他各切《集韻》《韻會》闥各切，𠀤音托。落魄，貧無家業。《史記·酈生傳》家貧落魄。《漢書註》應劭曰：志行衰惡之貌。師古曰：失業無倚也。○按《史記》《漢書》俱音薄。又與薄同。《史記·司馬相如傳》旁魄四塞。《荀子·性惡篇》雜能旁魄而無用。《註》旁魄，廣博也。

魅：〔古文〕𢑘《廣韻》《集韻》《韻會》𠀤明祕切，音媚。《說文》鬽，或作魅。《左傳·文十八年》投諸四裔，以禦螭魅。《註》螭魅，山林異氣所生，爲人害者。又《宣三年》螭魅罔兩。《註》怪物。《史記·五帝紀註》螭魅，人面獸身四足，好惑人。

䰡：《廣韻》《集韻》𠀤丑吏切，音眙。《說文》厲鬼也。《玉篇》魑魅之類也。亦作𣧞。又《集韻》抽知切，音摛。引山海經，剛山多神䰡。○按《山海經》作𩳁。又《集韻》敕栗切，音抶。義同。

𩲫：《篇海》同䰡。

魆：《字彙補》許屈切，訓入聲。譎也。又猝然也。

𩲬：《字彙補》知畜切，音竹。鬼頭也。

𩲺：《廣韻》初八切，音察。與𩴳同。羅𩲺鬼。

𩲻：《玉篇》五交切，音堯。《篇海》鬼也。

𩲼：《集韻》同䰧。

䰢：《玉篇》胡硬切，行去聲。鬼也。又《篇海》斗星名。

𩲽：《篇海》俱位切，音䞈。大視貌。

𩲾：《玉篇》于目切，音哊。貌也。

𩲿：《篇海》同鬽。

𩳀：《篇海》丑知切，音癡。𩳀魅也。

𩳁：《山海經》剛山多神𩳁，其狀人面獸身，一足一手。《註》亦魑魅之類也。音揮。○按《集韻》作䰡。詳䰡字註。

𩳂：《說文長箋》同䰡。

𩳃：《集韻》所介切，音鎩。與𩴇同。鬼名。○按𩳃、𩲺疑卽一字，但《集韻》有𩳃無𩲺，音亦有異，故兩存之。

𩳌：《玉篇》五姑切，音吾。《篇海》鬼大。又神名。

𩳍：《廣韻》煙涬切《集韻》煙頂切，𠀤音巊。巫厭。

魈：《唐韻》相邀切《集韻》思邀切，𠀤音宵。山魈出汀州，獨足鬼。《抱朴子·登涉篇》山精，形如小兒，獨足向後，夜喜犯人，名曰魈。呼其名，則不能犯也。

𩳎：《玉篇》縛尤切，音浮。星名。

𩳏：《篇海》音篆。醜貌。

𩳐：《集韻》匪父切，音甫。北斗星名。

𩳑：《篇海》同𩴑。

𩳒：《集韻》蘇谷切，音速。鬼名。

𩳓：《篇海》良以切，音里。惡鬼。

𩳔：《廣韻》五敎切《集韻》魚敎切，𠀤音獟。醜也。

𩳕：《篇海》吐內切，音退。苦熱病也。又他漬切，音剃。義同。

𩳖：《篇海》與𩳵同。

䰤：《廣韻》德紅切《集韻》都籠切，𠀤音東。醜貌。《玉篇》鬼殺人。《類篇》鬼名。

𩳢：《集韻》於贍切，音厭。污觸也。或作殗裺〈衤弇〉。

𩳣：《集韻》渠羈切，音奇。與鬾同。童鬼也。

𩳤：《篇海》郞宕切，音浪。江鬼，醜貌。

䰥：《廣韻》雨逼切《集韻》越逼切，𠀤音域。小兒鬼。又《廣韻》胡國切《集韻》穫北切，𠀤音或。鬼䰥旋風。《類篇》一說鬼因風伺人。

魊：《集韻》同䰥。《玉篇》短狐，如龜，含沙噀人。

魋：《唐韻》杜回切《集韻》《韻會》《正韻》徒回切，𠀤音穨。《說文》神獸也。《爾雅·釋獸》魋如小熊，竊毛而黃。《註》今建平山中有此獸，狀如熊而小，毛麆淺，赤黃色，俗呼爲赤熊。又人名。《禮·檀弓註》桓司馬宋向戍之孫名魋。又《集韻》《韻會》傳追切《正韻》直追切，𠀤音椎。《前漢·陸賈傳》尉陀魋結箕踞。《註》服虔曰：魋音椎，今兵士椎頭髻也。

𩳥：《五音集韻》丁木切，音啄。《玉篇》醜頭。

魌：《廣韻》去其切《集韻》《韻會》丘其切，𠀤音欺。《說文》醜也。今逐疫有䫏頭。《註》徐鍇曰：䫏頭方相四目也。今文作魌。《周禮·夏官·方相氏註》以驚敺疫癘之鬼，如今魌頭也。《廣韻》同𠎞。《集韻》通作䫥。

䰦：《玉篇》匹米切，音䫌。《篇海》醜也。又妖魅。

䰧：《唐韻》荒烏切《集韻》荒胡切，𠀤音呼。《說文》鬼貌。《類篇》或作𩲼。

𩳦：《篇海》丑知切，音癡。𩳦魅。《正字通》䰡字之譌。

𩳧：《五音集韻》古歷切，音激。雨鬼。

魍：《廣韻》文兩切《集韻》《韻會》文紡切，𠀤音罔。與蝄同。《玉篇》魍魎，水神，如三歲小兒，赤黑色。《家語》木石之怪夔魍魎。○按《左傳》作罔兩，《國語》作蝄蜽。

魎：《廣韻》《正韻》良獎切《集韻》《韻會》里養切，𠀤音兩。與蜽同。詳上魍字註。

魏：《廣韻》魚貴切《集韻》《韻會》虞貴切，𠀤音僞。《說文》本作巍。高也。从嵬委聲。《註》徐鉉曰：今人省山，以爲魏國之魏。《詩·魏風譜》魏者，虞舜夏禹所都之地也。在禹貢，冀州雷首之北析城之西，周以封同姓焉。又《周禮·天官·大宰》乃縣治象之法于象魏。《註》象魏，闕也。又姓。《廣韻》本自周武王母弟，受封于畢，至畢萬仕晉封魏城，後因氏焉。又《集韻》語韋切，音巍。《莊子·知北遊》魏魏乎其終則復始也。又《揚子·方言》魏，細也。自關而西，秦晉之閒，凡細而有容謂之魏。《註》魏魏，小成貌。又《集韻》《正韻》𠀤吾回切，音嵬。義同。考證：〔《說文》本作巍。高也。从嵬委聲。《註》徐鉉曰，今有省山，以爲魏國之魏。〕謹照原文今有改今人。

𩳨：《字彙補》烘孤切，音呼。《篇韻》鬼名。

𩳩：《奇字韻》魑，古作𩳩。註詳十一畫。

𩳪：《字彙總略》與魅同。

𩳵：《篇海》古役切，扃入聲。靜也。或作𩳖。

𩳶：《玉篇》士甲切，音箑。醜也。

𩳷：《篇海》同𩏐。

䰨：《玉篇》同鬽。

䰩：《廣韻》《正韻》昌者切《集韻》《韻會》齒者切，𠀤音哆。與𩴟同。醜𩴟，惡也。又《集韻》東徒切，音都。山鬼。

𩳸：《集韻》眉鑣切，音苗。蠱鬼。

𩳹：《字彙補》音義與鬼同。詳鬼字註。

𩳺：《字彙補》與魗同。詳魗字註。

𩴆：《唐韻》《集韻》𠀤渠希切，音祈。《類篇》南方之鬼曰𩴆。與魕同。互詳魕字註。

䰪：《正字通》魅字之譌。

𩴇：《集韻》所介切，音鎩。鬼名。或省作𩲺。

𩴈：《正字通》魅字之譌。

𩴉：《篇海》于郡切，音韻。鬼名。

魐：《篇海》音緘。與尲同，尲尬，行不正也。

𩴊：《篇海》同𩴑。

𩴋：《說文》䰠本字。

𩴐：《集韻》劣戌切，音律。鬼名。

魑：〔古文〕𩳩《唐韻》丑知切《集韻》《韻會》《正韻》抽知切，𠀤音摛。《說文》鬼屬。詳魅字註。

𩴑：《篇海》音右。神在山中也。亦鬼名。或作𩴊𩳑。

𩴒：《集韻》巨兩切，音強。鬼名。

魒：《玉篇》匹姚切，音飃。星也。《類篇》斗星名。

魓：《五音集韻》𤰞吉切，音畢。斗星名。今作畢。

魔：《唐韻》莫波切《集韻》《韻會》眉波切，𠀤音摩。《說文》鬼也。《楞嚴經》降服諸魔。又天魔舞。《王建宮詞》子大夫魔舞袖長。《正字通》譯經論曰：魔，古从石作磨，䃺省也。梁武帝攺从鬼。

𩴓：《唐韻》諾何切《集韻》囊何切，𠀤音那。《說文》見鬼驚詞。《玉篇》驚敺疫癘之鬼也。又《集韻》尼交切，音鐃。又乃旦切，音難。又乃箇切，音那。義𠀤同。

𩴔：《字彙補》𩳐字之譌。

𩴕：魙字之譌，見《字彙補》。

𩴝：《篇海》徒登切，音滕。空中鬼。

𩴞：《玉篇》于嬀切，音帷。《篇海》鬼也。又神名。

𩴟：《集韻》齒者切，音哆。醜𩴟，惡也。或省作䰩。

䰫：《廣韻》楚交切《集韻》鋤交切，𠀤音䜈。疾貌。《博雅》健也。《玉篇》剽輕爲害之鬼也。又《廣韻》《集韻》𠀤士絞切，音㑿。黠也。又《集韻》初交切，音鈔。義同。

𩴠：《集韻》良刃切，音吝。鬼也。

𩴡：《玉篇》古悟切，音故。《篇海》神也。

䰬：《集韻》其律切，音繘。狂鬼。《玉篇》無頭鬼。

𩴢：《正字通》同䰬。

𩴣：《集韻》狼狄切，音歷。鬼名。

𩴤：《篇海》來孝切，音料。驚也。

魕：《廣韻》《集韻》𠀤渠希切，音祈。《說文》鬼俗也。淮南傳曰：吳人鬼，越人魕。《類篇》南方之鬼曰𩴆。又《集韻》居希切，音幾。又舉豈切，幾上聲。義𠀤同。《集韻》本作𩴆。《玉篇》亦作禨。

魖：《唐韻》朽居切《集韻》《韻會》休居切，𠀤音虛。《說文》耗鬼也。《前漢·揚雄·甘泉赋》捎夔魖而抶獝狂。考證：〔《前漢·揚雄·長楊賦》梢夔魖而抶獝狂。〕謹照原文長楊賦改甘泉赋。梢改捎。

䰭：《字彙補》同䰰。

𩴮：《玉篇》羊益切，音繹。鬼使也。

𩴱：《唐韻》符眞切，音頻。《說文》鬼貌。又《廣韻》必鄰切《集韻》𤰞民切，𠀤音賓。又《集韻》紕民切，音繽。義𠀤同。

𩴲：《玉篇》武稜切，音瞢。鬼也。

䰯：《廣韻》《集韻》𠀤魚記切，音儗。恐也。《博雅》懼也。又纏也。又《集韻》魚旣切，音毅。義同。

魗：《廣韻》昌九切《集韻》齒九切，𠀤音醜。《詩·鄭風》無我魗兮。《傳》魗，棄也。《箋》亦惡也。《疏》魗與醜，古今字。《釋文》魗，本亦作𣤫。又作𣫐。又《廣韻》市流切《集韻》時流切，𠀤音讎。義同。

䰰：《廣韻》人朱切《集韻》汝朱切，𠀤音儒。《說文》鬼鬽聲䰰䰰不止也。又《廣韻》奴鉤切《集韻》奴侯切，𠀤音獳。又《集韻》乃豆切，音耨。義𠀤同。

𩴳：《廣韻》初八切《集韻》初戛切，𠀤音察。羅𩴳鬼。《玉篇》羅𩴳國。《集韻》亦作𩲺。

魘：《唐韻》《集韻》於琰切《韻會》幺琰切，𠀤音𥜒。《說文》夢驚也。《類篇》眠不祥也。又《廣韻》於協切《集韻》益涉切，𠀤音壓。義同。或作壓。

魙：《玉篇》側減切，音蔪。《篇海》鬼名。又辟邪也。符尾也。山尸奉敕魙者，卽此也。

𩴴：《說文》𩴓本字。

𩴺：《玉篇》徒歷切，音覿。醜也。

𩴻：《集韻》盧回切，音雷。雷鬼。

𩵀：《廣韻》《集韻》𠀤郞丁切，音靈。神名。《山海經》小人國有神人面獸身，名曰犂𩵀之尸。《類篇》或作䰱。𩵁。

𩵄：《玉篇》呼官切，音歡。星名。

𩵅：《篇海》音劬。亞也。

䰱：《集韻》《類篇》𠀤與𩵀同。又《字彙補》古文龍字。註詳部首。

