巾：《集韻》《韻會》《正韻》𠀤居銀切，音䘜。《說文》佩巾也。《禮·內則》盥卒授巾。《註》巾以帨手。又《正韻》蒙首衣也。《玉篇》佩巾，本以拭物，後人著之於頭。《急就篇註》巾者，一幅之巾，所以裹頭也。《揚子·方言》覆結，謂之幘巾。《釋名》巾，謹也。二十成人，士冠庶人巾，當自謹修於四敎也。又《正韻》羃也。《周語》靜其巾羃。《註》巾羃，所以覆尊彝。又被巾。《揚子·方言》帍裱謂之被巾。《註》婦人領巾也。又《類篇》衣也。《周禮·春官》巾車。《註》巾猶衣也。《疏》謂玉金象革衣飾其車，故訓巾猶衣也。又《正韻》帉也。《說文》楚謂大巾曰𢁥。又《揚子·方言》蔽厀，魏宋南楚之閒謂之巨巾。又《急就篇註》巾，一曰裹足之巾，若今裒足布也。又巾車，官名。《周禮·春官·巾車註》巾車，車官之長。又《五音集韻》姜螼切，音巹，飾也。又《集韻》《類篇》𠀤香靳切，音焮。義同。

巿：《唐韻》分勿切《集韻》分物切，𠀤音弗。《說文》韠也，上古衣蔽前而已，巿以象之。天子朱巿，諸侯赤巿，大夫蔥衡。从巾，象連帶之形。又通作芾。《詩·曹風》三百赤芾。《傳》大夫以上，赤芾乗軒。《疏》芾服，祭祀所用也。又《玉篇》亦作韍。《禮·玉藻》一命縕韍幽衡，再命赤韍幽衡，三命赤韍蔥衡。又《集韻》普活切，音鏺。《說文》草木巿巿然，象形。《集韻》草木盛貌。又《集韻》北末切，音潑，義同。又《玉篇》甫味切，音沸。蔽巿，小貌。《詩·召南》作蔽芾。《朱傳》盛貌。又《集韻》博蓋切，音貝。草木貌。○按普活、北末、甫味、博蓋四切，𠀤係𣎵字音義，韻書譌作巿字，詳木部𣎵字註。

帀：《廣韻》子答切《集韻》《韻會》《正韻》作答切，𠀤音浹。《說文》周也。从反之而周也。《徐曰》日一日行一度，一歲往反而周帀也。《廣雅》徧也。《周禮·春官·典瑞》繅藉五采五就以朝日。《註》五就，五帀也。一帀爲一就。《張衡·西都賦》列卒周帀。又《韻會》通作匝。《前漢·高祖紀》圍宛城三匝。《廣韻》一作迊。

市：《唐韻》時止切《正韻》上止切，𠀤音恃。《說文》買賣所之也。《風俗通》市，恃也。養贍老小，恃以不匱也。《古史考》神農作市。《易·繫辭》日中爲市，致天下之民，聚天下之貨，交易而退，各得其所。《周禮·地官》五十里有市。《又》大市，日昃而市，百旅爲主。朝市朝時而市，商賈爲主。夕市夕時而市，販夫販婦爲主。《註》市，雜聚之處。又《冬官·考工記》面朝后市。《史記·平準書註》師古曰：古未有市，若朝聚井汲，便將貨物於井邊貨賣，曰市井。《漢宮闕疏》長安立九市。《張衡·西都賦》廓辟九市，通闤帶闠。又《廣韻》買也。《爾雅·釋詁》貿賈，市也。《疏》謂市買賣物也。《論語》沽酒市脯。又《管子·侈靡篇》市也者，勸也。勸者，所以起本。又天市，市樓，軍市，𠀤星名。《史記·天官書》房心東北曲十二星曰旗，旗中四星曰天市，市中六星曰市樓。《正義》天市二十二星，主國市聚交易之所。一曰天旗。《前漢·天文志》軍市十三星，在參東南，天軍貿易之市。又縣名。《前漢·地理志》新市縣，屬鉅鹿郡。又司市，官名。《周禮·地官·司市》掌市之治敎政𠛬，量度禁令。《註》市官之長。考證：〔《周禮·地官》大市，日昃而市，百姓爲主。〕謹照原文姓改旅。

𢁒：《集韻》渠伊切，音耆。伊𢁒，古天子號。通作耆。史有伊耆氏之國。亦通作祁。《史記·索隱》堯姓，伊祁氏。堯初生時，其母在三阿之南，寄於伊長孺之家，故從母所居爲姓。

㠲：《唐韻》𤰞履切《集韻》補履切，𠀤音比。《說文》㡜裂也。《急就篇》㠲㡜囊橐不直錢。《註》㠲者，㡜殘之帛也。又《集韻》部鄙切，音否，義同。

布：〔古文〕㱛《唐韻》《集韻》《韻會》《正韻》𠀤博故切，音抪。《說文》布枲，織也。《廣韻》布，帛也。《小爾雅》麻紵葛曰布。《釋名》布，布也。布列衆縷爲經，以緯橫成之也。又太古衣皮，女工之事始于是，施布其法度，使民盡用之也。《易·說卦》坤爲布。《詩·衞風》抱布貿絲。《傳》布，幣也。《疏》此布幣謂絲麻布帛之布。幣者，布帛之名。《左傳·閔二年》衞文公大布之衣。又泉也。《周禮·天官·外府》掌邦布之出入。《註》布，泉也。其藏曰泉，其行曰布。《前漢·食貨志》布貨十品，大布，次布，弟布，壯布，中布，差布，厚布，幼布，幺布，小布。《註》師古曰：布亦錢耳。謂之布者，言其分布流行也。又《廣雅》布，施也。《莊子·列禦宼》施于人而不忘，非天布也。又《玉篇》𨻰列也。《書·康王之誥》諸侯入應門右，皆布乗黃朱。《傳》皆𨻰四黃馬朱鬣，以爲庭實。《左傳·昭十六年》僑若獻玉，不知所成，敢私布之。《註》布，𨻰也。又《廣雅》布，散也。《左傳·襄三十年》皆自朝布路而罷。《註》布路，分散。又《爾雅·釋天》祭星曰布。《註》布，散祭於地。又《廣雅》布，班也。又草名。《爾雅·釋草》布似布，帛似帛，華山有之。《註》草葉中有象布帛者，因名。又藥名。《本草集解》昆布，亦名綸布。生南海，葉如手大，似薄葦，紫赤色。又金布，書名。《前漢·蕭望之傳》金布令甲。《註》師古曰：金布者，令篇名也。其上有府庫金錢布帛之事，因以篇名。又懸泉激流曰瀑布。《孫綽·天台賦》瀑布飛泉以界道。又露布。《續博物志》露布，捷書別名，以帛書揭之於竿，欲天下知聞也。又姓。《晉書·陶侃傳》江夏布興。又複姓。《史記·趙世家》姑布子卿。《註》司馬彪曰：姑布，姓。又與尃通。《史記·司馬相如·上林賦》專結縷。《註》徐廣曰：尃，古布字。《漢書》作布。考證：〔《前漢·蕭望之傳》金布令甲。《註》師古曰，今布者，令篇名也。〕謹照原文今布改金布。〔《史記·司馬相如子虛賦》專結縷。〕謹照原文子虛賦改上林賦。

𢁓：《玉篇》古文豕字。註詳部首。

㠴：《唐韻》《集韻》𠀤而振切，音刃《說文》枕巾也。《廣雅》巾也。又《廣韻》《集韻》𠀤入質切。音日。義同。《集韻》或作𢂻。

𢁕：《廣韻》都了切《集韻》丁了切，𠀤音鳥。《玉篇》繒頭也。《廣韻》絹布頭也。考證：〔《玉篇》繪頭也。〕謹照原文繪改繒。

𢁖：《字彙》步昧切，音旆。大布。

㠵：《廣韻》《集韻》𠀤呼光切，音荒。《玉篇》巾也。《廣韻》襪也。《廣雅》㠵，帳也。又《廣韻》《集韻》𠀤謨郞切。音茫，義同。

𢁗：《廣韻》古按切《集韻》居案切，𠀤音幹。《玉篇》布袋。又《玉篇》許偃切，音幰。同幰，車幰也。

帆：〔古文〕𩗋《廣韻》《集韻》𠀤符炎切，音凡。《集韻》舟上幔以帆風。《馬融·廣成頌》張雲帆施蜺幬。又石帆，草名。《左思·吳都賦》石帆水松。《註》劉逵曰：石帆生海嶼石上，草類也。又《廣韻》《集韻》《正韻》𠀤扶泛切，音梵。《廣韻》船使風。《釋名》帆，汎也。隨風張幔曰帆。使舟疾，汎汎然也。《韓愈·除官赴闕詩》無因帆江水。《註》洪興祖曰：船使風也。《玉篇》與𦨲同。亦作颿。

𢁘：《廣韻》《集韻》𠀤蘇甘切，音三。《玉篇》衫破貌。《集韻》亦作𢁚。

帇：《唐韻》尼輒切，音聶。《說文》手之疌巧也。《六書正譌》从手持巾，言其易。亦作疌。《六書正義》疌，手足相應敏也。通作捷。

𢁙：《字彙》同布。○按《說文》布枲，織也，从巾父聲。博故切。作𢁙，小誤。

𢁚：《集韻》與𢁘同。

𢁛：《集韻》殺古作𢁛。註詳殳部六畫。

㠷：《唐韻》古沓切《集韻》葛合切，𠀤音閤。《說文》蒲席𤲑也。《玉篇》以席載穀。一曰車藉。

帉：《唐韻》撫文切《集韻》《韻會》《正韻》敷文切，𠀤音芬。《玉篇》拭物巾也。《說文》楚謂大巾曰帉。又通作紛。《禮·內則》左佩紛帨。《註》紛帨，拭物之佩巾也。今齊人有言紛者。《周禮·春官·司几》莞筵紛純。《註》紛如綬，有文而狹。又《集韻》符分切，音汾，義同。

𢁥：《玉篇》同帉。

𢁦：《玉篇》房脂切，音肥。布𢁦也。又《廣韻》符鄙切，音否。㡜裂也。亦作㠲。

𢁧：《字彙》丑琰切，音諂。護下浴巾。○按諸書無此字，當是俗字。

𢁨：《字彙》古文尹字。○按《說文》《玉篇》尹，古文作𢁨。《字彙》疑譌。

㠸：《廣韻》甫無切《集韻》風無切，𠀤音跗。《玉篇》衣㠸。《廣韻》同衭，衣前襟也。又《廣雅》衭襓，劒衣也。《集韻》或作䊿。

帊：《唐韻》《集韻》《韻會》《正韻》𠀤普駕切，音怕。《說文》帛二幅曰帊。《廣韻》幞也。《通俗文》帛三幅曰帊。帊，衣襆也。又《廣雅》帳也。又《集韻》披巴切，音葩。殘帛。

帋：《廣韻》同紙。

㠹：《集韻》《韻會》《正韻》𠀤居拜切，音介。《玉篇》幘也。亦作𢂵。通作介。

𢁩：《集韻》奴對切，音內。旆垂貌。

𢁪：《玉篇》古穴切，音決。帨也。

希：〔古文〕𠬹《廣韻》香衣切《集韻》《韻會》香依切，𠀤音晞。《集韻》寡也。《爾雅·釋詁》罕也。《疏》𥳑少之稱也。《書·堯典》鳥獸希革。《傳》夏時鳥獸毛羽，希少改易。《論語》希不失矣。又《廣韻》望也。《後漢·黨錮傳》海內希世之流，遂共相標榜。《註》希，望也。又《廣韻》止也，散也，施也。又《揚子·方言》希，鑠摩也。燕齊摩鋁謂之希。又《史記·三皇紀》女媧氏有神聖德，代宓犧立，號曰女希氏。又姓。《三輔決錄》有希海，字子江。又《正韻》與黹同。《周禮·春官·司服》祭社稷五祀，則希冕。《疏》鄭讀希爲黹。

𢁫：《字彙》同希。

帍：《廣韻》侯古切《集韻》後五切，𠀤音戸。《玉篇》婦人巾。《廣雅》帍裱，被巾也。《揚子·方言》帍裱，謂之被巾。《註》婦人領巾也。

㠺：《五音集韻》所加切，音沙。細絲也。又《廣韻》《集韻》《類篇》𠀤彌遙切，音篻。《集韻》綱細者㠺。

𢁬：《廣韻》側巧切，音爪。𢁬頭。

𢁭：《集韻》萬古作𢁭。註詳草部九畫。

𢁮：《廣韻》巨淹切《集韻》其淹切，𠀤音箝。《玉篇》絹𢁮也。《集韻》布帛也。

𢁯：《廣韻》同㠴。

帎：《集韻》丁紺切，音馾。冠俯前也。

𢁰：《玉篇》古文禹字。《前漢·藝文志》大𢁰三十七篇。又見雲𥓓。餘詳禸部四畫。

𢁱：《類篇》烏浩切，音袄。征巾也。

㠽：《廣韻》《集韻》𠀤徒冬切，音彤。《玉篇》巾㠽也。《廣韻》幡也。

㠾：《唐韻》《集韻》《韻會》𠀤於袁切，音鴛。《說文》幡也。又《廣韻》繙㠾，亂取。《莊子·天道篇》孔子繙十二經。《註》繙㠾，亂取之也。

𢁻：《五音集韻》普故切，音怖。《玉篇》巾也。

𢁼：《廣韻》丁呂切《集韻》展呂切，𠀤音貯。《玉篇》棺衣也。亦作褚。《禮·檀弓》褚幕。《註》褚，覆棺之物。似幕形，以布爲之。《類篇》或作𢅔。

帑：《唐韻》乃都切《集韻》《韻會》《正韻》農都切，𠀤音奴。與孥通。《詩·小雅》樂爾妻帑。《傳》帑，子也。《左傳·文十三年》秦人歸其帑。《註》帑，妻子也。又鳥尾曰帑。《左傳·襄二十八年》以害鳥帑。《註》鳥尾曰帑。《疏》帑，細弱之名。於人則妻子爲帑，於鳥則鳥尾曰帑。妻子爲人之後，鳥尾爲鳥之後，故俱以帑爲言。又《廣韻》他朗切《集韻》《韻會》坦朗切《正韻》他曩切，𠀤音曭。《說文》金幣所藏也。《玉篇》金布所藏之府。《前漢·匈奴傳》以爲虛費府帑。《後漢·鄭弘傳》人食不足，而帑藏金幣。考證：〔《左傳·文十三年》秦人送其帑。〕謹照原文送改歸。

𢁽：《韻會》薄必切，音邲。幔也。

𢁾：《集韻》癡宵切，音超。細絲也。

𢁿：《集韻》《韻會》𠀤諸盈切，音征。《集韻》射的也。通作正。《詩·齊風》不出正兮。

𢂀：《廣韻》《集韻》𠀤敷勿切。音拂。《玉篇》韜髮也。

帒：《唐韻》徒耐切《集韻》徒戴切，𠀤音代。《說文》囊也。《廣韻》囊屬。

帓：《五音集韻》莫撥切，音末。《玉篇》巾也。《正字通》幧頭也。亦作鞨。《列子·湯問篇》北國之人，鞨巾而裘。又《廣韻》帶也。又《類篇》足衣也。又《廣韻》莫鎋切《韻會》《正韻》莫轄切，𠀤蠻入聲。義同。

㠿：《廣韻》卽移切《集韻》將支切，𠀤音貲。《玉篇》布也。《類篇》布名。《急就篇》服瑣緰㠿與繒連。《註》緰㠿，錫布之尤精者也。言其質精好，與繒相連次。又《五音集韻》睢氏切，音此。巾也。《埤蒼》或作𢃌。考證：〔《急就篇》服瑣緰㠿與繪連。《註》言其質精好，與繪相連次。〕謹照原文兩繪字𠀤改繒。

帔：《唐韻》《集韻》《韻會》𠀤披義切，音被。《說文》弘農謂帬帔也。《揚子·方言》帬，𨻰魏之閒謂之帔。《廣雅》帬也。又《玉篇》在肩背也。《釋名》帔，披也。披之肩背，不及下也。《正字通》褙子也。省作背，以其覆肩背也。《南史·任昉傳》昉子西華，冬月著葛帔練裠。又《廣韻》敷羈切《集韻》攀糜切，𠀤音披。義同。又《類篇》班縻切，音悲。同襬。關東人呼裙也。

𢂁：《廣韻》恪侯切《集韻》虛侯切，𠀤音彄。《玉篇》指沓也。《廣韻》指𢂁。《集韻》射決也。又《類篇》權俱切，音衢。纑繩絇也。

帕：《廣韻》莫鎋切《正韻》莫轄切，𠀤蠻去聲。《廣韻》額首飾。《正字通》紅綃抹額，軍容也。《韓愈·元和聖德詩》以錦纏股，以紅帕首。又《集韻》普駕切，音怕。《釋名》帕腹，橫帕其腹也。又《集韻》莫白切，音陌。義同。

帖：《唐韻》他叶切《集韻》《韻會》託協切《正韻》他協切，𠀤音貼。《說文》帛書署也。《廣韻》券帖。又《通俗文》題賦曰帖。又唐制，帖試士曰試帖。舉人總括經文，以應帖試，曰帖括。《文獻通考》帖經，以其所習經，掩其兩端，中閒開惟一行，裁紙爲帖。凡帖三字，隨時增損，可否不一，或得四，或得五，或得六，爲通。《唐書·選舉志》楊綰疏言明經，但記帖括。又《唐國史補》宰相判事有堂案，處分百司曰堂帖。又《廣雅》帖，服也。又《增韻》妥帖，定也。《王逸楚辭序》義多乖異，事不妥帖。《陸機·文賦》或妥帖而易施。又《廣韻》牀前帷也。《釋名》牀前帷曰帖。言帖帖而垂也。

帗：《廣韻》分物切《集韻》敷勿切，𠀤音弗。《周禮·春官》凡舞有帗舞。《註》帗析五采繒，今靈星舞子持之是也。又《廣韻》毳也。《揚子·方言》帗縷，毳也。荆揚江湖之閒曰揄鋪，楚曰𢅡𢃀，宋鄭衞之閒謂之帗縷。又《廣韻》《集韻》𠀤北末切，音撥。《說文》一幅巾也。考證：〔《揚子·方言》帗縷，毳也。荆揚江湖之閒曰揄舖。〕謹照原文舖改鋪。

帘：《廣韻》《正韻》力鹽切《集韻》《韻會》離鹽切，𠀤音廉。《廣韻》靑帘，酒家望子。《韻會》酒家幟。《韓非子·外儲說》宋人有沽酒者，懸幟甚高。《註》幟，卽帘也。亦謂酒旗。又《廣韻》士臻切《集韻》鋤臻切，𠀤音蓁。《廣韻》幕也。又《類篇》一叫切，音要。義同。

帙：《唐韻》《集韻》《韻會》《正韻》𠀤直質切，音秩。《說文》書衣也。《廣韻》書帙。《梁昭明文選序》飛文染翰，則卷盈乎緗帙。又《玉篇》小囊也。又《韻會》次序也，書卷編次。又姓。《韻會》出纂文。《說文》或作袠。

㡀：《唐韻》《韻會》𠀤毗祭切，音敝。《說文》敗衣也。从巾，象衣敗之形。《玉篇》衣壞貌。又《廣雅》㡀，鄙小也。又《集韻》匹曳切，音瞥。義同。

帚：《唐韻》支手切《集韻》止酉切《韻會》止酒切，𠀤音㫶。《說文》糞也。从又持巾，掃門內。古者少康初作箕帚秫酒。少康，杜康也。《玉篇》掃除糞穢也。《禮·曲禮》凡爲長者糞之禮，必加帚于箕上。《註》弟子職曰：執箕膺擖，厥中有帚。《揚雄·解嘲》或擁帚彗而先驅。又草名。《爾雅·釋草》荓，馬帚。《註》似蓍，可以爲掃彗。《又》葥，王蔧。《註》王帚也。似藜，其樹可以爲蔧。江東呼之曰落帚。考證：〔《爾雅·釋草》茾，馬帚。〕謹照原文茾改荓。

帛：《唐韻》旁陌切《集韻》《韻會》薄陌切，𠀤音白。《說文》繒也。《廣韻》幣帛。《易·賁卦》賁于丘園，束帛戔戔。《書·堯典》五玉三帛。《傳》三帛，諸侯世子執纁，公之孤執元，附庸之君執黃。《周禮·春官·典命註》帛，如今璧色繒也。《左傳·閔二年》衞文公大帛之冠。《註》大帛，厚繒。《後漢·鄧后紀》必書功於竹帛。《註》帛謂縑素。又執帛，官名《前漢·曹參傳》乃封參爲執帛。《註》張晏曰：執帛，孤卿也。或曰楚官名。又草名。《爾雅·釋草》帛似帛，華山有之。《疏》華山有草，葉似帛者，因以名云。又姓。《神仙傳》吳有帛和。《水經注》瀍水西有帛仲理墓。又叶僕各切，音薄。《禮·禮運》以烹以炙，以爲醴酪。治其絲麻，以爲布帛。《又》疏布以羃，衣其澣帛。醴醆以獻，薦其燔炙。考證：〔《爾雅·釋草》帛似帛，華山有之，《疏》華山有草，葉似帛者，因名帛草。〕謹照原文因名帛草改因以名云。

𢂂：《六書略》同鬧。註詳鬥部五畫。

𢂃：《廣韻》在各切《類篇》疾各切，𠀤音昨。《博雅》㡗謂之𢂃。《廣韻》𢅰絃謂之𢂃。

𢂄：《玉篇》戸犬切。義未詳。

𢂅：《廣韻》《集韻》𠀤於絞切，音拗。《廣韻》靴襪𢂅。《類篇》韤上也。

𢂆：《類篇》符遇切，音附。帛也。

𢂇：《玉篇》古文帝字。註詳六畫。

帝：〔古文〕𢂇𠫦《唐韻》都計切《集韻》《韻會》《正韻》丁計切，𠀤音諦。《說文》諦也。王天下之號也。《爾雅·釋詁》君也。《白虎通》德合天者稱帝。《書·堯典序》昔在帝堯，聰明文思，光宅天下。《疏》帝者，天之一名，所以名帝。帝者，諦也。言天蕩然無心，忘于物我，公平通遠，舉事審諦，故謂之帝也。五帝道同于此，亦能審諦，故取其名。《呂氏春秋》帝者，天下之所適。王者，天下之所往。《管子·兵法篇》察道者帝，通德者王。《史記·高帝紀》乃卽皇帝位汜水之南。《註》蔡邕曰：上古天子稱皇，其次稱帝。又諡法。《史記·正義》德象天地曰帝。又上帝，天也。《易·鼎卦》聖人亨，以享上帝。《書·舜典》肆類于上帝。又五帝，神名。《周禮·春官·小宗伯》兆五帝于四郊。《註》蒼帝曰靈威仰，赤帝曰赤熛怒，黃帝曰含樞紐，白帝曰白招拒，黑帝曰汁光紀。《家語》季康子問五帝之名。孔子曰：天有五行，金木水火土，分時化育以成萬物。其神謂之五帝。又星名。《史記·天官書》中宮天極星，其一明者，太乙常居也。《註》文耀鉤云：中宮大帝，其精北極星。春秋合誠圖云：紫微大帝室，太乙之精也。正義曰：太乙，天帝之別名也。《又》大角者，天王帝廷。《註》索隱曰：援神契云：大角爲坐候。宋均云：坐，帝坐也。《又》太微三光之廷，其內五星，五帝座。又地名。《左傳·僖三十一年》衞遷于帝丘。《註》帝丘，今東郡濮陽縣，故帝顓頊之墟，故曰帝丘。考證：〔《書·堯典傳》昔在帝堯，聰明文思，光宅天下。〕謹按此係書序文。傳改序。〔《周禮·春官·小宗伯》《註》黑帝曰叶光紀。〕謹照原文叶改汁。

㡁：《唐韻》《集韻》《韻會》《正韻》𠀤苦瓦切，音跨。《廣韻》㡁，衿袍也。《集韻》小衫曰㡁。又《類篇》枯買切，音楷。義同。

帞：《廣韻》《集韻》𠀤莫白切，音陌。《廣雅》帞頭，幧頭也。《揚子·方言》絡頭，帞頭也。自關而西，秦晉之郊曰絡頭。南楚江湘之閒曰帞頭。《釋名》綃頭，或曰帞頭，言其從後橫帞而前也。《類篇》帞，邪巾也。又《廣雅》㒾𠕦謂之帹帞。○按帞與帕音義𠀤同，當通用。又與袹通。《類篇》袹頭，始喪之服。或从巾。

𢂐：《廣韻》胡頰切《集韻》檄頰切，𠀤音協。《廣韻》束帶。

𢂑：《廣韻》同拭。

㡂：《廣韻》《集韻》𠀤力制切，音例。《玉篇》帛餘也。《廣雅》㡂㡜，遺餘也。《左思·魏都賦》漢罪流禦，秦餘徙㡂。《玉篇》亦作𢂥。

𢂒：《玉篇》羊脂切，音移。《字彙》衣服貌。

帟：《唐韻》羊益切《集韻》夷益切，𠀤音繹。《廣雅》帳也。《說文》在上曰帟。《釋名》小幕曰帟。張在人上，帟帟然也。《周禮·天官·幕人》掌帷幕幄帟綬之事。《註》帟主在幕，若幄中坐上承塵也。《掌次》朝日祀五帝，則張大次小次，設重帟。《註》重帟，復帟也。鄭司農云：帟，平帳也。《後漢·皇后紀》定策帷帟。考證：〔《周禮·天官·幕人》《註》帟主在幕，若握中坐上承塵也。〕謹照原文握改幄。〔《又》朝日祀上帝，則張大次小次，設重帟。〕謹按朝日祀上帝乃掌次文，非幕人職也。謹照原文又字改掌次二字。上帝改五帝。

㡃：《唐韻》《韻會》《正韻》𠀤呼光切，音荒。《說文》㡛，設色之工治絲練者。或作㡃。《周禮·冬官考工記》㡛氏練絲。又《說文》一曰㡃隔。《玉篇》㡃，幪也，隔也。《廣韻》㡃，蒙掩，謂巾幕之屬，可以掩覆者。又《玉篇》通作荒。《禮·喪大記》帷荒。《註》荒，蒙也。在旁曰帷，在上曰荒。又《廣韻》《集韻》𠀤謨郞切，音茫。義同。《類篇》亦作𢂾。

㡄：《唐韻》相倫切《集韻》須倫切，𠀤音荀。《說文》領端也。又《集韻》松倫切，音旬。義同。

帠：《集韻》《韻會》𠀤研計切，音詣。《集韻》法也。《莊子·應帝王》女又何帠，以治天下，感予之心焉。

帡：《字彙》俗帲字。

帢：《廣韻》《正韻》苦洽切《集韻》《韻會》乞洽切，𠀤音恰。《埤蒼》帽也。《廣韻》弁缺四隅。《增韻》一曰按頭使下曰帢。《集韻》士服也。《魏志·太祖紀註》漢末公卿多委王服，以幅巾爲雅，是以袁紹之徒雖爲將帥，皆著縑巾。魏太祖擬古皮弁，裁縑帛以爲帢，以色別其貴賤，可謂軍容，非國容也。《類篇》或作𢂿㡊𢃫。

帣：《唐韻》居倦切《集韻》古倦切，𠀤音眷。《說文》囊也。今鹽官三斛爲一帣。又《集韻》逵員切，音權。囊有底曰帣。又《類篇》古轉切，音卷。斂衣褏也。《史記·淳于髡傳》帣韝鞠𦜕。《註》索隱曰：帣謂收袖也。

𢂓：《集韻》他東切，音通。𢂓帬，外國服。

𢂔：《字彙》胡公切，音紅。幟類。

帤：《唐韻》女余切《集韻》《韻會》《正韻》女居切，𠀤音袽。《說文》巾帤也。一曰幣巾。《揚子·方言》帤，大巾也。嵩嶽之南，𨻰穎之閒謂之帤。亦謂之幪。又《廣韻》幡巾。《正韻》旛布。又弓中裨也。《周禮·冬官考工記》弓人厚其帤，則木堅。薄其帤，則需。《註》帤，謂弓中裨。《疏》造弓之法，弓幹雖用堅木，仍於幹上裨之，乃得調適也。

𢂕：《玉篇》此芮切，音毳。巾也。

帥：〔古文〕䢦《唐韻》所律切《集韻》《正韻》朔律切，𠀤音蟀。《易·師卦》長子帥師。《左傳·襄十年》牽帥老夫，以至于此。又循也。《禮·王制》命鄉𥳑不帥敎者以告。《註》帥，循也。又遵也。《前漢·循吏傳》蕭曹以寬厚淸靜，爲天下帥。《註》帥，遵也。又聚也。《揚雄·甘泉賦》帥尒隂閉，霅然陽開。《註》晉灼曰：帥，聚也。又《說文》佩巾也。《廣雅》巾也。又《廣韻》《集韻》《韻會》《正韻》𠀤所類切，率去聲。《廣韻》將帥也。《正韻》主也，率也，統也，領也。《周禮·夏官》二千五百人爲師，師帥皆中大夫。五百人爲旅，旅帥皆下大夫。《左傳·宣十二年》命爲軍帥。《疏》軍帥，軍之主帥。《前漢·黃霸傳》置父老師帥。又姓。《廣韻》本姓師，晉景帝諱，改爲帥氏。晉尚書郞帥昺。又《五音集韻》舒芮切，音稅。同帨。亦佩巾也。考證：〔《揚雄·甘泉賦》帥尒隂閉，霅然陽關。〕謹照原文關改開。

㡅：〔古文〕𠕰《廣韻》奴可切，音娜。宬也。或作𢄴。

𢂖：《集韻》師古作𢂖。註詳七畫。

𢂗：《集韻》乙力切，音憶。幡也。

𢂘：《集韻》莊緣切，音跧。曲卷也。

𢂙：《類篇》同㠵。

𢂚：《字彙補》古文卓字。註詳十部六畫。

㡇：《唐韻》陟葉切，音輒。《說文》領耑也。又《類篇》丁兼切，音佔。又《廣韻》他協切《集韻》托協切，𠀤音帖。義𠀤同。又《集韻》卽涉切，音接。衣衿也。又《類篇》的協切，音喋。義同。

𢂱：《類篇》縈絹切，音䬼。曲裁。

𢂲：《集韻》乞逆切，音隙。麤葛也。或作綌。

帨：《廣韻》舒芮切《集韻》《韻會》《正韻》輸芮切，𠀤音稅。《玉篇》帨，巾也。《儀禮·士昏禮》母施衿結帨。《註》帨，佩巾也。《禮·內則》女子設帨于門右。《註》帨，事人之佩巾也。又《集韻》此芮切，音毳。又須銳切，音歲。又《類篇》欲雪切，音悅。義𠀤同。考證：〔《儀禮·士昏禮》毋施衿結帨。〕謹照原文毋改母。

㡈：《集韻》文運切，音問。《玉篇》括髮也。一作絻。《類篇》喪冠。又《集韻》美辨切，音免。與冕同。《類篇》大夫以上冠。又《類篇》謨奔切，音門。弔服也。

𢂳：《集韻》蒙晡切，音模。《前漢·古今人表》𢂳母，黃帝妃。《註》師古曰：𢂳字从巾，卽嫫字也。

𢂴：《玉篇》同幟。又通作志。《前漢·叔孫通傳》張旗志。又《史記·周昌傳》沛公以周昌爲職志。《註》索隱曰：職，主也。志，旗幟也。職志，謂掌旗幟之官也。

𢂵：《玉篇》同㠹。

𢂶：《字彙》涓熒切，音扃。巾也。

帩：《廣韻》《集韻》𠀤七肖切，音俏。《廣韻》縛也。

𢂷：《唐韻》古洽切《集韻》訖洽切，𠀤音夾。《玉篇》巾也。《說文》士無市有𢂷，制如榼，缺四角。爵弁服，其色韎賤，不得與裳同。鄭司農曰：裳纁色。又《廣韻》古沓切《集韻》葛合切，𠀤音閤。義同。又與韐通。《廣韻》𢂷，同韐。

𢂸：《正字通》同帶。《六書正譌》𢂸象佩形，下从巿。俗作帶，从重巾，非。◎按《說文》佩必有巾，从巾，無从市之說。正譌誤。

𢂹：《廣韻》莫敎切《集韻》眉敎切，𠀤音貌。《玉篇》幗也。又《集韻》眉召切，音廟。義同。

帪：《廣韻》側鄰切《集韻》《韻會》《正韻》之人切，𠀤音眞。《玉篇》囊也，馬兜也。《揚子·方言》帪，飤馬橐。自關而西謂之裺囊，或謂之㡞篼。燕齊之閒謂之帪。又《集韻》之刃切，音震。義同。

𢂺：《廣韻》蒼甸切，音蒨。《玉篇》幧頭也，㡋也。《揚子·方言》自河以北趙魏之閒曰幧頭，或謂之𢂺，或謂之㡋。又《玉篇》七旦切，音粲。又《集韻》倉先切，音千。義𠀤同。

師：〔古文〕𠵀𠦵𢂖𩇱《唐韻》疏夷切《集韻》《韻會》霜夷切《正韻》申之切，𠀤音獅。《爾雅·釋詁》衆也。《釋言》人也。《郭註》謂人衆也。又天子所居曰京師。《詩·大雅》惠此京師。《公羊傳·桓九年》京師者，大衆也。又《說文》二千五百人爲師。《周禮·地官》五旅爲師。《註》二千五百人。《詩·大雅》周王于邁，六師及之。《傳》天子六軍。《疏》春秋之時，雖累萬之衆，皆稱師。詩之六師，謂六軍之師。《易·師卦註》多以軍爲名，次以師爲名，少以旅爲名。師者，舉中之言。又《玉篇》範也。敎人以道者之稱也。《書·泰誓》作之師。《禮·文王世子》出則有師。師也者，敎之以事而喻諸德者也。又《玉篇》象他人也。《增韻》法也，效也。《書·臯陶謨》百僚師師。《傳》師師，相師法。又長也。《書·益稷》州十有二師。《註》師，長也。又神名。《周禮·春官》以槱燎祀風師雨師。《註》風師，箕也。雨師，畢也。《屈原·離騷》雷師告余以未具。《註》雷師，豐隆也。又國名。《史記·大宛傳》樓蘭姑師。《註》二國名。姑師，卽車師也。又縣名。《後漢·郡國志》河南尹有匽師。《註》帝嚳所都。又官名。《左傳·昭十七年》黃帝氏以雲紀，故爲雲師，而雲名。炎帝氏以火紀，故爲火師，而火名。共工氏以水紀，故爲水師，而水名。太皥氏以龍紀，故爲龍師，而龍名。少皥摯之立也，鳳鳥適至，故紀於鳥，爲鳥師，而鳥名。《書·周官》立太師，太傅，太保，茲惟三公。少師，少傅，少保，曰三孤。又師得，宮名。《前漢·揚雄傳》枝鵲露寒，棠黎師得。《註》師古曰：師得宮，在櫟陽界。又獸名。與獅通。《前漢·西域傳》烏弋山出師子。又姓。《前漢·師丹傳》丹，琅琊東武人，哀帝時爲大司空。又右師，左師，俱複姓。考證：〔《釋名》人也。《註》謂人衆爲師。〕謹照原書釋名改釋言。下改郭註謂人衆也。〔《公羊傳·桓九年》京師者，衆大也。〕謹照原文衆大改大衆。〔《書·大禹謨》百僚師師。〕謹照原書大禹謨改臯陶謨。〔《書·益稷》州有十二師。〕謹照原文有十改十有。〔《周禮·春官》以槱燎祭風師雨師。〕謹照原文祭改祀。〔《揚雄·甘泉賦》枝鵲露寒，棠黎師得。〕謹按此非甘泉賦中語，改前漢揚雄傳。

𢂻：《集韻》同㠴。

𢂼：《廣韻》餘制切《集韻》以制切，𠀤音𢘽。《廣韻》裂也。

帬：《唐韻》《韻會》《正韻》渠云切《集韻》衢云切，𠀤音羣。《說文》下裳也。《釋名》下帬也。連接裾幅也。又緣帬，帬施緣也。《急就篇註》帬，下裳也。一名帔，一名襬。又《廣雅》繞袊，帔，帬也。《揚子·方言》𨻰魏之閒謂帬爲帔，繞袊謂之帬。又《韻會》中帬，親身衣也。《前漢·石奮傳》取親中帬厠牏，身自澣洒。《註》師古曰：中帬，若今中衣也。

𢂽：《集韻》同帬。

𢂾：《類篇》同㡃。

𢂿：《廣韻》與帢同。

𢃀：《廣韻》武夫切《集韻》微夫切，𠀤音無。《揚子·方言》毳也。荆揚江湖之閒曰揄鋪，楚曰𢅡𢃀。又《廣韻》欲空之貌。《集韻》一作幠。

席：〔古文〕𠩛𥔆《唐韻》祥易切《集韻》《韻會》《正韻》祥亦切，𠀤音夕。《說文》藉也。《玉篇》牀席也。《廣韻》薦席。《增韻》藳秸曰薦，莞蒲曰席。《急就篇註》簟謂之席。又重曰筵，單曰席。《周禮·天官》玉府掌王之燕衣服衽席牀第。《註》衽席，單席也。《釋名》席，釋也。可卷可釋。《詩·邶風》我心匪席，不可卷也。《賈誼·過秦論》席卷天下。又《韻會》資也，因也。《書·畢命》席寵惟舊。《前漢·劉向傳》呂產呂祿，席太后之寵。《註》師古曰：席猶因也。言若人之坐於席也。又《玉篇》安也。又𨻰也。《禮·儒行》儒有席上之珍以待聘。《註》席，𨻰也。鋪𨻰往古堯舜之善道，以待聘召。又姓。《韻會》出安定，其先司周之典籍，因氏焉。後避項羽名，改爲席。又叶祥龠切，音灼。《易林》重茵厚席，循臯采藿。

𢃁：《集韻》尹古作𢃁。註詳尸部一畫。

𢃂：《集韻》與𢃁同。

𢃍：《集韻》賔彌切，音𤰞。𢃍冕也。今作裨。又毗亦切，音擗。義同。

𢃎：《廣韻》呼或切，音𥇙。巾被風也。一作𢃤。

𢃏：《廣韻》藏宗切《集韻》徂宗切，𠀤音從。與賨同。《玉篇》帛𢃏。又《玉篇》布名。《類篇》南蠻賦也。

𢃐：《廣韻》《正韻》苦紅切《集韻》《韻會》枯公切，𠀤音空。《玉篇》巾也。又《集韻》衣袂謂之𢃐。

𢃑：《類篇》蚩良切，音昌。與裮同。《博雅》裮披，不帶也。

𢃒：《廣韻》子對切《集韻》祖對切，𠀤音晬。《玉篇》五采繒。又《廣韻》租外切《集韻》祖外切，𠀤音最。義同。

帲：《集韻》必郢切，音餅。《廣雅》帲覆也。《註》福郢反。又《類篇》旁經切，音瓶。義同。又屋蔽也。又《韻會》悲萌切，音綳。幄也。《揚子·法言》然後知夏屋之爲帲幪也。《註》在旁曰帲，在上曰幪。

帳：《廣韻》《集韻》《韻會》《正韻》𠀤知亮切，音脹。《釋名》帳，張也。張施於牀上也。《玉篇》帷也，張也，幬也。《爾雅·釋訓》幬謂之帳。《註》今江東亦謂帳爲幬。《淮南子·道應訓》齊伐楚，市偷請爲君行薄技，乃夜解齊君之幬帳而獻之。又與張通。《史記·高帝紀》復留止張，飮三日。《註》張，幃帳也。又計簿也。《前漢·武帝紀》明堂朝諸侯，受郡國計。《註》計，若今之諸州計帳也。考證：〔《爾雅·釋器》幬謂之帳。〕謹照原書釋器改釋訓。

𢃓：《集韻》諸容切，音鐘。《說文》𢃓，㡓也。《類篇》楚人謂㡓曰𢃓。又《說文》𢃓，一曰帙。又《廣韻》且勇切《集韻》取勇切，𠀤悤上聲。《廣雅》襣褌也。《說文》作幒。

㡉：《廣韻》《集韻》𠀤經天切，音堅。《廣韻》縣名。《前漢·地理志》東萊郡有㡉縣。又《說文》東萊，布名。《類篇》出㡉縣。又《唐韻》胡田切《集韻》胡千切，𠀤音賢。義同。

帴：《唐韻》所八切《集韻》山戛切，𠀤音設。《說文》帬也。一曰𢂿也。一曰婦人脅衣。又《廣韻》時干切《集韻》《類篇》財干切，𠀤音殘。又《集韻》私箭切，音綫。義𠀤同。又《廣韻》則前切《集韻》將先切，𠀤音箋。《廣韻》小兒藉也。又《廣韻》卽淺切《集韻》《韻會》子淺切《正韻》子踐切，𠀤音翦。《類篇》褓也。又《廣韻》狹也。《周禮·冬官考工記》若苟自急者先裂，則是以博爲帴也。《註》鄭司農云：帴讀爲翦，謂以廣爲狹也。《疏》讀帴爲翦，翦亦狹小之意。又《集韻》在演切，音踐。義同。又《廣韻》思旰切《集韻》先旰切，𠀤音繖。《廣雅》褯也。帛二幅爲帴。又《五音集韻》所戒切，音㡜。被也。又《類篇》燮玷切，纖去聲。帬幅也。又與韉通。《晉書·張方傳》軍人爭割流蘇武帳爲馬帴。

𢃔：《廣韻》《集韻》𠀤處占切，音襜。《玉篇》車㡙也。《廣雅》㡙𢃔，㡘也。《類篇》與𢅐幨同。

㡊：《廣韻》《正韻》苦洽切《集韻》《韻會》乞洽切，𠀤音恰。《玉篇》帽也，絹幘也。同帢。《晉書·輿服志》漢儀，立秋日獵，服緗幘，哀帝改用素白㡊。〇按魏武帝裁縑帛以爲㡊，本施軍飾，非爲國容也。徐爰曰：㡊本未有岐，荀文若巾之行觸樹枝成岐，謂之爲善，因而弗改。今通以爲慶弔服。又咸和九年，制聽尚書八座丞郞，門下三省侍官，乗輿白㡊低幃，出入掖門。又二宮直官，著烏紗㡊。然則往往士人燕居皆著㡊矣。

𢃕：《廣韻》他合切《集韻》達合切，𠀤音錔。帳上覆。

𢃖：《玉篇》同幬。

𢃗：《廣韻》胡感切《集韻》戸感切，𠀤音頷。《玉篇》𢃗巾，壅耳也。

帵：《廣韻》一丸切《集韻》烏丸切，𠀤音剜。《廣韻》帵子，裁餘也。《正字通》今采帛舖謂剪截之餘曰帵子。又《類篇》於袁切，音鴛。義同。

帶：《唐韻》《集韻》《韻會》《正韻》𠀤當蓋切，音㯂。《說文》紳也。男子搫帶，婦人帶絲，象繫佩之形。佩必有巾，故帶从巾。《徐鉉曰》卌，其帶上連屬固結處。《釋名》帶，蔕也。著於衣，如物之繫蔕也。《易·訟卦》或錫之鞶帶。《疏》鞶帶大帶也。《禮·玉藻》凡帶有率，無箴功。《疏》謂其帶旣襌，亦以箴緶緝其側，但繂襵之，無別裨飾之箴功。又《揚子·方言》厲謂之帶。《註》小爾雅，帶之垂者曰厲。《詩·小雅》垂帶而厲。又佩也。《禮·月令》帶以弓䪅。又《揚子·方言》行也。《註》隨人行也。又蟲名。《莊子·齊物論》螂蛆甘帶。又書帶，草名。《三齊記》鄭康成山下生草，大如䪥，葉長一尺餘，土人名康成書帶草。又姓。《賈誼·過秦論》帶佗。又叶音蒂。《楚辭·九歌》荷衣兮蕙帶，儵而來兮忽而逝。夕宿兮帝鄉，誰須兮雲之際。考證：〔《易·訟卦》或錫之鞶帶。《疏》鞶革大帶也。〕謹照原文革改帶。〔《楚辭·九歌》荷衣分蕙帶，鯈而來兮忽而逝。〕謹照原文分改兮鯈改儵。

𢃘：《集韻》輕甸切，音俔。𢃘幡，係於棨者。

㡋：《玉篇》於劫切《類篇》乙業切，𠀤音腌。《玉篇》幧頭也。《釋名》綃頭，齊人謂之㡋。言斂髮使從上也。《揚子·方言》幧頭，趙魏之閒或謂之㡋。又《集韻》烏含切，音諳。橐也。《廣雅》篼囊也。

𢃙：《類篇》沽丸切，音冠。絭也，所以絭髮。弁冕之總名也。

帷：〔古文〕𠥎《唐韻》洧悲切《集韻》于龜切《正韻》于嬀切，𠀤音爲。《玉篇》幕也，帳也。《集韻》幔也。《釋名》帷，圍也。所以自障圍也。《周禮·天官》幕人掌帷幕幄帟綬之事。《註》在旁曰帷。三禮圖，四旁及上曰帷。《又》掌舍爲帷宮，設旌門。《註》張帷爲宮。又帷裳。《論語》非帷裳，必殺之。《疏》在下之裳。其制，正幅如帷。名曰帷裳，則無殺縫。又車帷。《詩·衞風》漸車帷裳。《傳》帷裳，童容也。《疏》容謂襜車。山東謂之裳帷。又童容，以幃障車之傍，如裳以爲容飾，故或謂之幃裳，或謂之童容。

常：《唐韻》市羊切《集韻》《韻會》辰羊切，𠀤音裳。《玉篇》恆也。《正韻》久也。《易·坤卦》後得主而有常。《繫辭》動靜有常。《詩·周頌》𨻰常于時夏。《箋》謂𨻰久長之功，於是夏而歌之。《朱傳》謂君臣父子之常道。又五常。《書·舜典愼徽五典傳》五典，五常之敎，父義，母慈，兄友，弟恭，子孝。又《五品傳》五品，謂五常。《疏》此事可常行，乃爲五常耳。又神名。《荀子·九家易》兌爲常，西方之神也。又地名。《詩·魯頌》居常與許。《傳》常許，魯南鄙西鄙也。又州名。《隋書·地理志》毗陵郡平𨻰置常州。又山名。《前漢·地理志》常山郡。《註》恆山在西，避漢文帝諱，故改曰常山。又水名。《史記·夏本紀》常衞旣從。《註》常水，出常山上曲陽縣。《書·禹貢》作恆。又旂名。《周禮·春官》司常掌九旗之物名，日月爲常。《又》王建大常。《釋名》日月爲常。謂畫日月於其端，天子所建，言常明也。又常服。《詩·小雅》載是常服。《傳》日月爲常服，戎服也。又《廣韻》倍尋曰常。又車戟名。《釋名》車戟曰常，長丈六尺，車上所持也。八尺曰尋，倍尋曰常，故曰常也。又木名。《爾雅·釋木》常棣。《註》關西棣樹，子如櫻桃，可食。《詩·小雅》彼爾維何，維常之華。又姓。《廣韻》出河內。《前漢·常惠傳》惠，太原人，甘露中爲右將軍。又與裳同。《說文》下帬也。《徐鉉曰》下直而垂，象巾，故从巾。今文作裳。考證：〔《周禮·春官》司常掌九旂之物名，日月爲常。《又》王建太常。〕謹照原文旂改旗太改大。

𢃚：《類篇》同㡓。

𢃛：《廣韻》《集韻》𠀤渠之切，音其。巾也。又《廣韻》《集韻》𠀤渠記切，音忌。《廣韻》繫也。《玉篇》一作帺。

帹：《類篇》色甲切，音翣。《玉篇》帹，施面衣也。又《類篇》七接切，音妾。幧頭。《廣雅》㒾𠕦謂之帹帞。

𢃜：《集韻》同犆。

㡏：《唐韻》山樞切《集韻》山雛切，𠀤音疏。《說文》繒端裂也。又《集韻》容朱切，音逾。義同。又《集韻》徒侯切，音頭。與褕同。䙈褕，短袖襦。一曰近身衣。又《廣韻》色句切《集韻》雙遇切，𠀤音數。《廣韻》裁殘帛也。又《類篇》詢趨切，音須。繒采色。又《類篇》帛邊也，漢制以爲關門符信。

𢃫：《類篇》同帢。

帽：《唐韻》《集韻》《韻會》《正韻》𠀤莫報切，音𧛕。《釋名》冒也。《說文》本作冃。《徐鉉曰》今作帽。帽名猶冠。義取蒙覆其首，本纚也。古者冠無帽，冠下有纚，以繒爲之。後人因之帽於冠，或裁纚爲帽。自乗輿宴居，下至庶人無爵者，皆服之。江左時，野人已著帽，人士亦往往而見，但無頂圈矣，後乃高其屋云。《隋書·禮儀志》帽，自天子下及庶人通冠之，以白紗者名高頂帽。又有繒皂雜紗爲之，高屋下裙，蓋無定準。《唐書·車服志》烏紗帽者，視事及燕見賔客之服也。又通作冒。《史記·絳侯世家》薄太后以冒絮提文帝。《註》應劭曰：陌額絮也。晉灼曰：巴蜀異物志謂，頭上巾爲冒絮。

𢃬：《唐韻》則前切《集韻》子仙切，𠀤音煎。《說文》幡幟也。《廣雅》幡也。

㡐：《集韻》同𢃬。

帾：《廣韻》當古切《集韻》董五切，𠀤音覩。《玉篇》旛也。《廣韻》褾記物之處也。《荀子·禮論篇》幠帾絲歶，縷翣其貌。

𢃭：《玉篇》同𢃓。

𢃮：《廣韻》《集韻》𠀤彌䆓切，音緬。《玉篇》幕也。

㡑：《廣韻》《集韻》𠀤子了切，音剿。《廣韻》幧頭也。一曰凶首飾。又《玉篇》同幧。詳幧字註。

𢃯：《五音集韻》居誄切，音癸。衣袴也。

帿：《廣韻》戸鉤切《集韻》胡溝切，𠀤音侯。《玉篇》射帿也。《類篇》春饗所射侯也。《說文》本作侯。

幀：《類篇》猪孟切，音倀。張畫繒也。一作㡧。

𢃰：《玉篇》承紙切，音是。巾也。

幁：《玉篇》思于切，音須。《五音集韻》頭幁也。

㡒：《唐韻》陟倫切《集韻》株倫切，𠀤音屯。《說文》載米𤲑也。《廣韻》布貯曰㡒。又《廣韻》直倫切《集韻》重倫切，𠀤音䣩。又《集韻》船倫切，音脣。又《廣韻》徒損切《集韻》杜本切，𠀤音囤。又《集韻》測倫切，音春。又敕倫切，音椿。義𠀤同。

幂：《集韻》《韻會》𠀤莫狄切，音覓。《韻會》本作冖。《玉篇》以巾覆物。《儀禮·鄉飲酒禮》尊綌幂賓至徹之。《注》幂覆尊巾。《燕禮》執幂者舉幂，王人酌膳，執幂者反幂。《周禮天官》幂人奄一人女幂十人。《注》以巾覆物曰幂。女幂，女奴曉幂者。又幂人掌共巾幂祭祀以疏布巾幂八尊，以畫布巾冪六彝。

𢃱：《玉篇》莫侯切，音牟。女人衣巾。

𢃲：《玉篇》五伯切，音額。紩也。一作緙。又音客。義同。

㡓：《唐韻》古渾切《集韻》《韻會》公渾切，𠀤音昆。《說文》幒也。《廣韻》褻衣。《廣雅》襣㡓也。《又》楚人謂㡓曰𢃭。《說文》或作褌。《類篇》或作𢃚。

㡔：《唐韻》《集韻》𠀤莫卜切，音木。《說文》䰍巾也。《集韻》髮巾謂之㡔。又《說文》車衡上衣。《廣韻》轅上絲也。又《廣韻》《集韻》𠀤亡遇切，音務。又《廣韻》莫胡切《集韻》蒙晡切，𠀤音模。又《集韻》迷浮切，音謀。義𠀤同。又《集韻》莫𠋫切，音茂。染布以覆車也。《類篇》桼布覆車曰㡔。又《類篇》吁玉切，音旭。義同。

㡕：《類篇》於驚切，音英。鮮明貌。《詩·小雅》旗旐央央。或作㡕。

𢃳：《唐韻》博下切《集韻》補下切，𠀤音把。《說文》𢃳，𢱧擊也。又《廣韻》市昭切《集韻》時饒切，𠀤音韶。義同。

㡖：《集韻》柱勇切，音重。《廣雅》㡖謂之幪。

幃：〔古文〕𠥎《唐韻》許歸切，音揮。囊也。《玉篇》香囊也。《屈原·離騷》蘇糞壤以爲幃兮，謂申椒其不芳。《註》幃謂之幐，卽香囊也。又《廣韻》一曰單帳。《史記·文帝紀》所幸愼夫人令幃帳不得文繡。又《廣韻》雨非切《集韻》于非切，𠀤音韋。義同。

幄：《廣韻》於角切《集韻》《韻會》《正韻》乙角切，𠀤音渥。《玉篇》帳也。《類篇》幬也。《廣韻》大帷。《小爾雅》覆帳謂之幄。《釋名》幄，屋也。以帛衣板施之，形如屋也。《三禮圖》上下四旁悉周曰幄。《周禮·天官》幕人掌帷幕幄帟綬之事。《註》四合象宮室曰幄，王所居之帳也。《前漢·張良傳》運籌策帷幄中。又軍中帳。《左傳·昭十三年》子產以幄幕九張行。《註》幄幕，軍旅之帳。又享神之帳。《前漢·禮樂志》照紫幄珠熉黃。《註》如淳曰：紫幄，享神之帳也。

幅：《唐韻》《集韻》《韻會》《正韻》𠀤方六切，音福。《說文》布帛廣也。《玉篇》布帛廣狹。《廣韻》絹幅。《爾雅·釋天》緇廣充幅，長尋曰旐。《疏》以黑色之帛，廣全幅長八尺，屬於杠，名旐。《急就篇註》四丈曰疋，兩邊具曰幅。《左傳·襄二十八年》夫富，如布帛之有幅焉，爲之制度，使無遷也。夫民生厚而用利於是乎，正德以幅之。《疏》言用正德以爲邊幅，使有度也。《前漢·馬援傳》修飾邊幅。《註》若布帛，修飾其邊幅也。又《廣雅》匡幅，滿也。又《廣韻》姓也。又《廣韻》彼側切《集韻》《韻會》筆力切，𠀤音逼。《廣韻》行縢名。《左傳·桓二年》帶裳幅舄。《註》幅若今行縢。《詩·小雅》邪幅在下。《傳》幅，逼也，所以自偪束也。正義邪纏於足謂之邪偪。名曰偪者，所以自偪束也。又《韻會》通作偪。《禮·內則》偪屨著綦。考證：〔《禮·內則》偪屨著綦。《註》鄭云，以幅帛邪纏於足，所以自偪束。逼卽縢約也。〕謹按內則無此註，查係小雅疏，而又非原文。謹移於上文小雅傳所以自偪束也下，照原文爲正義邪纏於足謂之邪偪。名曰偪者，所以自偪束也。

幆：《集韻》於例切，音䋵。直衿謂之褐。又《集韻》丘蓋切，音磕。非時而葬謂之幆。

𢃴：《唐韻》盧達切《集韻》郞達切，𠀤音辣。《說文》刜也。

𢃵：《說文》尹古作𢃵。註詳尸部一畫。

幇：《六書故》同幫。

𢃶：《類篇》徒沃切，音毒。羽葆幢。

𢃷：《字彙補》古文牟字。註詳牛部二畫。

𢃸：《類篇》側救切，音皺。衣不伸也。

𢃹：《字彙補》古文尹字。註詳尸部一畫。

𢄊：《類篇》姑回切，音傀。《廣雅》𢄊幃，綵也。又《類篇》矩偉切。音鬼。義同。

𢄋：《廣韻》於營切《集韻》娟營切，𠀤音縈。《玉篇》覆也。《集韻》𢄋，收韏也。

𢄌：《類篇》師駭切，篩上聲。𢅭𢄌，衣破也。

𢄍：《字彙》胡閤切，音合。吹火𢄍。又於益切，音隘。義同。

𢄎：《集韻》蒲浪切，音傍。書帖也。

㡗：《廣韻》杜奚切《集韻》田黎切，𠀤音題。《玉篇》𢅰㡗。又㡗帷也。又《廣雅》繩索也。又《廣韻》呼雞切，音醯。𢅰㡗，赤紙。又《集韻》天黎切，音梯。又《類篇》相支切，音思。義𠀤同。

㡘：《唐韻》力鹽切《集韻》離鹽切，𠀤音廉。《說文》帷也。《玉篇》帳也。施之戸外也。《釋名》㡘，廉也，自障蔽爲廉恥也。《急就篇》承塵戸㡘絛繢總。《註》戸㡘，戸上之幔也。又《集韻》犁針切，音林。㡘幓，羽毛貌。

𢄏：《集韻》密北切，音墨。與万同。万俟，姓也。

幊：《玉篇》古紅切，音工。《五音集韻》衣巾也。

幋：《唐韻》薄官切《集韻》《韻會》《正韻》蒲官切，𠀤音槃。《說文》覆衣大巾也。或以爲首鞶。《廣雅》巾也。

𢄐：《唐韻》《正韻》莫紅切《集韻》《韻會》謨蓬切，𠀤音蒙。《玉篇》衣巾也，覆也。《揚子·方言》大巾謂之𢁥。嵩嶽之南，𨻰潁之閒亦謂之𢄐。《廣韻》𢄐縠蓋衣也。又通作蒙。《史記·淮南王安傳》如發蒙耳。《註》韋昭曰：如蒙巾，發之甚易。又《集韻》一曰下𠛬墨𢄐。𢄐，巾也，使𠛬者不得冠飾。又《廣韻》莫弄切《集韻》《正韻》蒙弄切，𠀤音艨。義同。《集韻》或作幪。

㡛：《集韻》同㡃。

幌：《廣韻》胡廣切《集韻》《韻會》《正韻》戸廣切，𠀤音晃。《玉篇》帷幔也。《廣韻》晉惠起居注，有雲母幌。又《釋名》蔮恢也。恢郭覆髮上也。齊人曰：幌，飾形貌也。

幍：《廣韻》土刀切《集韻》《韻會》《正韻》他刀切，𠀤音韜。《類篇》巾袟也。又《廣韻》同絛。編絲繩也。

幎：《唐韻》《集韻》𠀤莫狄切，音覓。《說文》幔也。《玉篇》簾也。又《玉篇》覆也。《儀禮·士喪禮》幎目用緇。《註》幎目，覆面者也。又均致貌。《周禮·冬官考工記》輪人望而眂其輪，欲其幎爾而下迆也。《註》幎，均致貌。又《集韻》《類篇》𠀤民堅切，音眠。又《集韻》𢗅經切，音冥。又《集韻》眠見切，音麪。義𠀤同。

𢄑：《唐韻》《集韻》《韻會》《正韻》𠀤徒登切，音騰。《說文》囊也。《玉篇》兩頭有物，謂之擔囊。又《廣韻》囊可帶者。《廣雅》幃謂之𢄑。《屈原·離騷蘇糞壤以充幃兮註》幃謂之𢄑，卽香囊。又通作縢。《後漢·儒林傳》制爲縢囊。《註》卽𢄑也。又《廣韻》徒亙切《集韻》《韻會》《正韻》唐亙切，𠀤音鄧。義同。

幏：《唐韻》古訝切《集韻》居迓切《韻會》居訝切《正韻》居亞切，𠀤音駕。《玉篇》蠻布也。《韻會》漢制名，賦蠻布爲幏，猶中國言稅也。《左思·魏都賦》賨幏積墆，琛幣充牣。又《廣韻》古牙切《集韻》居牙切，𠀤音嘉。義同。

㡙：《集韻》邊迷切，音蓖。《玉篇》車㡙。又《類篇》帷也。《廣雅》𢃔㡘也。又《集韻》《類篇》𠀤頻脂切，音毗。義同。

㡚：《集韻》居侯切，音鉤。《玉篇》甲衣。《集韻》單衣。《玉篇》或作褠。

𢄒：《玉篇》音扇。義闕。

𢄓：《廣韻》安古切《集韻》於五切，𠀤音隖。《廣韻》手巾謂之𢄓。

𢄔：《類篇》當蓋切，音帶。𢄔方，山名。一曰郡名，屬幽州。

𢄕：《集韻》禽古作𢄕。註詳禸部八畫。

𢄖：《集韻》異古作𢄖。註詳田部七畫。

𢄗：《字彙補》與絅同。襌衣也。見《韻會小補》。

𢄘：《字彙補》古文逐字。註詳辵部七畫。

㡜：《唐韻》《集韻》𠀤所例切，音細。《說文》殘帛也。《廣雅》㡜，遺，餘也。又《唐韻》先列切《集韻》私列切，𠀤音薛。義同。又《集韻》式列切，音設。裂帛也。《急就篇》㠲㡜囊橐不直錢。《註》黃氏曰：㠲㡜，裂也。又《集韻》相絕切《類篇》蘇絕切，𠀤音雪。《廣韻》㡜縷桃花，今製綾花。《集韻》今時剪繒爲花。

𢄟：《類篇》同𢂓。

𢄠：《集韻》同𢂁。

幑：《唐韻》許歸切《集韻》《韻會》吁韋切，𠀤音揮。《廣雅》幡也。又《說文》幟也，以絳幑帛，著於背。《韻會》若今救火衣。又通作徽。《左傳·昭二十一年》揚徽者，公徒也。《註》徽，識也。《疏》徽識，制如旌旗，書其所任之官與姓名於其上，被之於背。《釋文》識，本又作幟。《前漢·王莽傳》殊徽幟。《註》徽幟，通謂旌旗之屬也。

𢄡：《集韻》陵之切，音釐。斷繪也。

幒：《說文》同𢃓。

㡝：《廣韻》扶用切《集韻》房用切《正韻》馮貢切，𠀤音俸。《玉篇》巾也。又《廣韻》款書。

𢄢：《廣韻》《集韻》𠀤輸芮切，音稅。《說文》禮巾也。《廣雅》巾也。又《廣韻》指利切《集韻》脂利切，𠀤音至。又《集韻》質涉切，音摺。又《類篇》卽協切，音接。義𠀤同。

𢄣：《廣韻》祥歲切《集韻》旋芮切，𠀤音𥶙。《廣韻》布巾。《集韻》盥布謂之𢄣。

幓：《集韻》疏簪切，音森。與襂同。襂纚，衣裳毛羽垂貌。《揚雄·甘泉賦》蠖略蕤綏，灕雽幓纚。《註》師古曰：灕雽幓纚，車飾貌。又《集韻》師炎切，音纖。旌旗正幅曰幓。又師銜切，音衫。旌旗之斿也。《司馬相如·大人賦》垂旬始以爲幓兮。《註》幓，所銜反，旒也。又《集韻》《類篇》𠀤所感切。同縿。義同。

𢄤：《集韻》子感切，音昝。繒未緶也。

𢄥：《玉篇》篆文肄字。

幔：《唐韻》《集韻》《韻會》𠀤莫半切，音縵。《說文》幕也。《廣雅》帳也。《釋名》幔，漫也，漫漫相連綴之言也。《拾遺記》周穆王有鸞章錦幔。《張協洛陽賦》朱幔虹舒，翠幙蜺連。又《廣雅》幔，覆也。

幕：《唐韻》慕各切《集韻》《韻會》《正韻》末各切，𠀤音莫。《說文》帷在上曰幕。《廣雅》帳也。《釋名》幕，絡也，在表之稱也。《周禮·天官·幕人》掌帷幕幄帟綬之事。《左傳·成十六年》楚子登巢車，以望晉軍，伯州犂侍于王後，王曰：張幕矣。曰：虔卜于先君也，徹幕矣。曰：將發命也。又《韻會》幕府。軍旅無常居，故以帳幕言之。通作莫。《史記·李牧傳》市租皆輸入莫府。《註》索隱曰：古者出征爲將帥，軍還則罷，理無常處，以幕帟爲府署，故曰幕府。《李廣傳》莫府省約文書籍事。《註》索隱曰：凡將軍謂之幕府者，蓋兵門合施帷帳，故稱幕府。古字通用，遂作莫耳。又《周禮·天官·幕人註》幕或在地，展𨻰於上也。《儀禮·聘禮》館人布幕于寢門外，官𨻰幣。《註》布幕以承幣。《疏》館人布幕於地，官𨻰幣於其上。又臂脛衣也。《釋名》留幕，冀州所名大褶至膝者也。留，牢也。幕，絡也。言牢絡在衣表也。《史記·蘇秦傳》當戰，則斬堅甲鐵幕。《註》謂以鐵爲臂脛之衣。又《類篇》覆食案亦曰幕。又《廣雅》粗幕庵也。又《廣雅》幕，覆也。《易·井卦》上六井收勿幕。《註》幕猶覆也。《疏》不自掩覆，與衆共之。又《爾雅·釋言》幕，暮也。《註》幕然暮夜也。又六幕。《前漢·禮樂志》紛紜六幕浮大海。《註》猶言六合也。又沙幕。《前漢·武帝紀》衞靑將六將軍絕幕。《註》幕，沙幕。臣瓚曰：沙土曰幕，直度曰絕。師古曰：幕者，今之突厥中磧耳。又縣名。《前漢·地理志》淸河郡繹幕縣，琅邪郡姑幕縣。又《廣韻》姓也。《姓譜》舜祖幕之後。《史記·𨻰世家》自幕至於瞽瞍。《註》鄭衆曰：幕，舜之先也。又《集韻》莫半切，音縵。平而無文曰幕。《前漢·西域傳》罽賔國錢爲騎馬，幕爲人面。《註》韋昭曰：幕，錢背也。又《韻補》蒙晡切，音模。《李陵·別蘇武歌》經萬里兮度沙幕，爲君將兮奮匈奴。又《正韻》莫狄切，音覓。《盧仝·思君吟》我心爲風兮淅淅，君身爲雲兮幕幕。考證：〔《左傳·成十六年》楚子登巢車，以望晉軍，伯州犂侍于王後，張幕矣。〕謹照原文張字上增王曰二字。

幖：《唐韻》《集韻》《正韻》𠀤𤰞遙切，音飇。《說文》幟也。《玉篇》幡也。《正韻》立木爲表，繫綵其上，謂之幖。又《廣韻》頭上幟也。

㡞：《集韻》郞侯切，音婁。《廣雅》㡞篼，囊也。《揚子·方言》飮馬橐，自關而西或謂之㡞篼。又《玉篇》力宇切，音縷。古姓也。

㡟：《廣韻》作曹切《集韻》臧曹切，𠀤音糟。《說文》帴也。又《玉篇》藉也。又《廣韻》七刀切《集韻》倉刀切，𠀤音操。義同。

𢄦：《玉篇》都了切，音鳥。絹𢄦也。

幗：《唐韻》《集韻》古獲切《韻會》郭獲切《正韻》古伯切，𠀤音蟈。《說文》婦人首飾。《玉篇》𢂹也，覆髮上也。《晉書·宣帝紀》諸葛亮數挑戰，帝不出，因遺帝巾幗婦人之飾。又《廣韻》婦人喪冠。又《海篇》亦作蔮。《釋名》蔮恢也，恢郭，覆髮上也。魯人曰頍，齊人曰幌。《後漢·輿服志》夫人紺繒蔮。又《唐韻》《韻會》古對切《正韻》古外切，𠀤音〈巾貴〉。義同。《玉篇》或作簂。

幘：《唐韻》《集韻》《韻會》《正韻》𠀤側革切，音責。《說文》髮有巾曰幘。《玉篇》覆髻也。《急就篇註》幘者，韜髮之巾，所以整嫧髮也。《揚子·方言》覆結謂之幘巾。《廣雅》承露幘，覆結也。《蔡邕·獨斷》幘，古者𤰞賤執事，不冠者之所服也。元帝額有壯髮，不欲使人見，始進幘服之，羣臣皆隨焉。然尚無巾，至王莽內加巾，故言王莽禿幘施屋。《後漢·輿服志》古者有冠無幘，秦加武將首飾爲絳袙，以表貴賤。其後稍稍作顏題。漢興，續其顏，却摞之，施巾連題。却覆之，今喪幘是其制也，名之曰幘。幘者，賾也，頭首嚴賾也。至孝文，乃高顏題，續之爲耳，崇其巾爲屋，合後施收上下，羣臣貴賤皆服之。文者長耳，武者短耳。尚書賾收方三寸，名曰納言。未冠童子幘無屋。《隋書·禮儀志》文者長耳，謂之介幘。武者短耳，謂之平上幘。又與䶦同。《集韻》齒相値。亦作幘。《左傳·定九年》晳幘而衣貍製。《註》幘，齒上下相値也。

𢄧：《集韻》千木切，音蔟。㡧也。

幙：《字彙補》同幕。又借作模。《漢·郞中鄭固𥓓》傳宣孔業，作世幙式。

幜：《玉篇》居永切，扃上聲。帛也。《隋書·禮儀志》後齊納后禮，皇后服大嚴，繡衣帶綬珮加幜，入昭陽殿，前至席位，姆去幜。又通作景。《儀禮·士昏禮》姆加景。《註》景之制，蓋如明衣，加之以爲行道禦塵，令衣鮮明也。今文作幜。

𢄳：《廣韻》苦瓦切，音踝。帛衣。

𢄴：《廣韻》同㡅。

𢄵：《字彙》西亮切，音象。未筓首飾。◎按卽襐字之譌。

𢄶：《廣韻》呼麥切《集韻》忽麥切，𠀤音剨。《玉篇》裂帛聲。

𢄷：《集韻》憐蕭切，音聊。蓋弓也。通作橑。

幝：《唐韻》昌善切《集韻》《韻會》《正韻》齒善切，𠀤音闡。《說文》車弊貌。《詩·小雅》檀車幝幝。又《類篇》他于切，音攄。又稱延切，音僉。又《正韻》他丹切，音灘。義𠀤同。又《集韻》足戰切，音箭。車衣。

𢄸：《集韻》取外切，音襊。𢄸項，古服。

㡠：《集韻》同幀。

𢄹：《玉篇》口妖切，音蹺。袴𢄹也。《類篇》絝紐也。又《類篇》丘祅切，音考。義同。

𢄺：《廣韻》《集韻》𠀤子小切，音勦。拭也。又《廣韻》盧鳥切《集韻》朗鳥切，𠀤音了。義同。《集韻》或从衣作𧝈。

幞：《唐韻》房玉切《集韻》《韻會》逢玉切，𠀤音襆。《說文》帊也。《集韻》帕也。《玉篇》巾幞。《廣韻》幞頭，周武帝所製。裁幅巾，出四脚以幞頭，乃名焉。《唐書·車服志》幞頭起於後周，便武事者也。《二儀實錄》古以皂羅三尺裹頭，號頭巾，三代皆冠。列品黔首，以皁絹裹發。至周武帝，依古三尺裁爲幞頭，唐馬周交解爲之。《朱子·語類》唐人幞頭，初止以紗爲之。後以紗軟，砍木作一山子，在前襯起。《筆談》梁高祖始布漆於紗，施鐵爲脚。《宋史·輿服志》幞頭，一名折上巾，起自後周，然止以軟帛垂脚。隋始以桐木爲之，唐始以羅代繒，惟帝服則脚上曲，人臣下垂，五代漸變平直。國朝之制，君臣通服平脚，乗輿或服上焉。其初以藤織草巾子爲裏，紗爲表，而塗以漆，後惟以漆爲堅，去其藤裏，前爲一折，平施兩脚，以鐵爲之。又《集韻》博木切，音卜。裳削幅謂之幞。或作襆。

幟：《唐韻》《集韻》《韻會》《正韻》𠀤昌志切，音熾。《說文》旌旗之屬。《廣韻》旗幟。《字詁》標也。《廣雅》旛也。《史記·高祖紀》旗幟皆赤。《前漢·淮隂侯傳》拔趙幟，樹漢赤幟。《註》索隱曰：幟帛長丈五，廣半幅。又通作織。《前漢·食貨志》治樓船十丈餘，加旗織於其上。《註》師古曰：織，讀曰幟。又記也。《後漢·虞詡傳》以采綖縫其裾爲幟。《註》幟，記也。又《集韻》《韻會》𠀤職吏切，音志。又《廣韻》《集韻》《韻會》𠀤式吏切，音試。義𠀤同。

幠：《唐韻》荒烏切《集韻》《韻會》《正韻》荒胡切，𠀤音呼。《說文》覆也。《禮·喪大記》幠用斂衾。又通作無。《荀子·禮論篇》無帾。《註》無讀爲幠。又《爾雅·釋詁》大也。《疏》廣大之異名也。又《爾雅·釋詁》有也。又慢也。《禮·投壺》毋幠毋敖。《註》幠敖，慢也。又《玉篇》長也。

𢄻：《廣韻》蘇旱切《集韻》顙旱切《韻會》先旰切，𠀤音饊。《類篇》蓋也。《晉書·輿服志》功曹吏𢄻扇騎從。《說文》作繖。《類篇》亦作𠍘𠌂。

𢄼：《廣韻》相兪切《集韻》詢趨切，𠀤音須。《玉篇》𢁕也。《集韻》𢁕𢄼繒頭也。又《廣韻》頭𢄼。《朱子·家禮》婦人成服布頭𢄼，用略細麻布一條，長八寸，以束髮根，而垂其餘於後。

𢄽：《集韻》而至切，音二。飾也。又《類篇》女利切，音膩。義同。

幡：《集韻》《韻會》孚袁切《正韻》孚艱切，𠀤音翻。《說文》幡，書兒拭觚布也。《徐鉉曰》觚，八棱木，於上學書已，以布拭之。今俗呼幡布，內則所謂帉帨是也。又《集韻》一曰幟也。《崔豹古今注》信幡，古之幑號也，所以題表官號以爲符信，故謂爲信幡也。《前漢·鮑宣傳》宣坐大不敬下獄，博士弟子王咸舉幡太學下，曰：欲救鮑司隷者會此下。又三幡。《孫綽·遊天台賦》泯色空以合跡，忽卽有而得𤣥。釋二名之同出，消一無於三幡。《註》三幡，色一也，色空二也，觀三也。言三幡雖殊，消令爲一，同歸于無也。郤敬輿與謝慶緒書論三幡義，曰：近論三幡諸人，猶多欲旣觀色空，別更觀識，同在一有而重假二觀。於理爲長。然敬輿之意，以色空及觀爲三幡，識空及觀亦爲三幡。又與翻通。《詩·小雅》幡幡瓠葉。《傳》幡幡，瓠葉貌。《孟子》旣而幡然改。《註》幡，反也。《司馬相如·上林賦》垂條扶疎，落英幡纚。《註》師古曰：幡纚，飛揚貌。又《詩·小雅》威儀幡幡，舍其坐遷。《傳》幡幡，失威儀貌。又《集韻》符袁切，音煩。義同。

幢：《唐韻》宅江切《集韻》《韻會》傳江切，𠀤音橦。《說文》旌旗之屬。《揚子·方言》翿幢，翳也。楚曰翿，關西關東皆曰幢。《釋名》幢，童也，其貌童童也。《前漢·韓延壽傳》建幢棨，植羽葆。《註》晉灼曰：幢，旌幢也。師古曰：幢，麾也。又《廣韻》直降切《集韻》丈降切，𠀤音䡴。《廣韻》后妃車𨏥。《釋名》幢，容也，施之車蓋童童然，以隱蔽形容也。又《韻會》徒東切，音同。《張衡·東京賦》設業設虡，宮縣金鏞。鼖鼓路鼗，樹羽幢幢。《註》幢幢，羽貌。又通作潼。《集韻》潼容，車幨帷也。或从巾。

幣：《唐韻》《集韻》《韻會》𠀤毗祭切，音弊。《說文》幣帛也。《周禮·天官·大宰》以九式均節財用，六曰幣帛之式。《註》幣帛，所以贈勞賔客者。又《集韻》財也。《橫渠理窟》幣者，金玉齒革泉布之雜名。《周禮·天官·大宰》以九貢致邦國之用，四曰幣貢。《註》幣貢，玉馬皮帛也。又《內府》凡四方之幣獻之，金玉齒革兵器，凡良貨賄入焉。《管子·國蓄篇》以珠玉爲上幣，黃金爲中幣，刀布爲下幣。《史記·平準書》以白鹿皮方尺，緣以藻繢爲皮幣，直四十萬。《前漢·武帝紀》有司以幣輕多姦，農傷而末衆，又禁兼幷之塗，故改幣以約之。《註》幣，錢也。更去半兩錢，行五銖錢，皮幣，以撿約姦邪。又《集韻》必袂切，音蔽。義同。考證：〔《周禮·天官·大宰》《註》幣帛，所以贈答賔客者。〕謹照原文答改勞。

𢄾：《字彙補》古文盟字。註詳皿部八畫。

𢅍：《玉篇》同橐。

𢅎：《廣韻》古了切《集韻》吉了切，𠀤音皎。《玉篇》脛行縢也。《集韻》脛布也。又《廣韻》古弔切《集韻》吉弔切，𠀤音叫。義同。

幦：《唐韻》《集韻》《正韻》𠀤莫狄切，音覓。《廣韻》覆車笭也。《禮·玉藻》君羔幦虎犆。《註》幦，覆笭也。犆，謂緣也。此君齊車之飾。又與𧜀通。《周禮·春官》木車蒲蔽犬𧜀。《註》犬𧜀，以犬皮爲覆笭。又《集韻》呼役切，音焱。又詰歷切，音喫。又呼狊切，音殈。義𠀤同。

𢅏：《正字通》俗㡘字。

幧：《廣韻》《集韻》七遙切《韻會》《正韻》此遙切，𠀤音鍫。《說文》斂髮也。《廣韻》所以覆髻。《玉篇》幧頭也。《揚子·方言》幧頭，自河以北，趙魏之閒曰幧頭。或謂之𢂺，或謂之㡋，或謂之䰎帶，或謂之䰍帶。《廣雅》絡頭，幧頭也。《古樂府·陌上桑》少年見羅敷，脫帽著幧頭。又《類篇》或作幓。《儀禮·喪服註》以麻自項中而前交於額上，却繞紒如著幓頭焉。又通作綃。《釋名》綃頭，綃，鈔也，鈔髮使上從也。或曰帞頭。齊人謂之㡋。《後漢·向詡傳》好被髮，著絳綃頭。《註》綃，當作幧。又通作帩。《晉書·五行志》太元中人，不復著帩頭。又《廣韻》七刀切《集韻》倉刀切，𠀤音操。義同。《類篇》或作㡑。

幨：《廣韻》《集韻》處占切《韻會》《正韻》蚩占切，𠀤音襜。《玉篇》帷也。《集韻》車襜。《韻會》以帷障車旁如裳，爲容飾，其上有蓋，四旁垂而下，謂之幨。《周禮·春官》王后之五路，重翟厭翟安車，皆有容蓋。《註》容謂幨車，山東謂之裳幃，或曰潼容。又《韻會》或作裧。《儀禮·士昏禮》婦車有裧。《註》裧，車裳帷。又絕也。《周禮·冬官考工記》弓人爲弓筋之所由，幨恆由此作。《註》幨謂絕起也。又《廣韻》《集韻》《正韻》𠀤昌豔切，音䠨。《廣韻》披衣。《管子·揆度篇》列大夫豹幨。《註》襟謂之幨。《集韻》亦作𢃔𢅐。考證：〔《周禮·春官》《註》客爲幨車。〕謹照原文爲改謂。〔《管子·侯度篇》列大夫豹幨。〕謹照原文侯改揆。

𢅐：《集韻》同幨。

𢅑：《集韻》山戛切，音殺。巾二幅謂之𢅑。

𢅒：《類篇》蕩旱切，音但。《玉篇》衣不束也。《類篇》𢅒㡈，喪之輕服。《玉篇》亦作袒。

㡢：《正字通》俗幔字。

𢅓：《集韻》同幭。又與幦同。《集韻》𢅓，車覆式也。《禮·曲禮》鞮屨素𢅓。《註》𢅓，覆笭也。《疏》素白狗皮也。𢅓，車覆闌也。

幩：《唐韻》《集韻》《正韻》𠀤符分切，音汾。《說文》馬纏鑣扇汗也。《詩·衞風》朱幩鑣鏕。《毛傳》幩，飾也。人君以朱纏鑣扇汗，且以爲飾。正義朱爲飾之物，故幩爲飾。又《集韻》彼義切，音賁。義同。或作𢅩。又分吻切，音憤。穀囊滿。◎按《字彙》附十二畫，非。今改正。考證：〔《詩·衞風》朱幩鑣鏕。《傳》幩，飾也。人君以朱纏，且以爲飾。《釋文》馬銜外鐵也。一名扇汗。又曰排沫。〕謹按馬銜以下乃鑣字註，非幩字註也。謹改爲毛傳幩，飾也。人君以朱纏鑣扇汗，且以爲飾。正義朱爲飾之物，故幩爲飾。

𢅔：《玉篇》與𢁼同。

𢅕：《篇海》音歲。深赤色。

㡥：《廣韻》於靳切，音㒚。《玉篇》韏也。《廣雅》裏也。《廣韻》㡥裏相著。

𢅟：《玉篇》魚紀切，音擬。巾也。

幪：《廣韻》《正韻》莫紅切《集韻》謨逢切，𠀤音蒙。《廣韻》覆也。《揚子·法言》震風凌雨，然後知夏屋之帲幪也。《集韻》通作𢄐。又《類篇》母總切，音蠓。茂盛貌。《詩·大雅》麻麥幪幪。《傳》幪幪然盛茂也。

㡦：《集韻》紕民切，音繽。《玉篇》亂貌。《集韻》衣敝貌。

𢅠：《字彙》於檢切，音黶。𢅠心甲。

幫：《廣韻》《正韻》博旁切《集韻》逋旁切，𠀤音幇。《廣韻》幫衣，治絲履。《集韻》治履邊也。《六書故》幫，裨帖也。省作幇。凡事物旁取者皆曰幫。

𢅡：《唐韻》魯甘切《類篇》盧甘切，𠀤音藍。《說文》楚謂無緣衣也。又《揚子·方言》毳也。楚曰𢅡𢃀。

幬：《唐韻》直由切《集韻》《韻會》𨻰留切《正韻》除留切，𠀤音儔。《說文》襌帳也。《爾雅·釋訓》幬謂之帳。《註》今江東亦謂帳爲幬。《宋玉·神女賦》蹇余幬而請御，願盡心之惓惓。又車帷也。《史記·禮書》大路之素幬也。《註》索隱曰：謂車蓋以素帷。又《類篇》幔轂之革也。《周禮·冬官考工記》欲其幬之廉也。又《廣韻》徒到切《集韻》《韻會》大到切《正韻》杜到切，𠀤音導。《廣雅》幬，覆也。《禮·中庸》辟如天地之無不持載，無不覆幬。又《韻會》《正韻》𠀤徒刀切，音陶。義同。又《集韻》《韻會》𠀤重株切，音廚。《丁𢋸·寡婦賦》靜閉門以却掃，魂孤㷀以窮居。刷朱扉以白堊，易𤣥帳以素幬。考證：〔《爾雅·釋器》幬謂之帳。〕謹照原書釋器改釋訓。

𢅢：《玉篇》古文搜字。註詳手部十畫。𠮍，同。

幭：《唐韻》《集韻》𠀤莫結切，音蔑。《說文》蓋幭也。又《說文》一曰襌被。又《玉篇》帊幞也。《揚子·方言》襎裷謂之幭。《註》卽帊幞也。又《類篇》勿發切，音帓。義同。又與幦𢅓同。《集韻》車覆也。《詩·大雅》鞹鞃淺幭。《傳》淺，虎皮淺毛也。幭，覆式也。《疏》幭字，禮記作幦，周禮作𧜀，字異而義同。

幮：《廣韻》直誅切《集韻》重株切，𠀤音廚。《廣韻》帳也。似廚形。出《陸該字林》。

幯：《廣韻》《集韻》𠀤子結切，音節。《玉篇》拭也。又《集韻》子末切，音繓。義同。

𢅩：《類篇》彼義切，音秘。裙也。又《集韻》同幩。詳前幩字註。

𢅪：《篇海》音足。韜囊。

𢅫：《五音集韻》祥歲切，音𥶙。布巾。

𢅭：《類篇》洛駭切，音攋。𢅭𢄌，衣破貌。

𢅮：《廣韻》徐廉切《集韻》徐鹽切，𠀤音爓。《玉篇》覆也。又《廣雅》巾也。《廣韻》小巾。

𢅯：《唐韻》方吻切《集韻》父吻切，𠀤音憤。《說文》以囊盛穀，太滿而裂也。又《玉篇》弓筋起。又《廣韻》扶問切《集韻》符問切，𠀤分去聲。又《集韻》方問切，音僨。又敷勿切，音弗。義𠀤同。

𢅰：《廣韻》呼格切《集韻》《韻會》郝格切，𠀤音赫。《玉篇》𢅰㡗，赤紙也。又通作赫。《前漢·成帝趙后傳》發篋中藥，二枚赫蹏書。《註》應劭曰：薄小紙也。晉灼曰：今謂薄小物爲赫蹏。又《廣雅》𢅰絃謂之𢂃。

幰：《唐韻》虛偃切《集韻》《韻會》許偃切，𠀤音𢁗。《說文》車幔也。《玉篇》車幰也。《倉頡篇》帛張車上爲幰。《廣雅》幨謂之幰。《釋名》幰，憲也，禦熱也。

𢅱：《五音篇海》徒到切。與幬同。

𢅸：《集韻》離鹽切，音廉。與籨同。《說文》鏡籨也。或作𢅸。

幱：《廣韻》落干切《韻會》郞干切，𠀤音闌。《廣韻》幱衫，幱裙也。本作𢆄。《類篇》裳與衣連曰𢆄。《韻會》今省作幱。

㡧：《廣韻》猪孟切，音倀。開張畫繪也。

㡨：《廣韻》七廉切《集韻》千廉切，𠀤音籤。《廣韻》幖㡨，記也。《集韻》摽識也。又《唐韻》精廉切《集韻》子廉切，𠀤音尖。《說文》拭也。

𢅹：《類篇》弋灼切，音藥。幕屋謂之𢅹。

𢅻：《集韻》疎江切，音雙。與欆同。桻欆，未張帆也。或从巾。通作䉶雙。考證：〔《集韻》木張帆也。〕謹照原文木改未。

𢅼：《唐韻》乃昆切，音黁。《說文》墀地以巾𢵢之。《類篇》以巾拭墀。又《玉篇》著也。塗也。又《集韻》奴回切，音捼。又乃坦切，音攤。義𠀤同。又《廣韻》奴案切《集韻》乃旦切，𠀤難去聲。巾撋也。

㡩：《字彙》音鑾。㡩帶也。

𢅾：《集韻》郞可切，音砢。裂繒也。

𢆃：《廣韻》𢅼，亦書作𢆃。

𢆄：《韻會》幱本字。

