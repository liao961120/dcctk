黃：〔古文〕𡕛《唐韻》乎光切《集韻》《韻會》《正韻》胡光切，𠀤音皇。《說文》地之色也。《玉篇》中央色也。《易·坤卦》黃裳元吉。象曰：黃裳元吉，文在中也。《文言》君子黃中通理。又《史記·天官書》日月五星所行之道曰黃道。又山名。《前漢·東方朔傳》北至池陽，西至黃山。又黃河。《爾雅·釋水》河出崑崙虛，色白，所渠幷千七百，一川色黃。又地名。《春秋·哀十四年》公會晉侯及吳子于黃池。《註》陳留封丘縣南有黃亭。又國名。《左傳·桓八年》楚子合諸侯于沈鹿，黃隨不會。《註》黃國，今弋陽縣。又州名。古邾國，漢西陵縣，隋黃州。又縣名。《前漢·地理志》黃縣屬東萊郡，內黃屬魏郡，外黃屬𨻰留郡。《註》縣有黃溝澤，故名。師古曰：惠公敗宋師于黃，杜預以爲外黃縣東有黃城，卽此地。又中黃，天子內藏。《後漢·桓帝紀》建和元年，芝生於黃藏府。又官名。《杜氏通典》乗黃令，晉官，主乗輿金根車。《又》晉以后，給事黃門侍郞，散騎常侍，俱屬門下省，稱曰黃散。又老人曰黃髮。《禮·曲禮》君子式黃髮。《疏》人初老則髮白，太老則髮黃。《爾雅·釋詁》黃髮齯齒鮐背耈老，壽也。《疏》壽考之通稱。又小兒曰黃口。《淮南子·汜論訓》古之伐國，不殺黃口。《高誘註》黃口，幼也。《唐開元志》凡男女始生爲黃，四歲爲小，十六爲丁，六十爲老。每歲一造計帖，三年一造戸籍，卽今之黃冊也。又翠黃，飛黃，𠀤馬名。《淮南子·覽冥訓》靑龍進駕，飛黃伏皁。《詩·魯頌》有驪有黃。《註》黃騂曰黃。又鵹黃，鳥名。《爾雅·釋鳥倉庚註》卽鵹黃也。又黃目，卣罍類。《禮·郊特牲》黃目，鬱氣之上尊也。黃者，中也。目者，氣之淸明者也。又大黃，弩名。《太公·六韜》陷堅敗强敵，用大黃連弩。《史記·李廣傳》以大黃射其裨將。又大黃，地黃，硫黃，雄黃，雌黃，𠀤藥名。又流黃，綵也。《古詩》少婦織流黃。《廣雅》作留黃。又會稽竹簟供御，亦號流黃。《唐詩》珍簟冷流黃。又《正字通》貼黃，卽古引黃。唐制，詔勑有更改，以紙貼黃，其表章略舉事目，見於前封皮者，謂之引黃。后世卽以引黃爲貼黃，不用黃紙。又倉黃，急遽失措貌。《風土記》大雪被南越，犬皆倉黃吠噬。又《玉篇》馬病色也。《爾雅·釋詁》虺隤，黃病也。《註》皆人病之通名，而說者便以爲馬病。《詩·周南》我馬虺隤。考證：〔《前漢·東方朔傳》北至河陽〕謹照原文河陽改池陽。〔《禮·曲禮》君子敬黃髮。〕謹照原文敬黃髮改式黃髮。〔《淮南子·覽冥訓》靑龍迎駕〕謹照原文迎駕改進駕。

黅：《廣韻》《集韻》𠀤居吟切，音金。《玉篇》黃色也。《黃帝素問》天有五氣，黅天之氣經於心尾。

黆：《字彙》姑黃切，音光。《班固·舞陽侯樊噲銘》黆黆將軍，威蓋不當。《註》黆黆，武勇貌。《正字通》旣訓武勇，从黃从冘，無義。班氏銘，黆黆當作桓桓，存考。

𪎵：《廣韻》苦浪切《集韻》口浪切，𠀤音抗。《玉篇》黃色也。又《集韻》苦謗切，音曠。義同。

䵊：《集韻》他官切，音湍。黃色。與𪏆同。

𪎶：《廣韻》《集韻》𠀤徒渾切，音屯。《廣雅》黃也。又《集韻》他昆切，音暾。義同。本作𪏆。

黇：《唐韻》《集韻》𠀤他兼切，音添。《說文》白黃色也。《玉篇》黃色。又《集韻》將先切，音箋。義同。或作𪏊。

𪎺：《篇海》恥格切，音拆。黃色也。

黈：《廣韻》天口切《集韻》他口切《韻會》他斗切，𠀤音妵。《玉篇》黃色。《穀梁傳·莊二十三年》禮，天子諸侯之楹黝堊，大夫倉，士黈。又《廣韻》冕前纊也。《前漢·東方朔傳》黈纊充耳，所以塞聰。《註》以黃綿爲丸，用組懸之於冕，垂兩耳旁，示不外聽也。又《馬融·長笛賦》六器者，猶以二皇聖哲黈益，况笛生乎大漢，而學者不識其可以裨助盛美，忽而不讚。《註》黈，猶演也。考證：〔。《前漢·東方朔傳》黈纊充耳，所以塞聰。《註》以黃綿爲圜。〕謹照原註爲圜改爲丸。

䵋：《廣韻》榮美切《集韻》羽軌切，𠀤音洧。《玉篇》黃也。又《唐韻》呼辠切《集韻》虎猥切，𠀤音賄。《說文》靑黃色也。又《集韻》戸賄切，音瘣。又胡對切，音潰。又《廣韻》《集韻》𠀤古對切，音憒。義𠀤同。

𪎻：《集韻》諸應切，音證。《玉篇》黃色。

𪎼：《字彙》見《劉向·請雨華山賦》。音義無考。

黊：《唐韻》戸圭切《集韻》懸圭切，𠀤音攜。《說文》鮮明黃也。又《廣韻》胡瓦切《集韻》戸瓦切，𠀤音踝。《集韻》斢黊，黃也。又《廣韻》胡挂切《集韻》胡卦切，𠀤音畫。義同。

𪎽：《廣韻》昌終切《集韻》昌嵩切，𠀤音充。《玉篇》黃色。《大戴禮》𪎽纊塞耳，掩聽也。又《廣韻》《集韻》𠀤他綜切，音統。義同。

𪎾：《集韻》他年切，音天。黃白色。

黋：《五音集韻》苦晃切，音㢜。《集韻》與爌同。寬明也。又火光。

䵌：《唐韻》許兼切《集韻》馨兼切，𠀤音馦。《說文》赤黃也。一曰輕易人䵌姁也。又《類篇》火占切，獫平聲。黃色。

𪏂：《廣韻》直廉切《集韻》持廉切，𠀤音㶣。《玉篇》黃色。

𪏆：《廣韻》《集韻》《韻會》𠀤他昆切，音暾。《玉篇》黃色。《集韻》亦作𪎶。又人名。《禮·檀弓》孺子𪏆。《註》魯哀公之少子也。又《呂氏春秋》墨者鉅子腹䵍。《高誘註》鉅姓，腹䵍字，精墨之道者，䵍與𪏆同。又《廣韻》他端切《集韻》他官切，𠀤音湍。義同。亦作䵊。

𪏇：《字彙》與䵋同。又《篇海》養里切，音矣。黃病也。

𪏈：《篇海》七略切，音鵲。皮淡黃也。

𪏉：《廣韻》張廉切，音霑。《玉篇》黃色。

𪏊：《集韻》將先切，音箋。黃色。本作黇。

𪏋：《集韻》持廉切，音㶣。黃色。

𪏌：《字彙補》與矅同。《李商隱·字略》昭曜作照𪏌。

䵍：《集韻》他根切，音吞。黃色。○按䵍，𪏆義同。疑卽一字。

𪏍：《集韻》胡光切，音黃。與䐵同。病也。

䵎：《唐韻》他耑切《集韻》他官切，𠀤音湍。《說文》黃黑色。《廣韻》黃也。又人名。梁四公，其一名䴰䵎。一作煓。

𪏓：《廣韻》戸盲切，音橫。《玉篇》藤屬。可以織。

𪏔：《玉篇》云粉切，音抎。面急𪏔𪏔也。

𪏕：《字彙補》此字見《釋典》中。《隨函》云：合作輝字。

𪏖：《字彙補》他官切，音湍。黃色。○按卽䵎字之譌。

𪏙：《集韻》胡光切，音黃。卵中黃。

𪏚：《廣韻》同𪏔。

𪏛：《玉篇》古文熊字。《山海經》甘棗山獸名𪏛。或曰熊。

𪏜：《字彙補》與黈同。《廣雅》天子諸侯楹黝堊，大夫蒼，士𪏜。

䵏：《廣韻》盧皓切《集韻》魯皓切，𠀤音老。《玉篇》黃色。又《集韻》郞到切，音嫪。義同。

䵐：《廣韻》昌善切《集韻》齒善切，𠀤音闡。《玉篇》黃色也。

𪏤：《廣韻》《集韻》𠀤古對切，音憒。《玉篇》病貌。

𪏥：《集韻》胡光切，音黃。《字彙》火狀。本作煌熿。

黌：《廣韻》戸盲切《集韻》《韻會》《正韻》胡盲切，𠀤音橫。《廣韻》學也。《後漢·儒林傳》順帝感翟酺之言，更修黌宇，凡所造搆二百四十房，千八百五十室，自是遊學增盛至三萬餘生。《蔡襄士伸知己賦》遠陶聖世，少齒鄕黌。○按史傳通作橫。互見木部橫字註。又地名。《水經注》淶水北逕小黌東，又東逕大黌南，蓋霍原隱敎授之處也。徐廣云：雖千古世懸，猶表二黌之稱。

𪏧：《字彙補》同䵏。

𪏨：《字彙補》七略切，音鵲。皮淡黃也。

