麻：《唐韻》《集韻》莫遐切《韻會》《正韻》謨加切，𠀤音蟆。《玉篇》枲屬也。皮績爲布，子可食。《爾雅·釋草》枲麻。《疏》麻，一名枲。禹貢靑州云：厥貢岱畎絲枲是也。《禮·內則》女子執麻枲學女事，以共衣服。又大麻有實者名苴，無實者名枲。《本草》雄者名枲麻，牡麻，雌者爲苴麻，茡麻。又蕁麻。蕁本作䕭。見《本草圖經》。又《詩·豳風》禾麻菽麥。《禮·月令》食麻與犬。《黃帝素問》麻麥稷黍豆，爲五穀。《正字通》麻，卽油麻。又胡麻。《爾雅翼》胡麻，一名巨勝。《正字通》言其大而勝，卽今黑芝麻也。又疏麻。《楚辭·九歌》折疏麻兮瑤華。《註》疏麻，神麻也。又升麻、天麻，皆藥名。又樂器。鼗鼓名。《爾雅·釋樂》大鼗謂之麻，小者謂之料。《註》麻者，音槪而長也。又固麻。《南史·百濟傳》百濟國號王所都城曰固麻，邑曰簷魯，如中國言郡縣也。又《山海經》有壽麻國。又地名。《左傳·成十三年》晉師及秦師戰于麻隧。《註》秦地。又《後漢·蓋延傳》南伐劉永，進取麻鄕。《註》麻鄕，縣名。又姓。《風俗通》齊大夫麻嬰之後，漢麻達，註論語。又朝廷綸命曰麻。《翰林志》唐中書，用黃白二麻爲綸命，其後翰林專掌白麻，中書獨用黃麻。又《韻補》叶謨婆切。《詩·齊風》東門之池，可以漚麻。彼美淑姬，可與晤歌。又叶眉波切，音摩。《潘岳·河陽詩》曲蓬何以直，託身依叢麻。黔黎竟何常，政在成民和。《六書正譌》从𣏟，音派，麻片也。从广人在屋下，治麻之意。俗作麻，从木，非。

𪎒：《篇韻》尸灼切，音爍。治病也。《字彙》尸灼切，音爍。治病。

𪎓：《玉篇》古文靡字。註詳非部十一畫。

麼：〔古文〕尛《唐韻》亡果切《集韻》《韻會》毋果切《正韻》忙果切，𠀤音𣋟。《玉篇》幺麽，細小。《廣雅》微也。又一作䯢。《班彪·王命論》幺䯢不及數子。《註》細小曰䯢。又《集韻》《韻會》𠀤眉波切，音摩。又《集韻》忙皮切，音糜。義𠀤同。《正字通》下从幺。俗作么，誤。麽。

𪎔：《字彙補》迷彼切，靡上聲。旋𪎔，古女子名。

𪎕：《廣韻》靡爲切《集韻》《正韻》忙皮切，𠀤音糜。《廣韻》散也。又《類篇》父吻切，音憤。分也。

䵇：《集韻》蘇含切，音毿。厭也。又《廣雅》䵇舍也。

𪎖：《字彙》同糜。《廣雅》𪎖爛也。

𪎗：《唐韻》狼擊切《集韻》狼狄切，𠀤音歷。《說文》𪎗，象也。《史記》《漢書》通用歷。又《字彙》忙皮切，音糜。日光也。

𪎘：《集韻》蘇含切，音毿。厭也。

麾：《廣韻》許爲切《集韻》《韻會》《正韻》吁爲切，𠀤音撝。《玉篇》旌旗之屬，所以指麾也。《周禮·春官·巾車》建大麾以田，以封蕃國。《註》大麾，其色黑，夏后氏所建，以四時田獵者也。又或作戲。《史記·項羽本紀》諸侯罷戲下。《註》戲，大將之旗。又與撝同。以手指麾也。《書·牧誓》右秉白旄以麾。《詩·小雅》麾之以肱，畢來旣升。《荀子·成相篇》呂尚招麾殷民懷。《註》招麾，指麾也。又快也。《禮·禮器》祭禮不麾蚤。《註》麾之言快也。祭有常時，不以先時爲快也。又《集韻》呼恚切，音孈。以旌旗示之曰麾。又《集韻》况僞切，音齂。招也。《左傳·隱十三年》瑕叔盈又以蝥弧登，周麾而呼曰：君登矣。《註》麾，招也。考證：〔《集韻》况僞切，音侐。招也。〕謹按集韻况僞切内無侐字，不得音侐。謹改侐爲齂。

𪎛：《玉篇》於阮切，音宛。《篇海》麻叢。

𪎜：《字彙》許爲切，音麾。旌𪎜。出《釋典》。

𪎝：《集韻》部本切，音獖。《玉篇》麻𪎝也。《集韻》麻蒸也。

𪎞：《玉篇》丘九切，丘上聲。麻也。

𪎠：《篇海》忙果切，音𢣗。去也。

𪎡：《字彙補》陟輸切，音誅。《博雅》𪎰𪎡也。《註》𪎡，音誅。

𪎣：《廣韻》《集韻》𠀤力求切，音留。《玉篇》麻𪎣也。《廣韻》麻也。

𪎤：《集韻》烏酷切，音沃。纑未練也。

𪎥：《廣韻》先擊切《集韻》先的切，𠀤音錫。《玉篇》細布也。亦作緆。

黀：〔古文〕𪎪《唐韻》惻鳩切《集韻》《韻會》甾尤切《正韻》側鳩切，𠀤音鄒。《說文》麻䕸也。《玉篇》麻莖也。《廣韻》聚麻也。《楚辭·七諫》菎蕗雜於黀蒸兮。《字彙》黀曰麻蒸，卽麻幹，本一物也。王逸註：枲翮曰黀，煏竹曰蒸，則析爲二矣。又作菆。《潘岳·西征賦》感市閭之菆井。《李善註》菆，麻蒸也。菆井，卽渭城賣蒸之市。又作掫。《前漢·五行志》建平四年，民驚走持槀或掫一枚。《如淳註》掫，麻幹也。

𪎦：《字彙補》眉几切，音美。深𪎦貌。

黁：《廣韻》《集韻》𠀤奴昆切，音渜。香也。又人名。《晉書·夷貊傳》姚興太史令郭黁。

𪎨：《唐韻》度侯切《集韻》《韻會》徒侯切，𠀤音頭。《說文》檾屬。卽今白麻，多生𤰞濕處。俗名苘麻。

䵈：《唐韻》《集韻》𠀤空谷切，音哭。《說文》未練治纑也。《玉篇》結枲也。

𪎪：《玉篇》古文黀字。註詳八畫。

𪎫：《唐韻》靡爲切《集韻》《韻會》忙皮切，𠀤音糜。《說文》爛也。《廣雅》熟也。一曰壞也。又《玉篇》靡五切，音姥。義同。又通作糜。《孟子》糜爛其民。《前漢·賈山傳》無不糜滅。或書作𤓒。

𪎬：見《列子·口義》與𪎯同。詳後𪎯字註。

𪎭：《唐韻》靡爲切《韻會》《正韻》忙皮切，𠀤音糜。《說文》穄也。《廣韻》𪎭，穄別名。又與靡通。《呂覽·本味篇》陽山之穄，南海之秬。《註》關西謂之靡，冀州謂之堅。考證：謹按說文玉篇類篇𪎭字在黍部。𪎭者黍類故其字从黍。今謹將𪎭字及註並移於黍部十一畫𪐍字之前。〔《呂覽·本味篇》陽山之穄，南海之秬。《註》關西謂之糜，冀州謂之𪎭秬，黑黍也。〕謹按文義呂覽上增又與靡通四字。並照原文糜字改靡字。糜字改堅字。省秬黑黍也四字。

𪎮：《唐韻》許爲切《集韻》《韻會》吁爲切，𠀤麾本字。《說文》旌旗所以指𪎮也。或曰書牧誓，右秉白旄以𪎮。石經蒙上旄字作麾。通作撝。《唐韻》許爲切《集韻》《韻會》吁爲切，𠀤音麾。《說文》旌旗所以指麾也。《六書正譌》从手，靡聲。古通作戲。俗作麾，非。

𪎯：《字彙補》房未切，音費。亂麻也。《列子·楊朱篇》宋國有田夫，常衣𪎯。《註》敝麻絮衣也。○按卽𪎯字之譌。《列子口義》又作𪎬。

黂：《廣韻》《集韻》《韻會》《正韻》𠀤符分切，音汾。《玉篇》枲實也。《爾雅·釋草》黂，枲實。《疏》黂，卽麻子名也。《淮南子·說林訓》黂不類布，而可以爲布。又通作蕡。《儀禮·喪服》苴絰者，麻之有蕡者也。又《廣韻》扶沸切《集韻》父沸切，𠀤音㵒。義同。考證：〔《儀禮》苴者，麻之有蕡者也。〕謹照原文苴字下增絰字。

𪎰：《正字通》同黂。

𪎲：《集韻》倉各切，音錯。油麻，一榨曰𪎲。又卽各切，音作。義同。

