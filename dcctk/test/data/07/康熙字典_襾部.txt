襾：《唐韻》衣嫁切《集韻》衣駕切，𠀤音亞。《說文》覆也。《六書正譌》从一从冂从凵，上下覆之，會意。凡覂覆覈之類皆从此。又《集韻》虛訝切，音罅。又《廣韻》許下切，音閜。義𠀤同。○按襾字，許愼、顧野王、孫愐諸人音訓甚明。《六書精蘊》云敷救切，《古文奇字》云古覆字，《說文長箋》云與帊同，帛二幅也，皆非。

西：〔古文〕𠧧㢴《唐韻》先稽切《集韻》《韻會》《正韻》先齊切，𠀤音粞。《類篇》金方也。《說文》鳥在巢上也。日在西方而鳥栖，故因以爲東西之西篆。文作㢴，象形也。《前漢·律歷志》少隂者西方，西遷也。隂氣遷落物，於時爲秋。《尚書·大傳》西方者何，鮮方也。或曰鮮方，訊訊之方也。訊者，訊人之貌。又地名。《晉書·地理志》西郡。《韻會》唐置西州。又姓。《通志·氏族略》西氏。《姓苑》西門豹之後，改爲西。又《集韻》相咨切，音私。義同。又《篇海》蘇前切，音先。《前漢·郊祀歌》象載瑜，白集西，食甘露，飮榮泉。《後漢·趙壹傳·窮鳥賦》幸賴大賢，我矜我憐。昔濟我南，今振我西。又《韻補》斯人切，叶音辛。《王延壽·魯靈光殿賦》𤣥醴騰湧於隂溝，甘露被宇而下臻。朱桂黝鯈於南北，芝蘭阿那於東西。又《類篇》乙却切，音約。平量也。又《廣韻》籀文作𠧧。○按《玉篇》等書西字另一部。今从《字彙》《正字通》附入襾部。考證：〔《前漢·郊祀志》象載瑜，白集西，食甘露，飮榮泉。〕謹按郊祀志無此文，謹照原書改郊祀歌。

𧟠：《篇韻》莫靈切，音冥。《玉篇》同也。

𧟣：《集韻》果五切，音古。與𠑹同。《說文》廱蔽也。

䙲：《集韻》相然切，音仙。《類篇》升高也。同䙴。《字彙》䙴字省文。○按《正字通》䙲字下尚有垔字，垔本从土，應入土部。《正字通》承《字彙》之譌，襾、土兩部𠀤收，非。今刪此存彼。

要：〔古文〕𡢗𦥼𠾅《唐韻》於霄切《集韻》《韻會》伊消切，𠀤音邀。《博雅》約也。《論語》久要不忘平生之言。《註》久要，舊約也。《左傳·哀十四年》使季路要我，吾無盟矣。又求也。《孟子》脩其天爵，以要人爵。又䙅也。《詩·魏風》要之襋之，好人服之。又會也。《禮·樂記》要其節奏。《註》要，猶會也。《釋文》要，一遙反。又《廣韻》勒也。又劫也。《前漢·文帝紀》上自欲征匈奴，羣臣諫不聽，皇太后固要，上乃止。又劾也，察也。《周禮·秋官·鄕士》異其死𠛬之罪而要之。《疏》要，劾實也。《書·康誥要囚傳》要察囚情，得其辭以斷獄。又衞圻之外，謂之要服。《書·禹貢》五百里要服。又姓。《通志·氏族略》吳人要離之後，漢有河南令要兢，唐建中朔方大將軍要珍。又水名。《水經注》濡水，又東南流與要水合。又靑要，山名。《山海經》靑要之山，寔惟帝之密都。又高要，縣名。《一統志》屬廣州府。又與腰通。《說文》身中也，象人要自𦥑之形。今作腰。別詳肉部。又《廣韻》於笑切。讀去聲。《篇海》凡要也，要會也。《孝經》先王有至德要道。《晉書·宣帝紀》軍事大要有五。又《論語》久要，亦讀去聲。《王安石·老人行》古來人事已如此，今日何須論久要。叶入誚韻。又《集韻》伊鳥切，音杳。與騕同。騕褭，良馬名。或作要。又以紹切，音𤕷。與偠同。偠紹或作要紹。舒緩貌也。

𧟤：《集韻》與𧟨同。

𧟧：《篇海》遏合切，音姶。蓋也。

𧟨：《唐韻》胡涓切，音𤣥。《類篇》吳王孫休子字。又《集韻》胡千切，音賢。《吳志·孫休傳·裴松之註》休詔曰：孤今爲四男作名字，次子名𧟨，音如礥首之礥。

𧟩：《字彙補》與覃同。

𧟪：《篇海》音珍。

䙴：〔古文〕𦧂《集韻》相然切，音仙。《類篇》本䙲字，或从㔾。升高也。又親然切，音遷。義同。《廣韻》作𠨧。

覂：《唐韻》《集韻》《韻會》𠀤方勇切。同𢇫。《說文》反覆也。《前漢·武帝紀》泛駕之馬。《師古註》泛本作覂，後通用耳。《禮·記正義序》覂駕之馬，設銜策以驅之。《顏延之·赭白馬賦》馬無覂駕之軼。又《韻學集成》乏也。《唐書·宋務光傳》公私覂竭，戸口減耗。又《集韻》房用切，音俸。義同。又《集韻》補范切，音𦜒fǎn。《博雅》棄也。《廣韻》或作泛。《集韻》或又作䟪。

䙵：《唐韻》《集韻》𠀤戸圭切，音畦。《類篇》姓也。出《說文》。又《玉篇》鄙也。

覃：〔古文〕𪉙𪉞𪉲《唐韻》徒含切《集韻》《韻會》徒南切，𠀤音潭。《廣韻》及也，延也。《詩·周南》葛之覃兮。又《大雅》內奰于中國，覃及鬼方。又深廣也。《晉書·夏侯湛傳》揚雄覃思于太𤣥。又地名。《書·禹貢》覃懷底績。《傳》覃懷，近河地名。又黃覃子，曲名。《晉書·樂志》李延年造。又姓。《通志·氏族略》本譚，或去言爲覃。梁有東南寧州刺史覃無克。又《集韻》余廉切，音鹽。利也。又上聲，以冉切。與䎦同。《詩·小雅》以我覃耜，俶載南畝。又式荏切，音審。義同。又《正字通》入感韻，音倓。○按韻書無倓音。

𧟱：《唐韻》蒲北切《集韻》鼻墨切，𠀤音匐。《博雅》𧟱，醜也。《揚子·方言》儓𧟱，農夫之醜稱也。凡罵庸賤謂之田儓，或謂之𧟱。又《集韻》弼力切，音愎。亦賤稱也。

𧟲：《直音》同霸。

𧟳：《唐韻》俗霸字。

𧟴：《直音》同庚。

𧟹：《集韻》覃本字。

𧟼：《唐韻》烏攜切《集韻》淵畦切，𠀤音𤮰。同烓。《說文》行竈也。《篇海》今之三隅竈也。

𧟽：《直音》同罷。

𧟿：《字彙補》與聖同。

覆：《唐韻》芳福切《集韻》《韻會》芳六切，𠀤音蝮。《玉篇》反覆也。《詩·小雅》不懲其心，覆怨是正。《禮·月令》季春，命舟牧覆舟，五覆五反，乃告舟備具于天子。又倒也。《易·鼎卦》鼎折足，覆公餗。《書·胤征》顚覆厥德。又敗也。《中庸》傾者覆之。《綱目集覽》覆，軍敗也。又中覆。《前漢·馮唐傳》賞賜決于外，不從中覆也。《註》覆謂覆白之也。又射覆。《前漢·東方朔傳》上嘗使諸數家射覆。《註》于覆器之下而置諸物，令暗射之，故云射覆。又與復同。《易·乾卦》終日乾乾，反復道也。又《集韻》方六切，音福。審也。《周禮·冬官考工記註》詳察曰覆。《唐書·鄧景山傳》檢覆私隱。又《廣韻》敷救切，音與宥韻副同。《說文》蓋也。《詩·大雅》鳥覆翼之。《禮·檀弓》見若覆夏屋者矣。又扶富切，浮去聲。伏兵曰覆。《左傳·隱九年》君爲三覆以待之。又《類篇》匹北切，音𠣾。義同。又《韻補》筆力切，叶音逼。《班固·西都賦》草木塗地，山淵反覆。蹂躪其十二三，乃拗怒而少息。

覇：《廣韻》俗霸字。

覈：《廣韻》《集韻》𠀤下革切，音核。《類篇》考事襾笮，邀遮其辭，得實曰覈。《張衡·西京賦》何以覈諸。《註》覈，驗也。《王褒·責髥奴文》鼓鬣動鬐，則硏覈臧否。又《韻會》深刻也。又泉名。《水經注》籍水，又東逕上邽城南，得覈泉水。又與核通。《篇海》果中實也。《周禮·地官·大司徒》其植物宜覈物。又《集韻》奚結切，音頁。邀也。又恨竭切，音紇。與麧同。麥糠中不破者。《前漢·陳平傳》亦食糠覈耳。又詰弔切，音竅。《博雅》骰覈，骨也。或作𩅢、礉。考證：〔《周禮·地官·大司徒》其植物宜覈〕謹照原文覈字下增物字。

𧠂：《篇海》枯沃切。哀發聲。

𧠄：《字彙補》與覉同。

覉：《篇海》羈本字。俗作覉、覊。

覊：註詳覉字。見《篇海》。

