*享太廟樂章

湜湜頎頎，融昭德輝。不紐不舒，貫成九圍。

武烈文經，敷施當宜。纂堯付啟，億萬熙熙。

*樂天夢得有歲夜詩聊以奉和

惜歲歲今盡，少年應不知。淒涼數流輩，歡喜見孫兒。

暗減一身力，潛添滿鬢絲。莫愁花笑老，花自幾多時。

*李蘇州遺太湖石奇狀絕倫因題二十韻奉呈夢得、樂天

胚渾何時結，嵌空此日成。掀蹲龍虎鬥，挾怪鬼神驚。

帶雨新水靜，輕敲碎玉鳴。攙叉鋒刃簇，縷絡釣絲縈。

近水搖奇冷，依松助澹清。通身鱗甲隱，透穴洞天明。

醜凸隆胡准，深凹刻兕觥。雷風疑欲變，陰黑訝將行。

噤z9微寒早，輪囷數片橫。地祇愁墊壓，鼇足困支撐。

珍重姑蘇守，相憐懶慢情。為探湖裏物，不怕浪中鯨。

利涉餘千里，山河僅百程。池塘初展見，金玉自凡輕。

側眩魂猶悚，周觀意漸平。似逢三益友，如對十年兄。

旺興添魔力，消煩破宿酲。媲人當綺皓，視秩即公卿。

念此園林寶，還須別識精。詩仙有劉白，為汝數逢迎。

*席上贈劉夢得

粉署為郎四十春，今來名輩更無人。休論世上升沉事，且鬥樽前見在身。珠玉會應成咳唾，山川猶覺露精神。

莫嫌恃酒輕言語，曾把文章謁後塵。

*句

但愁封寄去，魔物或驚禪。

惟羨東都白居士，年年香積問禪師。

不是道公狂不得，恨公逢我不教狂。

地瘦草叢短。

求人氣色沮，憑酒意乃伸。

*賦得月照冰池

霽夕雲初斂，棲娥月未虧。圓光生碧海，素色滿瑤池。

天迥輪空見，波凝影詎窺。浮霜玉比彩，照像鏡同規。

皎潔寒偏淨，裴回夜轉宜。誰憐幽境在，長與賞心隨。

*賦得琢玉成器

片玉寄幽石，紛綸當代名。荊人獻始遇，良匠琢初成。

冰映寒光動，虹開晚色明。雅容看更澈，餘響扣彌清。

自與瓊瑤比，方隨掌握榮。因知君有用，高價佇連城。

*省試吳宮教美人戰

強吳矜霸略，講武在深宮。盡出嬌娥妓，先觀上將風。

揮戈羅袖卷，擐甲汗妝紅。掩笑分旗下，含羞入隊中。

鼓停行未正，刑舉令才崇。自可威鄰國，何勞逞戰功。

*題曆山司徒右長史祖宅

隳官長史籍，高步曆山椒。麗句傳黃絹，香名播宋朝。

分能知止足，跡貴出塵囂。松竹心長固，池台興自饒。

龍宮欣訪舊，鶯谷忝遷喬。從事叨承乏，銅章愧在腰。

*伏覽呂侍郎丘員外舊題十三代祖曆山草堂詩因書記事

名遂貴知己，道勝方晦跡。高居葺蓮宮，遺文煥石壁。

桑田代已變，池草春猶碧。識曲遇周郎，知音荷宗伯。

調逸南平兆，風清建安跡。祖德今發揚，還同書史冊。

*別慧山書堂

捲簾曉望雲平檻，下榻宵吟月半窗。

病守未能依結社，更施何術去為邦。

*暮春自南台丞再除給事中

再入青鎖闈，忝官誠自非。拂塵驚物在，開戶似僧歸。

積草漸無徑，殘花猶灑衣。禁垣偏日近，行坐是恩輝。

*禦制段太尉碑

葬儀從儉禮，刊石荷堯君。露跡垂繁字，天哀灑麗文。

詔深榮嗣子，海變記孤墳。寶思皆涵象，皇心永念勳。

雅詞黃絹妙，渥澤紫泥分。青史應同久，芳名萬古聞。

*禦題國子監門

宸翰符玄造，榮題國子門。筆鋒回日月，字勢動乾坤。

簷下雲光絕，梁間鵲影翻。張英聖莫擬，索靖妙難言。

為著盤龍跡，能彰舞鳳蹲。更隨垂露像，常以沐皇恩。

*禦箭連中雙兔

宸游經上苑，羽獵向閒田。狡兔初迷窟，纖驪詎著鞭。

三驅仍百步，一發遂雙連。影射含霜草，魂消向月弦。

驩聲動寒木，喜氣滿晴天。那似陳王意，空隨樂府篇。

*太學創置石經

聖唐復古制，德義功無替。奧旨悅詩書，遺文分篆隸。

銀鉤互交映，石壁靡塵翳。永與乾坤期，不逐日月逝。

儒林道益廣，學者心彌銳。從此理化成，恩光遍遐裔。

*觀南郊回仗

傳警千門寂，南郊彩仗回。但驚龍再見，誰識日雙開。

德澤施雲雨，恩光變燼灰。閱兵貔武振，聽樂鳳凰來。

候刻移宸輦，遵時集觀台。多慚遠臣賤，不得禮容陪。

*聞擊壤

堯年聽野老，擊壤複何雲。自謂歡由己，寧知德在君。

氣平閑易暢，聲賀作難分。耕鑿方隨日，恩威比望雲。

簣桴均下調，和木等南熏。無落於吾事，誰將帝已聞。

*膏澤多豐年

帝德方多澤，莓莓井徑同。八方甘雨布，四遠報年豐。

廒庾千廂在，幽流萬壑通。候時勤稼穡，擊壤樂農功。

畎畝人無惰，田廬歲不空。何須憂伏臘，千載賀堯風。

*東都父老望幸

鑾輿秦地久，羽衛洛陽空。彼土雖憑固，茲川乃得中。

龍顏覲白日，鶴發仰清風。望幸誠逾邈，懷來意不窮。

昔因封泰嶽，今佇躡維嵩。天地心無異，神祇理亦同。

翠華翔渭北，玉檢候關東。眾願其難阻，明君早勒功。

*嵩山望幸

峻極位何崇，方知造化功。降靈逢聖主，望幸表維嵩。

隱映連青壁，嵯峨向碧空。象車因葉瑞，龍駕願升中。

萬歲聲長在，千岩氣轉雄。東都歌盛事，西笑佇皇風。

*華清宮望幸

驪岫接新豐，岧嶢駕碧空。鑿山開秘殿，隱霧蔽仙宮。

絳闕猶棲鳳，雕梁尚帶虹。溫泉曾浴日，華館舊迎風。

肅穆瞻雲輦，深沉閉綺櫳。東郊望幸處，瑞氣靄濛濛。

*謁見日將至雙闕

曉色臨雙闕，微臣禮位陪。遠驚龍鳳睹，誰識冕旒開。

藹藹千年盛，顒顒萬國來。天文標日月，時令布雲雷。

迥出黃金殿，全分白玉台。雕蟲竟何取，瞻戀不知回。

*南至日隔仗望含元殿爐香

冕旒初負扆，卉服盡朝天。暘谷初移日，金爐漸起煙。

芬馨流遠近，散漫入貂蟬。霜仗凝逾白，朱欄映轉鮮。

始看浮闕在，稍見逐風遷。為沐皇家慶，來瞻羽衛前。

*律中應鐘

律窮方數寸，室暗在三重。伶管灰先動，秦正節已逢。

商聲辭玉笛，羽調入金鐘。密葉翻霜彩，輕冰斂水容。

望鴻南去絕，迎氣北來濃。願托無凋性，寒林自比松。

*賦得亞父碎玉鬥

雄謀竟不決，寶玉將何愛。倏爾霜刃揮，颯然春冰碎。

飛光動旗幟，散響驚環佩。霜濃繡帳前，星流錦筵內。

圖王業已失，為虜言空悔。獨有青史中，英風冠千載。

*句

積高依郡城，迥拔淩霄漢。

*並州路

秋日並州路，黃榆落故關。孤城吹角罷，數騎射雕還。

帳幕遙臨水，牛羊自下山。征人正垂淚，烽火起雲間。

*近無西耗

遠戎兵壓境，遷客淚橫襟。烽堠驚秦塞，囚居困越吟。

自憐牛馬走，未識犬羊心。一月無消息，西看日又沉。

*曲江亭望慈恩寺杏園花發

春晴憑水軒，仙杏發南園。開蕊風初曉，浮香景欲暄。

光華臨禦陌，色相對空門。野雪遙添淨，山煙近借繁。

地閑分鹿苑，景勝類桃源。況值新晴日，芳枝度彩鴛。

*除夜書情

何處風塵歲，雲陽古驛前。三冬不再稔，曉日又明年。

春入江南柳，寒歸塞北天。還傷知候客，花景對韋編。

*曲江亭望慈恩寺杏園花發

江亭閑望處，遠近見秦源。古寺遲春景，新花發杏園。

萼中輕蕊密，枝上素姿繁。拂雨雲初起，含風雪欲翻。

容輝明十地，香氣遍千門。願莫隨桃李，芳菲不為言。

*故鄉除夜

三百六十日雲終，故鄉還與異鄉同。非唯律變情堪恨，抑亦才疏命未通。何處夜歌銷臘酒，誰家高燭候春風。

詩成始欲吟將看，早是去年牽課中。

*曲江亭望慈恩寺杏園花發

曲江晴望好，近接梵王家。十畝開金地，千林發杏花。

映雪猶誤雪，煦日欲成霞。紫陌傳香遠，紅泉落影斜。

園中春尚早，亭上路非賒。芳景堪遊處，其如惜物華。

*曲江亭望慈恩寺杏園花發

渚亭臨淨域，憑望一開軒。晚日分初地，東風發杏園。

異香飄九陌，麗色映千門。照灼瑤華散，葳蕤玉露繁。

未教遊妓折，乍聽早鶯喧。誰複爭桃李，含芳自不言。

*魚上冰

春生寒氣減，稍動久潛魚。乍喜東風至，來看曲岸初。

出冰朱鬣見，望日錦鱗舒。漸覺流澌近，還欣掉尾餘。

噞喁情自樂，沿溯意寧疏。倘得隨鯤化，終能上太虛。

*賦得竹箭有筠

東南生綠竹，獨美有筠箭。枝葉詎曾凋，風霜孰雲變。

偏宜林表秀，多向歲寒見。碧色乍蔥蘢，清光常蒨練。

皮開鳳彩出，節勁龍文現。愛此守堅貞，含歌屬時彥。

*贈毛仙翁

毛仙翁，毛仙翁，容貌常如二八童。幾歲頭梳雲鬢綠，無時面帶桃花紅。眼前人世閱滄海，肘後藥成辭月宮。

方口秀眉編貝齒，了然炅炅雙瞳子。芝椿稟氣本堅強，龜鶴計年應不死。四海五山長獨遊，矜貧傲富欺王侯。

靈通指下磚甓化，瑞氣爐中金玉流。定是煙霞列仙侶，暫來塵俗救危苦。紫霞妖女瓊華飛，秘法虔心傳付與。

陰功足，陰功成，羽駕何年歸上清。待我休官了婚嫁，桃源洞裏覓仙兄。

*句

入門池色靜，登閣雨聲來。

*和白樂天

病餘歸到洛陽頭，拭目開眉見白侯。鳳詔恐君今歲去，龍門欠我舊時遊。幾人樽下同歌詠，數盞燈前共獻酬。

相對憶劉劉在遠，寒宵耿耿夢長洲。

*臨終詩

暫榮暫悴石敲火，即空即色眼生花。

許時為客今歸去，大曆元年是我家。

*句

共相呼喚醉歸來。

*省試臨淵羡魚

清泚濯纓處，今來喜一臨。慚無下釣處，空有羨魚心。

退省時頻改，謀身歲屢沉。鬣成川上媚，網就水寧深。

赬尾臨波里，朱須破浪潯。此時倘不漏，江上免行吟。

*淮南遊故居感舊，酬西川李尚書德裕

昔年獻賦去江湄，今日行春到卻悲。三徑僅存新竹樹，四鄰惟見舊孫兒。壁間潛認偷光處，川上寧忘結網時。

更見橋邊記名姓，始知題柱免人嗤。

*題木蘭院二首

三十年前此院遊，木蘭花發院新修。

如今再到經行處，樹老無花僧白頭。

上堂已了各西東，慚愧闍黎飯後鐘。

三十年來塵撲面，如今始得碧紗籠。

*上巳接清明遊宴

上巳歡初罷，清明賞又追。閏年侵舊曆，令節並芳時。

細雨鶯飛重，春風酒醞遲。尋花迷白雪，看柳拆青絲。

淑氣如相待，天和意為誰。籲嗟名未立，空詠宴遊詩。

*次潭州，酬唐侍禦、姚員外游道林嶽麓寺題示

承明年老輒自論，乞得湘守東南奔。為聞楚國富山水，青嶂邐迤僧家園。含香珥筆皆眷舊，謙抑自忘台省尊。

不令執簡候亭館，直許攜手游山樊。忽驚列岫曉來逼，朔雪洗盡煙嵐昏。碧波回嶼三山轉，丹檻繚郭千艘屯。

華鑣躞蹀絢砂步，大旆彩錯輝松門。樛枝競騖龍蛇勢，折幹不滅風霆痕。相重古殿倚岩腹，別引新徑縈雲根。

目傷平楚虞帝魂，情多思遠聊開樽。危弦細管逐歌飄，畫鼓繡靴隨節翻。鏘金七言淩老杜，入木八法蟠高軒。

嗟餘潦倒久不利，忍複感激論元元。

*和李德裕觀玉蕊花見懷之作

曾對金鑾直，同依玉樹陰。雪英飛舞近，煙葉動搖深。

素萼年年密，衰容日日侵。勞君想華髮，近欲不勝簪。

*贈毛仙翁

安期何事出雲煙，為把仙方與世傳。只向人間稱百歲，誰知洞裏過千年。青牛到日迎方朔，丹灶開時共稚川。

更說桃源更深處，異花長占四時天。

*《寄大府兄侍史

積雪山陰馬過難，殘更深夜鐵衣寒。

將軍破了單于陣，更把兵書仔細看。

*《蒙泉

京路馬駸駸，塵勞日向深。蒙泉聊息駕，可以洗君心。

*春從何處來

欲識春生處，先從木德來。入門潛報柳，度嶺暗驚梅。

透雪寒光散，消冰水鏡開。曉迎郊騎發，夜逐鬥杓回。

淑氣空中變，新聲雨後催。偏宜資律呂，應是候陽臺。

*貢院樓北新栽小松

華省春霜曙，樓陰植小松。移根依厚地，委質別危峰。

北戶知猶遠，東堂幸見容。心堅終待鶴，枝嫩未成龍。

夜影看仍薄，朝嵐色漸濃。山苗不可蔭，孤直俟秦封。

*金在熔

巨橐方熔物，洪爐欲范金。紫光看漸發，赤氣望逾深。

焰熱晴雲變，煙浮晝景陰。堅剛由我性，鼓鑄任君心。

踴躍徒標異，沈潛自可欽。何當得成器，待叩向知音。

*歸馬華山

牧野功成後，周王戰馬閑。驅馳休伏皂，飲齕任依山。

逐日朝仍去，隨風暮自還。冰生疑隴阪，葉落似榆關。

躞蹀仙峰下，騰驤渭水灣。幸逢時偃武，不復鼓鼙間。

*夫子鼓琴得其人

宣父窮玄奧，師襄授素琴。稍殊流水引，全辨聖人心。

慕德聲逾感，懷人意自深。泠泠傳妙手，摵摵振空林。

促調清風至，操弦白日沈。曲終情不盡，千古仰知音。

*李都尉重陽日得蘇屬國書

降虜意何如，窮荒九月初。三秋異鄉節，一紙故人書。

對酒情無極，開緘思有餘。感時空寂寞，懷舊幾躊躇。

雁盡平沙迥，煙銷大漠虛。登臺南望處，掩淚對雙魚。

*在巴南望郡南山呈樂天

臨江一嶂白雲間，紅綠層層錦繡班。

不作巴南天外意，何殊昭應望驪山。

*春雲

漠漠複溶溶，乘春任所從。映林初展葉，觸石未成峰。

旭日消寒翠，晴煙點淨容。霏微將似滅，深淺又如重。

薄彩臨溪散，輕陰帶雨濃。空餘負樵者，嶺上自相逢。

*賦得沽美玉

誰憐被褐士，懷玉正求沽。成器終期達，逢時豈見誣。

寶同珠照乘，價重劍論都。浮彩朝虹滿，懸光夜月孤。

幾年淪瓦礫，今日出泥塗。采斫資良匠，無令瑕掩瑜。

*寒食遣懷

繁華泣清露，悄悄落衣巾。明日逢寒食，春風見故人。

病來羞滯楚，西去欲迷秦。憔悴此時久，青山歸四鄰。

