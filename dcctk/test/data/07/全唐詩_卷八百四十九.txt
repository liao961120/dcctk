*耕田鼓詩

農舍田頭鼓，王孫筵上鼓。擊鼓兮皆為鼓，一何樂兮一何苦。上有烈日，下有焦土。願我天翁，降之以雨。令桑麻熟，倉箱富。不饑不寒，上下一般。

*賦洞庭

周極八百里，凝眸望則勞。水涵天影闊，山拔地形高。

賈客停非久，漁翁轉幾遭。颯然風起處，又是鼓波濤。

*贈方幹

盛名傳出自皇州，一舉參差便縮頭。月裏豈無攀桂分，湖中剛愛釣魚休。童偷詩槁呈鄰叟，客乞書題謁郡侯。

獨泛短舟何限景，波濤西接洞庭秋。

*桐花鳥

五色毛衣比鳳雛，深花叢裏只如無。

美人買得偏憐惜，移向金釵重幾銖。

*句

來多不似客，坐久卻垂簾。

虹收千嶂雨，潮展半江天。

詩因試客分題僻，棋為饒人下著低。

傷心盡日有啼鳥，獨步殘春空落花。

唯陪北楚三千客，多話東林十八賢。

乍當暖景飛仍慢，欲就芳叢舞更高。

*宿鄭諫議山居

堂開星斗邊，大諫采薇還。禽隱石中樹，月生池上山。

涼風吹詠思，幽語隔禪關。莫擬歸城計，終妨此地閑。

*懷齊己

鬢髯秋景兩蒼蒼，靜對茅齋一炷香。病後身心俱澹泊，老來朋友半凋傷。峨眉山色侵雲直，巫峽灘聲入夜長。

猶喜深交有支遁，時時音信到松房。

*贈島雲禪師

遠庵枯葉滿，群鹿亦相隨。頂骨生新發，庭松長舊枝。

禪高太白月，行出祖師碑。亂後潛來此，南人總不知。

*垓下懷古

緬想咸陽事可嗟，楚歌哀怨思無涯。八千子弟歸何處，萬里鴻溝屬漢家。弓指陣前爭日月，血流垓下定龍蛇。

拔山力盡烏江水，今古悠悠空浪花。

*武昌懷古

戰國城池盡悄然，昔人遺跡遍山川。笙歌罷吹幾多日，台榭荒涼七百年。蟬響夕陽風滿樹，雁橫秋島雨漫天。

堪嗟世事如流水，空見蘆花一釣船。

*聖果寺

路自中峰上，盤回出薜蘿。到江吳地盡，隔岸越山多。

古木叢青靄，遙天浸白波。下方城郭近，鐘磬雜笙歌。

*送僧遊西域

一盂兼一錫，只此度流沙。野性雖為客，禪心即是家。

寺披雲嶠雪，路入曉天霞。自說游諸國，回應歲月賒。

*遠煙

靄靄前山上，凝光滿薜蘿。高風吹不盡，遠樹得偏多。

翠與晴雲合，輕將淑氣和。正堪流野目，朱閣意如何。

*螢

熠熠與娟娟，池塘竹樹邊。亂飛如拽火，成聚卻無煙。

微雨灑不滅，輕風吹欲燃。昔時書案上，頻把作囊懸。

*憶廬山舊居

粗衣糲食老煙霞，勉把衰顏惜歲華。獨鶴只為山客伴，閑雲常在野僧家。叢生嫩蕨粘松粉，自落乾薪帶蘚花。

明月清風舊相得，十年歸恨可能賒。

*題棲霞寺僧房

名山不取買山錢，任構花宮近碧巔。松檜老依雲裏寺，樓臺深鎖洞中天。風經絕嶂回疏雨，石倚危屏掛落泉。

欲結茅庵共師住，肯饒多少薜蘿煙。

*山中作

席簾高卷枕高欹，門掩垂蘿蘸碧溪。

閑把史書眠一覺，起來山日過松西。

*織婦

蓬鬢蓬門積恨多，夜闌燈下不停梭。

成縑猶自陪錢納，未直青樓一曲歌。

*句

太平時節無人看，雪刃閑封滿匣塵。（《劍》，見王正字《詩格》）

*秋日閒居

是事不相關，誰人似此閑。捲簾當白晝，移榻對青山。

野鶴眠松上，秋苔長雨間。嶽僧頻有信，昨日得書還。

*宿岳陽開元寺

竟夕憑虛檻，何當興歎頻。往來人自老，今古月常新。

風逆沈魚唱，松疏露鶴身。無眠鐘又動，幾客在迷津。

*送邊將

人盡有離別，而君獨可嗟。言將身報國，敢望祿榮家。

戰思風吹野，鄉心月照沙。歸期定何日，塞北樹無花。

*雪中送人北游

然知心去速，其奈雪飛頻。莫喜無危道，雖平更陷人。

遠郊光接漢，曠野色通秦。此去迢遙極，卻回應過春。

*落葉

雨過閒田地，重重落葉紅。翻思向春日，肯信有秋風。

幾處隨流水，河邊亂暮空。只應松自立，而不與君同。

*落花

一片又一片，等閒苔面紅。不能延數日，開亦是春風。

公子歌聲歇，詩人眼界空。遙思故山下，經雨兩三叢。

*題田道者院

入門空寂寂，真個出家兒。有行鬼不見，無心人謂癡。

古岩寒柏對，流水落花隨。欲別一何懶，相從所恨遲。

*東林寺

欲去不忍去，徘徊吟繞廊。水光秋澹蕩，僧好語尋常。

碑古苔文疊，山晴鐘韻長。翻思南嶽上，欠此白蓮香。

*寄貫休上人

常語亦關詩，常流安得知。楚郊來未久，吳地住多時。

立月無人近，歸林有鶴隨。所居渾不遠，相識偶然遲。

*喜僧友到

十年消息斷，空使夢煙蘿。嵩嶽幾時下，洞庭何日過。

瓶幹離澗久，衲壞臥雲多。意欲相留住，游方肯舍麼。

*懷虛中上人

簷雨滴更殘，思君安未安。湘川聞不遠，道路去尋難。

吟鬢霜應蝕，禪衣雪漸寒。倚松因獨立，一鳥下江幹。

*簡寂觀

正同高士坐煙霞，思著閑忙又是嗟。碧岫觀中人似鶴，紅塵路上事如麻。石肥滯雨添蒼蘚，松老涵風落翠花。

莫道此間無我分，遺民長在惠持家。

*睡起作

長空秋雨歇，睡起覺精神。看水看山坐，無名無利身。

偈吟諸祖意，茶碾去年春。此外誰相識，孤雲到砌頻。

*賣松者

求利有何限，將松入市來。直饒人買去，也向柳邊栽。

細葉猶粘雪，孤根尚惹苔。知君用心錯，舉世重花開。

*思齊己上人

同人與流俗，相謂好襟靈。有口不他說，長年自誦經。

水聲秋後石，山色晚來庭。客問修何法，指松千歲青。

*送玄泰禪師

去去去何住，一盂兼一瓶。水邊寒草白，島外晚峰青。

宿處林聞虎，行時天有星。回期誰可定，浮世重看經。

*三生石

聖跡誰會得，每到亦徘徊。一尚不可得，三從何處來。

清宵寒露滴，白晝野雲隈。應是表靈異，凡情安可猜。

*題僧夢微房

東海日未出，九衢人已行。吾師無事坐，苔蘚入門生。

雨過閑花落，風來古木聲。天臺頻說法，石壁欠題名。

*秋台作

獨上高樓上，客情何物同。孤雲無定處，長日信秋風。

兄弟多年別，關河此夕中。到頭歸去是，免使歎洪蒙。

*懷故園

故園歸未得，此日意何傷。獨坐水邊草，水流春日長。

*謝武肅王

雲鶴性孤單，爭堪名利關。銜恩雖入國，辭命卻歸山。

*哭僧

道力自超然，身亡同坐禪。水流元在海，月落不離天。

溪白葬時雪，風香焚處煙。世人頻下淚，不見我師玄。

*投謁齊己

隔岸紅塵忙似火，當軒青嶂冷如冰。

烹茶童子休相問，報導門前是衲僧。

*賦殘雪

六出奇花已住開，郡城相次見樓臺。

時人莫把和泥看，一片飛從天上來。

*句

鏡湖中有月，處士後無人。荻筍抽高節，鱸魚躍老鱗。

