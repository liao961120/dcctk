食：〔古文〕𩚃餐《唐韻》乗力切《集韻》《韻會》實職切，𠀤音蝕。《說文》一米也。《玉篇》飯食。《增韻》殽饌也。又茹也，啗也。《釋名》食，殖也，所以自生殖也。《古史考》古者茹毛飮血，燧人鑽火，而人始裹肉而燔之，曰炮。及神農時，人方食穀，加米于燒石之上而食之。及黃帝，始有釜甑，火食之道成矣。《易·需卦》君子以飮食宴樂。《書·益稷》曁稷播，奏庶艱食，鮮食。《傳》衆難得食處，則與稷教民播種之，決川有魚鱉，使民鮮食之。又《書·洪範》惟辟玉食。《註》珍食也。又食祿也。《禮·坊記》君子與其使食浮于人也，寧使人浮于食。又祭曰血食。《史記·𨻰涉世家》置守冢三十家碭，至今血食。又飮酒亦曰食。《前漢·于定國傳》定國食酒，至數石不亂。又耳食。《史記·六國表》學者牽于所聞，見秦在帝位日淺，不察其終始，因舉而笑之，不敢道，此與以耳食無異。又目食。《宋史·司馬光傳》飮食所以爲味也，適口斯善矣。世人取果餌刻鏤之，朱綠之，以爲槃案之翫，豈非以目食乎。又吐而復吞曰食。《書·湯誓》朕不食言。《左傳·僖十五年》我食吾言，背天地也。《爾雅·釋詁》食，僞也。《疏》言而不行，如食之消盡，故通謂僞言爲食言，故此訓食爲僞也。又蠱惑曰食。《管子·君臣篇》明君在上，便嬖不能食其意。又消也。《左傳·哀元年》伍員曰：後雖悔之，不可食已。《註》食，消也。又《書·洛誥》乃卜澗水東瀍水西惟洛食。《傳》卜必先墨畫龜，然後灼之，兆順食墨。又日食，月食。《易·豐卦》月盈則食。《春秋·隱三年》日有食之。又《左傳·襄九年》晉侯問於士弱曰：吾聞之，宋災，於是乎知有天道，何故。對曰：古之火正或食於心或食於咮，以出内火。又《禮·檀弓》我死，則擇不食之地而葬我焉。《註》不食，謂不墾耕。又《前漢·外戚傳》房與宮對食。《註》應劭曰：宮人自相與爲夫婦，名對食。房宮，二人名。又《揚子·方言》食閻，勸也。南楚凡已不欲喜而旁人說之，不欲怒而旁人怒之，謂之食閻。又寒食，節名。《荆楚歲時記》去冬至一百五日，卽有疾風甚雨，謂之寒食。又大食，國名，在西域波斯國西，都婆羅門，兵刃勁利，勇于野鬬。又《廣韻》戲名。博屬。又姓。漢有食子通。《希姓錄》後漢食于公。又《集韻》祥吏切《正韻》相吏切，𠀤音寺。《論語》有酒食，先生饌。《禮·曲禮》食居人之左。《註》食，飯屬也。又糧也。《周禮·地官·廩人》匪頒賙赐稍食。又以食與人也。《詩·小雅》飮之食之。《禮·內則》國君世子生，卜士之妻，大夫之妾使食子。《註》食謂乳養之也。《左傳·文元年》穀也食子。《註》食，養生也。又《廣韻》《集韻》《韻會》𠀤羊吏切，音異。《廣韻》人名。漢審食其，酈食其。《荀悅·漢紀》作異基。又叶式灼切，音爍。《易林》三河俱合，水怒踊躍。壞我王室，民困于食。考證：〔《易·需卦》君子以飮食晏樂。〕謹照原文晏改宴。〔《宋史·司馬光傳》世人取果餌刻鏤之，朱緣之。〕謹照原文朱緣之改朱綠之。〔《爾雅·釋詁》食，僞也。《疏》言而不行，如日之消盡，故通謂僞言爲食言。〕謹照原文如日改如食。〔《左傳·襄九年》古之火正或食於心或食於咮，以出納火。〕謹照原文出納改出内。〔《周禮·地官·廩人》廩人賙賜稍食。〕謹按廩人二字不當重複。謹照原文廩人賙赐稍食改匪頒賙赐稍食。

𩚀：《正字通》食本字。从㿝。㿝，古香字，米之氣味也。𠓛聲。𠓛音集。

𩚁：《正字通》俗食字。

𩚂：《集韻》同饐。

𩚃：《集韻》食古作𩚃。註詳部首。

䬢：《集韻》同饕。

𩚄：《集韻》牛據切，音御。《玉篇》以酒食送客也。《集韻》餞也。

飡：《集韻》七安切，音餐。《說文》吞也。《韻會》俗湌字。又《五音集韻》昨干切，音殘。啖也。又《集韻》蘇昆切，音孫。水沃飯也。○按說文餐或从水作湌，後人譌省作飡。又餐與飧別，飧从夕，俗譌爲飱。孫奕示兒編，字音之譌，有以餐爲飧者，謂其讀餐爲孫也。

飢：《唐韻》《集韻》居夷切《韻會》居狋切，𠀤音肌。《玉篇》餓也。《書·舜典》黎民阻飢。《爾雅·釋天》穀不熟爲飢。《註》五穀不成。《又》仍飢爲荐。《註》連歲不熟。《韓詩外傳》一穀不升曰歉，二穀不升曰飢。又《正字通》國名。西伯伐飢國，滅之。又姓。《左傳·定四年》殷民七族，有飢氏。又漢有大豪飢恬。○按《說文》飢、饑二字，飢訓餓，居夷切，饑訓穀不熟，居衣切。汪來虞方伯說，饑饉之饑从幾，飢渴之飢从几，諸韻書俱分列支微兩韻，止《集韻》飢字訓或从幾，經傳頗通用。《長箋》云：近代喜茂密者通作饑，趨𥳑便者通作飢，遂成兩謬。經傳不誤，恐傳寫之譌也。《集韻》別作𩚮。《龍龕》同𩚚。考證：〔《左傳·定二年》殷人七族，有飢氏。〕謹照原文二年改四年。殷人改殷民。

飣：《廣韻》《集韻》《韻會》《正韻》𠀤丁定切，音訂。《玉篇》貯食。《玉海》唐少府監御饌，用九盤裝絫，名九飣食。今俗燕會，黏果列席前曰看席飣坐，古稱釘坐，謂釘而不食者。○按《唐書·李遠傳》人目爲釘坐棃。今以文詞因襲絫積爲餖飣。《集韻》或作𦘭。

飤：《唐韻》《集韻》《韻會》祥吏切《正韻》相吏切，𠀤音寺。《說文》糧也。《玉篇》食也。與飼同。《增韻》以食食人也。《東方朔·七諫》子推自割而飤君兮，德日忘而怨深。○按謂介子推從晉文公出亡，割股肉以飤文公也。通作食。又或作飴。《晉書·王薈傳》以私米作饘粥，以飴餓者。《註》飴，音嗣。《玉篇》通作飼。《六書故》飭飾皆从飤爲聲。考證：〔《東方朔·七諫》子推自剖而飤君兮，德日忘而怨深。〕謹照原文自剖改自割。

𩚅：《字彙補》與飤同。《篇韻》喂飼畜也。

飥：《廣韻》他各切《集韻》闥各切，𠀤音託。《玉篇》餺飥，餠屬。《揚子·方言》餠謂之飥。《齊民要術》麥𪋽堪作餠飥。《五代史·李茂貞傳》作不托。《王闢之·澠水燕談》作䬪飥。《篇海》或作𩟰。考證：〔《玉篇》餺飥，餠屬。〕謹照原文餺飥改餺飥。

𩚇：《字彙》延知切，音侇。粥也。

𩚈：《集韻》乙却切，音約。食節也。通作約。《劉晝·從化篇》楚靈王好細腰，臣妾爲之約食。

䬣：《玉篇》去毅切，音氣。食怒。又《五音集韻》許訖切，音迄。飽也。《正字通》古借氣爲餼，䬣卽餼之省。

䬤：《玉篇》古文饡字。註詳十九畫。又《集韻》諸延切，音旃。與饘同。糜也。

𩚉：《集韻》𨻰知切，音馳。《玉篇》飴𩚉也。

飦：《集韻》居言切，音犍。同䭈。粥也。又人名。《穆天子傳》諸飦獻酒于天子。又《集韻》《韻會》《正韻》𠀤諸延切，音旃。與饘同。又《集韻》居寒切，音干。燥飯。

飧：《廣韻》思渾切《集韻》《韻會》《正韻》蘇昆切，𠀤音孫。《說文》餔也。《集韻》或作餐，通作湌。又《玉篇》水和飯也。《釋名》飧，散也。投水于中，自解散也。《禮·玉藻》君未覆手，不敢飧。《註》覆手者，謂食畢以手循口旁，恐有肴汙著也。未覆手，言君初飧未竟，臣不敢飧也。又《雜記》孔子曰：少施氏食我以禮，吾飧，作而辭曰：疏食也，不敢以傷吾子。《註》禮，食竟，更作三飧，以助飽。飧謂以飮澆飯也。鄭康成釋飧爲勸食，誤。又食也。《周禮·秋官·司儀》致飧，如致積之禮。《註》飧，食也。小禮曰飧，大禮曰饔餼。《儀禮·聘禮》宰夫朝服設飧。《註》食不備禮也。又熟食也。《詩·小雅》有饛簋飧。《傳》飧，熟食。又夕食也。《周禮·天官·宰夫》賔賜之飧牽。《註》鄭司農云：飧，夕食也。又古通眞。《宋玉·九辯》竊慕詩人之遺風兮，願托志乎素飧。蹇充倔而無端兮，汨莽莽而無垠。《說文》作𩚏。夕食，故从夕。《正韻》譌作飱，非。

䬥：《玉篇》古文饐字。註詳十二畫。

𩚊：《五音篇海》與飩同。詳飩字註。

𩚒：《五音篇海》女救切，音糅。雜飯也。

𩚋：《篇海類編》與䬣同。詳䬣字註。

飩：《廣韻》《集韻》𠀤徒渾切，音屯。《玉篇》餛飩也。《正字通》今餛飩卽餃餌別名，俗屑米麫爲末，空中裹餡，類彈丸形，大小不一，籠蒸啖之。《南粵志》閩人十月一日作京飩，祀祖告冬。《食物志》餛飩，或作餫飩。餫飩，象其圜形。又《集韻》屯閏切，迍去聲。味厚也。

𩚕：《字彙》古文飮字。註詳本畫。

𩚖：《集韻》女九切，音紐。《玉篇》雜飯也。又《廣韻》《集韻》𠀤女救切，音糅。亦作粈。義同。

飪：〔古文〕𦜙《唐韻》如甚切《集韻》《韻會》《正韻》忍甚切，𠀤音荏。《玉篇》大熟也。《揚子·方言》徐揚之閒曰飪。《論語》失飪，不食。《釋常談》過熟謂之失飪。又《儀禮·聘禮》賜饔唯羹飪。《註》羹飪謂飪一牢也。肉謂之羹。又《特牲饋食禮》請期曰羹飪。《註》飪，熟也。又《集韻》如鴆切，音妊。義同。

飫：〔古文〕秗《廣韻》依倨切《集韻》《韻會》《正韻》依據切，𠀤音淤。《玉篇》食多也。《廣韻》飽也，饜也。又《說文》燕食也。本作𩜈。《詩·小雅》儐爾籩豆，飮酒之飫。《毛傳》儐，𨻰。飫，私也。不脫屨升堂謂之飫。《鄭箋》私者，圖非常之事。若議大疑於堂，則有飫禮焉。《朱傳》飫，饜也。又《周語》王公立飫，則有房烝，王公諸侯之有飫也，將以講事成章，建大德，昭大物也，故立成禮，烝而已。又武王克殷，作飫歌。《韋昭曰》立謂立行禮不坐也。立曰飫，坐曰晏。歌辭，互見支字註。又《廣韻》賜也。《左傳·襄二十六年》將賞爲之加膳，加膳則飫賜。又《尚書序》逸書有𦼹飫篇名。《傳》𦼹，勞。飫，賜也。《集韻》或作饇𩜏。考證：〔《周語》王公立飫，則有房丞〕謹照原文房丞改房烝。

𩚗：《玉篇》而勇切，音冗。食也。

䬦：《廣韻》都豆切《集韻》丁𠋫切，𠀤音𩰖。《廣韻》䬦飣。又《集韻》大透切，音豆。與餖同。飣也。又式列切，音設。𨻰飮食也。

䬧：《集韻》吾官切，音岏。《玉篇》餌也。《揚子·方言》餌謂之䬧。又《廣韻》愚袁切，音元。又五丸切，音岏。義𠀤同。

䬨：《集韻》居又切，音救。《玉篇》飽也。又《集韻》同𠣿。《說文》䬨也，祭祀曰厭𠣿。

𩚘：《字彙》同䬲。

飬：《五音集韻》同餋。

飭：《廣韻》恥力切《集韻》《韻會》蓄力切，𠀤音敕。《說文》致堅也。《玉篇》謹貌。《禮·樂記》再始以著往，復亂以飭歸。《註》再擊鼓以明其進，復擊鐃以謹其退也。又修治。《易·雜卦》蠱則飭也。又勤也。《周禮·天官·大宰》百工飭化八材。《疏》飭，勤也。又《冬官·考工記》飭力以長地財，謂之農夫。又《廣韻》整備也。《詩·小雅》戎車旣飭。《傳》飭，正也。《禮·月令》仲冬飭死事。《註》誓戒六軍，厲必死之志也。《前漢·武帝紀》飭躬齋戒。又與敕同。命令也。《齊語》飭其子弟，相語以事。《前漢·張敞傳》明飭長吏守丞。《集韻》或作飾。考證：〔《周禮·天官·大宰》百工飭化八材。《註》飭，勤也。〕謹照原文註改疏。〔《詩·小雅》我車旣飭。《註》飭，正也。〕謹照原文我車改戎車。註改傳。

𩚙：《正字通》與𪍑麨𠀤同。

𩚚：《玉篇》同𩚬。

𩚛：《廣韻》奴盍切《集韻》諾盍切，𠀤音納。《玉篇》食貌。《廣韻》𩝣𩚛。

飮：〔古文〕𣲎𩚜淾𣶗㱃𩚕𨡳《廣韻》《集韻》《韻會》《正韻》𠀤於錦切，音上聲。《玉篇》咽水也。亦歠也。《釋名》飮，奄也。以口奄而引咽之也。《周禮·天官·膳夫》飮用六淸。又《酒正》辨四飮之物：一曰淸、二曰醫、三曰漿、四曰酏。《註》淸渭醴之泲者，醫卽內則以酏爲醴者，漿今之酨漿，酏今之粥也。又漱也。《儀禮·公食大夫禮》賔坐祭，遂飮奠於豐上。《註》飮，潄也。又隱也。《後漢·蔡邕傳》邕上疏曰：臣一入牢獄，當爲楚毒所迫趣，以飮章辭情，何緣復聞。《註》趣音促，飮猶隱也，今匿名文書也。又《正字通》樂律有聲飮，以聲相轉而合也。梁武帝自制四器，名曰通，每通施三絃，因以通聲，隨聲酌其淸濁高下也。又飮器，溺器也。《戰國策》趙襄子殺智伯，漆其頭以爲飮器。《註》溺器。或曰酒器。又受箭曰飮箭。《郭璞·蛟贊》漢武飮羽。又《廣韻》於禁切，音蔭。以飮飮之也。《禮·檀弓》酌而飮寡人。《左傳·昭二十六年》成人伐齊師之飮馬于淄者。又《莊子·則陽篇》或不言而飮人以和。《說文》或作㱃。通作飮。互詳酉部酓字註。考證：〔《周禮》《酒正》辨四飮之物。一曰淸《註》淸渭酒之洓者。〕謹照原註酒改醴。洓改泲。

飯：《廣韻》扶晚切《集韻》《韻會》父遠切，𠀤音笲。《玉篇》餐飯也。《禮·曲禮》飯黍毋以箸。又《文王世子》文王一飯亦一飯，文王再飯亦再飯。又《儀禮·少牢饋食禮·尸又食註》或言食，或言飯。食，大名，小數曰飯。《疏》食大名者，以其論語文多言食，故云食大名也。小數曰飯者，此少牢特言三飯五飯九飯之等，據一口謂之一飯，五口謂之五飯等，據小數而言，故云小數曰飯。又《論語》亞飯、三飯、四飯。《註》以樂侑食之官。《白虎通》王者平旦食、晝食、晡食、暮食，凡四飯，諸侯三飯，大夫再飯。又指本。《儀禮·士喪禮》設決麗于掔自飯持之。《註》麗，施也。掔手後節中也。飯，大擘指本也。決，以韋爲之籍，有彄，彄內端爲紐，外端有橫帶，設之以紐，擐大擘指本也。又《唐韻》符萬切《集韻》《韻會》扶萬切《正韻》符諫切，𠀤煩去聲。《說文》食也。《汲冢周書》黃帝始炊穀爲飯。《禮·曲禮》毋摶飯。《疏》取飯作摶，則易得多。是欲爭飽非謙也。又《儀禮·公食大夫禮》賔升，公揖退于箱，賔卒食，會飯三飲。《註》會飯謂黍稷也。又叶扶霰切，音卞。《蘇轍詩》岸上遊人暮不歸，淸香入袖凉吹靣。投壺擊鞠綠楊隂，共盡淸尊餐白飯。《廣韻》同𩚳。俗作飰。考證：〔《儀禮註》食，大名，小數曰飯。《疏》據少數而言，故云小數飯也。〕謹照原文少數改小數。飯也改曰飯。〔《曲禮》毋摶飯。《註》取飯作摶，則易得多。〕謹照原文註改疏。〔《儀禮·公食大夫禮》賔升，公揖退于箱，賔卒食，會飯三飯。〕謹照原文三飯改三飲。

飰：《玉篇》俗飯字。

飱：《正字通》俗飧字。

𩚜：《集韻》飮古作𩚜。註詳本畫。

𩚝：《字彙補》他結切，音鐵。《篇韻》貪食曰𩚝也。與𩛙不同。

𩚞：《字彙補》同䬫。

䬩：《桂海雜字》與齋同。

䬫：《廣韻》杜奚切，音啼。《玉篇》䬫餬也。《廣韻》寄食也。又《廣韻》都奚切《集韻》都黎切，𠀤音低。義同。

𩚨：《字彙》同䬫。

𩚩：《廣韻》戸吳切《集韻》洪孤切，𠀤音胡。與餬同。寄食也。

飳：《集韻》朱戍切，音注。餌也。又《廣韻》天口切《集韻》他口切，𠀤音妵。《廣韻》同𪌘。《集韻》或作飳𪍍。

𩚪：《集韻》同餌。

䬬：《廣韻》於兩切《集韻》《韻會》《正韻》倚兩切，𠀤音鞅。《玉篇》飽也。《博雅》滿也。又《集韻》於慶切。與䭘同。亦飽也。又《廣韻》《集韻》《韻會》《正韻》𠀤於亮切，音怏。《集韻》飫也。

䬭：《正字通》俗饕字。

飴：〔古文〕䬮《唐韻》與之切《集韻》《韻會》盈之切《正韻》延知切，𠀤音移。《玉篇》餳也。《六書故》以米糵煎秫爲目飴也。《釋名》飴小弱于餳，形怡怡然也。《本草》膠飴乾枯者曰餳。《詩·大雅》堇荼如飴。又《周禮·天官·鹽人》王之膳羞共飴鹽。《註》飴鹽，鹽之恬者，今戎鹽有焉。《疏》卽石鹽是也。又通作𥹋。《晉書·石崇傳》王愷以𥹋澳釜。又《集韻》《韻會》𠀤祥吏切，音寺。本作飤。《晉書·王薈傳》以私米作饘粥以飴餓者。《集韻》亦作𩞫粠。籀文作𩛛。

䬮：《玉篇》古文飴字。註詳上。

𩚫：《字彙》諸成切，音征。𩚫餠。

𩚬：《唐韻》於革切《集韻》《正韻》乙革切，𠀤音厄。《玉篇》飢貌。與𩚚𩜄𠀤同。又《廣韻》烏格切，音啞。義同。

飵：《唐韻》在各切《集韻》疾各切，𠀤音昨。《玉篇》楚人相謁食麥曰飵。《揚子·方言》餥飵，食也。𨻰楚之內相謁而食麥饘謂之餥，楚曰飵。凡𨻰楚之郊，南楚之外，相謁而飧，或曰飵，或曰䬯。秦晉之際，河隂之閒，曰䭡䭓，此秦語也。又《集韻》側格切，音窄。餾也。又《廣韻》昨誤切《集韻》《韻會》存故切《正韻》靖故切，𠀤音𧙓。義同。

𩚭：《廣韻》薄侯切《集韻》蒲侯切，𠀤音裒。《廣韻》𩚭饇曰食。

䬯：《唐韻》《集韻》《韻會》𠀤奴兼切，音拈。《玉篇》相謁而食麥曰䬯。又《廣韻》女廉切《集韻》尼占切，𠀤音黏。又《集韻》汝甘切，音蚦。又如占切，音䫇。義𠀤同。

䬰：《廣韻》寔照切《集韻》時照切，𠀤音邵。《廣韻》小食也。

䬱：《集韻》部本切，音獖。粗食。

𩚮：《玉篇》古文饑字。註詳十二畫。又《集韻》乃歷切，音溺。與惄同。心之飢也。一曰憂也。

𩚯：《廣韻》《集韻》𠀤女夷切，音尼。《廣韻》餌𩚯。

𩚰：《集韻》方文切，音分。蒸飯也。與饙同。

𩚱：《廣韻》古迥切《集韻》畎迥切，𠀤音炯。《玉篇》飽也。

飶：《唐韻》毗必切《集韻》《韻會》薄必切，𠀤音邲。《說文》食之香也。《詩·周頌》有飶其香。《傳》飶，芬香也。一作苾。又《廣韻》《集韻》《韻會》𠀤蒲給切，音蹩。又《正韻》薄密切，音弼。義𠀤同。

飷：《廣韻》兹也切《集韻》子野切，𠀤音姐。《集韻》食無味。又《集韻》側下切，音鮓。義同。又臻魚切，音苴。𩟓飷，食無味。

䬲：《集韻》居侯切，音鉤。《玉篇》牛飽也。

𩚲：《集韻》訖洽切，音夾。《玉篇》餅也。《集韻》與𩛩餄同。

𩚳：《玉篇》俗飯字。

𩚴：《廣韻》紆物切《集韻》紆勿切，𠀤音鬱。《玉篇》同𩜌。餚也，飴和豆也。又《廣韻》《集韻》𠀤於月切，音噦。義同。本作𧯡。

飸：《正字通》同饕。

𩚵：《集韻》沽三切，音甘。餌也。

飹：《集韻》力九切，音柳。餌也。

𩚶：《集韻》之六切，同祝。

䬳：《廣韻》博管切《集韻》補滿切，𠀤音粄。《玉篇》屑米餠。《廣韻》與粄䉽同。《南史·齊衡陽王鈞傳》鈞所生母病，便加慘悴。左右依常以五色䬳飴之，不肯食，或麥麫，或屑米爲之。

𩚷：《玉篇》古文粒字。註詳米部五畫。

飺：《廣韻》疾移切《集韻》才支切，𠀤音疵。《玉篇》嫌食貌。《集韻》或作呲㖢。又《集韻》才資切，音茨。飫也。又蔣氏切，音子。惡食也。《管子·形勢解》飺食則不肥。

飻：《說文》餮本字。貪食也。又《集韻》他典切，音腆。又徒典切，音殄。義𠀤同。

𩚸：《正字通》俗飻字。

飼：《玉篇》同飤。

䬴：《唐韻》莫撥切，音末。《說文》食馬穀也。《毛詩》作秣。又叶莫屑切，音蔑。《張載·七命》惸嫠爲之辟標，孀老爲之嗚咽。五子拂纓而傾耳，六馬嘘天而仰䬴。

飽：〔古文〕𩜿𩜕𩛞《唐韻》《集韻》《韻會》《正韻》𠀤博巧切，包上聲。《說文》厭也。《玉篇》飽滿也。《廣韻》食多也。《易·漸卦》飮食衎衎，不素飽也。《禮·文王世子》嘗饌善，則世子亦能食。嘗饌寡，世子亦不能飽。又《陸機·豪士賦》心翫居常之安，耳飽從諛之說。又姓。《正字通》宋添差通判臨江軍事飽安盈。又《五音集韻》許旣切，音欷。飫也。又古通有韻。《詩·小雅》牂羊墳首，三星在罶。人可以食，鮮可以飽。又叶彼五切，音補。《吳子·治兵篇》適其水草，節其飢飽。冬則溫廐，夏則凉廡。考證：〔《禮·文王世子》嘗饌善，則世子亦能食。嘗饌寡，則世子亦不能飽。〕謹照原文嘗饌寡下省則字。

飾：《廣韻》賞職切《集韻》《韻會》設職切，𠀤音識。《玉篇》修飾也。《逸雅》飾，拭也，物穢者拭其上使明，由他物而後明，猶加文于質上也。又《禮·樂記》聲者，樂之象也。文采節奏，聲之飾也，故君子動其本，樂其象，然後治其飾。《註》以聲而被之器也。又《詩·鄭風》羔裘豹飾。《註》飾，緣袖也。禮，君用純物，臣下之，故裘以豹皮爲飾也。又《周禮·地官·封人》飾其牛牲。《註》刷治潔淸之也。一曰豫飾也。又《禮·曲禮》飾羔鴈者以繢。《疏》飾，覆也。畫布爲雲氣，覆之以相見也。又《禮·月令》天子乃厲飾。《註》厲飾謂戎服，尚威武也。又《史記·公孫弘傳》習吏事，緣飾以儒術。《後漢·章帝紀》詔曰：俗吏矯飾外貌，似是而非，朕甚厭之。又《周禮·夏官·掌固》設其飾器。《註》兵甲之屬。又《正字通》滿飾，國名。《說文》㕞也。从人从巾，食聲。讀若式，一曰橡飾。考證：〔《周禮·地官·封人》飾其牛牲。《註》剝治潔淸之也。〕謹照原文剝治改刷治。〔《曲禮》飾羔鴈者以績。《註》飾，復也。〕謹照原文以績改以繢。註改疏。〔《史記·公孫弘傳》凡吏事，緣飾以儒術。〕謹照原文凡吏事改習吏事。〔《前漢·章帝紀》詔曰，俗吏矯飾外貌，似是而非。〕謹按章帝紀係後漢書，前漢改後漢。

𩚹：《廣韻》《集韻》𠀤郞丁切，音靈。《玉篇》餌也。《揚子·方言》餌謂之餻，或謂之𩚹。

𩚺：《說文長箋》同飻。

𩚻：《字彙補》子尉切，音醉。裝飾也。

餀：《唐韻》呼艾切《集韻》虛艾切，𠀤咍去聲。《說文》食臭也。《六書故》食敗氣屰人也。《爾雅·釋器》餀謂之餯。《疏》餀餯皆穢臭也。又《集韻》丘蓋切，音磕。又許罽切，音𢠾。義𠀤同。《集韻》同饚。

𩛉：《集韻》同饎。

𩛊：《正字通》俗飽字。宋劉原父載医銘有𩝓字。黃長睿曰：𩝓與𩝒同，音飽。譌省作𩛊。《字彙補》亦作𩝓。

𩛋：《玉篇》奴倒切，音惱。熟食也。

餁：《集韻》同飪。

䬵：《廣韻》古哀切《集韻》柯開切，𠀤音該。飴也。又《廣韻》於戒切《集韻》乙界切，𠀤音噫。《廣韻》通食氣也。又《集韻》與餲同。

餂：《玉篇》古文甛字。註詳甘部六畫。又《集韻》《韻會》《正韻》𠀤他點切，音忝。《韻會》鉤取也。《孟子》是以言餂之也。又《韻會》《正韻》𠀤他念切，音掭。義同。

𩛌：《玉篇》同䭄。

䬸：餐字之譌。

餃：《集韻》居效切，音敎。飴也。《正字通》今俗餃餌屑米麫和飴爲之，乾濕小大不一。水餃餌，卽段成式食品，湯中牢丸。或謂之粉角，北人讀角如矯，因呼餃餌，譌爲餃兒。餃非飴屬，敎非餃音。

餄：《廣韻》古洽切《集韻》訖洽切，𠀤音夾。《玉篇》餌也。《集韻》餠也。或作𩛩𩚲。

餅：《正字通》俗餠字。

餆：《廣韻》餘昭切《集韻》餘招切，𠀤音遙。《廣韻》餆，餌食。

餇：《玉篇》徒紅切，音同。食也。

䬶：《集韻》五恨切，音䭓。餒也。

餈：《唐韻》疾資切《集韻》《韻會》才資切，𠀤音茨。《說文》稻餠也。《玉篇》餈餻也。《釋名》餈，漬也，烝燥屑，使相潤漬餠之也。《周禮·天官·籩人》羞籩之實，糗餌粉餈。《註》皆粉稻黍米爲之餌，言糗餈，言粉，互足其義也。合烝曰餌，餠之曰餈。《疏》今餈糕之名出于此。《說文》或作𥸷。《集韻》或作𩜴。

𩛍：《玉篇》同䭔。

䬷：《廣韻》書冶切《集韻》始野切，𠀤音捨。《玉篇》䬼飫也。與𩜉同。又《集韻》女下切，音䋈。饜也。

餉：〔古文〕𩜋《唐韻》《集韻》《韻會》《正韻》𠀤式亮切，音向。《說文》饟也。《玉篇》饋也。《集韻》自家之野曰餉。《書·仲虺之誥》乃葛伯仇餉。《傳》葛伯遊行，見農民餉于田者，殺其人，奪其餉，故謂之仇餉。又《正字通》與貺通。《魏志·文帝紀註》以所著典論及詩賦餉孫權。又《正字通》今俗軍糧曰餉，或讀享，或讀嚮。又《集韻》《正韻》𠀤始兩切，音賞。又《集韻》尸羊切，音商。義𠀤同。《集韻》亦作𩞥𥹝攘𩞃𩝾饟。

䬹：《類篇》陟栗切，音窒。與銍同。《篇海》地名。一曰刈禾人。《史記·秦本紀》百里傒曰：臣常遊困于齊，乞食䬹人。《正字通》从食从金，類別。史記古本作銍，譌作䬹，非。䬹同銍也。

𩛎：《廣韻》謨敢切，音㛧。《篇海》俗呼哺兒曰𩛎。

䬺：《字彙》余亮切，音樣。䬺餌。

養：〔古文〕䍩𢼝《廣韻》餘兩切《集韻》《韻會》《正韻》以兩切，𠀤音痒。《玉篇》育也，畜也，長也。《易·頤卦》觀頤，觀其所養也。又取也。《詩·周頌》於鑠王師，遵養時晦。《傳》養，取也。又養養，憂貌。《詩·邶風》中心養養。《註》憂不定貌。又《博雅》養，使也。《公羊傳·宣十二年》厮役扈養。《註》艾草爲防者曰厮，汲水漿者曰役，養馬者曰扈，炊烹者曰養。又《史記·儒林傳》兒寬常爲弟子都養。《註》都養，爲弟子造食也。又姓。養由基，見《左傳·成十六年》。養奮，見《孝子傳》。又與癢同。《荀子·正名篇》疾養凔熱，滑鈹輕重，以形體異。又《廣韻》《正韻》餘亮切《集韻》弋亮切，𠀤音恙。《玉篇》供養也，下奉上也。《禮·月令》收祿秩之不當，供養之不宜者。《註》謂凡恩命濫賜膳服，侈僭踰制者。《說文》本作養。《字彙》省作𩛬，附六畫，非。考證：〔《詩·周頌》於爍王師，遵養時晦。〕謹照原文於爍改於鑠。

餋：《集韻》俱願切，音卛。常山謂祭曰餋。《五音集韻》作飬。又古倦切，卷去聲。又九遠切，音卷。義𠀤同。

餌：《集韻》《正韻》𠀤忍止切，音耳。《玉篇》食也，餠也，餻也。《說文》粉餠也。《徐鍇曰》釋名，烝燥屑餠之曰餈，非也。粉米烝屑皆餌也，非餈也。《許愼曰》餈稻餠，謂炊米爛乃擣之，不爲粉也。粉餈以豆爲粉糝餈上也，餌則先屑米爲粉，然後溲之。餈之言滋也，餌之言堅潔若玉餌也。《楚辭·招魂》粔籹蜜餌。又《禮·內則》糝取牛羊豕之肉，三如一小切之，與稻米，稻米二肉一，合以爲餌煎之。《註》此周禮糝食也。又《周禮·冬官考工記·弓人》魚膠餌。《註》色如餌。又《禮·內則》擣珍，取牛羊麋鹿麇之肉，必脄，每物與牛若一，捶反側之，去其餌，孰出之，去其皽，柔其肉。《註》餌，筋腱也。又啗魚具。《莊子·外物篇》五十犗以爲餌。又隂以利誘人曰餌。《前漢·賈誼傳》五餌三表。又《廣韻》《集韻》《韻會》仍吏切《正韻》而至切，𠀤音二。義同。《說文》𢐹部作𢐹。重文从食耳聲，作餌。考證：〔《禮·內則》捶反側之，去其餌，就出之。〕謹照原文就出改孰出。

𩛏：《字彙補》神至切，音示。粧飾。

𩛐：《字彙補》與𩚯同。

𩛑：《字彙補》徒兮切，音提。寄食也。

𩛒：《呂氏春秋》爲其唯厚，而及𩛒者𦷺之。《字彙補》書無音義。疑卽𩛊字。

𩛓：《字彙補》心晉切，音信。《本草》太極眞人有靑精乾石𩛓飯法，卽今烏飯也。亦作𨑏。今或作䭀，非。

䬼：《廣韻》烏縣切《集韻》《韻會》縈絹切《正韻》迂絹切，𠀤音肙。《玉篇》厭也。《廣韻》饜飽。《集韻》賈思勰曰：飽食不䬼。或作𩝤。又《集韻》於泫切，音蜎。義同。考證：〔《玉篇》厭也。《說文》饜飫。〕謹按說文無饜飫之語，改爲廣韻饜飽。

𩛝：《集韻》同酹，饌祭也。

𩛞：《字彙》古文飽字。《正字通》說文：古从𤓽作𩜿。亦作𩜕。今字彙譌作𩛞，非。一說賈公彥以𩛞饇爲泡起，卽韋巨源食單之婆羅門輕高麫，齊書之起膠餠，今俗籠烝饅頭，祭酵浮起者是也。與𩜿別。

餐：《廣韻》七安切《集韻》《韻會》千安切，𠀤粲平聲。《說文》吞也。《詩·魏風》不素餐兮。《釋文》餐，七丹反。《說文》或从水作湌。《韻會》俗作飡。又飮饌曰餐。《前漢·高后紀》賜餐錢。《註》厨膳錢也。又《韓信傳》令其裨將傳餐。《註》服虔曰：立騎傳餐食也。如淳曰：小飯曰餐。師古曰：餐，古食字。千安反。又採也。《王儉褚淵𥓓》餐輿誦于丘里，瞻雅詠于京國。《註》採輿論，稱述其德也。又古通先。《古樂府·君子行》周公下白屋，吐哺不足餐。一沐三握髮，後世稱聖賢。又《集韻》蘇昆切，音孫。與飧同。餔也。《爾雅·釋言》粲，餐也。《釋文》餐，音飧。又《集韻》蒼案切，音粲。餠也。《正韻》作䬸。《字彙》作餐，𠀤非。又𩜨

䬽：《廣韻》舒芮切《集韻》《韻會》《正韻》輸芮切，𠀤音稅。《玉篇》小餟也。又《集韻》儒垂切，音蕤。又翾規切，音墮。義𠀤同。又式瑞切，音祱。小祭也。又《廣韻》郞外切，音酹。門祭。又《正字通》湯䬽，薄餠，以湯沃之，宜冬食，見晉束皙賦。䬽音兌。或作䭨。

餑：《廣韻》蒲沒切《集韻》薄沒切，𠀤音勃。《玉篇》麫餑。《博雅》餑䭒，長也。

餒：《廣韻》奴罪切《集韻》《韻會》《正韻》弩罪切，𠀤音鮾。《玉篇》餓也。《左傳·襄二十年》吾有餒而已。又魚爛也。《爾雅·釋器》魚謂之餒。《註》肉爛。《疏》魚爛從內發，故云內爛。今本內作肉，恐誤。又同餧。《楚語》民之羸餧日日已甚。《前漢·魏相傳》振乏餧。《說文》本作餧。考證：〔又同餧。《楚語》羸餧日日已甚。〕謹照原文羸餧上增民之二字。

䬾：《廣韻》杜奚切《集韻》《韻會》田黎切《正韻》杜兮切，𠀤音題。《玉篇》餹䬾，餌也。《集韻》兗豫謂之餹䬾。

𩛟：《集韻》於袁切，音鴛。與𩝸同。《博雅》𩝜貪也。又《集韻》武遠切，音晚。又模元切，音樠。義𠀤同。考證：〔《博雅》貪食也。〕謹照原文貪食也改𩝜貪也。

䬿：《廣韻》無匪切《集韻》武斐切，𠀤音尾。《集韻》食餘。《玉篇》微也。又《集韻》明祕切，音媚。《博雅》饘也。與䊊䅏同。亦作𥹹。又《集韻》無沸切，音味。義同。又《五音集韻》莫撥切，音末。與粖同。麋也。

𩛠：《五音集韻》子戈切，音侳。骨𩛠。

餓：《唐韻》《正韻》五箇切《集韻》《韻會》牛箇切，𠀤我去聲。《玉篇》飢也。《廣韻》不飽也。《禮·檀弓》昔者衞國凶飢，夫子爲粥，與國之餓者。◎按韓子飾邪篇：家有常業，雖飢不餓。淮南子說山訓：寧一月飢，毋一旬餓。以此推之，餓甚于飢也。故孟子朝不食，夕不食，兼飢餓言。

䭀：《正字通》思晉切，音迅。烏飯也。一曰靑精飯。蘇頌曰：陶隱居登眞隱𧦾，靑精䭀法，謂以藥草密溲曝之也。𨻰藏器曰：烏飯法，取南天燭莖葉擣汁，浸糯米，九烝九曝，米粒緊小如珠，囊之可適遠方。李時珍曰：此道家服食法，今釋氏四月八日造以供佛，入𣐈葉楊桐葉助色，詳本草綱目。通雅曰：沈存中云：本草南燭草乃木也，名南天燭，今人植庭側，葉似楝，秋實，赤如丹。智按，此俗所謂天竹也，卽烏飯樹。今更有烏飯草，又作靑精者，或以楓葉烏桕染之，嶺南或以榕枝。南燭一名維那木，一名猴菽。

𩛡：《字彙》魯堂切，音郞。羹也。《正字通》按羹本音庚，俗因左傳地名不羹音郞，楚辭讀羹如郞，臆造𩛡字，羹實無𩛡名。

䭁：《廣韻》《集韻》𠀤征例切，音制。《玉篇》臭敗之味。又《集韻》之列切，音浙。義同。

𩛢：《廣韻》息流切《集韻》思留切，𠀤音修。《玉篇》饙也。與𩝧同。《廣韻》饙謂之𩛢。或从修。《字彙補》譌作𩜔。又《集韻》息有切，音𣺫。又所九切，音溲。義𠀤同。

餔：《廣韻》博孤切《集韻》《韻會》《正韻》奔模切，𠀤音逋。《玉篇》日加申時食也。《呂氏春秋》旦至食，食至日昳。昳至餔，餔至下晡，下晡至日夕。又食也。《楚辭·漁父》餔其糟而啜其醨。又通作哺。《後漢·趙壹傳》弟季出，遇赤眉賊將，爲所哺。又《廣韻》《正韻》薄故切《集韻》《韻會》蒲故切，𠀤音捕。《集韻》餹餔，餌也。或作䊇𥹴。又《正字通》餳之濁者曰餔。又鳥名。《爾雅·釋鳥》鴩，餔敊。《註》未詳。《釋文》餔，音步。又《集韻》博故切，音布。與食也。《前漢·高帝紀》老父請㱃，因餔之。《師古曰》以食食之謂之餔。考證：〔《爾雅·釋鳥》鴙餔敊。〕謹照原文鴙改鴩。〔《史記·高祖紀》老父請㱃，因餔之。《師古曰》以食食之謂之餔。〕謹按下引師古曰乃漢書註也。謹將史記高祖紀改爲前漢高帝紀。

餕：《唐韻》子峻切《集韻》《韻會》祖峻切，𠀤音俊。《玉篇》熟食也。《說文》食之餘也。《禮·內則》父母在，朝夕恆食，子婦佐餕，旣食恆餕，父沒母存，冢子御食，羣子婦佐餕如初，旨甘柔滑，孺子餕。《註》佐餕，勸父母再食，子婦始食。餕，旣盡也，盡食其所餘也。御食者恐父母獨食心傷，故侍之食也。旨甘，如棗栗飴蜜之類，能調衆味，故如孺子之餕，以頤養老人也。又祭畢食神之餘。《禮·祭統》古之君子曰：尸亦餕鬼神之餘也，惠術也，可以觀政矣。又凡食人之餘，及日晚食饌之餘，皆云餕。《禮·玉藻》日中而餕。《註》餕，食朝之餘也。又《集韻》疾眷切，泉去聲。義同。《六書故》亦作𥶉。

𩛣：《字彙》而志切，音貳。食也。

𩛤：《集韻》尹竦切，音甬。食也。同𩜳。

䭂：《廣韻》於汲切《集韻》《韻會》乙及切，𠀤音邑。《玉篇》濕也。《博雅》臭也。《廣韻》食䭂。又《集韻》億姞切，音乙。義同。又《集韻》又業切，音腌。䭂饖，臭也。或作𦤡𨜀。

𩛥：《廣韻》《集韻》𠀤作代切，音載。《玉篇》始也，設食也。《說文》設飪也。讀若載。

餖：《廣韻》田𠋫切《集韻》《韻會》大透切，𠀤音豆。《玉篇》飣餖。《韓愈·南山詩》肴核分飣餖。餘詳飣字註。

餗：《唐韻》桑谷切《集韻》《正韻》蘇谷切《韻會》蘇木切，𠀤音速。鼎實也。《易·鼎卦》鼎折足，覆公餗。《正義》餗，糝也。八珍之膳，鼎之實也。《周禮·天官·醢人·糝食註》糝食，菜餗蒸。《疏》若今煮菜，謂之蒸萊也。又《集韻》測角切，音促。義同。《說文》本作𩱖。《集韻》亦作𩞌𩞍。

𩛦：《集韻》丑正切，音偵。饋也。

𩛧：《字彙》居言切，音飦。粥也。《正字通》飦字之譌。

𩛨：《類篇》眉敎切，音貌。飽懣也。

𩛩：《玉篇》同𩚲。

餘：《唐韻》以諸切《集韻》《韻會》羊諸切《正韻》雲俱切，𠀤音余。《說文》饒也。《玉篇》殘也。《廣韻》賸也。《周禮·天官·冢宰》以九賦斂財賄。九曰幣餘之賦。《鄭註》百工之餘。《左傳·文元年》歸餘于終。又《孟子》餘夫二十五畝。《註》一夫，上父母，下妻子，以五口八口爲率。如有弟，是餘夫也。又《周禮·地官·小司徒》凡國之大事，致民。大故，致餘子。《註》餘謂羡也。鄭康成謂：餘子卿大夫之子，當守於王宮者也。《左傳·宣二年》又宦其餘子。《註》餘子，嫡子之母弟。又國名。《春秋·莊二年》夏公子慶父帥師伐於餘丘。《註》於餘丘，國名。又地名。《左傳·昭二十二年》莒敗齊師于壽餘。又舟名。《左傳·昭十七年》楚大敗吳師，獲其乗舟餘皇。又草名。《山海經》招搖山有草，如韭，靑花，名祝餘，食之不飢。又姓。晉有餘頠，餘文仲。又梁餘、夫餘，俱複姓，見《姓譜》。又《集韻》余遮切，音耶。《莊子·讓王篇》其緒餘以爲國家。《司馬彪註》緒餘，殘也。緒音奢，餘音耶。又叶夷周切，音由。《韓愈·駑驥詩》嘶鳴當大路，志氣若有餘。騏驥生絕域，自矜無匹儔。又叶羊遇切，音裕。《古詩》新人工織縑，故人工織素。織縑日一疋，織素五丈餘。《正字通》按《周禮·地官·委人》凡其余聚以待頒賜，本作公，因聲近譌作余，故註云余當爲餘，謂縣都畜聚之物。據本註，餘不當作余。《正韻》四魚餘字註，引《周禮》餘亦作余。合余餘爲一，非。考證：〔《周禮·天官·冢宰》九賦斂財賄。九曰幣餘之賦。《註》幣餘，百工之餘。〕謹照原文九賦上增以字。註上增鄭字。註下省幣餘二字。〔《莊子·讓王篇》緒餘以治天下國家。《徐邈註》緒餘，殘也。〕謹照原文改其緒餘以爲國家。徐邈註改司馬彪註。〔《古詩》新人工織縑，舊人工織素。織縑日一疋，織素五丈餘。〕謹照原詩舊人改故人。

𩛪：《字彙》烏域切，音育。饑聲。《正字通》𩚬字之譌。

𩛫：《正字通》餱本字。《說文》作𩝍。

𩛬：《正字通》養本字。从羊，非。

𩛭：《字彙》與叔切，音育。養也。《正字通》與育義同。沿俗加食旁，非。育七畫。《字彙》作𩛭，附八畫，尤非。今攺正。

𩛮：《字彙補》同飴。

𩛯：《字彙補》與𩚱同。

𩛺：《廣韻》《集韻》《韻會》《正韻》𠀤居六切，音菊。《玉篇》饘也。

𩛻：《集韻》饡古作𩛻。註詳十九畫。又《集韻》纘古作𩛻。註詳糸部十九畫。又《集韻》《韻會》《正韻》𠀤諸延切，音旃。《集韻》同饘。糜也。

餚：《廣韻》胡茅切《集韻》何交切，𠀤音爻。《玉篇》饌也。《廣韻》與肴同。詳肉部肴字註。又《集韻》乎刀切，音豪。義同。

𩛼：《玉篇》力谷切，音祿。食也。

𩛽：《集韻》徒刀切，音陶。𩛽隂，地名，在齊。又《玉篇》餌也。與饀同。

餛：《廣韻》戸昆切《集韻》胡昆切，𠀤音魂。《玉篇》餛飩。《揚子·方言》餠謂之飥，或謂之餦餛。又《集韻》公渾切，音昆。義同。《集韻》亦作䐊餫䊐。

𩛾：《集韻》同餯。

𩛿：《唐韻》《韻會》𠀤徐盈切，夕平聲。《集韻》飴也。《揚子·方言》𩛿謂之餦餭。◎按𩛿餳二字今混爲一。重編廣韻：𩛿，徐盈切。餳，徒郞切。各不相蒙。《正字通》槩云𩛿字之譌，亦非。互詳後餳字註。

䭃：《廣韻》如甚切《集韻》忍甚切，𠀤音荏。《玉篇》飽也。又《廣韻》與飪同。詳飪字註。又《集韻》諾叶切，音捻。《篇海》餠也。《正字通》寒具一名環餠。《劉賔客嘉話》以寒具爲捻頭。《雲溪友議》李日新題仙娥驛詩：商山食店太悠悠，𨻰黯䭔饠古䭃頭。卽捻頭也。《集韻》或作𪌿。

餜：《集韻》古火切，音果。《玉篇》餠也。

䭄：《集韻》仕吏切，音事。嗜食也。《玉篇》同𩛌。

𩜀：《集韻》竹恚切，音諈。飢也。

𩜁：《廣韻》力膺切《集韻》閭承切，𠀤音陵。《玉篇》馬食穀多，氣流四下也。又《集韻》盧登切，音棱。又子孕切，音甑。又《唐韻》里甑切《集韻》里孕切，𠀤音掕。義𠀤同。

䭅：《集韻》洪孤切，音胡。《玉篇》餠也。《說文》本作𩱍，䭈也。《集韻》通作餬。又《集韻》古慕切，音故。饘也。

𩜂：《集韻》同饎。

餝：《玉篇》同飾。

𩜃：《集韻》《韻會》衢遇切《正韻》忌遇切，𠀤音懼。《集韻》寒𩜃，餠屬。《正字通》本作具。桓譚新論：孔子，匹夫莫不祭之，下及酒脯寒具，致敬而去。加食旁者，俗增也。

餞：《廣韻》《正韻》𠀤慈演切，音踐。《說文》送去也。《徐曰》以酒食送也。《詩·邶風》飮餞于禰。《註》祖而舍軷飮酒其側曰餞。《釋文》餞，音踐。《爾雅·釋詁》餞，進也。《疏》餞者，進飮食之名也。又凡送皆曰餞。《書·堯典》分命和仲宅西曰昧谷，寅餞納日。《註》寅，敬也，餞禮送行者之名。納日，方納之日也。蓋以秋分之暮夕方納之日，而識其景也。《釋文》餞，賤衍反。又《廣韻》疾箭切《集韻》《韻會》才線切《正韻》在線切，𠀤音賤。義同。詩邶風，飮餞，徐邈讀。又《集韻》子賤切，音箭。義同。

餟：《唐韻》陟衞切《集韻》《韻會》株衞切，𠀤音綴。《玉篇》祭酹也，餽也。《史記·武帝紀》其下四方地爲餟食。《註》索隱曰：餟謂聮續而祭之。《正義曰》謂繞壇設諸神祭座，相連綴也。《前漢·郊祀志》作腏。《循吏傳》作醊。又《廣韻》陟劣切《集韻》株劣切，𠀤音輟。義同。

𩜄：《玉篇》與𩚬同。

𩜅：《字彙》昨故切，音祚。相謁食也。

𩜆：《集韻》饑古作𩜆。註詳十二畫。

𩜇：《集韻》古倦切，音卷。《玉篇》饌也。

餠：《唐韻》《集韻》《韻會》必郢切《正韻》補永切，𠀤音丙。《說文》麫餈也。《釋名》餠，幷也，溲麫使合幷也。《揚子·方言》餠謂之飥，或謂之餦，或謂之餛。《文選》束晳有餠賦。又水引餠。《齊書·何戢傳》太祖好水引餠，戢令婦女躬執事以進。《正字通》卽今之水麫也。又《正韻》亦作䴵。《世說新語》何平叔美姿儀。魏明帝疑其傅粉，正夏日與熱湯䴵，汗出，色轉皎然。

𩜈：《廣韻》同飫。

䭆：《廣韻》尼戹切《集韻》尼厄切，𠀤音疒。《玉篇》炙餠餌也。又《說文》楚謂小兒嬾曰䭆。

𩜉：《玉篇》同䬷。

餡：《字彙》胡鑑切，音陷。凡米麫食物，坎其中，實以雜味，曰餡。或作䭑。《歐陽修·歸田錄》京師賣酸䭑者，俚俗誤書爲酸餡。滑稽子謂爲俊叨，蓋不知餡之从臽，而誤从舀也。

𩜊：《集韻》莊持切，音葘。饘名。

𩜋：《集韻》與餉同。又《後漢·章帝紀》賜給公田，爲雇耕傭賃種𩜋。《註》𩜋，糧也。古餉字。考證：〔《前漢·章帝紀》賜給公田，爲雇耕傭賃種𩜋。〕謹按章帝紀係後漢書，前漢改後漢。

餢：《集韻》薄口切，裒上聲。餢𪌜，餠也。《正字通》餢𩜶，起麫也，發酵，使麫輕高浮起，炊之爲餠。賈公彥以𨠑食爲起膠餠，膠卽酵也。涪翁說，起膠餠，今之炊餠也。《齊民要術》有餢𩜶。《篇海》同䴺。

餣：《廣韻》於業切《集韻》乙業切，𠀤音腌。《玉篇》餈也。《廣韻》餌也，粢也。《博雅》𩚹餣，餌也。《揚子·方言》餌謂之餻，或謂之餣。考證：〔《博雅》𩚹餣，飼也。〕謹照原文飼也改餌也。

餤：《廣韻》《集韻》《韻會》𠀤徒甘切，音談。《玉篇》進也。《詩·小雅》盜言孔甘，亂是用餤。《傳》餤，進也。《釋文》餤，沈旋音談。又《集韻》《韻會》余廉切《正韻》移廉切，𠀤音鹽。義同。《詩·小雅》亂是用餤。徐邈讀。又《廣韻》《集韻》𠀤杜覽切，音𧝓。同啖。《說文》噍啖也。《集韻》或作啗嚪噉。又《六書故》今以薄餠卷肉，切而薦之曰餤。《正字通》唐賜進士，有紅綾餤，南唐有玲瓏餤，駝蹄餤，鷺鷥餤，皆餠也。又《廣韻》《集韻》𠀤徒濫切，音淡。亦噉也，食也。又餌之也。《史記·趙世家》故以齊餤天下。

𩜌：《廣韻》同𩚴。

餥：《廣韻》《集韻》𠀤府尾切，音匪。《說文》餱也。《爾雅·釋言》餥，食也。《揚子·方言》𨻰楚之内相謁食麥饘曰餥。又《廣韻》甫微切《集韻》《韻會》匪微切，𠀤音非。又《集韻》方未切，音沸。義𠀤同。考證：〔《揚子·方言》陳楚之閒相謁食麥飯曰餥。〕謹照原文之閒改之内。麥飯改麥饘。

餦：《廣韻》陟良切《集韻》仲良切，𠀤音張。《玉篇》餌曰餦餭。《廣韻》餦餭，餳也。《楚辭·招魂》粔籹密餌，有餦餭些。

𩜍：〔古文〕𢘐《廣韻》德紅切《集韻》都籠切，𠀤音東。《廣韻》地理志云：東郡館名。

䭇：《集韻》一結切，音噎。《玉篇》食不下也。《說文》飯窒也。《前漢·賈山傳》祝䭇在前。《註》同餲。《楚辭·九思》仰長嘆兮氣䭇結。

𩜎：《集韻》同𦙫。詳肉部𦙫字註。

餧：《廣韻》《集韻》《韻會》𠀤於僞切，音委。《玉篇》餧，飼也。《廣韻》餧，飯也。《說文》食牛也。《禮·月令》季春，餧獸之藥，毋出九門。《註》餧者，啗之也。藥，毒物也。《楚辭·九辯》驥不驟進而求服兮，鳳亦不貪餧而妄食。《註》謂不貪人飤己妄食也。又《唐韻》奴罪切《集韻》《韻會》《正韻》弩罪切，𠀤音鮾。《玉篇》飢也。一曰魚敗曰餧。《楚語》民之羸餧，日日已甚。《前漢·魏相傳》振乏餧。◎按餧餒古通，今相承，以餧爲餧飼之餧，以餒爲飢餒之餒，遂分爲二。

館：《唐韻》《集韻》《韻會》《正韻》𠀤古玩切，音貫。《玉篇》客舍。《詩·鄭風》適子之館兮。《禮·曾子問》公館復，私館不復。《註》公館，若今縣官舍也。《周禮·地官·遺人》五十里有市，市有𠋫館，𠋫館有積。又《西京雜記》公孫弘開客館，招天下之士。一曰欽賢館，德任毗贊佐理隂陽者居之。次曰翹材館，才堪九列二千石者居之。次曰接士館，一善一藝者居之。又《周禮·春官·司巫》祭祀則共匰主及道布及蒩館。《註》蒩之言藉也，祭食有當藉者，館所以承蒩，謂若今筐也。又重館，地名，在今山東魚臺縣。《左傳·僖三十一年》宿於重館。又與管通。《儀禮·聘禮》管人布幕於寢門外。《註》管猶館也。又《集韻》《韻會》𠀤古緩切，音管。義同。又叶扃縣切，音睊。《徐幹·齊都賦》後宮內庭，𡣕妾之館。衆偉所施，極功窮變。考證：〔《周禮·春官·司巫》祭祀則共匰主及道布蒩館。《註》蒩之言藉也，祭祀有當藉者，館所以承蒩，謂若今筐也。〕謹照原文蒩館上增及字。祭祀改祭食。

𩜏：《玉篇》同飫。《後漢·馬融傳》𩜏賜犒功。《註》同飫。

餩：《廣韻》愛墨切《集韻》乙得切，𠀤音檍。《玉篇》噎也。《廣韻》噎聲。

𩜐：《集韻》同䬣。

𩜑：《字彙補》飴也，見酉陽雜俎。音未詳。

𩜒：《字彙補》乃綱切。《五音集韻》近也，忽也，咫尺見也。

𩜓：《字彙補》音義與餝同。詳餝字註。備考：《龍龕》與餝同。

𩜔：𩛢字之譌。見《字彙補》。

𩜕：《玉篇》古文飽字。註詳五畫。

𩜖：《字彙補》餠弓切，琫平聲。𩜖饞，貪食也。

𩜗：《字彙補》蒲意切，音備。與糒同。

餪：《廣韻》《集韻》《韻會》𠀤乃管切，音暖。《博雅》餪餫，饋也。《玉篇》餽女也。《集韻》女嫁後三日餉食，爲餪女。又《集韻》奴亂切，音偄。婚三日而晏謂之餪。《字林》譌从女，非。

餫：《廣韻》《正韻》禹慍切《集韻》《韻會》王問切，𠀤音運。《說文》野饋也。《左傳·成五年》晉荀首如齊逆女，宣伯餫諸穀。《註》運糧餽之。《六書故》古之使者所過邦國，皆有委積牽餼，無運糧之說。荀首過魯，魯畏晉，遠餽牽餼，故謂之餫。又《廣韻》戸昆切《集韻》胡昆切，𠀤音魂。《正字通》與餛通。今俗以麫裹肉加洎，謂之餫飩。

餬：《唐韻》戸吳切《集韻》《韻會》《正韻》洪孤切，𠀤音胡。《爾雅·釋言》餬，饘也。《註》糜也。《疏》餬饘，鬻糜相類之物。稠者曰糜，淖者曰鬻，餬饘是其別名。《左傳·昭七年》饘於是，鬻於是，以餬余口。又《玉篇》寄食也。《左傳·隱十一年》餬其口於四方。《註》餬，鬻也。

𩜭：《集韻》苦禾切，音科。𩜭斗，餌也。象蟲形。與𪍎同。

餭：《廣韻》《集韻》《韻會》𠀤胡光切，音黃。《玉篇》乾飴也。又餌曰餦餭。《爾雅翼》蜜和米麫，煎熬作粔籹。《集韻》黍擣爲𩛿，謂之餦餭。又《集韻》于方切，音王。義同。

𩜮：《集韻》同饎。

𩜯：《廣韻》所鳩切《集韻》疎鳩切，𠀤音搜。《玉篇》飯壞也。與餿同。《字林》飯傷濕熱。

䭈：《廣韻》《集韻》《韻會》𠀤居言切，音鞬。粥也。又《韻會》諸延切，音饘。義同。《集韻》或作𩱃餰飦䊕𩱤𩱡。

𩜰：《廣韻》芳逼切《集韻》拍逼切，𠀤音堛。《玉篇》飽也。

䭉：《廣韻》息委切《集韻》選委切，𠀤音髓。《玉篇》豆屑雜糖也。《廣韻》餹䬾。《揚子·方言》𩜌謂之䭉。《集韻》或作𩞢𪍳。又《集韻》尹捶切，音唯。義同。

𩜱：《集韻》口敢切，音𠪚。《玉篇》飢也。

𩜲：《集韻》方六切，音福。食也。

𩜳：《集韻》尹竦切，音甬。食也。或省作𩛤。

𩜴：《玉篇》同餈。

餮：《廣韻》《集韻》《韻會》《正韻》𠀤他結切，音鐵。《玉篇》與飻同。貪食也。《左傳·文十八年》縉雲氏有不才子，貪於飮食，冒於貨賄，天下謂之饕餮。《註》貪財爲饕，貪食爲餮，卽三苗也。又《呂氏春秋》周鼎饕餮，有首無身。食人未咽，害及其身。又《正字通》古器有饕餮，垂腹，羸其面，坐則似人。下有若承盤者，敦彝器，止有獸面，無身，皆以寓戒也。◎按山海經所紀渾敦、窮奇、檮杌、饕餮，皆惡獸名，故取以爲四凶之號。又《集韻》徒典切，音殄。義同。

𩜵：《字彙》音團。米𩜵。通作團。

餯：《廣韻》《集韻》𠀤許濊切，音喙。《廣韻》飯臭。《爾雅·釋器》餀謂之餯。《集韻》或作𩛾。

𩜶：《正字通》他口切，偸上聲。餢𩜶，餠也。互詳前餢字註。

𩜷：《集韻》如又切，音揉。《玉篇》餾也。又《集韻》女救切。同𩚖。雜飯也。

餰：《唐韻》《韻會》《正韻》𠀤諸延切，音氊。《玉篇》同饘。《荀子·禮論篇》酒醴餰鬻。又《字彙補》亦作𩜾。《禮·內則》稻米爲酏。《釋文》酏，讀爲𩜾，之然反。又《集韻》《韻會》𠀤居言切，音犍。又《集韻》旨善切，音𦗢。義𠀤同。考證：〔《禮·內則》稻米爲酏。《註》酏，讀爲𩜾。〕謹按此係釋文語，今將註字改爲釋文。

𩜸：《集韻》於喬切，音妖𡝩。𩛿也。

䭊：《廣韻》於丙切《集韻》於境切，𠀤音影。《集韻》餌也，飽也。與䭘同。亦作䭗。又《集韻》倚兩切，音鞅。滿也。亦作䬬。〇按䭊䬬䭘䭗四字，音訓略同。諸韻書遞相譌混，不見經傳，要皆俗字也。

餱：《廣韻》戸鉤切《集韻》《韻會》胡溝切《正韻》胡鉤切，𠀤音侯。《說文》乾食也。《徐鉉曰》今人謂飯乾爲餱。《詩·大雅》廼裹餱糧。《釋文》餱，音侯，食也。

餲：《廣韻》《集韻》於例切《韻會》於罽切，𠀤音䋵。《玉篇》飯臭也。《爾雅·釋器》食饐謂之餲。《註》飯穢臭。《論語》食饐而餲。《集韻》或作饐。又《廣韻》烏葛切《集韻》《正韻》阿葛切《韻會》阿曷切，𠀤音遏。又《集韻》《正韻》𠀤於邁切，音嗄。又《廣韻》於戒切《集韻》《韻會》乙界切，𠀤音噫。義𠀤同。或作䬵。又《廣韻》胡葛切《集韻》何葛切，𠀤音曷。義同。又《廣韻》餠名。

𩜹：《說文》𥶉字重文。諸韻書俱作饌。詳後饌字註。

𩜺：《正字通》䭇字之譌。字彙引靈樞經，𩜺不得息，譌作𩜺。

𩜻：《字彙》同饕。

餳：《集韻》《韻會》《正韻》𠀤徒郞切，音唐。《說文》飴和饊也。《揚子·方言》餳謂之餹。《釋文》餳，洋也。煮米消爛，洋洋然也。《急就章》棃𣐈柰桃待露霜，棗杏瓜棣饊飴餳。《詩話》劉禹錫曰：詩用僻字，宜有來歷。宋考功云：沈佺期嶺表寒食詩：馬上逢寒食，春來不見餳。常疑之。因讀毛詩，簫管備舉，鄭箋，簫，編小竹管，如今賣餳者所吹，六經惟此中有餳字。吾緣明日重九，押一餻字讀，尋思六經無餻，故不敢爲之。◎按重編廣韻云：𩞃，徐盈切，當从昜，正韻从易誤。餳，徒郞切，當从易，今混爲一字，非。字彙旣有𩛿字，从徐盈反，復于餳字作徐盈、徒郞二切，尚未了然於字書之誤也。考證：〔《急就章》棃𣐈柤桃待露霜，棗杏瓜棣饊飴餳。〕謹照原文柤桃改柰桃。

䭋：《正字通》與飽𩜿𠀤同。《路史》民食鳥獸之肉，有不能䭋者飮其血。

餴：《玉篇》甫云切，音分。半蒸飯也。與饙同。《詩·大雅》挹彼注兹，可以餴饎。《註》餴，蒸米一熟，而以水沃之，乃再蒸也。本作餴，字彙省作餴，附八畫，非。今攺正。

䭌：《集韻》同餬。

𩜼：《字彙補》音未詳。《酉陽雜俎》飽𩜌謂之𩜼。

𩜽：《字彙補》五健切，音彥。《酉陽雜俎》飴謂𩜽。

𩜾：《字彙補》與餰同。《禮·內則》以與稻米爲酏。《釋文》酏，讀爲𩜾，之然反。考證：〔《禮·內則》以與〈米舀〉米爲酏。《註》酏，讀爲𩜾〕謹照原文〈米舀〉米改稻米。註改釋文。

𩜿：《玉篇》古文飽字。註詳五畫。

𩝀：《字彙補》甫文切，音分。《海篇》餐𩝀，飯也。

𩝁：《字彙補》同饌。

𩝂：《字彙補》同餴。

䭍：《字彙補》皇盧切，音弧。《海篇》寄食也。又糜也。

餹：《廣韻》《集韻》《韻會》《正韻》𠀤徒郞切，音唐。《玉篇》餹䬾，餌也。《廣韻》餹䬾，黍膏。《揚子·方言》餳謂之餹。《本草》飴卽軟餹。凡粳粟火麻白米皆堪作，惟糯米作者入藥。《集韻》或作糖糛餳。

𩝙：《正字通》俗嗜字。

𩝚：《集韻》丑展切，音蕆。長味。

𩝛：《廣韻》胡瞎切《集韻》下瞎切，𠀤音轄。飽也。

䭐：《廣韻》餘亮切《集韻》弋亮切，𠀤音恙。《玉篇》餌也。《集韻》作𩞭。

餺：《廣韻》補各切《集韻》《韻會》《正韻》伯各切，𠀤音博。《玉篇》餺飥，餠屬。《廣韻》作䭦。亦作𩟛。

䭑：《廣韻》良冉切《集韻》力冉切，𠀤音斂。《廣韻》小食也。《說文》嘰也。《長箋》正飯之後有小飯，如茶點之類，北方謂之小食，飯之餘也。又《說文》廉潔也。《長箋》因小義，故借廉潔，廉則薄德也。又《唐韻》力鹽切《集韻》離鹽切，𠀤音廉。義同。又《集韻》乎韽切，音陷。餠中肉。或作𤑃膁𦡶。一作餡。又《集韻》苦簟切，音歉。食不飽。同䭠。

𩝜：《廣韻》《集韻》𠀤於袁切，音鴛。《玉篇》貪也。《集韻》或省作𩛟。

餻：《廣韻》古勞切《集韻》《韻會》居勞切《正韻》姑勞切，𠀤音高。《玉篇》餻糜。《博雅》餻，餌也。《揚子·方言》餌謂之餻。《集韻》作糕。別作𩝝。◎按《說文》作餻。《字彙》沿俗，省作餻，附十畫，非。考證：〔《博雅》饔餻，餌也。〕謹按原文孰食謂之饔爲句，餻䭣𩚹餣〈飠亢〉餌也爲句，饔字不屬下讀，今省去饔字。

𩝝：《廣韻》苦到切《集韻》口到切，𠀤音犒。《玉篇》勞也。《廣韻》餉軍。《集韻》或作犒槀䐧。又《集韻》居勞切《正韻》姑勞切，𠀤音高。與餻同。

𩝞：《集韻》千剛切，音蒼。食也。

𩝟：《集韻》測洽切，音插。餌也。

𩝠：《集韻》去久切，音糗。食物爛也。

䭒：《廣韻》相卽切《集韻》悉卽切，𠀤音息。《玉篇》氣息也。《揚子·方言》䭒、喙、呬，息也。周鄭宋沛之閒曰䭒。自關而西，秦晉之閒，或曰喙，或曰䭒。東齊曰呬。又《廣韻》食也。《博雅》長也。

𩝡：《廣韻》《集韻》𠀤去演切，音遣。《廣韻》黏也。《博雅》𩝡䊎，摶也。一曰黏也。一曰乾餌。《集韻》或作䭤。考證：〔《博雅》𩝡䊎，搏也。〕謹照原文搏改摶。

𩝢：《五音集韻》來可切，音㦬。《異字苑》𩝢，餉也。

餼：《廣韻》《集韻》許旣切《韻會》於旣切，𠀤音欷。《玉篇》饋餉也。《周禮·秋官·司儀》致饔餼。《註》小禮曰飧，大禮曰饔餼。又《周語》廩人獻餼。《註》禾米也。又牲生也。《儀禮·聘禮》餼之以其禮，上賔大牢，積惟芻禾，介皆有餼。《註》凡賜人以牲生曰餼。餼猶稟也，結也。《疏》按經云：主國使卿歸饔餼。五牢云：飪一牢，腥二牢，餼二牢，𨻰于門西。鄭註云：餼，生也。牛羊右手牽之，豕東之，是牲生曰餼。論語，告朔之餼羊，鄭註亦云：牲生曰餼。春秋傳，餼臧石牛，服氏亦云：牲生。是凡牲生曰餼。春秋僖三十三年：鄭皇武子云：餼牽竭矣。服氏以爲腥曰餼，以其對牽，故以餼爲腥。詩序云：雖有牲牢饔餼。鄭云：腥曰餼，以其對生是活，故以餼爲腥。又《魯語》馬餼不過稂莠。《註》秣也。◎按說文本作氣。餼，饋客芻米也。齊人來氣諸侯，見春秋桓十年。或从食作餼，或从旣作䊠，亦借旣，義𠀤同。今通作餼。考證：〔又《地官·司徒》廩人獻餼。《註》禾米也。〕謹按此出國語之周語篇不出周禮地官司徒。今將地官司徒字改爲周語。〔《儀禮》《疏》引春秋傳，餼藏石牛〕謹照原文藏改臧。

𩝣：《廣韻》都盍切《集韻》德盍切，𠀤音荅。《玉篇》𩝣𩚛，食也。

𩝤：《集韻》同䬼。

𩝥：《集韻》蘇故切，音素。膳徹葷也。《正字通》按六書本作素。儀禮士喪禮：飯素食。註：猶故也，謂復平生時食也。《漢書·霍光傳》註：菜食無肉曰素。集韻作𩝥，非。考證：〔《史記·霍光傳》《註》，菜食無肉曰素。〕謹按史記無霍光傳。今將史記改爲漢書。

餽：《廣韻》《集韻》《韻會》求位切《正韻》具位切，𠀤音匱。《說文》吳人謂祭曰餽。又《廣韻》同饋。《前漢·食貨志》千里負擔餽饟。又貽也。《孟子》王餽兼金一百而不受。又姓。《姓譜》晉中行穆伯攻鼓，餽閒倫欲因其嗇夫而下之不從。又《集韻》基位切，音嬀。又歸謂切，音貴。義𠀤同。

餾：《唐韻》《集韻》《韻會》《正韻》𠀤力救切，音溜。《玉篇》飯氣蒸也。《廣韻》餾飯。《爾雅·釋言》饙餾稔也。《註》饙熟曰餾。《疏》孫炎曰：烝之曰饙，均之曰餾。郭云：今呼𩛢飯爲饙，饙熟爲餾。《說文》云饙，一蒸米也。餾，飯氣流也。然則蒸米謂之饙，饙必餾而熟之，故言餾。本作𩞷。又《廣韻》《集韻》𠀤力求切，音劉。義同。考證：〔《爾雅·釋言》饙餾稔也。《疏》孫炎曰，蒸之曰饋，均之曰餾。郭云，今呼𩛢飯爲饙，饙熟爲餾。〕謹照原文曰饋改曰饙。𩛢飯改𩛢飯。

䭓：《集韻》五困切，音顐。《說文》䭡䭓也。謂相謁食麥。秦人語。或作䅱。又《廣韻》《集韻》𠀤五恨切，音䬶。《廣韻》飽也。又《玉篇》饐也。

餿：《玉篇》同𩜯。

䭔：《廣韻》《集韻》𠀤都回切，音磓。《玉篇》蜀人呼蒸餠爲䭔。《李萼·饞語詩》拈䭔舐指不知休。《集韻》或作𩛍𪌤䊚。

饀：《集韻》他刀切。與饕同。又徒刀切，音陶。餌也。與𪌼同。通作𩛽。又苦紺切，音勘。味過甘也。

𩝦：《正字通》俗齋字。

𩝧：《集韻》同𩛢。

饁：《唐韻》筠輒切《集韻》域輒切《正韻》弋涉切，𠀤音葉。《玉篇》餉田食。《爾雅·釋詁》饁，鑲饋也。《疏》野饋曰饁。《詩·豳風》饁彼南畝。《左傳·僖三十三年》臼季使過冀，見冀缺耨，其妻饁之。又《周禮·夏官·大司馬》致禽饁獸於郊。《註》聚所獲禽，因以祭四方之神於郊也。又《集韻》乙業切，音腌。野饋也。考證：〔《周禮·春官·小宗伯》致禽饁獸於郊。〕謹照原文春官小宗伯改夏官大司馬。

𩝨：《字彙補》果騧切，音瓜。𩝨消食也。

𩝩：《字彙補》博考切，音飽。見張仲医銘。◎按集古錄及鐘鼎款識所載不同，惟東觀餘論作𩝩。互詳𩛊字註。

𩝪：《字彙補》音未詳。《酉陽雜俎》䭞䭣𩝪𩟩䬧，餌也。

𩝫：《字彙補》同漿。《莊子·列禦𡨥》吾嘗食于十𩝫而五𩝫先饋。又作𩝴。

𩝬：與饛同。見《六書故》。

𩝽：《類篇》巨兩切，强上聲。硬食。

饄：《正字通》同餹。

𩝾：《集韻》同饟。

𩝿：《集韻》陟革切，音摘。日月𩝿蝕。又治革切，音宅。義同。

𩞀：《廣韻》《集韻》𠀤桑感切，三上聲。《玉篇》羹𩞀也。《說文》本作糂，以米和羹也。一曰粒也。又《五音集韻》與糣同。糣，䊤滓也。又《集韻》楚錦切，音墋。食有沙。又七紺切，音謲。鼓曲也。與參同。《後漢》禰衡爲漁陽參撾。考證：〔又七紺切，音謲。鼓曲也。與參同。《魏志》禰衡爲漁陽參撾。〕謹按所引見後漢書禰衡傳。謹將魏志改爲後漢。

𩞁：《廣韻》莫婆切《集韻》眉波切，𠀤音摩。《玉篇》食也。又《集韻》一曰哺小兒。或作䭩。又《集韻》忙皮切。與糜同。粥也。或作𩞇。

饅：《廣韻》母官切《集韻》《韻會》《正韻》謨官切，𠀤音瞞。《集韻》饅頭，餠也。《正字通》麫食也。饅開首者曰橐駝臍。吳下呼𩛋膪，讀若匘詐，言熟食之肥也。長曰繭，斜曰桃。《晉·書束晳賦》饅頭薄持。《事物紀原》諸葛亮南征，將渡瀘水。土俗殺人首祭神，亮令以羊豕代，取麫，畫人頭祭之。饅頭名始此，又南唐有子母饅頭。《燕翼詒謀錄》仁宗誕日，賜羣臣包子，卽饅頭別名。今俗屑麫發酵，或有餡，或無餡，烝食者謂之饅頭。《集韻》或作𪍩。

𩞂：《集韻》籀文饕字。《字彙補》或作𧈐。

𩞃：《集韻》同𩞧。又式亮切，傷去聲。饋也。與餉同。又尸羊切，音商。義同。

饆：《廣韻》𤰞吉切《集韻》《韻會》《正韻》壁吉切，𠀤音必。《玉篇》饆饠，餠屬。用麫爲之，中有餡。《資暇集》蕃中畢氏羅氏好食此味，因名畢羅。後人加食旁，爲饆饠。◎按酉陽雜俎，有人夢入畢羅店，及醒，店子曰：郞君與客食畢羅二斤，何不計直而去。卽饆饠也。《集韻》或作𪍪。

𩞄：《玉篇》昨糟切，音曹。食餡也。

𩞅：《集韻》蘇回切，音𤗯。飯也。

𩞆：《廣韻》士江切《集韻》鉏江切，𠀤音淙。《廣韻》饞𩞐，愛食。《集韻》欲食也。或書作𩞐。

饇：《集韻》《韻會》《正韻》𠀤依據切，音瘀。同飫。《詩·小雅》如食宜饇。《箋》王如食老者，則宜令之飽。又《廣韻》衣遇切《集韻》《韻會》威遇切，𠀤音嫗。又《集韻》於口切，音毆。義𠀤同。

𩞇：《集韻》同𩞁。

䭕：《廣韻》《集韻》𠀤子敢切，音昝。《玉篇》澉䭕，無味。又《集韻》子冉切，音僭。嘗食也。一曰䭕䣸，味醨。或从漸。又昨濫切，音暫。義同。或書作𩞏。

𩞈：《集韻》佇六切，音逐。食貌。又餠也。

䭖：《廣韻》《集韻》𠀤章恕切，音翥。《玉篇》豕食也。又《廣韻》大糜。

𩞉：《廣韻》鋤功切《集韻》鉏弓切，𠀤音崇。饞𩞉，貪食。

饈：《類篇》思留切，音修。進獻也。一曰致滋味曰羞。或从食。《字彙》膳也，薦也。

𩞊：《集韻》居氣切，音旣。饋食生也。

𩞋：《集韻》昌容切，音衝。《玉篇》饞𩞋也。《集韻》不廉。

饉：《廣韻》渠遴切《集韻》《韻會》渠吝切《正韻》具吝切，𠀤音僅。《廣韻》無穀曰飢，無菜曰饉。《論語》因之以飢饉。又《韓詩外傳》三穀不升謂之饉。《字彙補》亦作𩞎。

䭗：《集韻》於境切，音影。與䭘同。

𩞌：《集韻》同餗。

𩞍：《集韻》同餗。

𩞎：《字彙補》同饉。

𩞏：《集韻》同䭕。

𩞐：《集韻》同𩞆。

𩞑：《說文》府文切。滫飯也。从食𠦪聲。《徐註》𠦪音忽，非聲，疑卽奔字之譌。《字彙補》作𩞑，非。

𩞡：《集韻》同饎。

𩞢：《集韻》同䭉。

饊：《廣韻》《韻會》蘇旱切《集韻》顙旱切，𠀤音散。《廣韻》饊，飯也。《說文》熬稻粻䊗也。

𩞣：《正字通》俗饕字。

䭘：《廣韻》於丙切《集韻》於境切，𠀤音影。《玉篇》飽滿也。《集韻》餌也，飽也。或作䭊䭗。又《集韻》於慶切，音映。義同。或作䬬。

𩞤：《集韻》都昆切，音敦。貪食。

𩞥：《集韻》始兩切。同餉。

饋：〔古文〕𠩸《唐韻》《集韻》《韻會》求位切《正韻》具位切，𠀤音匱。《廣韻》餉也。《周禮·天官》膳夫凡王之饋。《註》進食于尊者曰饋。又《儀禮·特牲饋食禮》特牲饋食之禮，不諏日。《註》祭祀自孰始曰饋食。饋食者，食道也。又《士虞禮》特豕饋食。《註》饋，猶歸也。以物與神及人，皆言饋。又《左傳·成十年》晉侯欲麥，使甸人獻麥，饋人爲之。《註》饋人，主治公膳者也。《集韻》或作歸餽。又《集韻》徒回切，音頹。餹饋，餌名，屑米和蜜蒸之。考證：〔《周禮·天官》膳夫掌王之饋。《註》進食于尊曰饋。〕謹照原文掌王之饋改凡王之饋。尊下增者字。

𩞦：《字彙》丑庚切，音撐。𩞦䬷，飽也。

䭙：《廣韻》《集韻》𠀤子朕切，音䤐。《廣韻》濕通上也。又《博雅》美也。《集韻》味小甘也。《集韻》通作䐶。

𩞧：《廣韻》書兩切《集韻》始兩切，𠀤音賞。《玉篇》晝食也。與𩞃同。《廣韻》日西食也。

饌：《集韻》雛綰切《五音集韻》雛睆切，𠀤音撰。《玉篇》飯食也。《說文》具食也。《周禮·天官·酒正》以共王之四飮三酒之饌。《疏》謂饌𨻰具設之也。《儀禮·燕禮》膳宰具官，饌于寢東。《註》具其官之所饌，謂酒也，牲也，脯醢也。又《韻會小補》或作篹。《前漢·元后傳》獨置孝元廟故殿，以爲文母篹食堂。《註》孟康曰：篹，音撰。晉灼曰：篹，具也。又《集韻》扶萬切，音飯。又《五音集韻》士戀切，音籑。義𠀤同。又《正韻》須兗切，音選。尚書大傳》夏后氏不殺不𠛬，死罪罰二千饌。《馬融云》饌，六兩。《史記·平準書》作撰。《蘇林云》撰音選擇之選。《說文》本作籑，从食算聲。或从㢲作𩜹。諸韻書沿俗作饌。

籑：《正字通》同䉵，譌省。

𩞨：《集韻》令益切，音㔏。𩞨𩝿，食相箸。

𩞩：《集韻》胡光切，音黃。糜也。

饍：《廣韻》《集韻》《正韻》𠀤時戰切，音繕。《玉篇》食也。與膳同。《說文》具食也。《周禮·天官》膳夫掌王之食飮膳羞。膳之言善也。又《正韻》上演切，音善。義同。

饎：《唐韻》《集韻》《韻會》《正韻》𠀤昌志切，音熾。《爾雅·釋訓》饎，酒食也。《註》猶今云饎饌，皆一語而兼通。《疏》饎，一字通酒食兩名也。李巡云：得酒食則喜歡也。《詩·小雅》吉蠲爲饎，是用孝享。又《玉篇》黍稷也。《儀禮·特牲饋食禮》主婦視饎爨于西堂下。《註》炊黍稷曰饎。又《集韻》虛其切，音僖。義同。《集韻》或作𩛉𩜮𩞡糦喜𩜂。《正韻》亦作𩟄。

饏：《集韻》杜覽切，音澹。《玉篇》食無味也。通作澉。

䭚：《廣韻》宅江切《集韻》《韻會》傳江切，𠀤音幢。《廣韻》喫貌。《集韻》食無廉也。或作噇。

𩞪：《正字通》俗餪字。

饐：〔古文〕䬥《廣韻》《集韻》《韻會》𠀤乙冀切，音懿。《玉篇》饐餲，臭味變。《說文》飯傷濕也。《爾雅·釋器》食饐謂之餲。《集韻》或作𩚂饖。又《集韻》於例切，音餲。義同。又《集韻》一結切，音噎。《說文》飯窒也。《集韻》或作䭇噎。又《集韻》益悉切，音壹。義同。

饑：〔古文〕𩜆𩚮《玉篇》紀衣切，音機。《說文》穀不熟爲饑。从食幾聲。餘詳飢字註。

𩞫：《玉篇》同飴。

𩞬：《集韻》都騰切，音登。《玉篇》祭食也。又《廣韻》都鄧切《集韻》《正韻》丁鄧切，𠀤音嶝。義同。

饒：《廣韻》《集韻》《韻會》《正韻》𠀤如招切，音蕘。《玉篇》多也，飽也，豐也，厚也，餘也。又益也，賸也。《禮·曲禮》大饗不問卜，不饒富。《註》富之言備也。備而已，勿多於禮也。《前漢·𨻰平傳》平娶張氏，資用益饒。又對漢王曰：大王能饒人以爵邑。又俗謂寬恕曰饒。《杜甫·立秋後詩》日月不相饒，節序昨夜隔。又國名。《前漢·地理志》北海郡縣饒侯國。又縣名。《前漢·地理志》屬西河郡。莽曰饒衍。《後漢·郡國志》安平國饒陽，故名饒。又州名。本楚番邑，吳置鄱陽郡，隋攺饒州，以物產富饒也。又姓。《風俗通》漢有饒武，爲漁陽太守。又《廣韻》《集韻》《韻會》人要切《正韻》實照切，𠀤音邵。義同。

𩞭：《集韻》䭐，或从羕。詳䭐字註。

𩞮：《字彙補》淳化帖薛稷書，孫權與介象論鱠，象以𩞮魚爲上。乃庭中作坎置水，投以釣餌，不經食，得𩻨魚付厨。◎按𩞮𩻨二字，韻書不載。三國志作鯔，帖中筆墨小變，譌分爲二，其實一字也。

饓：《字彙補》丑庚切，音撐。𤷛食曰饓，出免疑雜字韻。

䭝：《集韻》古外切，音儈。食也。

𩞾：《集韻》徒谷切，音牘。《玉篇》粥也。

𩞿：《廣韻》《集韻》𠀤呼紺切，音顑。食不飽也。

𩟀：《集韻》委勇切，音擁。食饐也。

饔：《唐韻》《集韻》《韻會》《正韻》𠀤於容切，音邕。《玉篇》熟食也。《詩·小雅》有母之尸饔。《傳》熟食曰饔。《孟子》饔飧而治。《註》饔飧，熟食也。朝曰饔，夕曰飧。又《周禮·天官·內饔註》饔，割烹煎和之稱。《疏》饔，和也，熟食曰饔。熟食須調和，故號曰饔。又《儀禮·聘禮》君使卿韋弁歸饔餼五牢。《註》牲殺曰饔，生曰餼。又通作雝。《周語》佐雝者嘗焉。又《韻會》《正韻》𠀤於用切，雍去聲。義同。

𩟁：《字彙》與縣切，音院。饜飽也。

𩟂：《廣韻》古臥切，音過。《玉篇》食也。

𩟃：《廣韻》《集韻》𠀤郞丁切，音靈。食飽也。

𩟄：《正韻》同饎。《周禮·地官》𩟄人掌凡祭祀共盛共王及后之六食。

䭞：《集韻》夷益切，音繹。《玉篇》祭之明日又祭曰䭞。又《集韻》飯壞曰䭞。

𩟅：《字彙》力驗切，音殮。食無味。又良冉切，音斂。義同。

𩟆：《字彙》同䭉。

𩟇：《廣韻》烏到切《集韻》《韻會》於到切，𠀤音奧。《玉篇》妒食。

𩟈：《字彙》都郞切，音當。與食也。又丁浪切，音擋。義同。

饕：《唐韻》土刀切《集韻》《韻會》他刀切，𠀤音滔。《玉篇》貪財也。《韻會》貪嗜飮食曰饕。《左傳·文十八年》天下之民以比三凶，謂之饕餮。《註》貪財爲饕，貪食爲餮。互詳餮字註。考證：〔《左傳·文十八年》天下之民一比三凶，謂之饕餮。〕謹照原文一比改以比。

䭟：《字彙》與涉切，音葉。餠屬。

䭠：《集韻》苦簟切，音慊。食不飽也。一曰不足貌。或作䭑，通作嗛。又《五音集韻》兼玷切，音孂。《博雅》祈也。

𩟉：《玉篇》於利切，音懿。飽也。《字彙》譌刻作𩜩，今攺正。

饖：《唐韻》於廢切《集韻》烏廢切，𠀤音穢。《說文》飯傷熱也。《廣韻》飯臭。又《集韻》乙冀切，音懿。義同。本作饐。

饗：《唐韻》《集韻》《韻會》《正韻》𠀤許兩切，音享。《玉篇》設盛禮以飯賔也。《說文》鄕人飮酒也。《詩·小雅》一朝饗之。《箋》大飮賔曰饗。《周禮·秋官·掌客》三饗，三食，三燕。又《禮·郊特牲》大饗尚腶脩而已矣。《註》此大饗饗諸侯也。又《儀禮·士昏禮》舅姑共饗婦，以一獻之禮。《註》以酒食勞人曰饗。又《公羊傳·莊四年》夫人姜氏饗齊侯于祝丘。《註》牛酒曰犒，加羹飯曰饗。又祭名。《禮·禮器》大饗其王事歟。《註》祫祭也。又《書·顧命》王三祭，上宗曰饗。《註》宗伯曰饗者，傳神命以饗告也。《詩·周頌》伊嘏文王，旣右饗之。《箋》文王旣右而饗之，言受而福之。又通作享。《左傳·成十二年》享以訓恭儉，宴以示慈惠。《註》享，同饗。宴，同燕。又與響通。《前漢·禮樂志》五音六律，依韋饗昭。又《集韻》《韻會》《正韻》𠀤虛良切，音香。《集韻》祭而神歆之也。《前漢·郊祀歌》闢流離，抑不祥。賔百寮，山河饗。《註》師古曰：合韻音鄕。又《安世房中歌》嘉薦芳矣，告靈饗矣。告靈旣饗，德音孔臧。又叶荒降切，與向通。《黃香·九宮賦》狼弧彀弓而外饗。《註》饗，宜讀作嚮。考證：〔《禮·郊特牲》大饗尚腶修而已矣。《註》此大饗之諸侯也。〕謹照原文修改脩之。諸侯改饗諸侯。〔《儀禮·士昏禮》舅始共饗婦，以一獻之禮。〕謹照原文舅始改舅姑。〔《前漢·禮樂志》五音六律，依饗。〕謹按郊祀歌本作五音六律依韋饗昭。今照原文依下增韋字，饗下增昭字。

𩟊：《廣韻》女江切《集韻》濃江切，𠀤音𦗳。《玉篇》䭢𩟊，强食也。

饘：《唐韻》《集韻》《韻會》《正韻》𠀤諸延切，音旃。《玉篇》糜也。《說文》周謂之饘，宋謂之餬。《禮·檀弓·饘粥疏》厚曰饘，希曰粥。又《廣韻》《集韻》𠀤旨善切，音𦗢。義同。《集韻》或作𩱡餰飦䭈𩱤䊕𩛻䬤𥼷𢐹。

𩟋：《集韻》同贍。

饙：《集韻》《韻會》𠀤方文切，音分。《玉篇》半蒸飯。《釋名》饙，分也，衆粒各自分也。又《爾雅·釋言》饙餾，稔也。《註》今呼𩛢飯爲饙，饙熟爲餾。《疏》稔熟也。孫炎曰：蒸之曰饙，均之曰餾。郭云：今呼𩛢飯爲饙，饙熟爲餾。《說文》云饙，一蒸米也。餾，飯氣流也。然則蒸米爲之饙，饙必餾而熟之，故言饙餾稔也。《大雅·泂酌》云可以饙饎。饙餴音義同。《說文》本作𩞑。《字彙》省作饙，附十二畫，非。今攺正。考證：〔《爾雅》《註》今呼𩛢飯爲饙，饙熟爲餾。《疏》郭云，今呼𩛢飯爲饙，饙熟爲餾。〕謹照原文兩𩛢字𠀤改𩛢。

𩟌：《字彙補》子旦切，音贊。羹和飯也。

𩟍：《字彙補》許讚切，音䜗。食未熟而饁也。出藏經字義。

䭡：《廣韻》烏恨切《集韻》於恨切，𠀤恩去聲。《說文》秦人謂相謁而食麥曰䭡䭓。又《玉篇》食欲飽也。《揚子·方言》關西呼食欲飽爲䭡䭓。又《唐韻》《集韻》𠀤烏困切，音搵。義同。

𩟓：《唐韻》《正韻》烏郭切《集韻》屋郭切，𠀤音雘。《玉篇》無味也。《廣韻》味薄。《集韻》伊尹曰：甘而不䬼，肥而不𩟓。又《集韻》黃郭切，音穫。又恥格切，音斥。義𠀤同。

饚：《集韻》同餀。

𩟔：《字彙》初戛切，音察。添食也。

𩟕：《玉篇》蒲突切，音勃。𩟕饇。《字彙》饇飽。考證：〔《玉篇》蒲突切，音勃。鑄饇。〕謹照原文鑄饇改𩟕饇。

𩟖：《字彙》俗饞字。

䭢：《廣韻》女耕切《集韻》尼耕切，𠀤音儜。《玉篇》內充實也。又䭢𩟊，强食也。《集韻》食也。

䭣：《集韻》同餈。

𩟗：《集韻》同䭕。

䭤：《廣韻》《集韻》𠀤去演切，音遣。《玉篇》噍也。又乾麫餠。《集韻》一曰乾餌。又《博雅》摶也。一曰黏也。《集韻》或省作𩝡。

饛：《唐韻》《正韻》莫紅切《集韻》《韻會》謨蓬切，𠀤音蒙。《說文》盛器滿貌。《詩·小雅》有饛簋飧。《傳》饛，滿簋貌。《六書故》作𩝬。

𩟘：《字彙》同烝。

饜：《廣韻》《集韻》《韻會》《正韻》𠀤於豔切，音厭。《玉篇》飽也，足也。《左傳·襄十六年》以險徼幸者，其求無饜。《孟子》饜酒肉而後反。又通作厭。《書·洛誥》萬年厭于乃德。《註》厭，飫也。《釋文》厭於豔反，徐於廉反。又《廣韻》一鹽切《集韻》於鹽切《正韻》衣炎切，𠀤音懕。義同。《吳棫·韻補》《左傳》序，饜而飫之。《孟子》饜酒肉。或作𤞣。《書·洛誥》註：飽也。亦作懕。通作厭。《周禮·大司徒》註：厭服于十二敎。疏云：謂厭飫服行。又《賈山傳》好善無饜。無音，《孟子》不奪不饜。《左傳》貪惏無饜。有平去二音。舊韻𤞣饜厭三字訓解不同，許於經傳有明音，卽依本音，如無明音，卽平仄聲通使。毛氏曰：三字訓解不同，謂厭斁、厭禳、厭服、厭厭之類，當隨出處。若訓飽足者，平去聲三字𠀤同，其閒字音獨異，如《孟子》不奪不饜有二音，至饜酒肉、饜足乃獨去音，皆合通押。按本韻三字各出，如厭之爲斁，饜之爲飫，猶曰不同，如𤞣字直是省文，各出誤矣。互詳厭字註。

𩟙：《廣韻》《集韻》𠀤昨結切，音𢧵。《玉篇》食也。

䉵：《唐韻》士戀切《集韻》《韻會》雛戀切，𠀤音𤩄。《說文》饌本字。又《集韻》株戀切，音囀。饋也。又逵眷切，音倦。食也。

𩟚：《字彙補》音未詳。《尚書·大傳儀》伯樂舞𩟚哉，其歌聲比大謠。

𩟛：《五音集韻》與餺同。

𩟜：《字彙補》音未詳。《穆天子傳》𩟜𡮖十篋。《註》疑紵葛之屬。

𩟤：《集韻》鄔賄切，音猥。食而吐也。《字彙》此字當作𩟟。

䭥：《字彙》同䭐。

𩟥：《正字通》俗臇字。

𩟦：《字彙》昨結切，音節。食也。

𩟧：《字彙》式灼切，音爍。銷爍也。

𩟨：《字彙補》呼各切，音喝。《篇海》羹𦞦。

𩟩：《字彙補》音無考。餌也。見段成式食經。

𩟭：《廣韻》盧紅切《集韻》盧東切，𠀤音籠。《廣韻》𩟭餠。

𩟮：《類篇》胡怪切，音壞。食販也。

𩟯：《字彙》黑各切，音郝。羹𩟯。

𩟰：《集韻》與飥同。

𩟱：《說文》饋本字。

饝：《字彙補》與𩞁同。又餠也。

䭦：《玉篇》同餺。

𩟶：《集韻》楚鑑切，音讖。貪食。

䭧：《字彙》母彼切，音靡。哺小兒也。

饞：《廣韻》士咸切《集韻》《韻會》鋤咸切《正韻》鉏咸切，𠀤音讒。《廣韻》不廉。《集韻》饕也。又《韻會》通作嚵。《韓愈·月蝕詩》雖食八九無嚵名。

饟：《廣韻》《集韻》《韻會》《正韻》𠀤式亮切。與餉同。《爾雅·釋詁》饁饟，饋也。《疏》食人曰饟，自家之野也。《詩·周頌》其饟伊黍。《釋文》饟，式亮反。又《廣韻》書兩切《集韻》《韻會》《正韻》始兩切，𠀤音賞。周人謂饋曰饟。又《集韻》人樣切，音讓。又《廣韻》式羊切《集韻》《韻會》《正韻》尸羊切，𠀤音商。義𠀤同。

䭨：《廣韻》《集韻》𠀤山垂切，音䪎。《廣韻》小餟之貌。又《廣韻》舒芮切《集韻》輸芮切《正韻》始銳切，𠀤音稅。義同。《廣韻》與䬽同。又《集韻》儒垂切，音蕤。又翾規切，音墮。又兪芮切，音睿。義𠀤同。又《五音集韻》戸圭切，音攜。《揚子·方言》餽也。

𩟷：《正字通》饔本字。字彙以𩟷爲俗字，誤。

𩟸：《字彙補》呼各切，音喝。羹也。

饠：《廣韻》魯河切《集韻》《韻會》良何切《正韻》郞何切，𠀤音羅。《玉篇》饆饠。《集韻》餠也。《正韻》食名。《集韻》本作𪎆。

饡：〔古文〕𩛻䬤《廣韻》《集韻》𠀤則旰切，音贊。《玉篇》以羹澆飯也。《楚辭·九思》將夭折兮碎糜，時混混兮澆饡。《註》言混濁如澆饡之亂也。又《集韻》以膏煎稻爲𨠑也。《字彙補》亦作𩟪。

䭩：《廣韻》莫婆切《集韻》眉波切，𠀤音摩。《玉篇》哺小兒也。《廣韻》𠯗貌。又《集韻》與𩞁同。食也。

