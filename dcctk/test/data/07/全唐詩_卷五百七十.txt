*靜夜相思

山空天籟寂，水榭延輕涼。浪定一浦月，藕花閑自香。

*桂州經佳人故居

桂水依舊綠，佳人本不還。只應隨暮雨，飛入九疑山。

*放魚

早覓為龍去，江湖莫漫遊。須知香餌下，觸口是銛鉤。

*蓮葉

根是泥中玉，心承露下珠。在君塘下種，埋沒任春浦。

*客愁二首

客愁看柳色，日日逐春深。蕩漾春風起，誰知曆亂心。

客愁看柳色，日日逐春長。憑送湘流水，綿綿入帝鄉。

*洞庭幹二首

借問蓬萊水，誰逢清淺年。傷心雲夢澤，歲歲作桑田。

朱宮紫貝闕，一旦作沙洲。八月還平在，魚蝦不用愁。

*病起別主人

益愧千金少，情將一飯殊。恨無泉客淚，盡泣感恩珠。

*火爐前坐

孤燈照不寐，風雨滿西林。多少關心事，書灰到夜深。

*古詞

一合相思淚，臨江灑素秋。碧波如會意，卻與向西流。

*嘲賣藥翁

劚盡春山土，辛勤賣藥翁。莫拋破笠子，留作敗天公。

*傷小女癡兒

哭爾春日短，支頤長歎嗟。不如半死樹，猶吐一枝花。

*青鷁

獨立蒹葭雨，低飛浦嶼風。須知毛色下，莫入鷺鷥叢。

*池塘晚景

風荷珠露傾，驚起睡鵁鶄。月落池塘靜，金刀剪一聲。

*役從叔

可惜出群蹄，毛焦久臥泥。孫陽如不顧，騏驥向誰嘶。

*惱自澄

常聞天女會，玉指散天花。莫遣春風裏，紅芳點袈裟。

*讀賈誼傳

卑濕長沙地，空拋出世才。已齊生死理，鵩鳥莫為災。

*寄人

寄語雙蓮子，須知用意深。莫嫌一點苦，便擬棄蓮心。

*寄韋秀才

荊台蘭渚客，寥落共含情。空館相思夜，孤燈照雨聲。

*春日寄友

晴氣熏櫻蕊，豐蒙雪滿林。請君三鬥酒，醉臥白羅岑。

*題竹

一頃含秋綠，森風十萬竿。氣吹朱夏轉，聲掃碧霄寒。

*懷初公

不見休上人，空傷碧雲思。何處開寶書，秋風海光寺。

*龍安寺佳人阿最歌八首

團團明月面，冉冉柳枝腰。未入鴛鴦被，心長似火燒。

見面知何益，聞名憶轉深。拳攣荷葉子，未得展蓮心。

欲摘不得摘，如看波上花。若教親玉樹，情願作蒹葭。

門路穿茶焙，房門映竹煙。會須隨鹿女，乞火到窗前。

不是求心印，都緣愛綠珠。何須同泰寺，然後始為奴。

既為金界客，任改淨人名。願掃琉璃地，燒香過一生。

素腕撩金索，輕紅約翠紗。不如欄下水，終日見桃花。

第一龍宮女，相憐是阿誰。好魚輸獺盡，白鷺鎮長饑。

*野鴨

鸂鶒借毛衣，喧呼鷹隼稀。雲披菱藻地，任汝作群飛。

*題二妃廟

黃陵廟前春已空，子規啼血滴松風。

不知精爽歸何處，疑是行雲秋色中。

*寄友二首

野水晴山雪後時，獨行村落更相思。

無因一向溪頭醉，處處寒梅映酒旗。

花落輕寒酒熟遲，醉眠不及落花期。

愁人相憶春山暮，煙樹蒼蒼播谷時。

*桃源

我到瞿真上升處，山川四望使人愁。

紫雪白鶴去不返，唯有桃花溪水流。

*題王侍禦宅

門向滄江碧岫開，地多鷗鷺少塵埃。

綠陰十裏灘聲裏，閑自王家看竹來。

*聞湘南從叔朝覲

長沙地窄卻回時，舟楫駸駸向鳳池。

為報湘川神女道，莫教雲雨濕旌旗。

*漢陽太白樓

江上層樓翠靄間，滿簾春水滿窗山。

青楓綠草將愁去，遠入吳雲暝不還。

*送客

沅水羅文海燕回，柳條牽恨到荊台。

定知行路春愁裏，故郢城邊見落梅。

*醴陵道中

別酒離亭十裏強，半醒半醉引愁長。

無端寂寂春山路，雪打溪梅狼藉香。

*校書叔遺暑服

翠雲箱裏疊樬櫳，楚葛湘紗淨似空。

便著清江明月夜，輕涼與掛一身風。

*贈魏三十七

名珪字玉淨無瑕，美譽芳聲有數車。

莫放焰光高二丈，來年燒殺杏園花。

*酬崔表仁

昨日朱門一見君，忽驚野鶴在雞群。

不應長啄潢污水，早晚歸飛碧落雲。

*旅遊番禺獻涼公

帝鄉群侶杳難尋，獨立滄洲歲暮心。

野鶴棲飛無遠近，稻粱多處是恩深。

*長沙元門寺張璪員外壁畫

片石長松倚素楹，翛然雲壑見高情。

世人只愛凡花鳥，無處不知梁廣名。

*請告出春明門

本不將心掛名利，亦無情意在樊籠。

鹿裘藜杖且歸去，富貴榮華春夢中。

*引水行

一條寒玉走秋泉，引出深蘿洞口煙。

十裏暗流聲不斷，行人頭上過潺湲。

*移松竹

龍髯鳳尾亂颼颼，帶霧停風一畝秋。

待取滿庭蒼翠合，酒尊書案閉門休。

*歎靈鷲寺山榴

水蝶岩蜂俱不知，露紅凝豔數千枝。

山深春晚無人賞，即是杜鵑催落時。

*黃陵廟

黃陵廟前莎草春，黃陵女兒茜裙新。

輕舟短棹唱歌去，水遠山長愁殺人。

*北亭

斜雨飛絲織曉空，疏簾半卷野亭風。

荷花向盡秋光晚，零落殘紅綠沼中。

*送客往涔陽

春與春愁逐日長，遠人天畔遠思鄉。

蘋生水綠不歸去，孤負東溪七裏莊。

*寄友人鹿胎冠子

數點疏星紫錦斑，仙家新樣剪三山。

宜與謝公松下戴，淨簪雲發翠微間。

*江南

鱗鱗別浦起微波，泛泛輕舟桃葉歌。

斜雪北風何處宿，江南一路酒旗多。

*答友人寄新茗

滿火芳香碾麹塵，吳甌湘水綠花新。

愧君千里分滋味，寄與春風酒渴人。

*峽山寺上方

滿院泉聲水殿涼，疏簾微雨野松香。

東峰下視南溟月，笑踏金波看海光。

*秋登涔陽城二首

萬戶砧聲水國秋，涼風吹起故鄉愁。

行人望遠偏傷思，白浪青楓滿北樓。

穿針樓上閉秋煙，織女佳期又來年。

斜笛夜深吹不落，一條銀漢掛秋天。

*釣魚

七尺青竿一丈絲，菰浦葉裏逐風吹。

幾回舉手拋芳餌，驚起沙灘水鴨兒。

*酬魏三十七

靜裏寒香觸思初，開緘忽見二瓊琚。

一吟麗可風流極，沒得弘文李校書。

*贈琵琶妓

我見鴛鴦飛水上，君還望月苦相思。

一雙裙帶同心結，早寄黃鸝孤雁兒。

*落帆後賦得二絕

平湖茫茫春日落，危檣獨映沙洲泊。

上岸閑尋細草行，古查飛起黃金鶚。

水浮秋煙沙曉雪，皎潔無風燈影徹。

海客雲帆未掛時，相與緣江拾明月。

*贈人

曾留宋玉舊衣裳，惹得巫山夢裏香。

雲雨無情難管領，任他別嫁楚襄王。

*贈妓人

誰家少女字千金，省向人間逐處尋。

今日分明花裏見，一雙紅臉動春心。

*山榴

洞中春氣蒙籠暄，尚有紅英千樹繁。

可憐夾水錦步障，羞數石家金穀園。

*鸂鶒

錦羽相呼暮沙曲，波上雙聲戛哀玉。

霞明川靜極望中，一時飛滅青山綠。

*沅江漁者

倚棹汀洲沙日晚，江鮮野菜桃花飯。

長歌一曲煙靄深，歸去滄江綠波遠。

*題金山寺石堂

白波四面照樓臺，日夜潮聲繞寺回。

千葉紅蓮高會處，幾曾龍女獻珠來。

*戲贈魏十四

蘭浦秋來煙雨深，幾多情思在琴心。

知君調得東家子，早晚和鳴入錦衾。

*和人贈別

嚬黛低紅別怨多，深亭芳恨滿橫波。

聲中唱出纏綿意，淚落燈前一曲歌。

*宿巫山廟二首

寂寞高堂別楚君，玉人天上逐行雲。

停舟十二峰巒下，幽佩仙香半夜聞。

廟閉春山曉月光，波聲回合樹蒼蒼。

自從一別襄王夢，雲雨空飛巫峽長。

*傷柘枝妓

曾見雙鸞舞鏡中，聯飛接影對春風。

今來獨在花筵散，月滿秋天一半空。

*題櫻桃

春初攜酒此花間，幾度臨風倒玉山。

今日葉深黃滿樹，再來惆悵不能攀。

*惱從兄

芳草萋萋新燕飛，芷汀南望雁書稀。

武陵洞裏尋春客，已被桃花迷不歸。

*紫極宮齋後

紫府空歌碧落寒，曉星寥亮月光殘。

一群白鶴高飛上，唯有松風吹石壇。

*春晚

思鄉之客空凝嚬，天邊欲盡未盡春。

獨攀江樹深不語，芳草落花愁殺人。

*喜渾吉見訪

公子春衫桂水香，遠沖飛雪過書堂。

貧家冷落難消日，唯有松筠滿院涼。

*索曲送酒

簾外春風正落梅，須求狂藥解愁回。

煩君玉指輕攏撚，慢撥鴛鴦送一杯。

*山驛梅花

生在幽崖獨無主，溪蘿澗鳥為儔侶。

行人陌上不留情，愁香空謝深山雨。

*重陽日上渚宮楊尚書

落帽台邊菊半黃，行人惆悵對重陽。

荊州一見桓宣武，為趁悲秋入帝鄉。

*書院二小松

一雙幽色出凡塵，數粒秋煙二尺鱗。

從此靜窗聞細韻，琴聲長伴讀書人。

*勸人廬山讀書

憐君少雋利如鋒，氣爽神清刻骨聰。

片玉若磨唯轉瑩，莫辭雲水入廬峰。

*言懷

白鶴高飛不逐群，嵇康琴酒鮑昭文。

此身未有棲歸處，天下人間一片雲。

*聞笛

冉冉生山草何異，截而吹之動天地。

望鄉臺上望鄉時，不獨落梅兼落淚。

*曉宴

金波西傾銀漢落，綠樹含煙倚朱閣。

曉華朧xz聞調笙，一點殘燈隔羅幕。

*將游荊州投魏中丞

貧埋病壓老巑岏，拂拭菱花不喜看。

又恐無人肯青眼，事須憑仗小還丹。

*二辛夷

狂吟辭舞雙白鶴，霜翎玉羽紛紛落。

空庭向晚春雨微，卻斂寒香抱瑤萼。

*題龍潭西齋

寂寞幽齋暝煙起，滿徑西風落松子。

遠公一去兜率宮，唯有面前虎溪水。

*中秋寄南海梁侍禦

海靜天高景氣殊，鯨睛失彩蚌潛珠。

不知今夜越臺上，望見瀛洲方丈無。

*戲贈姬人

骰子巡拋裹手拈，無因得見玉纖纖。

但知謔道金釵落，圖向人前露指尖。

*大庾山嶺別友人

筼簹無子鴛雛饑，毛彩凋摧不得歸。

誰念火雲千嶂裏，低身猶傍鷓鴣飛。

*石門戍

到此空思吳隱之，潮痕草蔓上幽碑。

人來皆望珠璣去，誰詠貪泉四句詩。

*文殊院避暑

赤日黃埃滿世間，松聲入耳即心閑。

願尋五百仙人去，一世清涼住雪山。

*南莊春晚二首

連雲草映一條陂，鸂鶒雙雙帶水飛。

南村小路桃花落，細雨斜風獨自歸。

草暖沙長望去舟，微茫煙浪向巴丘。

沅江寂寂春歸盡，水綠蘋香人自愁。

*湘妃廟

少將風月怨平湖，見盡扶桑水到枯。

相約杏花壇上去，畫欄紅紫鬥樗蒲。

