*言懷

恨乏平戎策，慚登拜將壇。手持金鉞冷，身掛鐵衣寒。

主聖扶持易，恩深報效難。三邊猶未靜，何敢便休官。

*寄鄠杜李遂良處士

小隱堪忘世上情，可能休夢入重城。池邊寫字師前輩，座右題銘律後生。吟社客歸秦渡晚，醉鄉漁去渼陂晴。

春來不得山中信，盡日無人傍水行。

*和王昭符進士贈洞庭趙先生

為愛君山景最靈，角冠秋禮一壇星。藥將雞犬雲間試，琴許魚龍月下聽。自要乘風隨羽客，誰同種玉驗仙經。

煙霞淡泊無人到，唯有漁翁過洞庭。

*依韻奉酬李迪

柳下官資顏子居，閒情入骨若為除。詩成斬將奇難敵，酒熟封侯快未如。只見絲綸終日降，不知功業是誰書。

而今共飲醇滋味，消得揶揄勢利疏。

*留別彰德軍從事範校書

無金寄與白頭親，節概猶誇似古人。未出塵埃真落魄，不趨權勢正因循。桂攀明月曾觀國，蓬轉西風卻問津。

匹馬東歸羨知己，燕王臺上結交新。

*途次內黃馬病，寄僧舍呈諸友人

官閑馬病客深秋，肯學張衡詠四愁。紅葉寺多詩景致，白衣人盡酒交遊。依違諷刺因行得，淡泊供需不在求。

好與高陽結吟社，況無名跡達珠旒。

*遣興

浮世忙忙蟻子群，莫嗔頭上雪紛紛。沈憂萬種與千種，行樂十分無一分。越外險巇防俗事，就中拘檢信人文。

醉鄉日月終須覓，去作先生號白雲。

*南海神祠

滄溟八千里，今古畏波濤。此日征南將，安然渡萬艘。

*送春

水淺魚爭躍，花深鳥競啼。春光看欲盡，判卻醉如泥。

*海翻

幾經人事變，又見海濤翻。徒起如山浪，何曾洗至冤。

*筇竹杖寄僧

堅輕筇竹杖，一枝有九節。寄與沃洲人，閒步青山月。

*遣興

把盞非憐酒，持竿不為魚。唯應嵇叔夜，似我性慵疏。

*歎征人

心堅膽壯箭頭親，十載沙場受苦辛。

力盡路傍行不得，廣張紅旆是何人。

*湘妃廟

帝舜南巡去不還，二妃幽怨水雲間。

當時珠淚垂多少，直到如今竹尚斑。

*赴安南卻寄台司

曾驅萬馬上天山，風去雲回頃刻間。

今日海門南面事，莫教還似鳳林關。

*閨怨

人世悲歡不可知，夫君初破黑山歸。

如今又獻征南策，早晚催縫帶號衣。

*馬嵬驛

玉顏雖掩馬嵬塵，冤氣和煙鎖渭津。

蟬鬢不隨鑾駕去，至今空感往來人。

*宴犒蕃軍有感

蜀地恩留馬嵬哭，煙雨濛濛春草綠。

滿眼由來是舊人，那堪更奏梁州曲。

*寓懷

關山萬里恨難銷，鐵馬金鞭出塞遙。

為問昔時青海畔，幾人歸到鳳林橋。

*步虛詞

青溪道士人不識，上天下天鶴一隻。

洞門深鎖碧窗寒，滴露研朱點周易。

*贈歌者二首

酒滿金船花滿枝，佳人立唱慘愁眉。

一聲直入青雲去，多少悲歡起此時。

公子邀歡月滿樓，雙成揭調唱伊州。

便從席上風沙起，直到陽關水盡頭。

*入蜀

萬水千山音信希，空勞魂夢到京畿。

漫天嶺上頻回首，不見虞封淚滿衣。

*邊城聽角

席箕風起雁聲秋，隴水邊沙滿目愁。

三會五更欲吹盡，不知凡白幾人頭。

*渭川秋望寄右軍王特進

長川終日碧潺湲，知道天河與地連。

憑寄兩行朝闕淚，願隨流入禦溝泉。

*山亭夏日

綠樹陰濃夏日長，樓臺倒影入池塘。

水精簾動微風起，滿架薔薇一院香。

*蜀路感懷

蜀山蒼翠隴雲愁，鑾駕西巡陷幾州。

唯有縈回深澗水，潺湲不改舊時流。

*殘春遣興

畫舸輕橈柳色新，摩訶池上醉青春。

不辭不為青春醉，只恐鶯花也怪人。

*春日招賓

花枝如火酒如餳，正好狂歌醉複醒。

對酒看花何處好，延和閣下碧筠亭。

*過天威徑

豺狼坑盡卻朝天，戰馬休嘶瘴嶺煙。

歸路嶮巇今坦蕩，一條千里直如弦。

*對花呈幕中

海棠初發去春枝，首唱曾題七字詩。

今日能來花下飲，不辭頻把使頭旗。

*寄題羅浮別業

不將真性染埃塵，為有煙霞伴此身。

帶日長江好歸信，博羅山下碧桃春。

*塞上曲二首

二年邊戍絕煙塵，一曲河灣萬恨新。

從此鳳林關外事，不知誰是苦心人。

隴上征夫隴下魂，死生同恨漢將軍。

不知萬里沙場苦，空舉平安火入雲。

*廣陵宴次戲簡幕賓

一曲狂歌酒百分，蛾眉畫出月爭新。

將軍醉罷無餘事，亂把花枝折贈人。

*安南送曹別敕歸朝

雲水蒼茫日欲收，野煙深處鷓鴣愁。

知君萬里朝天去，為說征南已五秋。

*對雪

六出飛花入戶時，坐看青竹變瓊枝。

如今好上高樓望，蓋盡人間惡路岐。

*訪隱者不遇

落花流水認天臺，半醉閑吟獨自來。

惆悵仙翁何處去，滿庭紅杏碧桃開。

*赴西川途經虢縣作

亞夫重過柳營門，路指岷峨隔暮雲。

紅額少年遮道拜，殷勤認得舊將軍。

*錦城寫望

蜀江波影碧悠悠，四望煙花匝郡樓。

不會人家多少錦，春來盡掛樹梢頭。

*太公廟

青山長在境長新，寂寞持竿一水濱。

及得王師身已老，不知辛苦為何人。

*邊方春興

草色青青柳色濃，玉壺傾酒滿金鐘。

笙歌嘹亮隨風去，知盡關山第幾重。

*塞上寄家兄

棣萼分張信使希，幾多鄉淚濕征衣。

笳聲未斷腸先斷，萬里胡天鳥不飛。

*寫懷二首

漁竿消日酒消愁，一醉忘情萬事休。

卻恨韓彭興漢室，功成不向五湖遊。

花滿西園月滿池，笙歌搖曳畫船移。

如今暗與心相約，不動征旗動酒旗。

*池上送春

持竿閑坐思沉吟，釣得江鱗出碧潯。

回首看花花欲盡，可憐寥落送春心。

*南征敘懷

萬里驅兵過海門，此生今日報君恩。

回期直待烽煙靜，不遣征衣有淚痕。

*風箏

夜靜弦聲響碧空，宮商信任往來風。

依稀似曲才堪聽，又被移將別調中。

*平流園席上

畫舸搖煙水滿塘，柳絲輕軟小桃香。

卻緣龍節為縈絆，好是狂時不得狂。

*聞河中王鐸加都統

煉汞燒鉛四十年，至今猶在藥爐前。

不知子晉緣何事，只學吹簫便得仙。

*句

人間無限傷心事，不得尊前折一枝。

滿宮多少承恩者，似有容華妾也無。

滿身珠翠將何用，唯與豪家拂象床。

何人種得西施花，千古春風開不盡。

