里：《廣韻》良已切《集韻》兩耳切《正韻》良以切，𠀤音裏。《爾雅·釋言》里，邑也。《詩·鄭風》將仲子兮，無踰我里。《傳》里，居也。《周禮·地官·遂人》五家爲鄰，五鄰爲里。《前漢·𠛬法志》在壄曰廬，在邑曰里。《風俗通》五家爲軌，十軌爲里。里者，止也，五十家共居止也。又《正韻》路程，今以三百六十步爲一里。又憂也。《詩·大雅》瞻卬昊天，云如何里。《箋》里，憂也。又姓。《左傳·昭十七年》鄭之未災也，里析告子產。《註》里析，鄭大夫。又百里、相里，複姓。又地名。《左傳·宣三年》子臧得罪而出，誘子華而殺之南里。《註》南里，鄭地。又山名。《史記·封禪書註》高里山，在泰山下。又《五代史·附錄》契丹所居曰梟羅箇沒里。《註》沒里者，河也。又古夫稱妻曰鄕里。《南史·張彪傳》我不忍令鄕里落它處。《沈約·山隂柳家女詩》還家問鄕里，詎堪持作夫。又《正韻》漢制：長安有戚里，人君姻戚居之，後世因謂外戚爲戚里。又《周禮·冬官考工記·匠人》里爲式，然後可以傳衆方。《註》里，讀爲已，聲之誤也。《釋文》里，音以。

重：〔古文〕𡍴《唐韻》柱用切《集韻》《韻會》儲用切，𠀤音緟。《說文》厚也。《增韻》輕之對也。《易·繫辭》夫茅之爲物薄，而用可重也。《禮·王制》輕任幷，重任分。又《廣韻》更爲也。《博雅》重，再也。又難也。《戰國策》臣之所重處重留也。《註》重，猶難也。《前漢·淮南王傳》文帝重自切責之。《註》如淳曰：重，難也。又貴也。《戰國策》張儀之殘樗里疾也，重而使之。《註》重，猶貴也。又尊也。《禮·祭統》所以明周公之德，而又以重其國也。《註》重，猶尊也。又尚也。《禮·緇衣》臣儀行不重辭。《註》重，猶尚也。《疏》爲臣之法，不尚虛華之辭。又數也。《左傳·襄四年》武不可重，用不恢于夏家。《註》重，猶數也。又甚也。《禮·檀弓》子之哭也，壹似重有憂者。《戰國策》今富摰能而公重不相善也。《註》重猶甚也。又《淮南子·汜論訓》古者，人醇，工龎，商朴，女重。《註》女重，貞正無邪。又《戰國策》軍重踵高宛。《註》重，輺重也。《前漢·張耳𨻰餘傳》從閒路絕其輺重。又星名。《博雅》歲星謂之重星。又縣名。《前漢·地理志》重平縣，屬渤海郡。又山名。《山海經》有重隂之山。又木名。《博雅》重皮，厚朴也。又《集韻》《韻會》柱勇切《正韻》直隴切，𠀤音𢝆。《集韻》厚也，善也，愼也。《五音集韻》多也。《韻會》毛氏曰：凡物不輕而重，則上聲。因其可重而重之，與再重、鄭重，皆去聲。○按《說文》柱用切，厚也，卽與輕重義同。《集韻》柱勇切，愼也，卽與鄭重義同。上去雖有二音，𠀤無二義。古人三聲通用，必謂上去異訓，不可通押，此宋人拘泥之過也。又《廣韻》直容切《韻會》傳容切，𠀤音褈。《廣韻》複也，疊也。《易·乾卦》九三重剛而不中。《疏》上下俱陽，故重剛也。《書·舜典》重華協于帝。《禮·禮器》天子之席五重，諸侯之席三重，大夫再重。《楚辭·九辯》豈不鬰陶而思君兮，君之門以九重。又穀名。《詩·豳風》黍稷重穋。《傳》後熟曰重。《釋文》重，直容切，先種後熟曰重。又作穜，音同。又多也。《左傳·成二年》重器備。《註》重，猶多也。《釋文》直恭切。又累也。《詩·小雅》無思不憂，祇自重兮。《箋》重，猶累也。《釋文》直龍切，又直用切。又《爾雅·釋天》太歲在辛曰重光。《釋文》直龍切。又地名。《左傳·僖三十一年》臧文仲往宿於重館。《註》高平方與縣西北有重鄕城。《釋文》直龍切。又車名。《詩·衞風》猗重較兮。《傳》重較，卿士之車。《釋文》直恭切。又屋承霤也。《禮·檀弓》池視重霤。《疏》重霤，屋承霤也，以木爲之。《釋文》直容切。又地名。《左傳·襄十七年》衞孫蒯田于曹隧，飮馬于重丘。《註》重丘，曹邑。又人名。《書·呂𠛬》乃命重黎。《傳》重卽羲，黎卽和。《釋文》直龍切。又姓。《正字通》重黎之後，明有重省。又神所依也。《禮·檀弓》重主道也。《註》始死未作主，以重主其神也。重旣虞而埋之，乃復作主。《疏》言始死作重，猶若吉祭本主之道。主者，吉祭，所以依神。在喪重亦所以依神，故云重主道也。又《正韻》徒紅切，音同。與穜同。穀名。又與童同。《禮·檀弓》與其鄰重汪踦往，皆死焉。《註》重當爲童未冠者之稱。《釋文》重，音同。又《正韻》之仲切，音衆。《前漢·匈奴傳》不如重酪之便美。《註》重，乳汁也。本作潼。又《韻補》叶直良切，音長。《道藏歌》神暢感寂庭，默思徹九重。靈歌理冥運，百和結朱章。

野：〔古文〕埜𡐨《唐韻》羊者切《集韻》《韻會》《正韻》以者切，𠀤音也。《說文》郊外也。《易·同人》同人于野，亨。《疏》野，是廣遠之處。《詩·魯頌》駉駉牡馬，在坰之野。《傳》邑外曰郊，郊外曰野。又《周禮·地官·遂人》掌邦之野。《註》郊外曰野，此野爲甸稍縣都。又《周禮·秋官》縣士掌野。《註》地距王城二百里以外至三百里曰野。又《韻會》朴野。《論語》質勝文則野。《禮·檀弓》故騷騷爾則野。《疏》田野之人，急切無禮。又官名。《左傳·昭十八年》使野司𡨥各保其徵。《註》野司𡨥，縣士也。《禮·月令》季春之月，命野虞，毋伐桑柘。《註》野虞，謂主田及山林之官。又地名。《書·禹貢》原隰底績，至于豬野。《傳》猪野，地名。《左傳·宣十七年》晉人執晏弱于野王。《註》野王縣，今屬河內。又《昭二十五年》齊侯唁公于野井。《註》濟南祝阿縣東有野井亭。又鉅野，縣名。見《前漢·地理志》。又藪名。《書·禹貢》大野旣豬。《周禮·夏官·職方氏》河東曰兗州，其山鎮曰岱山，其澤藪曰大野。又東野，複姓。《呂氏春秋》東野稷以御見莊公。又《莊子·逍遙遊》野馬也，塵埃也，生物之以息相吹也。《註》野馬者，遊氣也。又《博雅》野雞，雉也。又《廣韻》《正韻》承與切《集韻》上與切。𠀤與墅同。《集韻》田廬也。《正韻》此正古墅字，田下已从土，後人以其借爲郊野字，復加土字。又《集韻》演女切，音與。郊外也。又《韻補》叶賞呂切，音暑。《詩·邶風》之子于歸，遠送于野。協上羽下雨。《左傳·昭二十五年》童謠曰：鸐鵒之羽，公在外野，往饋之馬。馬，音姥。又叶烏果切，倭上聲。《後漢·隴坻歌》念我所欲，飄然曠野。登高遠望，涕泣雙墮。又叶常御切，音樹。《班固·西都賦》罘網連紘，籠山絡野。列卒周匝，星羅雲布。考證：〔《左傳·昭十七年》使野司𡨥各保其徵。〕謹照原文十七年改十八年。

𨤢：《字彙》謨皆切，音埋。少也。

𨤣：《字彙補》重本字。

䤚：《集韻》與李同。木名。

𨤥：《集韻》量古作𨤥。註詳五畫。

量：〔古文〕𨤦𨤥《廣韻》《集韻》《韻會》力讓切《正韻》力仗切，𠀤音亮。《集韻》斗斛曰量。《書·舜典》協時月正日，同律度量衡。《釋文》量，力尚切，斗斛也。《左傳·昭三年》齊舊四量，豆區釜鍾。《禮·明堂位》頒度量，而天下大服。《註》量，謂豆、區、斗、斛、筐、筥所容受。《前漢·律歷志》量者，龠、合、升、斗、斛也。又《正韻》度量，能容之謂量。《蜀志·黃權傳》魏文帝察其有局量。《程子遺書》或問：量可學乎。曰：可。學進則識進，識進則量進，人量隨識長，亦有識高而量不長者，識未至也。又限也。《禮·禮運》月以爲量。《疏》量，猶分限也。又《禮·曲禮》凡祭宗廟之禮幣曰量幣。《釋文》量，音亮。又音良。又審也。《禮·少儀》事君者量而后入，不入而后量。《釋文》量，音亮。又酒量。《論語》惟酒無量不及亂。《東都事略》太祖謂王審琦曰：天必賜卿酒量。又《唐韻》《集韻》《韻會》呂張切《正韻》龍張切，𠀤音良。《說文》稱輕重也。《馮衍·遂志賦》弃衡石而意量兮。又《廣韻》度多少也。《增韻》槪量多寡也。《唐書·武后紀》補闕連車載，拾遺平斗量。又度長短也。《周禮·夏官》量人。《註》量，猶度也。謂以丈尺度地。《前漢·枚乗傳》銖銖而稱之，至石必差。寸寸而度之，至丈必過。石稱丈量，徑而寡失。又《韻會》商量。又《博雅》量，度也。《左傳·隱十一年》度德而處之，量力而行之。《釋文》量，音良。《韓愈詩》蚍蜉撼大樹，可笑不自量。○按古文亮、良二音通，今讀度量，器量爲亮，讀丈量，商量爲良，二音遂分。又《山海經》犬封國有文馬，縞身朱𩯡，目若黃金，名曰吉量。《註》郭璞曰：一作良。又《字彙補》與緉同。雙履也。《世說》阮孚曰：未知能著幾量屐。考證：〔《禮·檀弓》凡祭宗廟之禮幣曰量幣。〕謹照原書檀弓改曲禮。

𨤦：《玉篇》古文量字。註詳量。

𨤭：《集韻》同釐。

釐：〔古文〕𨤺《廣韻》《集韻》里之切《韻會》陵之切，𠀤音離。《廣韻》理也。《書·堯典》釐降二女于嬀汭。《疏》釐降，謂能以義理下之。《揚雄·劇秦美新》荷天衢，提地釐。《註》釐，理也。荷天道，提地理，言則而效之。又《說文》家福也。《揚雄·甘泉賦》逆釐三神。《註》釐，福也。又治也。《書·堯典》允釐百工，庶績咸煕。《傳》釐，治也。又數名。與𨤲、氂𠀤同。《前漢·東方朔傳》正其本，萬事理，失之毫釐，差以千里。《淮南子·主術訓》是故審毫釐之計者，必遺天下之大數。又《揚子·方言》𨻰楚之閒，凡人獸乳而雙產，謂之釐孳。又《博雅》耦也。又《揚子·方言》釐㙁，貪也。又賜也，予也。《詩·大雅》其僕維何，釐爾女士。《傳》釐，予也。《又》釐爾圭瓚。《傳》釐，賜也。又山名。《山海經》釐山。《註》按《名勝志》釐山在嵩縣西。又草名。《爾雅·釋草》釐，蔓華。本作釐。俗从牙作𨤲。又陟釐，紙名。《正字通》海藻本名陟釐。南越以海苔爲紙，其理倒側，故名側理紙。又姓。《山海經》大荒之中有大人之國，釐姓。《註》按《國名記》帝鴻之後也。《氏族志》南北朝有釐豔。又人名。《山海經》大皥生咸鳥，咸鳥生乗釐。《註》乗釐，是司水土。《又》重隂之山，有人食獸，曰季釐。又與嫠同。《韓詩外傳》鄰之釐婦。《後漢·西羌傳》納其釐嫂。又《集韻》《正韻》𠀤虛其切，音僖。福也。《前漢·文帝紀》祠官祝釐。《註》如淳曰：福也。師古曰：本作禧，假借用。又《倉頡篇》祭餘肉也。《前漢·賈誼傳》上方受釐宣室。《註》徐廣曰：祭祀福胙也。應劭曰：祭餘肉也。又與僖同。《史記·魯世家》季友奉子申入立之，是爲釐公。《史記·匈奴傳》齊釐公與戰於齊郊。《註》釐音僖。又《史記·孔子世家》汪罔氏之君守封禺之山，爲釐姓。《註》釐音僖。又《五音集韻》土來切，音胎。地名。邰或作釐，后稷所封也。又同䅘。《前漢·劉向傳》貽我釐麰。《註》師古曰：釐，力之反，又音來。又《字彙補》同萊。《戰國策》齊伐釐、莒。又《集韻》落蓋切，音賚。賜也。《詩·大雅》釐爾圭瓚。沈重讀。又《韻補》叶力至切，音利。《曹植頌》祇肅郊廟，明德敬忌。陽精積善，鍾天之釐。

𨤴：《五音集韻》蘇協切，音燮。斬也。

𨤹：《集韻》子入切，音輯。物相重類。

𨤺：《金石韻府》古文釐字。註詳十一畫。

