車：〔古文〕𠦴《廣韻》九魚切《集韻》《韻會》《正韻》斤於切，𠀤音居。《廣韻》車，輅也。《古史考》黃帝作車，引重致遠。少昊時加牛，禹時奚仲爲車正，加馬。《書·舜典》車服以庸。《易·大有》大車以載。《論語疏》大車，牛車，平地載任之車也。小車，駟馬車、田車、兵車、乘車也。又山車，自然之車也。《禮·禮運》山出器車。《疏》謂其政太平，山車垂鉤，不揉治而自員曲也。又巾車，官名。《周禮·春官》巾車，掌公車之政令。《註》巾，猶衣也。巾車，車官之長，車皆有衣以爲飾，故名。又公車，署名。《後漢·光武紀》詔公卿、司隸、州牧，舉賢良方正各一人，遣詣公車。《註》公車令一人，掌殿司馬門。天下上書及徵召，皆總領之。公車所在，因以名焉。又揭車，香草名。《屈原·離騷》畦留夷與揭車。《註》留夷、揭車，皆香草也。又覆車，網名。《爾雅·釋器》罦，覆車也。《註》今之翻車，有兩轅，中施罥以捕鳥。又《廣韻》《集韻》《韻會》《正韻》𠀤昌遮切，音硨。《說文》輿輪總名。又牙車，牙所載也。《左傳·僖五年》輔車相依。《註》輔，頰輔。車，牙車。《疏》車，牙下骨之名也。或又謂之頷車。輔爲外表，車爲內骨，故云相依。又姓。漢丞相田千秋，以年老，得乘小車出入省中，時人謂之車丞相。其子孫因以爲氏。又子車，複姓。《詩·秦風》子車仲行。又叶倉何切，音磋。《程曉·伏日詩》平生三伏日，道路無行車。閉門避暑臥，出入不相過。又𨎓。𨎇hōng，衆車聲。

軋：《廣韻》於黠切《韻會》《正韻》乙黠切，𠀤音扎。《說文》車輾也。《六書故》車載重，蹍軋有聲也。又𠛬名。《前漢·匈奴傳》罪小者軋，大者死。《註》謂輾轉轢其骨節，若今之厭踝也。又勢相傾也。《莊子·人閒世》名也者，相軋也。《唐書·李宗閔傳》樹黨相磨軋。又軋芴，緻密也。《前漢·司馬相如傳》縝紛軋芴。《史記》作軋沕。又軋忽，長遠之貌。《前漢·禮樂志》淸風軋忽。又軮軋，無涯際也。《揚雄·甘泉賦》軮軋無垠。又《集韻》膺眼切，音𥧑。義同。又叶乙役切，音鬱。《張衡·南都賦》流湍投濈，砏汃輣軋。長輸遠逝，漻淚淢汨。《註》輣軋，波相激之聲。

𨊠：《集韻》《韻會》𠀤父鋄切，音犯。《說文》車軾前也。《韻會》本作軓。詳軓字註。

𨊡：《玉篇》剔鈴切。《正字通》俗字。《字彙》音汀。車停。誤。

軌：〔古文〕𨑍𧗝《廣韻》居洧切《集韻》《韻會》矩鮪切，𠀤音宄。《說文》車轍也。《孟子》城門之軌。《註》車轍迹也。又車軸也。《禮·少儀》其在車，左執轡，右受爵，祭左右軌范乃飮。《註》軌，謂轊頭也。又《正韻》法也，則也。《左傳·隱五年》講事以度軌量謂之軌。《前漢·賈山傳》軌，事之大者也。《註》軌謂法度，故凡不循法度者，謂之不軌。又《正韻》循也。《史記·天官書》星辰軌道。《註》謂循其常道也。《前漢·賈誼傳》諸侯軌道。《註》言循法度也。又與宄通。《左傳·成十七年》亂在外爲姦，在內爲軌。御姦以德，御軌以𠛬。《註》軌本作宄。又《儀禮·公食大夫禮》宰夫設黍稷六簋于俎西。《註》簋，古文作軌。又叶居有切，音九。《詩·邶風》濟盈不濡軌，雉鳴求其牡。又叶果許切，音舉。《陸機·凌霄賦》削陋跡于介丘兮，省仙遊而投軌。覬情累以遂濟兮，豈時俗之云阻。○按《周禮·冬官考工記匠人》經涂九軌。註：軌，謂轍廣，非。軌卽轍也。《韻會》，輪有高下廣狹，皆定于軌。輪中之軌旣同，則轍迹亦同，因謂車轍亦曰軌。其實軌乃轊頭也。自《說文》以軌爲車轍，後人沿之，遂專以車轍訓軌，失其字之本義矣。《郉昺·孝經序》疏云：兩轍之閒曰軌，車所轢曰轍。此爲確詁云。

𨊢：同軎。詳後軎字註。

䡂：《廣韻》居求切《集韻》居尤切，𠀤音鳩。車軫長也。又《集韻》己幼切，音椆。車軫上幹也。又祁幼切，音赳。義同。考證：〔《集韻》已幼切。〕謹照原文改己幼切。

軍：〔古文〕𡗽《廣韻》舉云切《集韻》《韻會》拘云切，𠀤音君。《玉篇》衆也。《周禮·地官》五師爲軍。《註》萬二千五百人。周制：天子六軍。諸侯大國三軍，次國二軍，小國一軍。又軍禮。《周禮·春官》大宗伯以軍禮平邦國。《註》謂威其不協僭差者。又師所駐曰軍。《左傳·桓六年》軍於瑕以待之。《戰國策》軍于邯鄲之郊。《註》屯也。又姓。冠軍侯之後，因氏。又《說文》軍，圜圉也。一曰軍，兵車也。

䡃：《集韻》力質切，音慄。刷纑具也。又《字彙補》力一切，音栗。彩也。

軎：《玉篇》于劌切，音衞。《說文》車軸頭也。又《廣韻》祥歲切《集韻》旋歲切，𠀤音篲。義同。《集韻》或从彗从慧从惠，音義𠀤同。考證：〔《玉篇》干劌切。〕謹照原文改于劌切。

軏：《廣韻》《集韻》《韻會》𠀤魚厥切，音月。《說文》車轅端持衡者。《論語》小車無軏。又《廣韻》《集韻》《正韻》𠀤五忽切，音兀。義同。《說文》本作䡇。今通用軏。

軐：《廣韻》《集韻》𠀤先見切，音線。轉軐，車迹也。又《玉篇》之刃切，音震。車也。又《集韻》思晉切，音信。義同。

𨊧：《玉篇》沽紅切。《字彙》俗釭字。

軑：《廣韻》特計切《集韻》《韻會》《正韻》大計切，𠀤音地。《說文》車輨也。《屈原·離騷》齊玉軑而𠀤馳。又《廣韻》車輪也。《揚子·方言》韓楚之閒謂輪曰軑。又《正韻》度柰切，音大。地名。《前漢·地理志》江夏郡有軑縣。《後漢·王霸傳》子符徙封軑侯。譌作軑。○按字書𠀤無軑字，《集韻》收軑字，音義𠀤同軑。字彙又譌作軚，𠀤可刪。軑字从車从犬。

軒：《廣韻》《集韻》《韻會》𠀤虛言切，音掀。《說文》曲輈轓車也。《徐曰》載物則直輈。軒，大夫以上車。轓，兩旁壁也。《左傳·閔二年》鶴有乘軒者。《註》軒，大夫車。《又》歸夫人魚軒。《註》魚軒，夫人車。又《定九年》與之犀軒。《註》犀軒，卿車。夫人車以魚爲飾，卿車以犀皮爲飾也。又車前高曰軒，前下曰輊。《詩·小雅》戎車旣安，如輊如軒。《註》輊，車覆而前也。軒，車却而後也。《後漢·馬援傳》居前不能令人輊，居後不能令人軒。《註》言爲人無所輕重也。又檐宇之末曰軒。《左思·魏都賦》周軒中天。《註》周軒，長廊有窗而周迴者。又殿堂前檐特起曲椽無中梁者亦曰軒。天子不御正座而御平臺，曰臨軒。《前漢·史丹傳》天子自臨軒檻。《註》軒檻，欄版也。又軒縣，樂縣也。《周禮·春官·小胥》諸侯軒縣。《註》軒縣三面，其形曲，故又謂之曲縣。又笑貌。《後漢·方技傳》軒渠笑自若。《天祿外史》韓王軒然仰笑。又舞貌。《淮南子·道應訓》軒軒然迎風而舞。又自得之貌。《唐書·孔戣傳》軒軒自得。又與憲通。《禮·樂記》致右憲左。《註》憲讀爲軒，足仰也。又黎軒，國名。《史記·大宛傳》北有奄蔡、黎軒。《註》國在西海之西。又姓。黃帝號軒轅，後因爲氏。又軒丘，複姓。梁相軒丘豹。又《集韻》《韻會》𠀤許建切，音憲。《禮·內則》麋鹿田豕，麕皆有軒。《註》切肉大如藿葉也。又《集韻》居言切，音鞬。人名。《前漢·功臣表》衆利侯伊卽軒。又《集韻》許偃切，音幰。車軾。又《篇海》呼旱切。與䍐通。人名。鄭有軒虎。又叶許斤切，音欣。《陸雲·夏府君誄》丘園靡滯，鸞驥憑軒。豈方伊類，捉髮躬勤。考證：〔《禮·樂記》坐右憲左。〕謹照原文坐右改致右。

䡅：《集韻》《韻會》𠀤束倫切，音椿。《說文》車約䡅也。周禮，孤乘夏䡅。一曰下棺車。《徐曰》約䡅，節約刻飾之也。○按今本《周禮·春官·巾車》孤乘夏篆註：夏篆，五采畫轂約也。《說文》引作夏䡅，音不同而義同。古字或通用。《廣韻》同輴。互詳後輴字註。

軓：同𨊠。《周禮·夏官·大馭》左執轡，右祭兩軹，祭軓。《鄭氏曰》軓，車軾前也。《杜子春曰》軓當爲𨊠。

軔：《廣韻》《集韻》《韻會》《正韻》𠀤而振切，音刃。《說文》礙車也。《徐曰》止輪之轉，其物名軔。又止物之行皆曰軔。《後漢·申屠剛傳》光武嘗欲出遊，剛諫不聽，遂以頭軔乘輿輪。《註》謂以頭止車輪也。又去軔，輪動而車行，故凡事始啓行曰發軔。《屈原·離騷》朝發軔于天津。又《後漢·馮衍傳》發軔新豐兮徘徊鎬京。又與仞同。《孟子》掘井九軔。

䡆：《廣韻》《集韻》《韻會》𠀤餘封切，音容。《廣韻》車行貌。《正韻》與䡥同。

軖：《廣韻》巨王切《集韻》曲王切，𠀤音劻。《說文》方車也。一曰一輪車。《正字通》卽今役夫運載者。又《集韻》渠王切，音狂。車戾也。《說文》本作𨌂。俗省作軖。又譌作𨌃。

𨊳：《廣韻》息林切《集韻》思林切，𠀤音心。《廣韻》車軥心木。《集韻》車軥心，制軸者。

軗：《玉篇》上邾切《字彙》音殳。車竿。

軘：《廣韻》《集韻》《韻會》徒渾切《正韻》徒孫切，𠀤音屯。《說文》兵車也。《左傳·宣十二年》晉人懼二子之怒楚也，使軘車逆之。

軙：《玉篇》古文𨻰字。註詳阜部八畫。《廣韻》作敶。

𨊴：《字彙》同軙。

軚：《正字通》軑字之譌。

䡇：《說文》軏字。

䡈：《集韻》同較。或从爻。詳後較字註。

䡉：《廣韻》苦朗切，音慷。䡉𨋕也。又《集韻》口浪切，音亢。車軌也。又苦晃切，音壙。車名。

𨊵：同軥。詳後軥字註。

𨊶：《玉篇》同軵。詳後軵字註。

軛：《廣韻》於革切《集韻》《韻會》《正韻》乙革切，𠀤音厄。《正韻》轅端橫木，駕馬領者。《周禮·冬官考工記》輈人衡任。《註》衡任謂兩軛之閒也。《疏》服馬有二，一馬有一軛。軛者，厄馬領不得出也。《集韻》或作枙。《莊子·馬蹄篇》加之以衡枙。又叶乙役切，音鬱。《古詩》南箕北有斗，牽牛不負軛。良無磐石固，虛名復何益。

䡊：《廣韻》《集韻》《韻會》𠀤府遠切，音反。《說文》車耳反出也。《應劭曰》車籓爲䡊，以簟爲之。或用革，所以屛蔽塵泥也。義與轓同。

軜：《廣韻》《正韻》𠀤奴荅切，音納。《說文》驂馬內轡，繫軾前者。《詩·秦風》鋈以觼軜。《疏》謂白金飾皮爲觼，以納物也。四馬八轡，而經傳皆言六轡，明有二轡，當繫之馬之有轡者，所以制馬之左右，令之隨逐人意。驂馬欲入，則逼於脅驅，內轡不須牽挽，故知納者，納驂內轡，繫於軾前也。考證：〔《詩·秦風》鋈以觼軜。《箋》謂白金飾皮爲觼，以納物也。〕謹照原書箋改疏。

軝：《廣韻》巨支切《集韻》《韻會》翹移切《正韻》渠宜切，𠀤音奇。《說文》長轂之軝。《詩·小雅》約軝錯衡。《註》約，束也。以皮纏束車之轂，而朱之也。錯，文也。《詩詁》軝，轂之旁出者也。○按《考工記》參分其轂長，二在外一在內，以置其輻。是轂之外者長，而內者短也。軝非轂名，乃轂之外長而旁出者。凡在輪中者通名爲轂。轂之旁出者爲軝。

䡋：同軝。

軞：《篇海》莫袍切，音毛。公車也。《詩·魏風·殊異乎公路箋》公路，主君之軞車，庶子爲之。通作旄。《左傳·宣二年》趙盾爲旄車之族。

軟：俗輭字。詳後輭字註。

𨊷：同輷。詳後輷字註。

𨊸：《集韻》魚厥切，音月。車釭也。

𨊹：《集韻》邦加切，音巴。兵車也。

軠：《集韻》尼心切，音絍。紡車。

軡：《集韻》渠今切，音琴。地名，在江南。又其淹切，音黔。軡中，地名。通作黔。

𨊺：同軩。詳後軩字註。

䡌：同䡏。詳後䡏字註。

𨊻：《集韻》堅奚切，音雞。車兩轊。《周禮·夏官·大馭》祭兩軹。《註》故書軹爲𨊻，謂車兩轊也。《正字通》《考工記》有軹無𨊻，𨊻當爲軹之譌耳。

𨊼：《廣韻》《集韻》𠀤胡犬切，音𩉥。《集韻》車弓也。或作𩉥。

𨊽：同輔。詳後輔字註。

𨊾：輞字俗省。詳後輞字註。

𨊿：《字彙補》吉岳切，音角。車也。

𨋀：《字彙補》女久切，音鈕。車𨋀也。

䡍：《字彙補》奉扶切，音夫。車轄。

軤：《廣韻》荒烏切《集韻》荒胡切，𠀤音呼。姓也。

軥：《廣韻》其俱切《集韻》《韻會》權俱切，𠀤音衢。《說文》軛下曲者。《韻會》車軛兩邊叉馬頸者。《左傳·襄十四年》射兩軥而還。《註》車軛下卷者。又《廣韻》古侯切《集韻》《韻會》《正韻》居侯切，𠀤音鉤。《廣韻》車軥心木。又夏后氏之輅曰軥。通作鉤。《釋名》鉤車以行爲陣，鉤股曲直有正，夏所制也。又《廣韻》《正韻》古𠋫切《集韻》《韻會》居𠋫切，𠀤音遘。《廣韻》軥槅，輓車也。又《等韻》公𠋫切，音苟。《前漢·朱家傳》乗不過軥牛。《註》軥，軥枙也。軥牛，小牛也。

軦：《集韻》《韻會》許放切《正韻》虛放切，𠀤音况。黃軦，蟲名。《莊子·至樂篇》黃軦生乎九猷。

軧：《廣韻》都禮切《集韻》《韻會》《正韻》典禮切，𠀤音邸。《說文》大車後也。又《集韻》𨻰尼切，音池。車兩尾也。又《集韻》展几切，音𧩼。大車後至。

軨：《廣韻》《韻會》𠀤郞丁切，音靈。《說文》車轖閒橫木。《玉篇》車闌也。《集韻》車有和鈴也。《禮·曲禮》展軨效駕。《註》車轄頭轊也。又獵車也。《前漢·宣帝紀》以軨獵車奉迎曾孫。《註》載獵車前有曲軨。又重較也。《楚辭·九辯》倚結軨兮長太息。又顛軨，地名。《左傳·僖二年》入自顛軨。《註》虞境也。又軨軨，獸名。《山海經》空桑之山有獸焉，其狀如牛而虎文，其名曰軨軨。又與欞通。《揚雄·甘泉賦》據軨軒而周流兮。《註》軨軒，謂前軒之軨也。軨者，軒閒小木也。或作䡼、䡿，音義𠀤同。考證：〔《禮·曲禮》展鈴效駕。〕謹照原文鈴改軨。〔《前漢·宣帝紀》以軨車奉迎曾孫。《註》軨車，獵車前有曲鈴。〕謹照原文以軨下增獵字。註中軨車獵車改載獵車。曲鈴改曲軨。〔又㒹軨，地名。《左傳·僖二年》入自㒹軨。〕謹照原文两㒹字𠀤改顛。

䡏：《集韻》苦肱切，音𥥈。《玉篇》軾中。○按經史無䡏字，《詩·大雅》鞹鞃淺韈註：鞃，軾中也。䡏當爲鞃之譌。或作䡌。

軩：《廣韻》徒亥切《集韻》蕩亥切，𠀤音殆。《廣韻》輆軩，車不平也。

軪：《廣韻》《集韻》𠀤於交切，音坳。《廣韻》軪軋，奇貌。又車聲。又《廣韻》《集韻》𠀤於敎切，音靿。車有機也。

軫：《集韻》《韻會》《正韻》𠀤止忍切，音胗。《說文》車後橫木也。又《廣韻》轉也，動也。《揚子·太𤣥經》軫轉其道。又車衆盛也。《淮南子·兵略訓》士卒殷軫。《註》殷軫，乗輿多盛貌。又紆軫，隱曲也。《楚辭·九章》心鬱結而紆軫。又地形盤曲貌。《後漢·馮衍傳》路紆軫而多艱。又軫懷，痛念也。《楚辭·九章》出國門而軫懷。又《韻會》宿名。《史記·律書》軫者，言萬物益大而軫軫然也。又《天官書》軫爲車，主風。《註》軫與巽同位，車動行疾有似于風，故主風。又琴下轉絃者謂之軫。《李白詩》拂霜弄瑤琴。又國名。《左傳·桓十一年》楚屈瑕將盟貳、軫。《註》貳、軫皆國名。又姓。○按《考工記》加軫與轐焉。鄭註云：軫，輿也。《輪人》軫圍註：軫，輿後橫者也。《輈人》軫之方也，以象地也。疏云：象地以輿方而言，不言輿言軫者，軫，輿之本也。戴侗據輿方之說以駁鄭氏，謂軫爲輿四面木。《博雅》軫謂之枕，《釋名》軫，枕也。軫橫在前如臥牀之有橫枕也。枕有橫無直，則四面之說非也。《韻會》軫註引《秦風·小戎》俴收註云：收，軫也。疏云：大車前軫至後軫其深八尺，兵車之軫四尺四寸，比之爲淺，故曰俴收。收者，車前後兩端橫木所以收斂所載也。合鄭註與《詩》疏觀之，則是四面方者爲輿，前後橫者爲軫，皆加于伏兔之上以載人物者也。鄭註屢變其辭，非自相矛盾，各就本文所重言之耳。

𨋎：俗軫字。

𨋏：俗軫字。

軬：《廣韻》扶晚切《集韻》《正韻》父遠切，𠀤音飯。《廣韻》車軬。《釋名》軬，籓也。蔽水雨也。又《集韻》步本切，音泍。車上篷也。或作輽、𨋒。

軭：《廣韻》去王切《集韻》曲王切，𠀤音匡。《說文》車戾也。又《廣韻》巨王切《集韻》渠王切，𠀤音狂。義同。

𨋐：《廣韻》《集韻》𠀤普八切，音汃。車破聲也。

軮：《廣韻》烏朗切《集韻》倚朗切，𠀤音盎。《廣韻》軮軋，聲也。又《集韻》遠相映貌。又房六切，音伏。縣名。《後漢·皇后紀》浚儀公主適軮侯。《註》軮縣，屬江夏郡。《正字通》舊註軮軋與坱圠同，引揚雄《甘泉賦》忽軮軋而無垠。按《楚辭》坱兮圠兮，賈誼賦坱圠無垠。圠與軋通，坱俗作軮。揚賦本作坱軋，攺作軮，非。

軯：《集韻》《韻會》《正韻》𠀤披耕切，音伻。《玉篇》車行聲。又鐘鼓聲。《張衡·東京賦》軯磕隱訇。又雷聲。《張衡·思𤣥賦》豐隆軯其震霆兮。《註》豐隆，雷神也。

軰：俗輩字。

𨋑：《廣韻》居竦切《集韻》古勇切，𠀤音拱。《廣韻》輞也。《集韻》車輞。又轢也。又《集韻》巨勇切，音䅃。義同。

𨋒：同軬。詳前軬字註。

軱：《廣韻》古胡切《集韻》《韻會》《正韻》攻乎切，𠀤音姑。《廣韻》大骨也。又盤骨也。《莊子·養生主》技經肯綮之未嘗。而况大軱乎。

軲：《廣韻》苦胡切《集韻》空胡切，𠀤音枯。《廣韻》車也。又山名。《山海經》有依軲之山。又姓。又《集韻》攻乎切，音姑。義同。

軳：《集韻》薄交切，音庖。《廣韻》戾也。又車軫也。

𨋓：《字彙》同硨。

軴：《廣韻》中句切《集韻》《韻會》株遇切，𠀤音註。《廣韻》《正韻》車軴。《集韻》《韻會》車止也。

𨋔：同䡰。詳後䡰字註。

𨋕：《廣韻》《集韻》《正韻》𠀤魚向切，音仰。《玉篇》轎𨋕。

𨋖：《廣韻》力久切，音柳。《玉篇》載柩車。《集韻》喪車飾也。或作𨍸。通作柳。

䡐：《廣韻》徒何切《集韻》唐何切，𠀤音駝。《玉篇》車疾馳也。

軵：《廣韻》《正韻》而隴切《集韻》《韻會》乳勇切，𠀤音冗。《說文》反推車，令有所付也。一曰輕車。《前漢·馮奉世傳》再三發軵。又《集韻》斐古切，音拊。推也。《淮南子·覽㝠訓》軵車奉饢。又人冬切，音近茸。擠也。《淮南子·氾論訓》相戲以刃者，太祖軵其肘。又《說林訓》傾者易覆，倚者易軵也。《集韻》或作𨍷。俗作𨊶。

䡑：《玉篇》莫斌切，音民。車伏兔也。又車輞也。《釋名》車輞曰䡑。䡑，緜也。緜連其外也。

𨋗：《玉篇》枙夷切，音泥。軾也。

軶：《說文》軛本字。

𨋘：《集韻》側駕切，音乍。車裂也。

軷：《廣韻》《集韻》《韻會》𠀤蒲撥切，音拔。《廣韻》將出祭名。《詩·大雅》取羝以軷。《註》祭行道之神也。《周禮·夏官》大馭掌馭玉路以祀，及犯軷。《註》山行曰軷。犯者封土爲山象，以菩芻棘柏爲神主，旣祭，以車轢之而去，喩無險難也。又《廣韻》《集韻》《韻會》𠀤蒲蓋切，音旆。義同。考證：〔《周禮·夏官》大馭掌玉路以祀，及犯軷。〕謹照原文掌下增馭字。

𨋙：《廣韻》《集韻》𠀤羊晉切，音胤。車名。

䡒：《集韻》亭年切，音田。䡘䡘，車衆聲，或从田。

軸：《廣韻》《正韻》直六切《集韻》《韻會》仲六切，𠀤音逐。《說文》持輪。《釋名》軸，抽也。入轂中可抽出也。又織具。《詩·小雅》杼軸其空。《註》杼，持緯者。軸，受經者。又卷軸。《韓愈詩》鄴侯家多書，插架三萬軸。又乾軸、地軸，皆取旋運輪轉之意。《袁宏·三國名臣贊》𠀤廻乾軸。《木華·海賦》地軸挺拔而爭廻。又當軸，秉國政也。《前漢·田千秋傳》當軸處中。又病不能行也。《詩·衞風》碩人之軸。《箋》病也。《註》盤桓不行之意。又地名。《詩·鄭風》淸人在軸。《註》軸，河上衞地。《集韻》一作𨌇。

𨋚：《廣韻》尼展切，音碾。《說文》轢也。《廣韻》車轢物也。

軹：《廣韻》《正韻》諸氏切《集韻》《韻會》掌氏切，𠀤音紙。《說文》車輪小穿。《釋名》軹，指也。如指而見于轂頭也。《周禮·夏官·大馭》祭兩軹。《註》軹，謂轊頭也。又縣名。《史記·漢高祖紀》秦王子嬰降軹道旁。又岐也。《爾雅·釋地》北方有軹首蛇。《註》岐頭蛇也。又語辭。《莊子·大宗師》許由曰：而奚來爲軹。《註》軹、只同。又藥名。《本草》連翹。一名軹。

軺：《廣韻》《集韻》《韻會》《正韻》𠀤餘招切，音遙。《說文》小車也。《釋名》軺，遙也。四向遠望之車也。《前漢·平帝紀》徵天下通知逸經古記者，在所爲駕，一封軺傳，遣詣京師。《註》以一馬軺車而乗傳。又《廣韻》市招切《集韻》時饒切，𠀤音韶。《正韻》丁聊切，音刁。義𠀤同。一作𨍳。

𨋛：《集韻》披敎切，音砲。飛石車。

軻：《廣韻》苦何切《集韻》《韻會》丘何切，𠀤音珂。《說文》車接軸也。又《廣韻》轗軻，不遇也。車行不利曰轗軻，故人不得志亦謂之轗軻。《楚辭·七諫》埳軻留滯。又《廣韻》枯我切《集韻》《韻會》《正韻》口我切，𠀤音可。義同。又《廣韻》《集韻》《韻會》𠀤口箇切，音課。義同。

軼：《廣韻》夷質切《集韻》《韻會》《正韻》弋質切，𠀤音佚。《說文》車相出也。《楚辭·遠遊》軼迅風于淸源。《註》從後出前也。又《廣韻》過也，突也。《後漢·馮衍傳》軼范蠡之絕迹。又《集韻》侵軼也。《左傳·隱九年》懼其侵軼我也。又屈軼，草名。《博物志》堯時有草生於庭，佞人至則屈而指之。又與逸通。《史記·伯夷傳》睹軼詩，可異焉。又散軼也。《史記·五帝紀》其軼乃時時見于他說。又與溢通。《前漢·地理志》軼爲滎。《禹貢》作溢。又《廣韻》《集韻》《韻會》徒結切《正韻》杜結切，𠀤音絰。義同。又與迭通。《史記·封禪書》軼興軼廢。又《集韻》《正韻》𠀤直列切，音徹。與轍通。詳後轍字註。考證：〔《楚辭·九歎》軼迅風于淸源。〕謹照原文九歎改遠遊。

軾：《廣韻》賞職切《集韻》所職切，𠀤音拭。《說文》車前也。《釋名》軾，式也。所伏以式敬者也。《後漢·張湛傳》軾輅馬。《註》乗車必正立，有所敬則撫軾，謂小俛也。通作式。《論語》式負版者。

軿：俗輧字。詳後輧字註。

輀：《廣韻》《韻會》《正韻》如之切《集韻》人之切，𠀤音而。《說文》喪車。《玉篇》同𨎪。

輁：《廣韻》《集韻》𠀤渠容切，音蛩。《廣韻》輁軸，所以支棺。《儀禮·旣夕》侇牀輁軸。《註》輁狀如長牀，穿桯前後，著金而關軸。又《廣韻》居竦切《集韻》古勇切，𠀤音拱。義同。

輂：《廣韻》居玉切《集韻》《韻會》拘玉切，𠀤音鋦。《說文》大車駕馬也。《周禮·地官·鄕師》正治其徒役與其輂輦。《註》輂，駕馬。輦，人輓行，所以載任器也。又舉土器。《前漢·五行志》𨻰畚輂。《註》輂，所以輿土也。

䡓：《廣韻》古縣切《集韻》局縣切，𠀤音睊。《說文》車搖也。

𨋨：《集韻》戸昆切，音魂。車革前也。《韻會》車革前飾曰𨋨。《郭璞曰》以革鞄車軾也。《說文》作鞎。

𨋩：俗輹字。詳後輹字註。

𨋪：《集韻》虛江切，音肛。擊也。

𨋫：《集韻》他彫切，音挑。愉也。

𨋬：《集韻》之庱切，音承。《說文》軺車後登也。又《等韻》所蒸切，音升。義同。或作䡕。譌作𨌱。

較：《廣韻》古岳切《集韻》《韻會》《正韻》訖岳切，𠀤音覺。《說文》車輢上曲銅也。《崔豹·古今注》車較，重耳也。在車輦上重起，如兩角然。《詩·衞風》猗重較兮。《註》較，高于軾。輢是兩旁植木，較橫輢上。蓋古者車皆立乗，平常立則憑較，若應爲敬，乃俯憑軾。較在軾上，若兩較然，故云重較。又《廣韻》車箱也。《後漢·輿服志》金薄繆龍，爲輿倚較。《註》車箱爲較。又與角通，相競也。《孟子》魯人獵較。又《廣韻》古孝切，音敎。與校通。比較也。又《廣韻》略也。《孝經》蓋天子之孝也。《疏》蓋者，辜較之辭。辜較，猶梗槪也。言舉其大略也。又《正韻》著明貌。《前漢·孔光傳》較然甚明。《集韻》或作䡈。今通用較。考證：〔《後漢·輿服志》金簿繆龍，爲輿倚較。〕謹照原文金簿改金薄。

𨋭：《集韻》殺測切，音色。《博雅》軫𨋭，轉戾也。

䡔：《廣韻》康禮切《集韻》遣禮切，𠀤音啟。礙也。又至也。

輄：《廣韻》同𨎩。詳後𨎩字註。

𨋮：《集韻》呼宏切，音橫。羣車聲。又敕倫切，音春。與䡅同。

輅：《廣韻》洛故切《集韻》《韻會》《正韻》魯故切，𠀤音路。《玉篇》大車也。《釋名》天子所乗曰玉輅。謂之輅者，言行於道路也。又轅縛也。《儀禮·旣夕》賓奉幣，當前輅，致命。《註》輅，轅縛，所以屬引。《疏》謂以木縛于轅上，以屬引而輓之也。又大也。《後漢·張湛傳》禮下公門軾輅馬。《註》輅，大也。君所居曰輅，寢車曰輅車。又頤輅，蟲名。《莊子·至樂篇》頤輅生乎食醯。又《集韻》歷各切《韻會》轄各切，𠀤音核。《史記·婁敬傳》脫輓輅。《註》一木橫遮車前，二人挽之，三人推之。又《集韻》魚駕切《正韻》五駕切，𠀤音迓。《左傳·僖十五年》輅秦伯將止之。《註》輅，迎也。又與路通。經書車輅之輅多作路。考證：〔《儀禮·旣夕》賓奉幣，當前輅致命。《註》輅，轅縛，所以屬靷。《疏》謂以木縛于轅上，以屬靷而輓之〕謹照原文兩靷字𠀤改引。〔《後漢·張湛傳》禮下公門，式輅馬。《註》輅，大也。君所居曰輅，寢車曰輅馬。〕謹照原文式改軾。註車曰輅馬改車曰輅車。

輆：《廣韻》苦亥切《集韻》可亥切，𠀤音愷。輆軩，不平也。又《集韻》口漑切，音慨。輆沐，國名，在越東。

輇：《廣韻》市緣切《集韻》逡緣切《韻會》淳沿切《正韻》且緣切，𠀤音銓。《說文》蕃車下庳輪也。一曰無幅也。直斫木爲之，如椎輪。又與銓通。《莊子·外物篇》輇才諷說之徒。《註》輇，量人物也。一曰輇才謂小才也。又與輲同。詳後輲字註。又《集韻》敕倫切，音椿。與䡅同。車約䡅也。考證：〔《說文》蕃車下庳輪也。一曰，無幅車。斫直木爲之，如椎輪。〕謹照原文無幅車改無幅也。斫直改直斫。

𨋯：《集韻》以制切，音曳。車馬贈亡謂之𩊒。或从車作𨋯。

𨋰：《集韻》七四切，音次。以䰍飾車也。

𨋱：《玉篇》同𨌴。詳後𨌴字註。

輈：《廣韻》《集韻》《韻會》張流切《正韻》職流切，𠀤音舟。《說文》車轅也。《詩·秦風》五楘梁輈。《註》梁輈，從軫以前稍曲而上，至衡則向下勾之。衡橫居輈下，而輈形穹隆如屋之梁，故曰梁輈。《左傳·隱十一年》穎考叔挾輈以走。《疏》《方言》：楚衞之閒謂轅爲輈。又輈張，彊梁貌。《後漢·董皇后傳》汝今輈張，怙汝兄耶。

載：〔古文〕𡙺《廣韻》《集韻》《韻會》《正韻》𠀤作代切，音再。《說文》乗也。《易·大有》大車以載。又承也，勝也。《易·坤卦》君子以厚德載物。又事也。《書·舜典》有能奮庸，煕帝之載。《註》言奮起其功，以廣帝堯之事也。又始也。與哉通。《詩·豳風》春曰載陽。《孟子》湯始征，自葛載。又則也，助語辭。《詩·周頌》載戢干戈，載櫜弓矢。又成也。《書·益稷》乃賡載歌。《註》賡，續也。續歌以成其義也。又行也。《書·臯陶謨》載采采。《註》言其所行某事某事也。又滿也。《詩·大雅》厥聲載路。又記載也。《書·洛誥》丕視功載。《註》視羣臣有功者記載之。《史記·伯夷傳》載籍極博。又飾也。《淮南子·兵略訓》載以銀錫。《註》箭以銀錫飾之也。又載師，官名。《周禮·地官·載師註》載之爲言事也，事民而稅之也。又姓。又《廣韻》《集韻》《韻會》𠀤昨代切，音在。《集韻》舟車運物也。《詩·小雅》其車旣載。《註》才再反。又《廣韻》作亥切《集韻》《正韻》子亥切，𠀤音宰。年也。《書·堯典》朕在位七十載。◎按《爾雅·釋天》載，歲也。註：載，始也。取物終更始之義。蔡邕《獨斷》載，歲也。言一歲之中莫不覆載也。據此則年載之載亦可作去聲讀也。又《集韻》都代切，音戴。與戴通。《詩·周頌》載弁俅俅。《禮·月令》載以弓韣。又叶子利切，音祭。《詩·小雅》受言載之。叶下喜。又叶節力切，音卽。《詩·小雅》召彼僕夫，謂之載矣。叶上牧棘。考證：〔《書·洛誥》丕視工載。《註》視羣臣有功者記載之。〕謹照原文工載改功載。

𨋲：《集韻》蒲應切，音𥒜。軯𨋲，車聲。

輊：《五音集韻》知義切，音智。《說文》低也。《正韻》車前重也。《詩·小雅》如輊如軒。互詳前軒字註。《說文》作𨎌。別作𦥎𨏡𨏑，通作摯。

𨌂：軖本字。

𨌃：《正字通》𨌂字之譌。

𨌄：《廣韻》徂浪切《集韻》《正韻》才浪切，𠀤音焋。修車也。

𨌅：同䡨。詳後䡨字註。

輍：《廣韻》余蜀切《集韻》余玉切，𠀤音浴。《玉篇》車枕前也。《集韻》車枕謂之輍。或从育。𨌯，《玉篇》車軫前也。

𨌆：同䡏。詳前䡏字註。

輎：《廣韻》所交切《集韻》師交切，𠀤音稍。《玉篇》兵車。《集韻》兵車以鹿皮爲飾。

䡘：《廣韻》徒年切《集韻》亭年切，𠀤音田。《玉篇》車聲。《左思·魏都賦》振旅䡘䡘。

輏：同輶。詳後輶字註。

𨌇：《正字通》俗軸字。

𨌈：《廣韻》徒年切《集韻》亭年切，𠀤音田。《集韻》𨌈𨌈，喜動貌。《呂覽》天子𨌈𨌈敐敐，莫不載悅。《註》喜悅之貌。

𨌉：《玉篇》同𨊼。詳前𨊼字註。

輐：《集韻》戸管切《韻會》五管切《正韻》胡管切，𠀤音緩。《集韻》圓也。𠛬截之所用。《莊子序》椎拍輐斷。或作魭。又《韻會》《正韻》𠀤五換切，音翫。刓去圭角也。又《集韻》胡滿切，音豢。義同。

輑：《廣韻》去倫切《集韻》《正韻》區倫切，𠀤音囷。《廣韻》車軸相連也。《揚子·方言》輑謂之軸。《張衡·南都賦》隄塍相輑。又《玉篇》牛隕切，音㻒。《說文》車前橫木。又《集韻》牛吻切，音𠲰。義同。

輒：《廣韻》陟葉切《集韻》《韻會》陟涉切，𠀤音𦕿。《說文》車兩輢也。又《廣韻》專輒也。又《增韻》忽然也。《韻會》每事卽然也。又足疾也。《春秋·昭二十年》秋，盜殺衞侯之兄輒。《穀梁傳》輒者何，兩足不能相過也。齊謂之綦，楚謂之踂，衞謂之輒。又姓。◎按《說文》从車耴聲。俗或作輙，非。考證：〔《穀梁傳》輒者何，兩足不相過也。〕謹照原文不字下增能字。

輓：《廣韻》無遠切《集韻》《韻會》武遠切，𠀤音挽。《說文》引車也。《周禮·春官·巾車》輦車組輓。《左傳·襄十四年》或輓之，或推之。《註》前牽曰輓，後送曰推。又《韻會》《前漢·張良傳》河渭漕輓天下，西給京師。《揚雄傳》婁敬委輅脫輓。𠀤音晚。或作挽。又輓歌，喪車執紼者相和聲。又《韻會》《正韻》𠀤無販切，音萬。義同。

𨌊：同輗。《說文》輗或从宐。詳後輗字註。

䡙：《廣韻》魯當切《集韻》盧當切，𠀤音郞。兵車也。

𨌋：同䡔。詳前䡔字註。

𨌌：《集韻》章移切，音巵。車器。

輔：《廣韻》扶雨切《五音集韻》父雨切，𠀤音𨥏。《說文》人頰骨也。《易·咸卦》咸其輔頰舌。《註》輔，上頷也。《左傳·僖五年》輔車相依。又《正韻》車輔，兩旁夾車木也。《詩·小雅》乃棄爾輔。《疏》輔以佐車，可解脫之物。今人縛杖于輻，以孩輔車也。又《廣韻》毗輔，相助也，弼也。《增韻》扶也。《易·泰卦》輔相天地之宜。《書·說命》朝夕納誨，以輔台德。又以物相將曰輔。《周禮·地官》鄕大夫以旌節輔令則達之。《註》民雖以徵令行，其將之者無節，則不得通。又四輔，官名。《禮·文王世子》設四輔。《註》謂師、保、疑、丞也。又府史胥徒亦謂之輔。《周禮·天官·大宰》置其輔。《註》庶人在官者也。又《韻會》四輔，星名。所以輔佐北極。又三輔，郡名。漢京兆、左馮翊、右扶風。又輔氏，地名。《左傳·宣十五年》秦伐晉，次于輔氏。又龍輔，玉名。《左傳·昭二十九年》公使獻龍輔于齊侯。又姓。晉智果別族爲輔氏。考證：〔《詩·小雅》無棄爾輔。《註》輔以佐車，可解脫之物。今人縛杖于輻，防輔之脫也。〕謹照原文無棄改乃棄。註改疏。防輔之脫改以孩輔車。

䡚：《廣韻》莫敎切《集韻》眉敎切，𠀤音貌。《玉篇》引也。《集韻》引車也。又車軥心。

𨌍：《玉篇》《五音集韻》𠀤息營切，音騂。車也。

𨌎：《集韻》詳余切，音徐。車鈴也。

輕：〔古文〕𨌷𨓷《廣韻》去盈切《集韻》《韻會》牽盈切《正韻》丘京切，𠀤音卿。《說文》輕車也。《廣韻》重之對也。又去聲。《廣韻》虛正切《集韻》《韻會》牽正切《正韻》丘正切，𠀤音慶。《集韻》疾也。《左傳·桓十二年》絞小而輕，輕則寡謀。又《僖三十三年》秦師輕而無禮。

𨌠：同轆。詳後轆字註。

輖：《廣韻》《正韻》職流切《集韻》《韻會》之由切，𠀤音周。《說文》重也。《集韻》重載也。又《韻會》低也。一曰車前重也。《儀禮·旣夕》志矢一乗軒輖中。《註》軒輖，猶軒輊。中，適中也。《周禮·冬官考工記》大車之轅摯。《註》摯，輖也。摯同輊。

輗：《廣韻》五稽切《五音集韻》牛肌切《正韻》研奚切，𠀤音倪。《說文》大車轅端持衡者。《論語》大車無輗。又《六書故》轅端橫木，卽衡也。輗乃持衡者，大車載重岐衡，故與小車不同。又《五音集韻》五計切，音羿。𣔬輗，車名。

輘：《五音集韻》力承切《韻會》閭承切，𠀤音陵。《集韻》車轢也。《前漢·灌夫傳》輘轢宗室。《註》踐踏也。《史記》作凌。又通作陵。《前漢·惠帝紀》陵轢邊吏。又《廣韻》魯登切《集韻》《韻會》《正韻》盧登切，𠀤音楞。《集韻》輘輷，車聲。《韓愈詩》輘輷掉狂車。又《集韻》郞鄧切，音倰。軸也。

輙：俗輒字。

輚：《廣韻》《集韻》𠀤仕限切，音棧。《集韻》臥車也。《班固·西都賦》乗輚輅。《註》輚輅，臥車。又《廣韻》兵車也。又《廣韻》《集韻》《韻會》𠀤仕諫切，棧去聲。義同。又通作棧。《周禮·春官·巾車》士乗棧車。《詩·小雅》有棧之車。音義同。或作轏。詳後轏字註。

𨌡：《玉篇》同𨋖。

輛：《廣韻》里獎切《集韻》里養切《韻會》力讓切《正韻》良獎切，𠀤音兩。與兩同。《韻會》乗也，匹也，又車數。《漢書註》車一乗曰一兩，言其輪轅兩兩而耦也。《詩·周南》百兩御之。《註》百兩，百乗也。《疏》車一乗爲一兩。《風俗通》車有兩輪，馬有四匹，故車稱兩，馬稱匹。

𨌢：《集韻》葘莖切，音爭。車聲也。

䡜：《廣韻》《集韻》𠀤力竹切，音陸。《玉篇》軸也。《廣韻》轓䡜，車箱。《集韻》轓䡜，三箱車也。

䡝：《廣韻》《集韻》《韻會》𠀤於袁切，音鴛。《說文》大車後壓也。又《廣韻》《韻會》𠀤於云切，音氳。義同。又《廣韻》於粉切《韻會》委粉切《等韻》烏吻切，𠀤音搵。《韻會》轒䡝，車名。或作轀。

𨌣：《正字通》軜字之譌。

𨌤：《集韻》神陵切，音乗。車一乗也。或作𨍱。又實證切，音騬。副車也。

𨌥：《廣韻》《集韻》《韻會》𠀤房六切，音服。車笭閒皮篋也。《前漢·張安世傳·輕車註》麾𨌥弩。《張衡·西京賦》𨌥弩重旃。《註》𨌥，車闌閒皮篋以盛弩者。《集韻》或作𨏟。《韻會》通作箙、服。又《廣韻》《集韻》𠀤蒲蒙切，音蓬。義同。

輜：《廣韻》則持切《韻會》《正韻》莊持切，𠀤音淄。《說文》輧車前，衣車後，所謂庫車也。《釋名》輜車，載輜重臥息其中之車也。輜，厠也。所載衣物雜厠其中也。輜、輧之形同，有邸曰輜，無邸曰輧。《前漢·韓安國傳》擊輜重。《註》輜謂衣車，重謂載重，故行者之資總曰輜重。又《集韻》《韻會》𠀤側吏切，音胾。《集韻》車輻入牙曰輜。《韻會》與葘通。《周禮·冬官考工記》察其葘。《註》葘謂輻入轂中者也。葘讀如雜厠之厠，所謂建輻也。又《廣韻》楚持切，音颸。義同。

䡞：《廣韻》居玉切《集韻》《韻會》拘玉切，𠀤音挶。《說文》直轅車䡽縛也。又《韻會》土轝也。又通作挶。《左傳·襄八年》𨻰畚挶。義與輂同。

䡟：《集韻》匹計切，音淠。《釋名》䡟輗，猶祕齧。在車軸上，正輪之祕齧前却也。

𨌦：同䡟。

輝：《廣韻》許歸切《集韻》呼韋切，𠀤音揮。《集韻》光也。火之光也。《說文》作煇。

輞：《廣韻》文兩切《集韻》《韻會》《正韻》文紡切，𠀤音罔。《玉篇》車輞也。《韻會》車輞，車之牙輞輮也。《釋名》輞，网也，謂网羅周輪之外也。《後漢·輿服志》天子獵車，重輞縵綸，繆龍繞之。又輞川，地名。太原王摩詰別墅有輞川圖。

輟：〔古文〕𨌸《廣韻》陟劣切《集韻》《韻會》《正韻》株劣切，𠀤音啜。《說文》車小缺復合者。又《廣韻》已也。《集韻》止也。《增韻》歇也。

𨌧：《五音集韻》烏合切，音姶。車具。

𨌨：《正字通》輷字之譌。

𨌩：《玉篇》徒郞切，音堂。鐵軸也。《集韻》同𨎋。

𨌪：同䡯。詳後䡯字註。

輠：《廣韻》胡火切《集韻》戸果切《韻會》合果切《正韻》胡果切，𠀤音夥。《廣韻》車脂角。《集韻》筩也。車盛膏器。《韻會》車行，其軸當滑易，故常載脂膏以塗軸，此卽其器也。齊以淳于髠爲炙輠，謂其言長而有味，如炙輠器，雖久而其膏不盡也。《說文》作楇。《集韻》或作𨍋。又《廣韻》《集韻》𠀤古火切，音果。義同。又《廣韻》胡瓦切《集韻》《韻會》《正韻》戸瓦切，𠀤音踝。《廣韻》轂轉貌。《禮·雜記》叔孫武叔朝，見輪人以其杖關轂而輠輪。《疏》關，穿也。輠，廻也。謂以其杖穿轂中而廻轉其輪也。又《集韻》火猥切，音𦞙。苦猥切，音塊。戸賄切，音繢。義𠀤同。考證：〔《禮·雜記》叔孫武叔朝見輪人以其杖關轂而輠輪。《註》關，穿也。輠，廻也。〕謹照原書註改疏。

輡：《廣韻》《正韻》《韻會》𠀤苦感切，音坎。《玉篇》輡𨎹，車行不平也。又《集韻》不得志也。亦作轗。互詳前軻字註。《廣韻》轗軻，車行不利。

𨌫：《等韻》居宛切，音卷。牽車也。

𨌬：《玉篇》丑敎切，音趠。車弓也。

𨌭：《廣韻》他合切《集韻》託合切，𠀤音塌。《廣韻》車釭𨌭也。

𨌮：《正字通》俗軧字。

輢：《廣韻》於綺切《集韻》《韻會》《正韻》隱綺切，𠀤音倚。《說文》車旁也。又《集韻》奇寄切，音芰。車旁兵所插處。又《正韻》於戲切，音意。義同。

𨌯：同輍。《玉篇》車軫前也。通作育。《釋名》兗冀謂車軫以前曰育。御者坐中執轡育育然也。

𨌰：《玉篇》同䡮。詳後䡮字註。

輣：《廣韻》薄庚切《集韻》《韻會》《正韻》蒲庚切，𠀤音彭。《說文》兵車也。《史記·淮南王傳》作輣車。又《廣韻》樓車也。《後漢·光武紀》䡴輣撞城。《註》䡴，陷陣車。輣，樓車也。《通雅》渠衝、䡴輣，皆臨衝也。互詳後䡴字註。

輤：《廣韻》《集韻》《韻會》《正韻》𠀤倉甸切，音倩。《廣韻》載柩車蓋。《禮·雜記》諸侯之輤有裧，大夫以布，士以葦席。《註》輤，載柩將殯車飾也。殯謂之輤，葬謂之柳。《玉篇》或作倩。《集韻》通作𧚫。

輥：《廣韻》《集韻》《韻會》𠀤古本切，音袞。《說文》車轂齊等貌。《周禮·冬官考工記》望其轂，欲其輥。《六書故》輥，轉之速也。又《集韻》《韻會》𠀤戸袞切，音渾。義同。俗作𨎊。

𨌱：俗𨋬字。

輦：〔古文〕𨍻《廣韻》《集韻》《韻會》《正韻》𠀤力展切，音鄻。《廣韻》人步輓車也。《詩·小雅》我任我輦。《註》任，負任者。輦，人輓車也。又輓運也。《左傳·莊十二年》南宮萬以乗車輦其母。又京師謂之輦下。《後漢·周紆傳》典司京輦。又宮中道曰輦道。《司馬相如·上林賦》輦道纚屬。《註》閣道可乗輦而行者。又輦郞，官名。《前漢·劉向傳》向以父德任爲輦郞。《註》引御輦郞也。又姓。考證：〔《左傳·莊十一年》南宮萬以乗車替其母。〕謹照原文十一年改十二年。

𨌲：同𨍌。詳後𨍌字註。

𨌳：《玉篇》口莖切，音鏗。車鞭也。一作𨍵。

輧：《廣韻》《韻會》旁丁切《集韻》旁經切，𠀤音瓶。《說文》輕車也。重曰輜，輕曰輧。《釋名》輧，屛也。四面遮蔽，婦人所乗車也。《後漢·輿服志》皇太后出，非法駕則乗紫罽輧車。《列女傳》齊孟姬曰：后妃踰閾必乗安車輜輧，今立車無輧，非所敢受命也。又《集韻》《韻會》𠀤披庚切，音烹。輧輷，車馬聲。又《廣韻》部田切《集韻》《韻會》《正韻》蒲眠切，𠀤音便。義同。俗省作輧。或作𨍍𨍍。𨍍字从幷作。

輨：《廣韻》古滿切《集韻》《韻會》《正韻》古緩切，𠀤音管。《說文》軗端沓也。《增韻》車轂端鐵。又《韻會》通作錧。《孟子·題辭》五經之錧轄。《註》方言作輨。輨，釭也。錧以冒轂，轄以鍵輪。

輩：《廣韻》《集韻》《韻會》補妹切《正韻》邦妹切，𠀤音背。《說文》軍發車百兩爲一輩。《六書故》車以列分爲輩。又《玉篇》類也。《正韻》等也。《史記·婁敬傳》使者十輩來。《後漢·王霸傳》令郡國孝子、悌弟、貞婦爲一輩。又《玉篇》比也。《正韻》班也。《後漢·循吏傳》邊鳳、延篤先後爲京兆尹，時人以輩前世趙、張。《吳志·張溫傳》當今無輩。又《正韻》行也。《論語註》先進、後進，猶言前輩、後輩。俗省作軰。

輪：《廣韻》力迍切《集韻》《韻會》《正韻》龍春切，𠀤音倫。《廣韻》車輪也。《說文》有輻曰輪，無輻曰輇。《釋名》輪，綸也。言瀰綸周匝也。《周禮·冬官考工記》察車自輪始。又輪人，車官名。《周禮·冬官考工記》輪人爲輪。又廣輪，地形縱橫也。《周禮·地官·大司徒》周知九州之地域廣輪之數。《註》東西爲廣，南北爲輪。又大也。《禮·檀弓》美哉輪焉。《註》言輪囷高大也。又《史記·鄒陽傳》輪囷離佹。《註》委曲盤戾也。又輪轉，廻旋也。又輪氏，地名。又叶閭員切，音憐。《陸機·羽扇賦》夫創始者恆樸而飾，終者必姸。是故烹飪起于熱石，玉輅基于椎輪。又叶良愼切，音吝。《王濬·平吳詩》馬怠其銜，車曳其輪。飛龍旣造，天命有晉。

輫：《廣韻》《集韻》𠀤步皆切，音排。《玉篇》車箱也。《集韻》車箱，楚衞之閒謂之輫。又《廣韻》薄廻切《集韻》蒲枚切，𠀤音裴。義同。

𨌴：《廣韻》他回切《集韻》通回切，𠀤音推。《玉篇》車盛貌。或作𨋱。

輬：《廣韻》《集韻》《韻會》呂張切《正韻》龍張切，𠀤音凉。《說文》臥車也。《韻會》師古曰：轀輬，本安車以臥息，後因載喪，飾以柳翣，遂爲喪車。轀者密閉，輬者旁開，各別一乗，隨事爲名。後人專以載喪，又去其一，總爲籓飾，合二名而呼之。孟康曰：如衣車有窗牖，閉之則轀，開之則輬。

𨌵：《字彙補》與𨌊同。

𨌶：《集韻》丘耕切，音鏗。𨌶輘，車聲也。

𨌷：《集韻》輕古作𨌷。註詳七畫。

𨌸：《集韻》輟古作𨌸。註詳本畫。

輭：《廣韻》而兗切《集韻》《韻會》《正韻》乳兗切，𠀤音軟。《玉篇》柔也。《後漢·明帝紀》安車輭輪。《註》以蒲裹輪，令柔輭也。又人柔弱亦謂之輭。《史記·貨殖傳》妻子輭弱。俗作軟。或作轜。

䡠：《集韻》丘耕切，音坑。《博雅》車堅也。或作𨍵。

𨍇：《廣韻》胡格切《集韻》轄格切，𠀤音核。《廣韻》輓車當胷橫木。

輮：《廣韻》人九切《集韻》《韻會》《正韻》忍九切，𠀤柔上聲。《說文》車輞也。《釋名》輞，關西曰輮，言曲輮也。《周禮·冬官考工記》行澤者反輮，行山者仄輮。《註》澤地多泥，反輮者，反其木裏，使耎者在外，欲其滑也。山地多沙石，仄輮者，使堅者在外，柔者在內，取其堅刃相成也。又與揉通。《易·說卦》坎爲矯輮。《疏》使曲者直爲矯，使直者曲爲輮。又《集韻》踐也。與蹂通。又《廣韻》人又切《集韻》《韻會》《正韻》如又切，𠀤柔去聲。又《集韻》而由切，音柔。義𠀤同。考證：〔《周禮·冬官考工記》行澤者反輮，行山者仄輮。《註》澤地多泥，反輮者，反其木裏，使需者在外，欲其滑也。〕謹照原文需者改耎者。

䡡：《玉篇》戸皆切，音諧。《字彙》登車也。

𨍈：《廣韻》作孔切《集韻》《韻會》祖動切，𠀤音總。《玉篇》輪也。《揚子·方言》關西輪謂之𨍈。又《集韻》或作𨍉。《釋名》𨍉，言輻總入轂中也。又平聲。《集韻》《韻會》祖叢切《等韻》祖東切，𠀤音葼。義同。

𨍉：同𨍈。

𨍊：《玉篇》七留切，音秋。輻也。

輯：《廣韻》《韻會》《正韻》𠀤秦入切，音集。《說文》車和輯也。《六書故》合材爲車咸相得謂之輯。又《玉篇》和也。《正韻》睦也。《書·湯誓》輯寧爾邦家。又吐辭和好曰輯。《詩·大雅》辭之輯矣。又顏色和柔亦曰輯。《詩·大雅》輯柔爾顏。又斂也。《書·舜典》輯五瑞。《禮·檀弓》蒙袂輯屨。《註》力憊不能斂屨也。又與集通。《前漢·郊祀歌》澤汪濊，輯萬國。又與楫通。《前漢·兒寬傳》統楫羣元。《註》楫，聚也。當作輯。又《公孫弘傳》發輯濯士。《註》輯，本從木，其音同耳。又與揖通。《晉語》君輯大夫就車。《註》輯作揖。

𨍋：同輠。詳前輠字註。

𨍌：《廣韻》武盡切《集韻》美隕切，𠀤音泯。《說文》車伏兔下革也。◎按說文本作𨐂。𤔿古昬字。俗作𨌲。通作䡑。音義𠀤同。

𨍍：俗輧字。

䡢：《集韻》婢善切，音扁。《玉篇》小車也。又國名。《山海經》流沙之東有國名曰中䡢。

輰：《廣韻》與章切《集韻》余章切，𠀤音陽。輰䡵，車也。

輱：《廣韻》《集韻》𠀤胡讒切，音咸。車聲也。又《集韻》居咸切，音緘。義同。

輲：《廣韻》市緣切《集韻》淳沿切《等韻》時緣切，𠀤音遄。《廣韻》無輻車。《玉篇》同輇。又《集韻》豎兗切，音歂。載柩車也。《禮·雜記》載以輲車。《註》有輻者別用木爲之，無輻者合大木爲之。

䡣：《廣韻》戸昆切《集韻》《韻會》胡昆切，𠀤音渾。《說文》軛軥也。又《廣韻》還也。車相避也。又《廣韻》虛言切。與軒同。

輳：《廣韻》倉奏切《集韻》《韻會》《正韻》千𠋫切，𠀤音腠。《廣韻》輻輳，輻共轂也。《前漢·叔孫通傳》四方輻輳。《註》輳，聚也。言如車輻之聚於轂也。通作湊。《史記·張儀傳》四通輻湊。又《賈誼傳》輻湊並進。

𨍎：《廣韻》《集韻》𠀤莫卜切，音木。《玉篇》轅也。◎按《詩·秦風》作楘。或作𨍎。亦作𨎸。

𨍏：《廣韻》徒落切《集韻》達各切，𠀤音鐸。《廣韻》𨍏，輅也。《集韻》𨍏輅，轉也。

輴：《廣韻》丑倫切《集韻》《韻會》敕倫切《等韻》丑屯切，𠀤音椿。《廣韻》載柩車也。《禮·檀弓》菆塗龍輴。《註》輴車載柩，而畫龍爲楯，故曰龍輴。又泥行所乗也。《書·益稷子乗四載註》泥乗輴，以板爲之，其狀如箕，擿行泥上。《史記·河渠書》作橇。《漢書·溝洫志》作毳。又《禮·喪大記》大夫葬用輴。《註》輴，當爲輇車之輇。◎按《玉篇》輴與䡅同，不與輇同。輇與輲同。諸書多混纏眯目，附記於此。考證：〔《禮·喪大記》大夫葬同輴。〕謹照原文同改用。

𨍐：《集韻》寫與切，音糈。車下也。

𨍑：《正字通》俗字。

輵：《廣韻》古達切《集韻》居曷切，𠀤音葛。《廣韻》轇輵，戟形。《集韻》鋒戟形。又《廣韻》馳驅貌。《集韻》車馬喧雜貌。又《集韻》乙轄切《正韻》乙黠切，𠀤音揠。車聲。《揚雄·羽獵賦》皇車幽輵。又《集韻》丘葛切，音渴。義同。又《集韻》阿葛切，音遏。輵轄，轉搖貌。《史記·司馬相如傳》跮踱輵轄。《註》輵轄，搖目吐舌也。或作轕。通作葛。詳後轕字註。

輶：《廣韻》以周切《集韻》《韻會》夷周切《正韻》于求切，𠀤音由。《說文》輕車也。《詩·秦風》輶車鸞鑣。又輕也。《詩·大雅》德輶如毛。又《廣韻》與九切《集韻》《韻會》以久切《正韻》云九切，𠀤音酉。又《廣韻》《集韻》𠀤余救切，音狖。義𠀤同。

輷：《廣韻》《集韻》《正韻》𠀤呼宏切，音轟。車聲。《史記·蘇秦傳》輷輷殷殷。《王褒·洞簫賦》輘輷佚豫。《註》輘輷，大聲也。《廣韻》同轟。一作訇。

輸：《廣韻》式朱切《集韻》《韻會》舂朱切《正韻》商朱切，𠀤音鄃。《說文》委輸也。《左傳·僖二年》秦於是乎輸粟㫃晉。《前漢·食貨志》武帝置平準，都受天下委輸。又《廣韻》盡也。《左傳·襄九年》魏絳請施舍，輸積聚以貸。又隳也。《詩·小雅》載輸爾載。《春秋·隱五年》鄭人來輸平。《註》輸平，隳成也。又均輸，官名。《桓寬·鹽鐵論》郡國諸侯，各以其方物貢輸，往來物多苦惡，不償其價，因置官以相紹運，故曰均輸。又交輸，衣之後垂者。《前漢·江充傳》曲裾後垂交輸。《註》割正幅，使一頭狹若燕尾，垂之兩旁，見于後也。又《正韻》俗謂勝負爲輸贏。又《廣韻》傷遇切《集韻》舂遇切，𠀤音戍。《廣韻》送也。《增韻》凡以物送人，則讀平聲。指所送之物，則讀去聲。《韻會》漢有三輔委輸官。又經穴也。《史記·扁鵲傳》五藏之輸。《註》十二經皆以輸爲原，蓋經穴也。

𨍒：同𨏊。詳後𨏊字註。

輹：《廣韻》《集韻》《韻會》《正韻》𠀤方六切，音福。《說文》車下縛也。《廣韻》車伏兔也。《集韻》車軸縛也。《釋名》車伏兔又曰輹，輹伏也，伏于軸上也。《易·大畜》輿脫輹。又《大壯》壯于大輿之輹。又《集韻》芳六切，音蝮。義同。考證：〔《釋名》輹，伏也。曰伏兔者，伏于軸上似之也。〕謹照原文釋名下改車伏兔又曰輹，輹伏也，伏于軸上也。

輺：《正字通》輜本字。

輻：《廣韻》《集韻》《韻會》《正韻》𠀤方六切，音福。《說文》輪轑也。《詩·小雅》員于爾輻。《註》員，益也。輻，謂輪中木之直指者。下有葘以指輞，上有爪以湊轂。《周禮·冬官考工記》輻也者，以爲直指也。又輪輻三十，以象日月。《註》所以象其運行也。又叶筆力切，音必。《詩·魏風》坎坎伐輻兮，置之河之側兮。叶下直食。

䡤：《集韻》專於切，音諸。《玉篇》車也。又《集韻》同櫧。木名。

𨍓：《玉篇》同軒。詳前軒字註。

𨍔：《字彙補》古文轂字。註詳十畫。

䡥：《玉篇》同䡆。詳前䡆字註。

𨍩：《廣韻》同輣。一作𨎧。

𨍪：《韻會》同𨏈。詳後𨏈字註。

𨍫：《廣韻》《集韻》𠀤力質切，音栗。車名。

䡦：《集韻》寫朗切，音顙。車輞也。

𨍬：同轃。詳後轃字註。

𨍭：《集韻》伯各切，音博。車下索也。

𨍮：《正字通》同轢。詳後轢字註。

𨍯：《玉篇》几足切，音輂。直轅䡽縛也。《說文》作䡞。詳前䡞字註。

𨍰：《集韻》口盍切，音渴。《玉篇》車也。《集韻》車聲。

輽：《廣韻》同軬。詳前軬字註。

𨍱：《正字通》俗乘字。同𨌤。

輾：《廣韻》知演切《集韻》《韻會》《正韻》知輦切，𠀤音展。《玉篇》轉也。《詩·周南》輾轉反側。《註》輾者，轉之半也。《集韻》通作展。又《集韻》《正韻》𠀤尼展切，音輦。轢也。又《廣韻》《集韻》《韻會》𠀤女箭切，展去聲。《廣韻》水輾也。《集韻》轉輪治穀也。

輿：《廣韻》以諸切《集韻》《韻會》羊諸切《等韻》雲諸切，𠀤音余。《說文》車底也。《周禮·冬官考工記》輿人爲車。《註》輿人專作輿，而言爲車者，車以輿爲主也。《後漢·輿服志》上古聖人觀轉蓬始爲輪，輪行不可載，因物生智，復爲之輿。《韻會》《詩詁》曰：輈軸之上加板以載物，軫、軾、轛、較之所附植，輿，其總名也。又乗輿。《蔡邕·獨斷》天子所御車馬、衣服、器械、百物曰乗輿。《註》輿，車也。乗，載也。又《韻會》權輿，始也。造衡自權始，造車自輿始也。又《正韻》堪輿，天地之總名。《前漢·藝文志》《堪輿金匱》十四卷。《註》堪，天道。輿，地道。又載而行之之意。《左傳·僖十一年》敬禮之輿也。《註》謂其載禮以行也。又《襄二十四年》令名德之輿也。又負也。《戰國策》百人輿瓢而趨。又《廣韻》多也。《集韻》衆也。《左傳·僖二十八年》晉文公聽輿人之誦。又《韻會》扶輿，佳氣貌。又美稱。《司馬相如·子虛賦》扶輿綺靡。又輿人，賤官。《左傳·昭四年》輿人納之。又丘輿，地名。《左傳·成四年》鄭公子偃敗諸丘輿。《註》鄭地。又平輿。《後漢·郡國志》平輿，屬汝南郡。《註》古沈子國也。又姓。《韻會》周大夫伯輿之後。又《廣韻》《韻會》《正韻》𠀤羊茹切，音豫。《增韻》舁車也。兩手對舉之車。《集韻》或作轝。《史記·封禪書》作轝。轝字从車从與，作車與。考證：〔《後漢·輿服志》上古聖人觀轉蓬，始爲輪，輪行不可載，因物生智，後爲之輿。〕謹照原文後爲之輿改復爲之輿。〔又《廣韻》權輿，始也。造衡自權始，造車自輿始也。〕謹按廣韻無此語，查係韻會。謹將廣韻改韻會。

𨍲：《集韻》胡骨切，音鶻。轉物軸也。

𨍳：同軺。詳前軺字註。

𨍴：《廣韻》《集韻》𠀤徒郞切，音唐。𨍴䡙，軘軨也。或作𨎋。

𨍵：《集韻》丘莖切，音鏗。車堅也。音義與𨌳䡠同。

轀：《廣韻》烏渾切《集韻》《韻會》《正韻》烏昆切，𠀤音溫。《玉篇》轀輬，車也。詳前輬字註。又《集韻》《韻會》𠀤於云切，音氳。轒轀，匈奴車也。

𨍶：《廣韻》渠營切《集韻》葵營切，𠀤音瓊。《說文》車輮規也。一曰一輪車。

𨍷：同軵。詳前軵字註。

𨍸：同𨋖。詳前𨋖字註。

轁：同輡。詳前輡字註。

𨍹：《集韻》戸賄切，音瘣。《玉篇》轉也。

轂：〔古文〕𨍔《廣韻》《集韻》《韻會》《正韻》𠀤古祿切，音谷。《說文》輻所湊也。《六書故》輪之正中爲轂，空其中，軸所貫也，輻湊其外。《釋名》轂，埆也。體堅埆也。《周禮·冬官考工記》轂以利轉也。又《韻會》暢轂，長轂也。《詩·秦風》文茵暢轂。《註》兵車之轂比大車爲長，故曰暢轂。又笠轂。《左傳·宣四年》射汰輈以貫笠轂。《註》兵車無蓋，尊者則邊人執笠依轂而立，謂之笠轂。又《正韻》薦舉人，謂之推轂。《史記·鄭當時傳》其推轂士，常以爲賢于己。

䡧：《廣韻》安古切《等韻》於五切，𠀤音隖。《玉篇》車頭中骨。又《集韻》汪胡切，音烏。義同。

轃：《廣韻》《正韻》側詵切《集韻》《韻會》緇詵切，𠀤音臻。《說文》大車簀也。又與臻同。至也。《前漢·郊祀歌》四極爰轃。《王吉傳》福祿其轃。《集韻》或作𨍬。考證：〔《前漢·廟祀歌》四極爰轃。〕謹照原文廟改郊。

轄：《廣韻》胡瞎切《集韻》《韻會》下瞎切《正韻》胡八切，𠀤音鎋。《說文》車聲也。一曰鍵也。《韻會》車軸端鍵。《釋名》轄，害也。車之禁害也。《左傳·襄三十一年》巾車脂轄。《註》巾車，車官。塗脂其轄，以利轉也。又星名。《晉書·天文志》轄星傅軫兩旁，主王侯。左轄爲同姓，右轄爲異姓。又提轄，宋官名。又《集韻》苦會切，音𥢶。車聲。又《集韻》《韻會》𠀤何葛切，音曷。輵轄，轉搖貌。詳前輵字註。《正字通》轄，一作鎋，鎋猶管也。轂空，裹之以金，如管也。管轄之義取此。又與𤛉同。《左傳·昭二十五年》昭子賦車轄。《詩·小雅》作𤛉。

轅：《廣韻》雨元切《集韻》《韻會》于元切，𠀤音袁。《說文》輈也。《釋名》轅，援也。車之援也。《韻會》詩詁曰：車前曲木上鉤衡者謂之輈，亦曰轅。從軫以前稍曲而上至衡，則居衡之上而向下鉤之，衡卽輈端橫木，以駕馬者。又轅門。《周禮·天官·掌舍》掌王會同之舍，設車宮轅門。《註》王者出行于外，次車爲藩，仰車以轅相向表門，故曰轅門。又軒轅，黃帝號。《前漢·古今人表》黃帝作軒冕之服，故謂之軒轅氏。又軒轅，星名。《史記·天官書》軒轅十二星。又姓。《韻會》𨻰大夫轅濤塗之後。又軒轅，複姓。又通作爰。《前漢·地理志》商鞅作轅田。《註》轅，與爰同。又《集韻》于眷切《等韻》羽眷切，𠀤音媛。地名。《左傳·哀十年》取犂及轅。《註》齊地。又轘轅，縣名。《史記·樊噲傳》從攻長社、轘轅。《註》許州所屬縣也。

䡨：《廣韻》士佳切《集韻》《韻會》《正韻》初皆切，𠀤音柴。《說文》連車也。又郤車抵堂爲䡨。《張衡·東京賦》皇輿夙駕，䡨于東階。《註》䡨之言郤也。謂郤于東階，天子未乗之時也。又與差同。《左傳·哀六年》差車鮑點。《註》點鮑，牧臣也。又《集韻》千咨切，音郪。又《廣韻》疾資切《集韻》才茲切《正韻》義兹切，𠀤音雌。義𠀤同。《說文》本作𨎯。省作䡨。俗作𨌅。又𨏜。考證：〔《左傳·哀六年》差車鮑點。《註》鮑點，牧臣也。〕謹照原文鮑點牧臣也改點鮑牧臣也。

䡩：《廣韻》口莖切，音鏗。《說文》車䡩鈏也。又《集韻》丘閑切，音慳。義同。又《集韻》止忍切，音軫。義同軫。

𨍺：《廣韻》奇逆切《集韻》竭戟切，𠀤音屐。《廣韻》車𨍺也。《集韻》車軸伏兔也。

䡪：《集韻》式戰切，音扇。車䡪也。

𨍻：《字彙補》古文輦字。註詳八畫。

䡫：《集韻》蒲蒙切，音蓬。車聲也。

䡬：《廣韻》《集韻》𠀤無販切，音萬。《說文》衣車蓋也。又《韻會》《正韻》𠀤莫半切，音幔。《廣韻》戰車以遮矢也。

𨎊：同輥。詳前輥字註。

𨎋：同𨍴。詳前𨍴字註。

䡭：《廣韻》息流切《集韻》思流切，𠀤音修。《玉篇》䡭䡜，載喪車。

䡮：《廣韻》卽容切《集韻》將容切，𠀤音蹤。《玉篇》車跡也。一作𨌰。

䡯：《廣韻》《正韻》𠀤倉紅切，音聰。檻車載囚者。又與𨍈同。一作𨌪。

轆：《廣韻》《集韻》《韻會》《正韻》𠀤盧谷切，音鹿。《集韻》車軌道謂之轣轆。又繀車。《正韻》車楘也。《揚子·方言》繀車，趙魏之閒謂之轣轆。《玉篇》同𨏔。《集韻》或作𨌠。𠀤詳後𨏔字註。

轇：《廣韻》古爻切《集韻》《韻會》《正韻》居肴切，𠀤音交。《廣韻》轇轕，戟形。《張衡·東京賦》闟戟轇轕。又《集韻》長遠貌。一曰雜亂貌。互詳輵轕二字註。通作膠。俗作𨎦。

䡰：《廣韻》口莖切《集韻》丘耕切，𠀤音鏗。《說文》車堅也。又《集韻》苦杏切，音伉。車聲。或作𨋔。

轈：《廣韻》《集韻》《韻會》《正韻》𠀤鉏交切，音巢。《說文》兵高車，加巢以望敵也。《左傳·成十六年》楚子登巢車，以望晉軍。《釋文》：《說文》作𨏋。考證：〔《左傳·成十六年》楚子登巢車，以望晉軍。《註》巢本作𨏋。〕謹按註無此語，謹改釋文說文作𨏋。

𨎌：同輊。詳前輊字註。

轉：《廣韻》《集韻》《韻會》陟兗切《正韻》止兗切，𠀤專上聲。《說文》轉運也。《前漢·韓安國傳》轉粟輓輸以爲之備。又《廣韻》動也，旋也。《詩·周南》輾轉反側。《註》輾者轉之半，轉者輾之周。又《韻會》軫轉，無窮也。《揚子·太𤣥經》軫轉其道。又《廣韻》知戀切《集韻》《韻會》《正韻》株戀切，𠀤專去聲。凡物自轉則上聲，以力轉物則去聲。又車上衣裝曰轉。《左傳·襄二十四年》踞轉而鼓琴。

轊：同軎。俗作䡺。譌作𨎥。音義𠀤同。

𨎍：《正字通》口岡切，音康。𨎍車，送亡者之紙簍也。

𨎤：《集韻》《正韻》𠀤台鄧切，音霯。車羽也。

𨎥：軎轊𠀤同。詳前軎字註。

𨎦：同轇。詳前轇字註。

轍：《廣韻》《集韻》《韻會》《正韻》𠀤直列切，音徹。《說文》迹也。《增韻》車輪所碾迹也。餘詳前軌字註。◎按《莊子·人閒世》螳蜋怒臂以當車轍。別作軼。《淮南子·道應訓》絕塵弭轍。別作𨅊。《史記·𨻰平傳》門外多長者車轍。別作徹。古字多通用，不必泥。

𨎧：《集韻》蒲庚切，音彭。車聲。◎按《詩·大雅》出車彭彭。俗加車作𨎧。亦作𨍩。

𨎨：《正字通》轒字之譌。《班固·竇將軍北征頌》奮𨎨𨏗之遠徑。《註》𨎨，當作轒。轒𨏗，城上守禦以望遠者，故云遠徑。

䡲：《廣韻》仕山切《集韻》鉏山切，𠀤音潺。《玉篇》輞也。又《集韻》多寒切，音單。䡲𨏹，車名。又時連切，音禪。䡲𨏹，車輞。

𨎩：《廣韻》古皇切《集韻》姑黃切，𠀤音光。《廣韻》車下橫木。或作輄。

𨎪：同輀。詳前輀字註。

𨎫：《正字通》居晏切，音諫。《釋名》𨎫，閒也。閒釭軸之閒，使不相摩也。◎按說文，本作鐧。俗易車爲𨎫耳。

𨎬：《廣韻》《集韻》𠀤古弔切，音叫。《玉篇》車轊也。《揚子·方言》轊，齊謂之𨏠。《註》又名𨎬。

轎：《廣韻》巨嬌切《集韻》《韻會》渠嬌切《正韻》祁堯切，𠀤音橋。《玉篇》小車也。《韻會》竹輿也。《前漢·嚴助傳》輿轎而隃嶺。《註》隘路車也。今竹輿。又與橋通。《史記·河渠書》山行卽橋。《正字通》卽轎也。蓋今之肩輿，謂其平如橋也。又《廣韻》《集韻》《韻會》《正韻》𠀤渠廟切，音嶠。《廣韻》𨋖車也。《韻會》𨋕也。

䡳：《集韻》相支切，音嘶。《玉篇》車也。《集韻》輪之類。

轏：同輚。《廣韻》車名。《正韻》兵車，又臥車。《左傳·成二年》逢丑父寢于轏中。餘詳輚字註。考證：〔《左傳·成二年》逢丑父寢于轏車。〕謹照原文轏車改轏中。

𨎭：《集韻》乃可切，音娜。𨎬也。又乃箇切，音奈。義同。

䡴：《廣韻》尺容切《集韻》《韻會》昌容切《等韻》初容切，𠀤音衝。《說文》陷陣車也。《正韻》亦作衝。《詩·大雅》與爾臨衝。《註》衝，衝車也。從旁衝突者也。餘詳前輣字註。又《廣韻》直降切《等韻》直巷切，𠀤音撞。義同。

𨎮：《集韻》子皓切，音藻。車飾有華藻也。《周禮·春官·巾車》𧃡車薻蔽。《註》故書𧃡作𨎮。杜子春曰：𨎮，讀爲華藻之藻。鄭康成曰：薻，水草，蒼色，以蒼土堊車，以蒼繒爲蔽也。又《集韻》祖動切，音縱。又倉刀切，音操。義𠀤同。考證：〔《周禮·春官·巾車》𧃡車薻蔽。《註》薻，當爲𨎮。〕謹照原註改故書𧃡作𨎮。

轐：《廣韻》《集韻》《韻會》《正韻》𠀤博木切，音濮。《說文》車伏兔也。《周禮·冬官考工記》加軫與轐焉。《註》車軸圜，故加轐使平以安軫也，狀如伏兔。互詳前輹字註。又《廣韻》《集韻》𠀤蒲沃切，音樸。義同。

轑：《廣韻》盧皓切《集韻》《韻會》《正韻》魯皓切，𠀤音老。《玉篇》車輻也。《廣韻》車軸也。《集韻》蓋弓也。《釋名》轑，蓋叉也。如屋構橑也。又與橑通。《前漢·張敞傳》得之殿屋重轑中。《註》轑，椽也。重轑卽今之廊舍，一邊虛爲兩厦者也。又《集韻》《韻會》《正韻》𠀤郞刀切，音勞。撓也，轢也。《前漢·楚元王傳》陽爲羹盡，轑釜。《註》以勺轢𨥏，令爲聲也。又《集韻》《韻會》憐蕭切《正韻》連條切，𠀤音聊。轑陽，楚邑名《左傳·宣四年》圄伯贏于轑陽。又《集韻》朗鳥切，音了。放火也。《前漢·杜欽傳》薰轑天下。

轒：《廣韻》《集韻》《韻會》𠀤符分切，音汾。《玉篇》轒䡝，兵車也。《六韜》攻城則有轒䡝、臨衝。又《集韻》轒轀，匈奴車名。《揚雄·長楊賦》碎轒轀。又《說文》淮陽名車穹窿爲轒。

轓：《廣韻》《集韻》《韻會》孚袁切《正韻》孚艱切，𠀤音翻。《說文》轓，車之蔽也。《韻會》應劭曰：車耳反出，所以爲藩屛翳塵泥。以簟爲之，或用革。《前漢·景帝紀》令二千石車朱兩轓，千石至六百石朱左轓。又通作藩。《周禮·春官·巾車》漆車藩蔽。《註》小車藩，漆席爲之，以蔽禦風塵也。又《廣韻》車大箱也。《集韻》輫轓，車箱。又《廣韻》甫煩切《集韻》方煩切，𠀤音籓。義同。又《集韻》甫遠切，音反。同䡊。詳前䡊字註。考證：〔《前漢·景帝紀》名二千石，車朱兩轓，千石至六百石，朱左轓。〕謹照原文名改令。

轔：《廣韻》力珍切《集韻》《韻會》《正韻》離珍切，𠀤音鄰。《說文》車聲。《楚辭·九歌》乗龍兮轔轔。又通作鄰。《詩·秦風》有車鄰鄰。又殷盛貌。《揚雄·甘泉賦》振殷轔而軍裝。又戸限也。《淮南子·說林訓》亡馬不發戸轔。《註》楚人謂戸限曰轔。又《廣韻》《集韻》《正韻》𠀤良刃切，音遴。轢也。蹸、轥𠀤通。又《廣韻》《集韻》里忍切《正韻》良忍切，𠀤音僯。義同。

𨎯：《說文》䡨字。備考：《字彙補》與𨌅同。

𨎳：《集韻》蒲蒙切，音蓬。車簍，南楚之外謂之蓬。或省作𨎳。亦作𨏕。

𨎴：《廣韻》《集韻》𠀤都郞切，音當。《廣韻》車𨎴也。《集韻》通作檔。

𨎵：俗輯字。

轕：《集韻》《正韻》𠀤居曷切，音葛。《廣韻》馳驅貌。《揚雄·羽獵賦》縱橫膠轕。互詳前輵轇二字註。

轖：《廣韻》所力切《集韻》殺側切，𠀤音色。《說文》車籍交錯也。又《集韻》重革之蔑所以覆軨也。又氣結也。《枚乗·七發》中若結轖。

轗：《廣韻》《集韻》《韻會》《正韻》𠀤苦感切，音坎。《廣韻》轗軻，坎壈也。又《廣韻》《集韻》《韻會》《正韻》𠀤苦紺切，音勘。義同。餘詳前轁軻二字註。

轘：《廣韻》《集韻》《韻會》《正韻》𠀤胡慣切，音患。《說文》車裂人也。《周禮·秋官·條狼氏》誓馭曰車轘。《左傳·桓十八年》齊人轘高渠彌。又《集韻》轘轅，地名。在緱氏縣。又《廣韻》《集韻》《韻會》《正韻》𠀤胡關切，音還。義同。

䡵：《廣韻》《集韻》𠀤徐醉切，音遂。《廣韻》輰䡵，車也。又《玉篇》車飾。

𨎶：《廣韻》强於切《集韻》求於切，𠀤音渠。《玉篇》輞也。

𨎷：《廣韻》力鹽切，音廉。車輞也。

轙：《廣韻》魚倚切《集韻》《韻會》語綺切《正韻》養里切，𠀤音螘。《說文》車衡載轡者。《爾雅·釋器》註：軛上環轡所貫也。又《正韻》僕人嚴駕待發之意。《前漢·郊祀歌》靈禗禗，象輿轙。《廣韻》《集韻》魚羈切《韻會》疑羈切《等韻》五羈切，𠀤音宜。義同。或作𨏢。考證：〔《爾雅·釋器》軛上環轡所貫也。〕謹照原書釋器下增註字。

𨎸：俗楘字。

𨎹：《廣韻》《集韻》《韻會》《正韻》𠀤盧感切，音壈。《集韻》輡𨎹，車不進也。又車不平。互詳前轁轗二字註。

轚：《廣韻》《集韻》《韻會》吉歷切《等韻》訖歷切，𠀤音激。《說文》車轄相擊也。《集韻》舟車序行也。《周禮·秋官·野廬氏》凡道路舟車轚互者，序而行之。《註》轚互，謂迫隘處。又挂也。《春秋·昭八年》蒐于紅。《穀梁傳》流旁握御轚者不得入。《註》謂車兩轊，各去門邊空四寸，轚挂則不得入門也。又《廣韻》《集韻》《正韻》𠀤吉詣切，音計。義同。通作𣪠。《前漢·景帝紀》農桑𣪠畜。◎按𣪠畜，言郡國地磽陿者，農桑促密而難畜，故民多乏食也。𣪠與轚音義𠀤同。師古註：以𣪠爲食養之，上下文義難通，宜與《周禮》轚互同義，附記於此。考證：〔《玉篇》舟車序行也〕謹按語出集韻去聲十二霽不出玉篇，玉篇今改集韻。

䡶：《崔豹·古今註》武王伐紂，大風折蓋，太公因折蓋之形而制曲蓋，戰國常以賜將帥。自漢以來，乗輿用四謂之䡶輗蓋，卽今之曲柄繖也。《註》䡶輗，車蓋也。〇按《集韻》䡟，匹計切，音譬。䡟輗，車名。䡶字字書不載，疑與䡟字同。存考。

轛：《廣韻》《集韻》《韻會》《正韻》𠀤都內切，音對。《說文》車橫軨也。《正字通》車前有式，其兩箱立木，置式其上。立者爲轛，橫者爲軹。《周禮·冬官考工記》參分軹圍，去一以爲轛圍。《註》謂車輿軨立者也。立者爲轛，橫者爲軹，在式木之下，對人爲名耳。又《廣韻》《集韻》《韻會》𠀤追萃切，音𣝉。義同。

𨏈：《廣韻》《正韻》於謹切《集韻》《韻會》倚謹切，𠀤音隱。《玉篇》車聲。又《博雅》𨏈𨏈，車轉也。《集韻》或作𨍪。

𨏉：《廣韻》所眷切《集韻》數眷切，𠀤拴去聲。《說文》治車軸也。又《集韻》所員切，音栓。義同。

轜：同輀。詳前輀字註。

轝：同輿。詳前輿字註。

轞：《廣韻》《正韻》胡黤切《集韻》《韻會》戸黤切，𠀤音檻。《廣韻》車聲。與檻通。《詩·王風》大車檻檻。《註》車行聲也。又囚車也。上著板，四周如檻形。《前漢·張耳傳》轞車詣長安。又《釋名》轞車，上施檻欄以格猛獸之車也。考證：〔《前漢·陳餘傳》轞車膠致。〕謹照原文陳餘改張耳。膠致二字改爲詣長安。

𨏊：同轞。《左思·吳都賦》出車𨏊𨏊。俗省作𨍒。

䡷：《集韻》丘蓋切，音嘅。車聲。又丘葛切，音磕。輷䡷，車聲。或从曷。《正字通》俗轄字。

𨏋：《正字通》轈本字。

轟：《廣韻》《集韻》《韻會》《正韻》𠀤呼宏切，音橫。《說文》羣車聲也。又《廣韻》《集韻》呼逬切《正韻》呼孟切，𠀤橫去聲。義同。又叶呼光切，音荒。《韓愈詩》𤰞賤不敢辭，忽忽心如狂。飮食豈知味，絲竹徒轟轟。《玉篇》同𨊷。《集韻》或作輷。

𨏑：同輊。詳前輊字註。

𨏒：《廣韻》盧各切《集韻》歷各切，𠀤音落。《玉篇》車轉聲。《廣韻》𥕖𨏒，車聲。

䡺：轊字之譌。

𨏓：𨏪字俗省作𨏓。詳後𨏪字註。

𨏔：同轆。詳前轆字註。

轠：《廣韻》魯回切《集韻》《韻會》《正韻》盧回切，𠀤音雷。《廣韻》轠轤，車屬也。又不絕貌。《揚雄·羽獵賦》𦆯紛往來，轠轤不絕。

𨏕：《字彙》同䡫。

𨏖：籀文車字。

轡：《廣韻》《集韻》《韻會》兵媚切《正韻》兵臂切，𠀤音祕。《說文》馬轡也。《釋名》轡，咈也。牽引拂戾以制馬也。陸佃曰：御駑馬以鞭爲主，御駻馬以轡爲主。又叶補密切，音必。《王融詩》早輕北山賦，晚愛東臯逸。上德可潤身，下澤有徐轡。

轢：《廣韻》郞擊切《集韻》《韻會》《正韻》郞狄切，𠀤音歷。《說文》車所踐也。互詳前輘字註。又《廣韻》盧達切《集韻》郞達切，𠀤音剌。又《廣韻》盧各切《集韻》《正韻》歷各切，𠀤音落。義𠀤同。《集韻》或作𨍮轣𨏬。

轣：《集韻》郞狄切，音歷。《博雅》車軌道謂之轣轆。

𨏞：《正字通》顰字之譌。

𨏟：同𨌥。《後漢·輿服志》耕車三蓋，一曰芝車，置𨏟耒耜之箙，上親耕所乗也。戎車，蕃以矛麾金鼓羽析幢翳𨏟冑甲弩之箙。餘詳前𨌥字註。

轤：《廣韻》落胡切《集韻》《韻會》《正韻》龍都切，𠀤音盧。《廣韻》轆轤，圓轉木也。《集韻》𨏔轤，井上汲水木。或作樚櫨。互詳前轆字註。

𨏠：《廣韻》盧紅切《集韻》盧東切，𠀤音龍。《廣韻》軸頭也。《玉篇》轊也。《小爾雅》車轅上者謂之𨏠。《揚子·方言》車轊，齊謂之𨏠。考證：〔《爾雅·釋器》車轅上謂之𨏠。〕謹按語出小爾雅不出爾雅，謹改小爾雅車轅上者謂之𨏠。〔《揚子·方言》車轊齊謂𨏠。〕謹照原文謂𨏠改謂之𨏠。

𨏡：同輊。《潘岳·射雉賦》如𨏡如軒。《詩·小雅》作輊。

𨏢：同轙。《淮南子·說山訓》遺人車而稅其𨏢。《註》𨏢，所以納衡者也。考證：〔《淮南子·說山訓》《註》𨏢，所以縛銜者也。〕謹照原文縛銜改納衡。

𨏩：《廣韻》落賢切《集韻》靈年切，𠀤音連。《廣韻》𨏩𨻻，縣名。《集韻》在交趾。

𨏪：《廣韻》所咸切《集韻》師咸切，𠀤音攕。車聲。俗省作𨏓。

䡼：《玉篇》同軨。

𨏫：《玉篇》蒲莫切，音薄。車飾也。

𨏬：《集韻》同轢。詳轢字註。

𨏳：《集韻》《韻會》𠀤𤣥圭切，音攜。《集韻》車輪轉一周爲𨏳，通作巂。《禮·曲禮》立視五巂。《註》巂，猶規也。陸佃曰：乗車之輪六尺有六寸，五巂之袤三丈三尺。荀子曰：立視六尺而大之。考證：〔《禮·曲禮》立視五巂。《註》巂，猶規也。陸佃曰，乗車之輪，六尺有六寸，五巂之袤三丈二尺。〕謹按文義二尺改三尺。

𨏴：《等韻》古伯切，音隔。車𨏴也。《釋名》𨏴，複也。重複非一之言也。

𨏶：《字彙》閭員切，音聯。綴也。

䡽：《廣韻》借官切《集韻》祖官切，𠀤音鑽。《玉篇》直轅也。《集韻》車衡三束也。《廣韻》同𩎈。

䡾：《廣韻》《集韻》《韻會》《正韻》𠀤魚列切，音孽。《說文》車行載高貌。《左思·魏都賦》四門䡾䡾。

𨏹：《廣韻》九縛切《集韻》厥縛切，𠀤音脚。車輞也。

轥：《廣韻》《集韻》《韻會》《正韻》𠀤良刃切，音吝。《玉篇》車聲。《廣韻》轢也。《正字通》轔、轥𠀤同。詳前轔字註。

𨏺：籀文輈字。

𨐁：《廣韻》徒協切《集韻》達協切，𠀤音疊。《玉篇》車聲。

𨐂：同𨍌。詳前𨍌字註。

䡿：同軨。詳前軨字註。

