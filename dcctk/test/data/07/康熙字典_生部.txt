生：〔古文〕𤯓《唐韻》所庚切《集韻》《韻會》《正韻》師庚切，𠀤音甥。《說文》進也。《玉篇》起也。《莊子·外物篇》凡道不欲壅，壅則哽，哽而不止則跈，跈則衆害生。《註》生，起也。又《玉篇》產也。《博雅》人十月而生。《穀梁傳·莊二年》獨隂不生，獨陽不生，獨天不生，三合然後生。又出也。《易·觀卦》上九觀其生，君子無咎。《註》生，猶動出也。又養也。《周禮·天官·大宰》五曰生以馭其福。《註》生，猶養也。賢臣之老者，王有以養之。《左傳·哀元年》越十年生聚，而十年敎訓。又《韻會》死之對也。《孟子》生，亦我所欲也。《前漢·文帝紀》世咸嘉生而惡死。又造也。《公羊傳·桓八年》遂者何，生事也。《註》生，猶造也。專事之詞。又性也。《書·君𨻰》惟民生厚，因物有遷。《傳》言人自然之性敦厚，因所見所習之物，有遷變之道。又《左傳·僖二十七年》於是乎出定襄王，入務利民，民懷生矣。《疏》懷生者，謂有懷之心。又《詩·衞風》旣生旣育，比予于毒。《箋》生，謂財業也。《前漢·高帝紀》不事家人，生產作業。又《周禮·冬官考工記·矢人》凡相笴，欲生而摶。《註》相猶擇也，生謂無瑕蠹也。摶謂圜也。又不熟也。《史記·項羽紀》與一生彘肩。又語辭。《李白·戲杜甫詩》借問別來太瘦生。《歐陽修詩》問向靑州作麼生。又平生，疇昔也。《阮藉詩》平生少年時，趙李相經過。《杜甫詩》平生爲幽興，未惜馬蹄遙。又《正字通》凡事所從來曰生。宋高宗朝，孫楙入覲，嘗論公生明。上問何以生公。曰：廉生公。問何以生廉。曰：儉生廉。上稱善。又所生，祖父也。《詩·小雅》夙興夜寐，毋忝爾所生。《疏》當早起夜臥，行之無辱汝所生之父祖也。又友生，朋友也。《詩·小雅》矧伊人矣，不求友生。又先生，師之稱。諸生，弟子之稱。《韓愈·進學解》國子先生晨入太學招諸生。《史記·酈生傳》高祖謂酈食其，以萬戸封生。《註》師古曰：生猶言先生。文穎曰：諸生也。又先生，父兄也。《論語》有酒食，先生饌。又《儀禮·士冠禮》遂以摯見於鄕大夫鄕先生。《註》鄕先生，鄕中老人爲卿大夫致仕者。《史記·五帝紀》薦紳先生難言之。又《詩·商頌》以保我後生。《朱註》我後生，謂後嗣子孫也。又門生。《裴皡詩》三主禮闈年八十，門生門下見門生。又蒼生，民也。《晉書·謝安傳》安石不出，其如蒼生何。《張協雜詩》冲氣扇九垠，蒼生衍四垂。又《前漢·郊祀志》故神降之嘉生。《註》師古曰：嘉生謂衆瑞。又《楚語》滯則不震，生乃不殖。《註》生，人物也。又水名。《山海經》北二百二十里曰盂山。生水出焉，而東流注于河。《註》卽奢延水也。水西出奢延縣西南赤沙阜，東北流。又姓。《正字通》漢生臨，明生甫申。又微生，浩生，俱複姓。又與牲同。《前漢·昭帝紀》令破烏桓。斬虜獲生有功。《註》獲生口也。又與狌同。《汲冢周書》郭都生生。又《廣韻》《正韻》所敬切《集韻》《韻會》所慶切，𠀤音貹。產也。《字彙》俗謂雞生卵。又《集韻》《韻會》𠀤所景切，音眚。育也。《論語註》四乳生八子。《陸德明·音義》生，所幸反。又如字。又《正韻》息正切，音性。《周禮·地官·司徒》以土會之灋，辨五土之物生。《註》杜子春讀爲性。又《韻補》叶師莊切，音商。《傅毅·舞賦》在山峨峨，在水湯湯，與志遷化，容不虛生。又叶桑經切，音星。《詩·小雅》雖有兄弟，不如友生。叶寧平。《東方朔·七諫》觀天火之炎煬兮，聽大壑之波聲。引八維以自道兮，含沆瀣以長生。又叶尸連切，音羶。《黃庭經》內養三神可長生，魂欲上天魄入淵，還魂反魄道自然。考證：〔《韓愈·進學解》諸生弟子事先生於兹有年矣。〕謹按原文無諸生弟子句。今改國子先生晨入太學招諸生。

𤯓：《玉篇》古文生字。註詳上。

𤯔：《字彙補》與人同，唐武后製。

𤯕：《字彙》與姓同。《秦惠文王詛楚文》伐滅我百𤯕。

甠：《字彙》同夝。詳夕部夝字註。

甡：《唐韻》所臻切《集韻》《韻會》《正韻》疏臻切，𠀤音莘。《說文》衆生𠀤立之貌。《詩·大雅》瞻彼中林，甡甡其鹿。《傳》甡甡，衆多也。聲類云：聚貌。徐曰：𠀤生而齊盛也，若鹿角然。

𤯟：《字彙補》余獨切，音育。《字義總略》亭之𤯟之，从生从母。俗作亭毒，誤。

𤯠：《集韻》伊眞切，音因。同姻。

𤯡：《集韻》所敬切，生去聲。刺也。

產：《唐韻》《集韻》《韻會》𠀤所𥳑切，音剗。《說文》生也。《正字通》婦生子曰產，物生亦曰產。《禮·鄕飮酒禮》產萬物者，聖也。《註》聖之言生也。《周禮·春官·大宗伯》以天產作隂德，以中禮防之。以地產作陽德，以和樂防之。《註》天產者動物，謂六牲之屬。地產者植物，謂九穀之屬。《前漢·昭帝紀》金芝九莖，產于函德殿銅池中。又本其所生長之地曰產。《孟子》𨻰良，楚產也。《左傳·僖二年》屈產之乗。《註》屈地生良馬。趙岐以屈產爲地名，誤。又民業曰產。《孟子》有恆產者有恆心。《前漢·高祖紀》常有大度，不事家人生產作業。又《五音集韻》大籥似笛，三孔而短。《爾雅·釋樂》大籥謂之產。又水名。與滻同。《前漢·郊祀志》霸產豐勞。又與嵼同。《楚辭·九章》思蹇產而不釋。又姓。《何氏姓苑》彭城人也。《正字通》明產麟，產瓘。又《五音集韻》所晏切，音訕。生育也。又《韻補》叶𤕤舉切，數上聲。《漢樂章》安其所，樂終產，樂終產，世繼緒。又所蹇切，先上聲。《張協登北芒山賦》靈嶽鬱以造天，連岡巖以蹇產。伊洛渾而東流，帝君赫以崇顯。或作𡾰嵼。

𤯢：《集韻》星，古作𤯢。註詳日部五畫。

𤯣：《字彙補》古文姓字。註詳女部五畫。

甤：《唐韻》《集韻》《韻會》儒隹切《正韻》如隹切，𠀤音緌。《說文》草木實甤也。《徐曰》甤豕聲相近，又生子之多，莫若豕也。《正韻》華橤之生，有類豕豪。會意。又《廣韻》《正韻》如累切《集韻》《類篇》乳捶切，𠀤音蘂。義同。《正字通》俗作蕤。

𤯦：《字彙》俗嫩字。

甥：《唐韻》所更切《集韻》《韻會》《正韻》師庚切，𠀤音生。《廣韻》外甥也。姊妹之子曰甥。《詩·大雅》韓侯娶妻，汾王之甥。《傳》姊妹之子爲甥。又《爾雅·釋親》謂我舅者，吾謂之甥。《韻會》女之壻亦曰甥。《孟子》帝館甥于貳室。又《韻會》外孫曰甥，據外祖而言。一說外孫曰彌甥。《左傳·昭二十三年》以肥之得備彌甥。又《爾雅·釋親》姑之子爲甥，舅之子爲甥，妻之晜弟爲甥，姊妹之夫爲甥。《註》四人體敵，故更相爲甥。甥猶生也。又姓。晉大夫呂甥之後。

甦：《正字通》俗𤯳字。

㽒：《字彙補》與甥同。見石墨鐫華。

𤯧：《集韻》姓古作𤯧。註詳女部五畫。

𤯬：《字彙補》與姓同。見字學指南。○按卽𤯧字之譌。

𤯲：《字彙》隆本字。

𤯳：《字彙》同甦。

𤯷：〔古文〕𤰀《廣韻》《集韻》𠀤胡光切，音黃。華榮也。同葟。

𤰀：《集韻》𤯷古作𤰀。註詳上。

