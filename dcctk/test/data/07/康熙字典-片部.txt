片：《唐韻》《集韻》《韻會》《正韻》𠀤匹見切，偏去聲。《說文》判木也。从半木。《廣韻》析木也。《玉篇》半也，判也，開坼也。《論語》片言可以折獄者，其由也與。《註》孔曰：片，猶偏也。聽獄必須兩辭，以定是非。偏信一言以折獄者，惟子路可。《朱註》片言，半言也。又《增韻》瓣也。又茶亦以片計。《白居易詩》綠芽十片火前春。《蘇軾詩》建茶三十片。又《集韻》《類篇》𠀤普半切，音泮。《集韻》本作牉。《莊子·則陽篇》雌雄片合。詳牉字註。

𤖩：《字彙》中匡切，音莊畫飾。《正字通》妝字之譌。

𤖪：《玉篇》余之切，音移。《字彙》𤖪，羹也。◎按集韻爿部𤕮字，音余之切，疑卽𤕮字之譌。

版：《廣韻》布綰切《集韻》《韻會》《正韻》補綰切，𠀤音瓪。《說文》判也。从片反聲。又《詩·大雅》縮版以載。《爾雅·釋器》大版謂之業。《註》築牆版也。《管子·宙合篇》修業不息版。《史記·趙世家》城不浸者三版。《註》何休云：八尺曰版。又《周禮·天官·小宰》八成，三曰聽閭里以版圖。《註》版，戸籍也。布綰反。又《宮伯》掌王宮之士庶子凡在版者。《註》版，名籍也，以版爲之。今時鄕戸籍謂戸版。《管子·版法解》版法者，法天地之位。象四時之行，以治天下。又《周禮·秋官·職金》旅於上帝，則共其金版。饗諸侯亦如之。《註》鉼金謂之版。《韻會》通作鈑。又《史記·太史公自序》金匱玉版。又《爾雅·釋訓》版版，僻也。《疏》大雅：上帝版版。傳云：版版，反也。又蟲名。《爾雅·釋蟲》傅負版。《註》未詳。又《後漢·范滂傳》投版棄官而去。《註》版，笏也。《廣韻》同板。又《集韻》蒲限切，音阪。籍也。《集韻》或作板。又音反。《左傳·僖三十年》朝濟而夕設版焉。《註》設版築以拒秦。《釋文》音反。

𤖬：《篇海》七主切，音取。迫也。

𤖭：《集韻》步還切。片也。

𤖮：《五音篇海》同句。

㸝：《集韻》虛嚴切，音𩏩。本作杴，鍫屬。或作𣞘。又《玉篇》音坎。板也。

㸞：《篇海》音折。版也。

𤖯：《集韻》䀯枚切，音杯。本作𤗏。詳𤗏字註。

𤖰：《五音篇海》同段。詳殳部段字註。

𤖱：《廣韻》戸戈切《集韻》胡戈切，𠀤音禾。《玉篇》棺和也。《廣韻》棺頭。《廣雅》柩棺也。其當謂之𤖱。《集韻》或作柇。通作和。

𤖲：《字彙》同枯。◎按枯，从片無義。說文有𣧮字，音義同枯，疑卽𣧮字之譌。

𤖳：《五音集韻》蒲逬切，音軯。析木聲。

𤖴：《廣韻》丑格切《集韻》耻格切，𠀤音𧼳。《廣韻》𤖴開。《集韻》或作𤗙。《玉篇》今作坼。◎按玉篇，合坼𤖴爲一。廣韻，𡍩亦作坼。與𤖴分列。

牉：《廣韻》《集韻》《韻會》《正韻》𠀤普半切，音泮。《玉篇》半也，分也。《楚辭·九章》背膺牉以交痛兮，心鬱結而紆軫。又《儀禮·喪服傳》夫婦牉合也。《集韻》牉合，合其半，以成夫婦也。《廣韻》亦作判。《集韻》或作片。

牊：《玉篇》直遙切，音韶。同㸛。《類篇》牀別名。

㸟：《篇海》章移切，音支。蓋舍也。

㸠：《集韻》同𤕷。詳爿部𤕷字註。

𤖺：《集韻》力蘖切，音烈。剖也。亦通作栵。

𤖻：《集韻》馳姚切，音潮。《玉篇》几也。《廣雅》𤖻俎，几也。又《廣韻》渠遙切《集韻》祁堯切，𠀤音翹。又《廣韻》《集韻》𠀤施智切，音翅。義𠀤同。

𤖼：《集韻》匹麥切，音𢶉。《玉篇》或作劈。《集韻》分也。又《廣韻》普伯切《集韻》《韻會》匹陌切，𠀤音拍。《廣韻》𤖼，破物也。《韻會》通作䤨。

𤖽：《集韻》許亮切，音曏。本作向。北出牖也。詳口部向字註。

㸡：《廣韻》市朱切《集韻》慵朱切，𠀤音殊。《玉篇》㸡𤗬，所以遏水也。《集韻》㸡𤗬，遏水版。一曰橫木渡水。

𤗀：《玉篇》力可切。艣別名。

𤗁：《廣韻》七玉切，音促。迫也。

𤗂：《類篇》渠尤切，音求。《廣雅》𤗸𤗂柎也。《集韻》書作𤕾。

牋：〔古文〕椾《廣韻》《正韻》則前切《集韻》《韻會》將先切，𠀤音湔。《玉篇》表也。《後漢·黃香傳》所著賦牋奏書凡五篇。《廣韻》本作箋。

𤗇：《篇海》與㸜同。詳爿部㸜字註。

𤗈：《廣韻》蘇協切《集韻》悉協切，𠀤音燮。《玉篇》𤗈牒小契。《集韻》𤗈牒小楔。一曰簡也。或作楪。

𤗉：《篇海》俗牎字。

𤗊：《篇海》同牒。

牌：《廣韻》薄佳切《集韻》《韻會》蒲街切，𠀤音𥱼。《玉篇》牌牓。《博雅》簧牌，籍也。《周禮·天官·職幣以書楬之註》楬之若今時爲書，以著其幣。《疏》謂府別各爲一牌，書知善惡價數多少，謂之楬。又《廣韻》《正韻》步皆切《集韻》蒲皆切，𠀤音排。義同。《正韻》標牌，俗呼盾爲牌。又《正字通》牙牌，今戲具。俗傳宣和二年設，高宗時詔頒行天下，謂之骨牌，如博塞格五之類。

𤗋：《玉篇》步皆切，音排。《篇海》與牌同。

𤗌：《篇海》音俻，偏𤗌。《字彙》與𤗩同。

𤗍：《廣韻》於阮切，音婉。船𤗍木。

𤗎：《廣韻》衣儉切《集韻》衣檢切，𠀤音掩。《玉篇》屋𤗎雀。《集韻》屋檐耑版也。

𤗏：《唐韻》扶來切《集韻》蒲來切，𠀤音㯁。《玉篇》版也。又《廣韻》薄回切《集韻》蒲枚切，𠀤音裴。又《集韻》脯枚切，音杯。或作𤖯。義𠀤同。

𤗘：《集韻》田黎切，音題。壁方丈。

𤗙：《集韻》闥各切，音託。本作𣔳。或作柝。詳木部柝字註。又《集韻》恥格切，音坼。本作𤖴。詳𤖴字註。

牎：《唐韻》楚江切《集韻》《韻會》初江切，𠀤音摐。◎按說文本作囪。在牆曰牖。在屋曰囪。或作窗。玉篇始書作牎，亦作䆫。廣韻俗作窓。互詳穴部䆫字註。至正韻又書作牕，云：俗作牎。字彙仍之。蓋以說文从囪不从匆也，不知篆从囪，隸从匆。故玉篇，廣韻，集韻有牎無牕。正韻以牎爲俗字，非也。又《集韻》麤叢切，音怱。本作䆫。義同。

𤗚：《廣韻》符逼切《集韻》弼力切，𠀤音愎。《說文》判也。从片畐聲。《集韻》坼也。又《廣韻》𤗚版。出通俗文。又《唐韻》芳逼切《集韻》拍逼切，𠀤音堛。義同。《集韻》本作副。或作疈罷。

𤗛：《廣韻》《集韻》𠀤郞甸切，音練。《玉篇》木解理也。

牏：《廣韻》持遇切《集韻》厨遇切，𠀤音住。《說文》築牆短版也。《史記·萬石君傳》建爲郞中，令洗沐歸謁親入，子舍竊問侍者，取親中裙厠，牏身自浣滌。《註》徐廣曰：牏，築垣短版。音住，謂厠溷垣牆，隱於其側浣滌也。又《玉篇》之句切《集韻》朱戍切，𠀤音註。又《集韻》《類篇》𠀤俞戍切，音裕。義𠀤同。又《集韻》火透切，音豆。《史記·萬石君傳註》徐廣曰：一讀牏爲竇。竇音豆。言自洗蕩厠竇。厠竇，瀉除穢惡之穴也。呂靜曰：楲窬，褻器也。音威豆。又通作窬。亦見《史記·萬石君傳註》。又《唐韻》度侯切《集韻》《韻會》《正韻》徒侯切，𠀤音頭。《玉篇》築牆短版。又《集韻》亦與㢏通。《史記·萬石君傳註》蘇林曰：牏，亦作㢏。音投。賈逵解周官云：楲，虎子也。窬，行淸也。孟康曰：厠行淸，窬行中。受糞者也。東南人謂鑿木空中如曹，謂之㢏。又《史記註》晉灼曰：今世謂反閉小袖衫爲侯窬。厠此最厠近身之衣也。《漢書註》師古曰：厠牏者，近身之小衫。若今汗衫也。蘇音晉說是矣。又《廣韻》羊朱切。《集韻》《韻會》容朱切，𠀤讀若俞。《說文》从片，俞聲。《廣韻》亦築垣短版也。又《說文》一曰讀若紐。度候切，義同。

牐：《篇海》同牐。牐原字从日，不从臼。《廣韻》《韻會》士洽切《集韻》實洽切，𠀤音煠。《廣韻》下牐閉城門。又《集韻》一曰以版有所蔽。

牑：《唐韻》布田切《集韻》𤰞眠切，𠀤讀若邊。牀版也。《揚子·方言》牀上版。或曰牑。又《集韻》蒲眠切，音駢。義同。又《集韻》婢典切，音艑。牀簀。《說文》本從片，扁聲。又《集韻》䁕見切，音麫。本作㰃。屋簀也。

牒：《唐韻》徒叶切《集韻》《韻會》達協切，𠀤音疊。《說文》札也。从片，枼聲。《廣韻》書板曰牒。《左傳·昭十五年》右師不敢對，受牒而退。《疏》牒，札也。《戰國策》孟嘗君乃取所怨五百牒削之，不敢以爲言。《前漢·路溫舒傳》取澤中蒲，截以爲牒。《註》小簡曰牒。又《匡衡傳》但以無階朝廷故隨牒在遠方。《註》隨牒，謂隨選補之恆牒。又《玉篇》譜也。《史記·封禪書》有玉牒書。《太史公自序》取之譜牒。又《淮南子·本經訓》積牒旋石以備修碕。又《後漢·王符傳》皆服文組綵牒。《註》牒卽今疊布。又《揚子·方言》牀上板。衞之北郊，趙魏之閒謂之牒。又《增韻》官府移文謂之牒。又《韻會》訟辭亦曰牒。《說文》本作𤗣。《韻會》通作諜。

𤗜：《字彙》舉下切，音賈。人姓也。《正字通》譌字。

𤗢：《集韻》天黎切，音梯。牌也。

牓：《廣韻》北朗切《集韻》補朗切，𠀤音榜。《玉篇》牌也。《廣韻》題牓。《杜甫詩》天門日射黃金牓。《集韻》本作榜。木片也。又《集韻》鋪郞切，音滂。履𣝜模也。考證：〔《集韻》舖郞切〕謹照原文舖改鋪。

牔：《集韻》伯各切，音博。屋耑板。

㸢：《廣韻》《集韻》𠀤平祕切，音備。《玉篇》牑模也。又《集韻》牖也。又一曰牀橫桄。

𤗣：《說文》牒本字。

𤗨：《廣韻》徒協切《集韻》達協切，𠀤音牒。《集韻》治也。

牕：《正韻》初莊切，音瘡。通孔也。亦作窗囪。俗作牎。◎按牎非俗字。玉篇，廣韻，集韻本作牎。正韻始作牕。倂入陽韻。詳上牎字註。

𤗩：《正字通》俗㸢字。

𤗪：《集韻》朔律切，音蟀。板也。

𤗫：《集韻》鄰知切，音離。破木爲𤗫。

𤗬：《廣韻》力朱切《集韻》龍珠切，𠀤音慺。《玉篇》㸡𤗬。詳㸡字註。

𤗭：《集韻》虛訝切，音嚇。本作㙤，𡍩也。或作𨻲𡨄。

𤗮：《玉篇》仕革切。義闕。◎按集韻書作𤖓。詳爿部𤖓字註。又《正字通》與牐同。楊愼曰：槽𤗮堰在舒城縣。𤗮閘𠀤同。元史作牐。考證：〔《正字通》與牐同。楊愼曰：&lt;片典&gt;𤗮堰在舒城縣。𤗮閘𠀤同。元史作牐。〕謹照原文&lt;片典&gt;改槽。

牖：《唐韻》與久切《集韻》《韻會》以九切，𠀤音酉。《說文》穿壁以木爲交䆫也。从片戸甫。譚長以爲甫上日也。非戸也。牖所以見日。《廣韻》向也。《易·坎卦》納約自牖。《詩·召南》宗室牖下。又《詩·大雅》天之牖民。《傳》牖，道也。《疏》牖與誘通故以爲導也。又地名。《史記·陳平世家》陽武戸牖鄕人也。又與羑通。《前漢·景十三王傳》文王拘于牖里。

𤗯：《集韻》倉回切，音崔。《玉篇》𤗯𤗴，屋破狀。《集韻》本作𨻵。又《廣韻》素回切《集韻》蘇回切，𠀤音毸。義𠀤同。

𤗳：《字彙》補各切，音博。𤗳風版。《正字通》俗字。◎按音義與牔同。當卽牔字之譌。

𤗴：《廣韻》杜回切《集韻》徒回切，𠀤音頹。《玉篇》𤗯𤗴。詳𤗯字註。

𤗵：《集韻》博木切，音卜。牆板之大者。《類篇》書作𤗵。

𤗶：《篇海》古黃切，音光。牀橫木也。《集韻》書作𤖖。

𤗷：《字彙》良愼切，音吝。觚𤗷。《正字通》柧棱。从棱爲正。棱平聲。

𤗸：《玉篇》扶忿切。義闕。又《類篇》符分切，音汾。𤗸𤗂，柎也。◎按二音集韻俱書作𤖘。詳爿部𤖘字註。

𤗺：《廣韻》《集韻》𠀤博厄切，音擘。《廣韻》豆中小硬者。出新字林。

𤗻：《集韻》昌豔切，音襜。屋檐耑版也。

㸣：《字彙》魚怯切，音業。築牆版。又筍虡上橫版，鋸齒刻之。指其縣鐘鼓者，則名簨。指其橫版之飾，則名㸣。《正字通》經史俱作業。俗加片作㸣，非。

㸤：《廣韻》普麫切《集韻》匹見切，𠀤音片。《玉篇》爾雅云：革中絕謂之㸤，車轡勒也。《廣韻》本亦作辨。〇按今爾雅釋器又書作辨。又《爾雅·釋木》桑㸤有葚，梔。《註》㸤，半也。

𤗿：《集韻》坦亥切，音㘆。吳人謂逆剡木曰𤗿。

𤘀：《集韻》是酉切，音受。《玉篇》𤘀板。《集韻》棺也。又《集韻》大到切，音導。本作檮。棺也。

牘：《唐韻》《集韻》《韻會》徒谷切《正韻》杜谷切，𠀤音讀。《說文》書版也。《莊子·列禦寇》小夫之知，不離苞苴竿牘。《戰國策》取筆牘受之。《註》牘，書版也。《史記·倉公傳贊》緹縈通尺牘。《前漢·昌邑王傳》持牘趨謁。《註》師古曰：牘，木簡也。又樂器。《周禮·春官·笙師》舂牘應雅，以敎祴樂。《註》牘應雅敎其舂者，謂以築地。《疏》舂牘以竹，大五六寸，長七尺，短者一二尺，其端有兩孔，髤畫，以兩手築地。牘應雅敎其舂者，謂賔醉而出，奏祴夏。以此三器築地，謂之行節。《釋名》舂，撞也。牘，筑也。以舂築地爲節也。《韻會》毛氏曰：說文从片賣聲。當作賣。从罒非。

𤘃：《集韻》狼狄切，音歷。木障。

㸥：《廣韻》《集韻》𠀤仕懺切，音鑱。《玉篇》版也。《廣韻》本作欃。水門。〇按廣韻㸥附見欃字註。

