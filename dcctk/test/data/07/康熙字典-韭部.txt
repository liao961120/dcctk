韭：《廣韻》《集韻》《韻會》舉有切《正韻》已有切，𠀤音久。《說文》菜名。一種而久者，故謂之韭。象形。在一之上。一，地也。《韻會》通志云：韭性溫，謂之草鍾乳。《禮·曲禮》韭曰豐本。又《內則》豚，春用韭，秋用蓼。《儀禮·聘禮》韭葅。《列子·天瑞篇》老韭之爲莧也。《埤雅》韭之美在黃。又《爾雅·釋草》蒮，山韭。《疏》韭生山中者名蒮。《本草》李時珍曰：諸葛韭，亦山韭也，但因人命名耳。又《本草》孝文韭，生塞北，狀如韭，云是魏孝文帝所種。又《羣芳譜》水韭，五六月堪食，不葷而脃。《北戸錄》水韭，生於池塘中，葉似韭，得非龍爪韭乎。字林云：簽，水中野韭也。又《本草》麥門冬，一名禹韭，齊名愛韭，秦名烏韭，楚名馬韭，越名羊韭。

韮：《集韻》同韭。《世說新語》庾杲之淸素自業，食惟有韮葅、𤅢韮、生韮。或戲之曰：誰謂庾郞貧，食鮭常有二十七種。○按徐氏說文註曰，韭刈之復生，異於常草，故自爲字。集韻加艸，非。

䪞：《廣韻》才盍切，音𢶍。惡也。又姓也。出《纂文》。今北海有之。○按集韻、類篇俱作䨿。詳非部䨿字註。

𩐁：《字彙》舉有切，音九。姓也。○按𩐁字諸書皆不載，姓譜亦無𩐁姓。字彙誤。

韯：《玉篇》同韱。

韰：《廣韻》胡介切《集韻》下介切，𠀤音械。《廣韻》韰惈，猶果敢也。又《集韻》與㒠同。《博雅》陿也。又一曰速也。

𩐄：《字彙補》古文季字。註詳子部五畫。

𩐅：《廣韻》私盍切《集韻》悉盍切，𠀤音𠎷。《廣韻》𩐅，攱起也。出新字林。

韱：《唐韻》息廉切《集韻》思廉切，𠀤音銛。《說文》山韭也。从韭㦰聲。《玉篇》或作韯。《集韻》或作𧃖。又《廣韻》韱細。又《集韻》將廉切，音尖。山韭也。

韲：《集韻》同齏。詳齊部齏字註。

𩐉：《集韻》下介切，音械。送死歌也。○按卽薤字之譌。

𩐊：《唐韻》祖雞切，音躋。《說文》𩐌也。或作𠬘。《集韻》鄭康成曰：凡醯醬所和細切䪡。一曰擣辛物爲之。《楚辭·九章》懲熱羹而吹𩐊兮，何不變此志也。○按說文𩐊从韭、次、𠂔。巿，古𠂔字。玉篇別作𩐋，廣韻別作𩐊，𠀤非。齏。

䪡：《集韻》牋西切，音躋。《說文》本作𩐊。詳上𩐊字註。《莊子·知北遊》君子之人若儒墨者師，故以是非相䪡也，而况令之人乎。《郭象註》䪡，和也。儒墨之師，天下之難和者，而無心者猶能和之，而况其凡乎。又《列禦𡨥》使人輕乎貴老，而䪡其所患。《郭象註》䪡患，言以美形動物，則所患亂生也。

𩐋：《玉篇》同𩐊。

𩐌：《唐韻》《集韻》𠀤徒對切，音隊。《說文》齏也。从韭隊聲。《玉篇》齏葅。《集韻》或作𨽮𢌐。

䪤：《唐韻》附袁切《集韻》扶袁切，𠀤音煩。《說文》小蒜也。从韭番聲。《玉篇》百合蒜也。《張衡·南都賦》藷蔗薑䪤。《註》䪤，小蒜。○按正字通云：䪤似蒜，名百合蒜，亦名蒜匘，非蒜也。說文及文選註皆誤。存以俟考。《廣韻》書作𩐏。

𩐏：《廣韻》䪤，書作𩐏。

䪥：《唐韻》胡介切。《集韻》《韻會》《正韻》下介切，𠀤音械。《說文》菜也，葉似韭。从韭㕢聲。《玉篇》葷菜也。俗作薤。《禮·內則》脂用蔥，膏用䪥。《釋文》䪥，戸界反。俗本多作薤，非也。《爾雅·釋草》䪥，鴻薈。《疏》䪥，一名鴻薈，本草謂之菜芝。《埤雅》䪥之美在白。又《爾雅·釋草》葝，山䪥。《疏》䪥生山中者名葝。《農書》野薤，俗名天薤，生麥原中，葉似薤而小。又《揚雄·反離騷》何文肆而質䪥。《註》應劭曰：䪥，狹也。《集韻》或作𧂊。

𩐔：《字彙補》古文好字。註詳女部三畫。

𩐖：《字義總略》古文季字。註詳子部五畫。

