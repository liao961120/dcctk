豕：〔古文〕𢁓𧰧𡰯《廣韻》施是切《集韻》《韻會》賞是切《正韻》詩止切，𠀤音始。《說文》彘也。竭其尾，故謂之豕，象毛足而後有尾。《徐曰》竭，舉也。《玉篇》豬豨之總名。《揚子·方言》豬，關東西或謂之彘，或謂之豕。《林氏小說》以其食不絜，故名之豕。《大戴禮·易本命》四主時，時主豕，故豕四月而生。《本草綱目》李時珍曰：在畜屬水，在卦屬坎，在禽應室星。《易·說卦》坎爲豕。《埤雅》坎性趨下，豕能俯其首，又喜𤰞穢，亦水畜也。《詩·小雅》有豕白蹢，烝涉波矣。《傳》犬喜雪，馬喜風，豕喜雨，故天將久雨，則豕進涉水波。《禮·曲禮》豕曰剛鬣。《疏》豕肥則毛鬣剛大也。《周禮·天官·食醫》凡會膳食之宜，豕宜稷。《疏》豭豬味酸，牝豬味苦，稷米味甘，是甘苦相成。又國名。《左傳·襄二十四年》范宣子曰：昔匄之祖在商爲豕韋氏。《註》豕韋，國名。又星名。《博雅》營室謂之豕韋。又《史記·天官書》奎曰封豕，爲溝瀆。《前漢·天文志》作封豨。又藥名。《爾雅·釋草》茢薽，豕首。《疏》豕首，一名彘顱，南人名爲地菘，今江東呼豨首，可以煼蠶蛹。又《莊子·徐無鬼》藥也，豕零也。《註》豕橐一名苓根，似豬屎，其塊零落而下故也。《韓愈·進學解》作豨苓。《註》楚人呼豬爲豨，卽豬苓是也。《本草綱目》一名豭豬屎。又《集韻》亥古作豕。《正字通》《家語》或讀史云：三豕渡河。子夏曰：己亥渡河。己譌爲三，亥譌爲豕。或曰支干內有五亥，己亥位居三，三豕渡河是隱語。《說文》亥與豕溷。李陽冰曰：古文亥比豕加一畫，《說文》溷亂，不足信。又叶施智切，施去聲。《司馬相如·上林賦》格蝦蛤，鋋猛氏。羂騕褭，射封豕。《韻會小補》相如賦本文一段俱上聲，《吳棫·韻補》以豕字叶入寘韻，誤。《字彙》凡偏傍从豕者，俗省作豕。

豖：《唐韻》丑六切《集韻》敕六切，𠀤音畜。《說文》豕絆足行豖豖也。又《廣韻》《集韻》𠀤丑玉切，音亍。義同。或作𢒔。《六書正譌》从豕，繫二足，指事。凡逐、琢等字𠀤从此。

𧰧：《集韻》豕古作𧰧。註詳部首。

𧰩：《集韻》湯丁切，聽平聲。豕貌。又他定切，音聽。義同。

𧰪：《字彙》侯罕切，音旱。豕奔貌。

豗：《廣韻》呼恢切《集韻》《韻會》《正韻》呼回切，𠀤音灰。《玉篇》豬豗地也。又《類篇》相擊也。《木華·海賦》磊匒匒而相豗。《韓愈·元和聖德詩》衆樂驚作，轟豗融冶。又《正韻》喧豗，鬨聲。《李白·蜀道難詩》飛湍瀑流爭喧豗。《張九齡·江上遇疾風詩》不知天地氣，何爲此喧豗。又《字彙補》豗傀氏，古之君也。見《通鑑·因提紀》。又《類篇》通作𧉇。𧉇尵，馬病也。○按豗字本从尣。亦作尢。譌作兀。是䝇豗豗本是一字，《玉篇·尣部》作豗，《類篇·尣部》作䝇，豕部重收豗，音同訓別，沿集韻之誤，分䝇、豗爲二，非。集韻或作拻，字彙尤部別作㞀，𠀤非。豗字从尢作。

𧰫：《字彙》丑玉切，音亍。豕行也。

䝅：《集韻》呼回切，音灰。豕也。一曰豕發土也。與䖶同。或作鼿。

𧰬：《字彙補》與豕同。見孔廟《百石卒史𥓓》。

䝆：《唐韻》《集韻》𠀤呼骨切，音忽。豕屬。《說文》本作𣊸。《類篇》或作𢑢。

豘：《集韻》同豚。本作𠭣。或作㹠。通作肫。《字彙補》譌作豘，非。

𧰮：《字彙》同䝆。○按《說文·彑部》載𧰲字，《類篇·㣇部》載䝆字，亦作𢑢。此字疑是𧰲、𢑢之譌。

𧰯：《集韻》胡弓切，音雄。《玉篇》豕特也。又《集韻》與熊同。《正字通》按六書本義熊註，猛獸，似豕，山居冬蟄。从能，炎省。諧音作𧰯𤠗，非。據此說，俗作𧰯，非同熊也。

豙：《集韻》同𧱏。

𧰰：《集韻》于求切，音尤。《玉篇》豕也。

豚：《唐韻》徒䰟切《集韻》《韻會》徒渾切《正韻》徒孫切，𠀤音屯。《說文》小豕也。《小爾雅》豬子曰豚。《易·中孚》豚魚吉。《孔疏》豚，獸之微賤者。《禮·曲禮》凡祭宗廟之禮，豚曰腯肥。《周禮·天官·庖人》春行羔豚，膳膏香。又地名。《左傳·定六年》公侵鄭，往不假道于衞。及還，陽虎使季、孟舍于豚澤，衞侯使彌子瑕追之。又水名。《字彙補》豚水，在牂柯郡。又姓。《印藪》有豚少公，漢人。又河豚，魚名。與魨同。《博雅》鯸䱌，魨也。背靑，腹白，觸物卽怒，其肝殺人。《註》正今人名爲河豚者也。又《廣韻》或作㹠。《莊子·德充符》適見㹠子食于其死母者。《晉書·謝混傳》每得一㹠，以爲珍膳。《音義》㹠，卽豚字。又《集韻》通作肫。《晉書·王濟傳》蒸肫甚美。又書作𧱸。《石鼓文》射其𧱸蜀。《釋文》作豚。又書作𦚌。《石鼓文》又體如𦚌。《釋文》作豚。又《集韻》杜本切《正韻》徒本切，𠀤屯上聲。行曳踵也。《禮·玉藻》圈豚行不舉足。《註》豚性散，圈之則聚而回旋于其中。圈、豚𠀤上聲。又《集韻》或作腯。《禮·曲禮》豚曰腯肥。《釋文》腯亦作豚。又《韻會小補》徒困切，屯去聲。義同。又《字彙補》都昆切，音墩。土豚，土墩也。《魏志·蔣濟傳》豫作土豚，遏絕湖水。又叶徒丁切，音庭。《李尤·席銘》施席接賔，士無過賢。値時所有，何必羊豚。賢音𠛬。《說文》从彖省，象形。从又持肉，以給祠祀。篆文从肉豕作豚。《玉篇》作𧱔。《類篇》作𦜼。《集韻》作𠭣。亦作腞。或作豘、𨔵。

豛：《唐韻》《集韻》𠀤營隻切，音役。《說文》上谷名豬曰豛。《玉篇》齧豕也。《集韻》或作𧱕。

𧰱：《字彙》莫孛切，音沒。豬別名。《正字通》豛字之譌。

䝈：《字彙》同貌。《集韻》或作𤜸。

豜：《正字通》俗豣字。

豝：《唐韻》伯加切《集韻》《韻會》《正韻》邦加切，𠀤音巴。《說文》牝豕也。一曰二歲，能相把拏也。《埤雅》把拏，蕃之意也。《詩·召南》壹發五豝。《傳》豕牝曰豝。《周禮·夏官·大司馬註》二歲爲豝。又《小爾雅》大者謂之豝。《何承天·纂文》漁陽以大豬爲豝。又《韻會》通作羓。腊屬。《五代史·四夷附錄》耶律德光卒，契丹破其腹，實之以鹽，載之而走，晉人謂之帝豝。《集韻》或作𤜱。

𧰲：《唐韻》《集韻》𠀤式視切，音矢。《說文》豕也。又《廣韻》尺氏切，侈上聲。義同。或省作彖。《六書故》𧰲與彖一字。說文分爲二，非。

𧰳：《類篇》商支切，音施。豕也。

䝇：豗本字。《玉篇》作䝇。䝇从尢作。

豞：《廣韻》呼漏切《集韻》許𠋫切，𠀤音詬。《字林》豕鳴也。又《集韻》《韻會》𠀤黑角切，音謞。豕怒聲。《韓愈·祭張員外文》怒頰豕豞。《註》豞，或作豹，非。又《韻會》亦作䓼。《左思·吳都賦》封豨䓼。《註》䓼，豨聲。又《集韻》或作哮。《正字通》與呴通。又《類篇》權俱切，音劬。與翑同。《爾雅·釋畜》馬後足皆白，翑。《集韻》或作𩢳𩣗𩧚。又《集韻》果羽切，音矩。義同。《字彙補》譌作𧰴，非。

豟：〔古文〕𧲒《廣韻》於革切《集韻》乙革切，𠀤音戹。《爾雅·釋獸》豕絕有力，豟。又《釋畜》彘五尺爲豟。《註》《尸子》曰：大豕爲豟，五尺。今漁陽呼豬大者爲豟。《集韻》通作〈豕厄〉。或作𤜸。《字彙》同豟。《集韻》或作𤜸。豟字从豕从厄。又同𧱒。

𧰵：《唐韻》冬毒切《集韻》都毒切，𠀤音篤。《說文》椎毄物也。又《集韻》竹角切，音卓。擊也。與𢽚㧻𢧈𠀤同。又《集韻》都木切，音剢。義同。

𧰶：《正字通》俗豛字。

豠：《唐韻》疾余切《集韻》叢租切，𠀤音徂。《說文》豕屬。又《廣韻》士魚切《集韻》牀魚切，𠀤音鉏。義同。《類篇》或作𧱑。《正字通》與狙別。

𧰷：《集韻》莫後切，音母。豕名。或曰今人呼牝豕爲𧰷。

𧰸：《字彙》五攺切，皚上聲。𧰸，豭豕也。

𧰹：《集韻》女滑切，赧入聲。豕名。

𧰺：《正字通》𧰲字之譌。

𧰻：《集韻》郞丁切，音靈。豬𧰻，藥名。《類篇》本作𧱢。

象：〔古文〕𤉢《唐韻》徐兩切《集韻》《韻會》《正韻》似兩切，𠀤詳上聲。《說文》長鼻牙，南越大獸，三年一乳，象耳牙四足之形。《爾雅·釋地》南方之美者，有梁山之犀象焉。《疏》犀、象二獸，皮角牙骨，材之美者也。《詩·魯頌》元龜象齒。《左傳·襄二十四年》象有齒以焚其身，賄也。《禮·玉藻》笏，諸侯以象，士竹本象可也。又《王安石·字說》象牙感雷而文生，天象感氣而文生，故天象亦用此字。《易·繫辭》在天成象。《疏》謂懸象日月星辰也。《禮·樂記·註》象，光耀也。又《韓非子·解老篇》人希見生象也，而得死象之骨，按其圖以想其生也，故諸人之所以意想者，皆謂之象也。《易·繫辭》象也者，像此者也。《疏》言象此物之形狀也。《左傳·桓六年》申繻曰：名有五，以類命爲象。《註》若孔子首象尼丘。《周禮·春官·大卜》以邦事作龜之八命，二曰象。《註》謂災變雲物如衆赤鳥之屬，有所象似。《前漢·王莽傳》白煒象平。《註》象，形也。萬物無不成形于西方。又法也。《書·舜典》象以典𠛬。《傳》法用常𠛬，用不越法。《儀禮·士冠禮》繼世以立諸侯，象賢也。《註》象，法也。又象魏，門闕也。一曰書名。《周禮·天官·大宰》正月之吉，縣治象之法于象魏。《疏》周公謂之象魏，雉門之外，兩觀闕高魏魏然也。《左傳·哀三年》命藏象魏。《疏》由其縣于象魏，故謂其書爲象魏。又象尊，酒器。《左傳·定十年》犧、象不出門。《疏》象尊以象鳳凰。或曰以象骨飾尊。《三禮圖》云：當尊腹上畫象之形。《禮·明堂位》犧象，周尊也。又通言之官。《禮·王制》南方曰象。《註》劉氏曰：象，像也。如以意倣象，其似而通之，周官象胥是也。又舞名。《詩·周頌序》維淸奏象舞也。《正義》文王時有擊刺之法，武王作樂，象而爲舞，號其樂曰象舞。《禮·內則》成童舞象。《史記·樂書》文王之舞，舞之以未成人之童，故謂之象舞。又象人，若今戲蝦魚、獅子者也。《前漢·禮樂志》郊祭，常從象人四人。又罔象，水怪名。《史記·孔子世家》水之怪龍、罔象。《註》罔象食人，一名沐腫。又藥名。《本草綱目》盧會，一名象膽，以其味苦如膽也。又象敎。卽佛敎也。《王中·頭陀寺𥓓》正法旣沒，象敎陵侇。《註》謂爲形象以敎人也。又郡名，州名，山名。《史記·秦始皇紀》三十三年爲象郡。《註》今日南。又百越地，𨻰置象郡，因象山名。隋平𨻰置象州。又姓。《姓苑》潁州望族。今南昌有此姓。又《正字通》象有平、上、去三聲，諸韻書收入養韻，漾韻不收，《正韻》亦然。《六書》有一字備四音者，有轉十數音者，獨至象必限以一音，此古今分韻之謬也。又叶徐羊切，音詳。《晉書·樂志·地郊饗神歌》祇之體，無形象。潛泰幽，洞忽荒。考證：〔《周禮·春官·大卜》以邦事作龜之八命，二曰象。《註》謂炎變雲物如衆赤鳥之屬〕謹照原文炎變改災變。〔《書·堯典》象以典𠛬。〕謹照原書堯典改舜典。

𧰼：《正字通》俗象字。

𧰽：《集韻》兕古作𧰽。註詳儿部六畫。

𧰿：《廣韻》五蓋切《集韻》牛蓋切，𠀤音艾。《博雅》豭也。《字林》豕三毛聚居者。一曰豕老謂之𧰿。通作艾。《左傳·定十四年》盍歸吾艾豭。考證：〔《左傳·定十四年》盍歸我艾豭。〕謹照原文歸我改歸吾。

𧱀：《集韻》蕭前切，音先。豕類。

豢：《唐韻》《集韻》《韻會》《正韻》𠀤胡慣切，音宦。《說文》以穀圈養豕也。《廣韻》穀養畜也。《禮·月令》仲秋按芻豢。《註》養牛馬曰芻，犬豕曰豢。《疏》食草曰芻，食穀曰豢。又餌之以利，一曰豢。《左傳·哀十一年》吳將伐齊，越子率其衆以朝，王及列士皆有餽賂，子胥懼，曰：是豢吳也夫。《註》豢，養也。又官名。《左傳·昭二十九年》董父擾畜龍，以服事帝舜，帝賜之姓曰董，氏曰豢龍。《註》豢龍，官名。以官爲氏。又《集韻》通作圂。《禮·少儀》君子不食圂腴。《註》圂，同豢。又《韻會》亦作㹖。《莊子·達生篇》祝宗人說彘曰：汝奚惡死，吾將三月㹖汝。又《集韻》戸管切，音緩。義同。又叶胡玩切，音換。《曹植·孔甲贊》行有順天，龍有河漢。雌雄各一，是擾是豢。又叶熒絹切，緣去聲。《歐陽修·讀書詩》淡泊味愈長，始終殊不變。庶幾垂後世，不默死芻豢。《說文》本从豕𢍏，手執米以養之，指事也。隷省作豢。《說文》本从豕𢍏作𨤜。

𧱁：《廣韻》徒紅切《集韻》徒東切，𠀤音同。《類篇》野彘也。又獸名。亦作狪。《山海經》泰山有獸，其狀如豚而有珠，名曰狪狪。其鳴自呼。《集韻》或作𧳆。又《集韻》他東切，音通。義同。

𧱂：《玉篇》同豲。詳後豲字註。

𧱃：《字彙》同兕。○按《廣韻》𧱃同兕，《集韻》兕古作𧰽。今譌从豕作𧱃，非。

𧱄：《玉篇》空旱切，音侃。豕也。

𧱅：《集韻》序𡛷切，音兕。豶豕也。

豣：《唐韻》古賢切《集韻》《韻會》《正韻》經天切，𠀤音堅。《說文》三歲豕，肩相及者。《廣韻》大豕也。《詩·豳風》獻豣于公。《張協·七命》圓文之豣。又通作肩。《詩·齊風》竝驅從兩肩兮。《傳》獸三歲曰肩。又《周禮·夏官·大司馬註》一歲爲豵，二歲爲豝，三歲爲特，四歲爲肩。《玉篇》或作𧱚。又《集韻》輕煙切，音牽。義同。或作𧲀。又《集韻》《韻會》𠀤吉典切，堅上聲。《爾雅·釋獸》麕……絕有力，豣。又《廣韻》五甸切《集韻》《韻會》《正韻》倪甸切，𠀤音硯。義同。

豤：《唐韻》康很切《集韻》口很切，𠀤音懇。《說文》齧也。《玉篇》豕齧地。《廣韻》豕食貌。《正字通》齒深入物也。別作齦。又與懇通。《前漢·劉向傳》豤豤數奸死亡之誅。《師古曰》豤豤，款誠之意。《集韻》或作貇。又《集韻》苦本切，音梱。豕齧物也。或作𪙲。又《廣韻》苦坤切《集韻》苦昆切，𠀤梱平聲。亦齧也。又減也。或作𧱟。《說文》本作𧱗。

𧱆：《集韻》相干切，音姍。豕名。本从册。《字彙》《正字通》俱譌从冊，非。

𧱇：《字彙》同𧳙。○按《類篇·豸部》𧳙或作貄，《豕部》無𧱇字。《玉篇》《廣韻》《集韻》俱从豸。字彙譌收豕部，非。

豥：《廣韻》戸來切《集韻》何開切，𠀤音孩。《爾雅·釋獸》豕四蹢皆白，豥。《註》蹢，蹄也。又《廣韻》古哀切《集韻》柯開切，𠀤音該。又《集韻》魚開切，音皚。又《集韻》《韻會》《正韻》𠀤下楷切，音駭。義𠀤同。○按《爾雅》郉疏，《詩》白蹢鄭箋，以豥爲駭。駭者，躁疾之言也。駭與豥字異義同。楊愼《字說》豥同駭，《毛氏韻》《正韻》豥亦作駭，𠀤非。

豦：《唐韻》强魚切《集韻》求於切，𠀤音渠。《說文》𩰚相丮不解也。从豕虍會意。豕虍之𩰚不相捨。司馬相如說，豦，封豕之屬。一曰虎兩足舉。又《集韻》臼許切，渠上聲。封豕也。又《廣韻》《集韻》𠀤居御切，音據。獸名。《爾雅·釋獸》豦，迅頭。《註》今建平山中有豦，大如狗，似獮猴，黃黑色，多髥鬣，好奮迅其頭，能舉石摘人，貜類也。《六書故》虎諧聲，豕虎無𩰚理。相如說是。

𧱈：《唐韻》《集韻》𠀤羊至切，音肄。《說文》籀文㣇字。修豪獸。一曰河內名豕也。从彑，下象毛足。

𧱉：《字彙補》呼恢切，音灰。同豗。《李賀·開愁歌》主人歡我養心骨，莫受俗物相塡𧱉。《唐音統籤》𧱉卽豗字，相擊也。塡𧱉，寫俗物撓塞心胷之意也。

𧱊：《字彙補》于律切，音聿。豬名。

豧：《唐韻》《集韻》𠀤芳無切，音敷。《說文》豕息也。又《廣韻》普胡切《集韻》滂模切，𠀤音鋪。又《廣韻》《集韻》𠀤匹𠋫切，音䞳。義𠀤同。又《集韻》蒲故切，音步。豕謂之豧。又《廣韻》《集韻》𠀤芳遇切，敷去聲。豕聲也。

𧱍：《正字通》譌䝋字。

𧱎：《集韻》都木切，音剢。星名。與𢁁同。○按《集韻》本从豖，《字彙》譌从豕，載七畫內，誤。

𧱏：《唐韻》《集韻》𠀤魚旣切，音毅。《說文》豕怒毛豎。一曰殘艾也。《集韻》或作豙。《六書正譌》从辛者剛也，下从豕會意，故借爲剛毅字，有果決義。隸作毅。

𧱐：《集韻》許敎切，音孝。豕走貌。或作㹲。又《集韻》虛交切，孝平聲。與哮同。豕驚聲。

𧱑：《類篇》同豠。

𧱒：《集韻》章移切，音支。豕高五尺爲𧱒。又《玉篇》丁角切，音涿。山也。

𧱓：《廣韻》都豆切《集韻》《韻會》丁𠋫切，𠀤音𩰚。龍尾星名也。《楚語》日月會於龍𧱓。《註》龍尾也。日月會于尾，謂十月時也。又《集韻》竹角切，音卓。義同。亦作𢁁。通作䐁。《韻會》本从豖从尨，《監韻》从豕，誤。《集韻》或作狵，亦非。

𧱔：《玉篇》同豚。

𧱕：《集韻》同豛。

豨：《唐韻》虛豈切《集韻》《韻會》許豈切，𠀤希上聲。《玉篇》豕也。《莊子·知北遊》監市履豨。《註》豨，大豕也。又《廣韻》楚人呼豬也。《揚子·太𤣥經》豨毅其牙。《註》豨，人呼豬也。又《說文》豕走豨豨。《正韻》豕走聲也。《前漢·食貨志》王莽大募天下囚徒、人奴，名曰豬突豨勇。《師古曰》東方名豕曰狶。一曰豨，豕走也。又封豨，神獸。《說文》古有封豨修蛇之害。《楚辭·天問》封豨是射。《註》神獸也。又封豨，星名。詳前豕字註。又𨻰豨，人名。見《史記·列傳》。又《廣韻》香衣切《集韻》《韻會》香依切，𠀤音希。豬也。《揚子·方言》南楚謂之豨。又藥名。《韓愈·進學解》訾醫師以昌陽引年，欲進其豨苓也。互詳豕字註。又《本草綱目》豨薟，一名豬膏母。《李時珍曰》楚人呼豬爲豨，呼草之氣味辛毒爲薟。此草氣臭如豬而味薟螫，故名。《廣韻》亦作狶。

豩：《唐韻》伯貧切《集韻》悲巾切，𠀤音彬。《說文》二豕也。《同文備考》豕亂羣也。又《唐韻》《集韻》𠀤呼關切，音懁。義同。又《漢皋詩話》豩，頑也。《劉夢得詩》盃前膽不豩。《趙勰詩》吞船酒膽豩。

豪：《廣韻》胡刀切《集韻》《韻會》《正韻》乎刀切，𠀤音毫。《說文》豕鬣如筆管者，出南郡。《山海經》竹山有獸，其狀如豚，白毛，大如筓而黑端，名曰豪彘。《註》𧱂豬也。夾髀有麄毫，長數尺，能以脊上毫射物，吳越呼爲鸞豬。又《穆天子傳》天子之豪馬、豪牛、豪羊。《註》豪，猶髭也。髭馬如馬，足四節皆有毛。豪羊似髦牛。又《玉篇》俊也。《正韻》英也。《孟子》若夫豪傑之士。《淮南子·泰族訓》智過百人者，謂之豪。《前漢·武帝紀》選豪俊，講文學。又《廣韻》俠也。《史記·信陵君傳》平原君之遊徒豪舉耳。又《韻會》彊也，健也。《前漢·食貨志》故大賈畜家不得豪奪吾民矣。又《玉篇》帥也。《史記·韓長孺傳》雁門馬邑豪聶翁壹。《註》豪，猶帥也。又山名。《山海經》豪山多金玉而無草木。又水名。《山海經》密山，豪水出焉。又魚名。《山海經》渠豬水中多豪魚，狀如鮪，赤喙，尾赤羽，可以已白癬。又劒名。《博物志》豪曹，歐冶子所作。《越絕書》越王取豪曹，薛燭曰：非寶劒也。又州名。《廣韻》屬九江郡，古鍾離國，與吳爭桑而滅，隋攺爲豪州。又姓。《正字通》宋豪彥，乾道中進士。明豪英，天順中宜都知縣。又與毫通。《禮·經解》差若豪釐，繆以千里。《史記·張耳傳》秋豪皆高祖力也。○按豪、毫古通用。徐鉉以毫爲俗字，泥。又叶寒歌切，音何。《蘇轍·咏嚴顏詩》被擒不辱古亦有，吾愛善折張飛豪。軍中生死何足怪，乗勝使氣可若何。《說文》本作𩫞。籀作𩫕。《玉篇》亦作𩫚。

𧱖：《玉篇》𧱂本字。

𧱗：《說文》豤本字。

𧱘：《集韻》暮拜切，霾去聲。𧱘𧱳，頑惡也。

𧱙：《集韻》色甲切，音翣。與𧳛同。獸名。

𧱚：《玉篇》同豣。《呂覽·知化篇》懼虎而刺𧱚。《集韻》或作猏。

𧱛：《玉篇》同䝒。

䝊：《玉篇》同𧲌。

𧱜：《集韻》龍春切，音倫。《玉篇》獸也。

𧱝：《廣韻》衢物切《集韻》渠勿切，𠀤音掘。豕𧱝地也。豕食發土謂之𧱝。又《玉篇》九物切《廣韻》九勿切，𠀤音𠜾。又《廣韻》《集韻》𠀤紀劣切，音䞵。又《集韻》巨劣切，音傑。居月切，音厥。株衞切，音綴。義𠀤同。又《廣韻》居運切《集韻》俱運切，𠀤音捃。豕求食也。

𧱞：《玉篇》同䝐。

𧱟：《集韻》同豤。

𧱠：《玉篇》音卓。龍車也。○按𧱓音卓，龍尾星也。《玉篇》譌作𧱠，攺訓龍車，誤。《字彙》汎訓龍尾，亦非。

䝋：《廣韻》《集韻》《韻會》𠀤子宋切，音綜。牡豕也。一曰豕子。《林氏小說》豕子生六月曰䝋。又《集韻》《正韻》𠀤非弄切，音糉。義同。《玉篇》亦作𧱭。

𧱡：《正字通》曲江切，音腔。《六書統》豕肉渾中空者。

䝌：《玉篇》已劣切，音䞵。豕也。《字彙補》與𧱝同。○按𧱝、䝌本一字，《玉篇》分爲二，非。

𧱢：《類篇》𧰻本字。

𧱣：《字彙補》名勃切，音沒。豬別名。○按音訓與𧰱同。𧰱、𧱣二字，諸韻書俱不收，當是譌字。

豫：〔古文〕𠄛《廣韻》《集韻》《類篇》《韻會》羊洳切《正韻》羊茹切，𠀤音預。象類。《說文》象之大者，賈侍中說，不害於物。又《爾雅·釋詁》安也。《又》樂也。《玉篇》怠也，佚也。《正韻》悅也。《易·豫卦疏》謂之豫者，取逸豫之義，以和順而動，動不違衆，衆皆悅豫也。《書·太甲》無時豫怠。《詩·小雅》逸豫無期。又《增韻》遊也。《孟子》一遊一豫，爲諸侯度。《張衡·東京賦》度秋豫以收成。《註》秋行曰豫。又《爾雅·釋言》敘也。《疏》事豫備者亦有敘也。《玉篇》早也，逆備也。《易·旣濟》君子思患而豫防之。《禮·學記》禁於未發之謂豫。《中庸》凡事豫則立。《註》素定也。《玉篇》或作預。又《爾雅·釋詁》厭也。又參與也。《正韻》與與通。《後漢·東夷傳》楚靈會申，亦來豫盟。《宋書·王弘傳》以私賤無名之人，豫公家有實之任。又猶、豫，二獸名，性多疑。凡人臨事遲疑不決者，借以爲喩。《史記·呂后紀》計猶豫未有所決。《禮·曲禮》作猶與。《註》與，本亦作豫。《疏》猶，玃屬。與，象屬。二獸皆進退多疑，人多疑惑者似之。又州名。《書·禹貢》荆河惟豫州。《疏》西南至荆山，北距河水。《釋名》豫州在九州中，京師、東都所在，常安豫也。《晉書·地理志》豫，舒也，言稟中和之氣性理安舒也。舒音豫。《廣韻》秦爲三川郡。漢爲河南郡。後魏置同州，又攺爲豫州。又姓。《潛夫論》豫氏，本姬姓。晉智伯臣豫讓。又《集韻》詞夜切，音謝。與榭通。《儀禮·鄕射禮》豫則鉤楹內，堂則由楹外。《註》豫，讀如成周宣榭之榭，今言豫者，謂州學也。一云與堂序之序同。又《集韻》商居切，音書。與舒同。伸也。

𧱨：《字彙》去演切，音遣。齧也。《正字通》豤字之譌。

𧱩：《集韻》毘連切，便平聲。《玉篇》豬也。

𧱪：《廣韻》倉奏切《集韻》千𠋫切，𠀤音輳。温豕也。

䝍：《廣韻》居運切《集韻》俱運切，𠀤音捃。小野豕名。又《集韻》拘云切，捃平聲。豕也。

䝎：《字彙》他端切，音湍。《玉篇》豬也。《本草綱目》李時珍曰：䝎，團也。其狀團肥，卽今豬獾也。《李白·大獵賦》拳封䝎。《註》䝎，野豬也。《正字通》與貒通。野獸似豕，故得从豕。犬部作猯，非。

𧱫：《集韻》同䝐。詳後䝐字註。又《集韻》杜果切，惰上聲。義同。

豬：《唐韻》陟魚切《集韻》《韻會》張如切，𠀤著平聲。《說文》豕而三毛叢居者。《爾雅·釋獸》豕子豬。《註》今亦曰彘，江東呼豨，皆通名。《揚子·方言》吳揚之閒謂之豬子。《埤雅》豬性𤰞而率。《揚子·太𤣥經》出野見虛，有虎牧豬。又山豬，卽豪豬也。詳前豪字註。又嶺南有嬾婦豬。《桂海虞衡志》嬾婦似山豬而小，喜食禾。田夫以機軸織絍之器掛田所，則不復近。又貓豬。《楊愼·丹鉛錄》毛犀卽彖也。善知吉凶，古人呼爲貓豬，交廣人謂之豬神。又石豬。《蜀志》蜻蛉縣有石豬，子母數千頭，傳言夷昔牧豬于此，一朝豬化爲石。又官名。《魏志·東夷傳》夫餘國以六畜名官，一曰豬加。又草名。《博雅》伏豬，木禾也。又藥名。《本草綱目》陶弘景曰：豬苓，其塊黑似豬屎，故名。互詳前豕豨二字註。又山水名。《山海經》渠豬之山，渠豬之水出焉，而南流注于河。又湫名。《北夢瑣言》邛州有湫，有牝豕出入，號豬龍湫。又州名。《唐書·地理志》豬拔州，隸隴右道。又《廣韻》豬口，地名。亦作䐗。《晉書·甘卓傳》軍次豬口。又《閔公承傳》作䐗口。又《韻會》通作瀦，水所停也。《書·禹貢》大野旣豬。《孔傳》大野，澤名。水所停曰豬。《蔡傳》水蓄而復流者，謂之豬。《左傳·襄二十五年》規偃豬。《註》下濕之地。又孟豬，澤名。通作諸。《書·禹貢》被孟豬。《蔡傳》地志，在梁國睢陽東北，今南京虞城縣西北孟諸澤是也。《左傳·僖二十八年》及《爾雅·釋地》作孟諸。又《字彙補》照迦切，音遮。《左傳·定十四年》宋野人歌曰：旣定爾婁豬，盍歸吾艾豭。干寶讀。《廣韻》俗作猪。

𧱬：《字彙》弋主切，音庾。獸也。聲如小兒，見則天下大水。《本草綱目》豲𧱬，豪豬別名。《星禽圖》壁水𧱬，豪豬也。

𧱭：《玉篇》同䝋。

豭：《唐韻》古牙切《集韻》《韻會》《正韻》居牙切，𠀤音家。《說文》牡豕也。《揚子·方言》豬，北燕朝鮮之閒謂之豭。《易·姤卦註》羣豕之中，豭强而牝弱。《左傳·隱十一年》卒出豭。《疏》謂豕之牡者。《史記·秦始皇紀》夫爲寄豭。《註》夫淫他室，若寄豭之豬也。又《韻會》或作猳。《史記·衞康叔世家》太子與五人介輿猳從之。又叶洪孤切，音胡。《左傳·定十四年》宋野人歌曰：旣定爾婁豬，盍歸吾艾豭。考證：〔《史記·衞康叔世家》太子與五人介與猳從。〕謹照原文與猳改輿猳。從下增之字。〔《左傳·定十四年》宋野人歌曰，旣定爾婁豬，盍歸我艾豭。〕謹照原文歸我改歸吾。

𧱮：《字彙補》同豚。《廣雅》豯、𧱴，𧱮也。

𧱯：《字彙補》同𧱮。《篇韻》豕子也。

𧱰：《字彙補》竹角切，音卓。行也。○按音義當从豕。

𧱲：《廣韻》《集韻》𠀤許旣切，音餼。豕息也。

豯：《唐韻》胡雞切《集韻》弦雞切，𠀤音奚。《說文》生三月豚，腹豯豯貌也。《揚子·方言》南楚謂豨之子，或曰豯。

豰：《廣韻》《集韻》《韻會》《正韻》𠀤呼木切，烘入聲。獸名。《爾雅·釋獸》貔，白狐，其子縠。《註》一名執夷，虎豹之屬。《孫愐曰》豰似豹而小，腰以上黃，以下黑，形類犬，食彌猴，俗名黃腰。《蜀志》黃腰獸，鼬身貍首，長則食母。形雖小，能食虎及牛、鹿。《酉陽雜俎》黃腰，一名唐已。《司馬相如·上林賦》獑胡豰蛫。《張衡·南都賦》豰玃猱㹶戲其巓。《玉篇》或作𣪨。又《集韻》黑角切，音謞。義同。又《唐韻》步角切《廣韻》蒲角切《集韻》弼角切，𠀤音雹。《說文》小豚也。《集韻》或作𧲐。又《集韻》呼酷切，音熇。義同。又《集韻》胡谷切，音斛。𧰿豭也。又《集韻》黑各切，音壑。豕聲。又《廣韻》丁木切《集韻》都木切，𠀤音剢。豰𣫎，動物。又《集韻》居𠋫切，音覯。啖豬也。

𧱳：《廣韻》火怪切，音躗。詳𧱘字註。

𧱴：《廣韻》莫經切《集韻》忙經切，𠀤音冥。小豚也。又《集韻》莫定切，冥去聲。義同。《集韻》或作猽。

豱：《廣韻》烏渾切《集韻》烏昆切，𠀤音温。豕名。《爾雅·釋獸》豕，奏者豱。《註》今豱豬短頭，皮理腠蹙。○按爾雅本作豱俗作豱，非。豱字从𥁕作。

𧱵：《集韻》徒郞切，音唐。豕名。

豲：《唐韻》《集韻》《韻會》《正韻》𠀤胡官切，音桓。《說文》豕之逸也。《博雅》豕屬。《逸周書·周祝解》豲有爪而不敢以獗。《前漢·揚雄傳註》豪豬一名豲，自爲牝牡者也。又《玉篇》亦作𧱂。《山海經註》豪彘，𧱂豬也。又《玉篇》縣名。《前漢·地理志》天水郡有豲道縣。又《廣韻》亦作獂。《史記·秦本紀》斬戎之獂王。《註》獂，戎邑。又或作䝠。《史記·匈奴列傳》隴西有翟䝠之戎。《徐廣曰》在天水。又《集韻》愚袁切，音元。亦豕屬。《正字通》唐本《說文》豲，豕屬。徐本攺訓豕逸，非。豲本義从唐本爲是。

豳：《唐韻》補巾切《廣韻》府巾切《集韻》《韻會》悲巾切《正韻》𤰞民切，𠀤音彬。《說文》周太王國，在右扶風美陽。本作邠，从邑分聲。亦作豳，美陽亭卽豳也。民俗以夜市，有豳山。《詩·大雅》篤公劉，于豳斯館。《詩譜》豳者，后稷曾孫公劉自邰出徙戎狄之地，今屬扶風栒邑，在雍州岐山，北至太王避狄人處。岐陽，今鳳翔府扶風縣岐陽鎮，乃太王之都，文王治岐之地，漢爲美陽縣。而公劉所居，乃今邠州，屬陝西京兆府路，北魏置南豳州，西魏去南字爲豳州，唐明皇以字類幽，開元中攺爲邠。又姓。出《姓苑》。又《集韻》逋閑切。與斒同。斒，爛色不純也。又通作㻞。《前漢·司馬相如傳》珉玉旁唐，玢豳文磷。《史記》作璸㻞。《註》㻞音班。文理貌。又通作斑。《史記·司馬相如傳》被豳文。《註》著斑衣也。《前漢書》作斑。《師古曰》貙豹之皮也。省作豳。或作㟗。豳字原所从的豕字無右邊的く。

𧱶：《字彙補》古文鳳字。註詳鳥部三畫。

𧱻：《廣韻》莫狄切，音覓。白豕黑頭也。

𧱼：《字彙》莫干切，音瞞。豕屬。

𧱽：《字彙》音義未詳。見《石鼓文》。又《焦竑·略記字始》《石鼓文》作𤚨。音振。《正字通》𧱽、𤚨皆譌文。

豴：《集韻》丁歷切，音滴。豕蹄。本作蹢。

豵：《唐韻》子紅切。《集韻》《韻會》祖叢切，𠀤音葼。《說文》生六月豚。一曰一歲豵，尚叢聚也。《爾雅·釋獸》豕生三，豵。《註》豬生子常多，故別其少者之名。《小爾雅》豕之小者謂之豵。《詩·召南》壹發五豵。《晉書·張協·七命》班題之豵。又《廣韻》卽容切《集韻》將容切，𠀤音蹤。又《集韻》牆容切，音從。義𠀤同。《集韻》或作𤡆。

䝏：《廣韻》力朱切《集韻》龍珠切，𠀤音瘻。求子豬也。《林氏小說》牝豕也。又《集韻》龍遇切，瘻去聲。又《廣韻》落侯切《集韻》郞侯切，𠀤音樓。義𠀤同。又通作婁。《左傳·定十四年》旣定爾婁豬。《廣韻》亦作㺏。《字林》作𧰷婁。《字林》作𧲕，本字。

𧱾：《玉篇》古懷切，音𠂯。犬也。又丘愧切，音喟。義同。《字學三正》𧱾，犬逐也。與燹別。𠂯，俗乖字。

𧱿：《正字通》譌𧴄字。

𧲀：《集韻》同豣。

䝐：《廣韻》羊捶切《集韻》尹捶切，𠀤音䓈。《說文》豶也。《爾雅·釋獸》豕子豬䝐豶。《註》俗呼小豶豬爲䝐子。《集韻》或省作𧱫，亦作𧱞、𤡪。又《廣韻》悅吹切《集韻》勻規切，𠀤䓈平聲。義同。《類篇》或作𧲚。又《集韻》徒臥切，音惰。豕名。與𧱫同。

䝑：《廣韻》丑凶切《集韻》癡凶切，𠀤音蹱。土豬也。又《集韻》土精如㹠，在地下也。

𧲂：《廣韻》力珍切《集韻》離珍切，𠀤音鄰。獸名。《山海經》几山有獸，狀如彘，黃身白頭白尾，名曰聞𧲂，見則天下大風。

豶：《唐韻》《集韻》《韻會》《正韻》𠀤符分切，音墳。《說文》羠豕也。《玉篇》犗也。《爾雅·釋獸》䝐豶。《疏》豶，犍豬也。《易·大畜》豶豕之牙。吉。《疏》豶，除也。除其牙也。《釋文》豕去勢曰豶。《程傳》豕之有牙，百方制之，終不能使攺，惟豶其勢，則性自調伏，雖有牙亦不能爲。○按《說文》本作豶，當入十三畫。《字彙》省作豶，又別作𧴍、獖，𠀤非。豶从𠦄作。

𧲃：《集韻》美隕切，音閔。豕名。

𧲄：《集韻》羽委切，音蔿。豕名。

𧲅：《集韻》慈陵切，音繒。與橧同。《爾雅·釋獸》豕所寢，橧。或从豕。又《集韻》徂棱切，音層。《博雅》圈也。

豷：《唐韻》《集韻》許利切《廣韻》許位切，𠀤音燹。《說文》豕息也。又人名。《左傳·襄四年》寒浞殺羿，因其室生子澆及豷。又《廣韻》《集韻》《韻會》𠀤虛器切，音齂。又《廣韻》於計切《集韻》壹計切，𠀤音翳。義𠀤同。《集韻》或作𤡬。《正字通》別作𧱲。《正韻》本从豕。監本从豸，誤。𧴒。

𧲇：《集韻》呼木切，烘入聲。豕聲。

𧲈：《集韻》旬爲切，音隨。豕牝謂之𧲈。

𧲉：《五音集韻》同𧲜。

𧲌：《廣韻》所甲切《集韻》色甲切，𠀤音翣。《博雅》牝豕也。《玉篇》老母豬也。或省作䝊。譌作𤟃，非。

𧲍：《廣韻》莫中切《集韻》謨中切，𠀤音瞢。獸似豕，目在耳，出崑崙。又《集韻》謨蓬切，音蒙。義同。《集韻》亦作𧲎。

䝒：《集韻》崇芻切，音雛。《博雅》牝豕也。《玉篇》小母豬也。《何承天·纂文》齊徐以小豬爲䝒。又《廣韻》雛禹切《集韻》撰禹切，𠀤雛上聲。又《集韻》仕姤切，音鯫。義𠀤同。《玉篇》或省作𧱛。

𧲎：《集韻》同𧲍。

𧲏：《字彙補》同豩。

𧲐：《集韻》弼角切，音雹。與豰同。《玉篇》小豕也。

𧲑：《正字通》俗𧲚字。

䝓：《唐韻》良涉切《集韻》力涉切，𠀤音獵。《說文》與鬣同，髮鬣鬣也。《類篇》豕長毛謂之䝓。

𧲒：《集韻》豟古作𧲒。詳前五畫註。

𧲔：《廣韻》同𧲝。

𧲕：《集韻》䝏本字。

𧲘：《集韻》虛宜切，音犧。豕屬。或作㺣。

𧲚：《類篇》同䝐。

䝔：《集韻》《韻會》𠀤呼官切，音歡。野豬也。一曰牡狼。《說文》本作貛。《集韻》亦作獾。

䝕：《廣韻》之涉切《集韻》質涉切，𠀤音讋。《博雅》豕屬。《何承天·纂文》豕別名。梁州曰䝕。《集韻》亦作𤣒。

𧲛：《字彙補》古文薦字。註詳艸部十三畫。《晉語》補乏𧲛飢，道也。《註》𧲛，古薦字。《字彙補》或作𧲛。俗譌作𧄟，非。𧲛字无灬。

𧲜：《集韻》必益切，音薜。𧲜邪，獸名。鳥喙。或作𤢣。又《集韻》必歷切，音壁。義同。

𧲝：《五音集韻》于劌切，音衞。《說文》豕屬。《玉篇》亦作𧲞。

