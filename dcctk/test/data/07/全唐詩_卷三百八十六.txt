*和韋開州盛山十二首：宿雲亭

清淨當深處，虛明向遠開。捲簾無俗客，應只見雲來。

*和韋開州盛山十二首：梅溪

自愛新梅好，行尋一徑斜。不教人掃石，恐損落來花。

*和韋開州盛山十二首：茶嶺

紫芽連白蕊，初向嶺頭生。自看家人摘，尋常觸露行。

*和韋開州盛山十二首：流杯渠

淥酒白螺杯，隨流去複回。似知人把處，各向面前來。

*和韋開州盛山十二首：磐石磴

壘石盤空遠，層層勢不危。不知行幾匝，得到上頭時。

*和韋開州盛山十二首：桃塢

春塢桃花發，多將野客遊。日西殊未散，看望酒缸頭。

*和韋開州盛山十二首：竹岩

獨入千竿裏，緣岩踏石層。筍頭齊欲出，更不許人登。

*和韋開州盛山十二首：琵琶台

臺上綠蘿春，閑登不待人。每當休暇日，著履戴紗巾。

*和韋開州盛山十二首：胡蘆沼

曲沼春流滿，新蒲映野鵝。閑齋朝飯後，拄杖繞行多。

*和韋開州盛山十二首：隱月岫

月出深峰裏，清涼夜亦寒。每嫌西落疾，不得到明看。

*和韋開州盛山十二首：繡衣石榻

山城無別味，藥草兼魚果。時到繡衣人，同來石上坐。

*和韋開州盛山十二首：上士泉瓶

階上一眼泉，四邊青石甃。唯有護淨僧，添瓶將盥漱。

*送遠客

憔悴遠歸客，殷勤欲別杯。九星壇下路，幾日見重來。

*寄西峰僧

松暗水涓涓，夜涼人未眠。西峰月猶在，遙憶草堂前。

*禪師

獨在西峰頂，年年閉石房。定中無弟子，人到為焚香。

*惜花

山中春已晚，處處見花稀。明日來應盡，林間宿不歸。

*題暉師影堂

日早欲參禪，竟無相識緣。道場今獨到，惆悵影堂前。

*涇州塞

行到涇州塞，唯聞羌戍鼙。道邊古雙堠，猶記向安西。

*野田

漠漠野田草，草中牛羊道。古墓無子孫，白楊不得老。

*岸花

可憐岸邊樹，紅蕊發青條。東風吹渡水，沖著木蘭橈。

*別于鵠

離燈及晨輝，行人起複思。出門兩相顧，青山路逶迤。

*送蜀客

蜀客南行祭碧雞，木綿花發錦江西。

山橋日晚行人少，時見猩猩樹上啼。

*送元結

昔日同遊漳水邊，如今重說恨綿綿。

天涯相見還離別，客路秋風又幾年。

*宿山祠

秋草宮人斜裏墓，宮人誰送葬來時。

千千萬萬皆如此，家在邊城亦不知。

*美人宮棋

紅燭臺前出翠娥，海沙鋪局巧相和。

趁行移手巡收盡，數數看誰得最多。

*蠻州

瘴水蠻中入洞流，人家多住竹棚頭。

一山海上無城郭，唯見松牌記象州。

*送元宗簡

貂帽垂肩窄皂裘，雪深騎馬向西州。

暫時相見還相送，卻閉閑門依舊愁。

*寄徐晦

鄠陂魚美酒偏濃，不出琴齋見雪峰。

應勝昨來趨府日，簿書床上亂重重。

*寄白學士

自掌天書見客稀，縱因休沐鎖雙扉。

幾回扶病欲相訪，知向禁中歸未歸。

*喜王六同宿

十八年來恨別離，唯同一宿詠新詩。

更相借問詩中語，共說如今勝舊時。

*題玉像堂

玉毫不著世間塵，輝相分明十八身。

入夜無煙燈更好，堂中唯有轉經人。

*與賈島閒遊

水北原南草色新，雪消風暖不生塵。

城中車馬應無數，能解閑行有幾人。

*哭丘長史

丘公已歿故人稀，欲過街西更訪誰。

每到子城東路上，憶君相逐入朝時。

*哭孟寂

曲江院裏題名處，十九人中最少年。

今日春光君不見，杏花零落寺門前。

*患眼

三年患眼今年校，免與風光便隔生。

昨日韓家後園裏，看花猶似未分明。

*答劉競

劉君久被時拋擲，老向城中作選人。

昨日街西相近住，每來存問老夫身。

*贈華嚴院僧

一身依止荒閑院，燭耀窗中有宿煙。

遍禮華嚴經裏字，不曾行到寺門前。

*逢故人

山東一十餘年別，今日相逢在上都。

說盡向來無限事，相看摩捋白髭須。

*送蕭遠弟

街北槐花傍馬垂，病身相送出門遲。

與君別後秋風夜，作得新詩說向誰。

*送辛少府任樂安

才多不肯浪容身，老大詩章轉更新。

選得天臺山下住，一家全作學仙人。

*贈任道人

長安多病無生計，藥鋪醫人亂索錢。

欲得定知身上事，憑君為算小行年。

*招周居士

閉門秋雨濕牆莎，俗客來稀野思多。

已掃書齋安藥灶，山人作意早經過。

*送許處士

高情自與俗人疏，獨向藍溪選僻居。

會到白雲長取醉，不能窗下讀閒書。

*送律師歸婺州

京中開講已多時，曾作壇頭證戒師。

歸到雙溪橋北寺，鄉僧爭就學威儀。

*題楊秘書新居

愛閑不向爭名地，宅在街西最靜坊。

卷裏詩過一千首，白頭新受秘書郎。

*送晊師

九星台下煎茶別，五老峰頭覓寺居。

作得新詩旋相寄，人來請莫達空書。

*送僧往金州

聞道溪陰山水好，師行一一遍經過。

事須覓取堪居處，若個溪頭藥最多。

*尋徐道士

尋師遠到暉天觀，竹院森森閉藥房。

聞入靜來經七日，仙童簷下獨焚香。

*答開州韋使君寄車前子

開州午日車前子，作藥人皆道有神。

慚愧使君憐病眼，三千餘裏寄閒人。

*憶故州

壘石為山伴野夫，自收靈藥讀仙書。

如今身是他州客，每見青山憶舊居。

*送客游蜀

行盡青山到益州，錦城樓下二江流。

杜家曾向此中住，為到浣花溪水頭。

*送陸暢

共踏長安街裏塵，吳州獨作未歸身。

昔年舊宅今誰住，君過西塘與問人。

*感春

遠客悠悠任病身，謝家池上又逢春。

明年各自東西去，此地看花是別人。

*贈李司議

漢庭誰問投荒客，十載天南著白衣。

秋草茫茫惡溪路，嶺頭遙送北人稀。

*別客

青山歷歷水悠悠，今日相逢明日秋。

系馬城邊楊柳樹，為君沽酒暫淹留。

*登樓寄胡家兄弟

獨上西樓盡日閑，林煙演漾鳥蠻蠻。

謝家兄弟重城裏，不得同看雨後山。

*答劉明府

身病多時又客居，滿城親舊盡相疏。

可憐絳縣劉明府，猶解頻頻寄遠書。

*酬藤杖

病裏出門行步遲，喜君相贈古藤枝。

倚來自覺身生力，每向傍人說得時。

*法雄寺東樓

汾陽舊宅今為寺，猶有當時歌舞樓。

四十年來車馬絕，古槐深巷暮蟬愁。

*寄故人

靜曲閒房病客居，蟬聲滿樹槿花疏。

故人只在藍田縣，強半年來未得書。

*鄰婦哭征夫

雙鬟初合便分離，萬里征夫不得隨。

今日軍回身獨歿，去時鞍馬別人騎。

*和崔駙馬聞蟬

鳳凰樓下多歡樂，不覺秋風暮雨天。

應為昨來身暫病，蟬聲得到耳傍邊。

*和裴僕射看櫻桃花

昨日南園新雨後，櫻桃花發舊枝柯。

天明不待人同看，繞樹重重履跡多。

*和長安郭明府與友人縣中會飲

一尊清酒兩人同，好在街西水縣中。

自恨病身相去遠，此時閑坐對秋風。

*唐昌觀看花

新紅舊紫不相宜，看覺從前兩月遲。

更向同來詩客道，明年到此莫過時。

*九華觀看花

街西無數閒遊處，不似九華仙觀中。

花裏可憐池上景，幾重牆壁貯春風。

*贈姚合

丹鳳城門向曉開，千官相次入朝來。

唯君獨走沖塵土，下馬橋邊報直回。

*同韋員外開元觀尋時道士

觀裏初晴竹樹涼，閑行共到最高房。

昨來官罷無生計，欲就師求斷谷方。

*同韓侍禦南溪夜賞

喜作閒人得出城，南溪兩月逐君行。

忽聞新命須歸去，一夜船中語到明。

*使行望悟真寺

采玉峰連佛寺幽，高高斜對驛門樓。

無端來去騎官馬，寸步教身不得遊。

*重陽日至峽道

無限青山行已盡，回看忽覺遠離家。

逢高欲飲重陽酒，山菊今朝未有花。

*贈主客劉郎中

憶昔君登南省日，老夫猶是褐衣身。

誰知二十餘年後，來作客曹相替人。

*同嚴給事聞唐昌觀玉蕊近有仙過，因成絕句二首

千枝花裏玉塵飛，阿母宮中見亦稀。

應共諸仙鬥百草，獨來偷得一枝歸。

九色雲中紫鳳車，尋仙來到洞仙家。

飛輪回處無蹤跡，唯有斑斑滿地花。

*秋思

洛陽城裏見秋風，欲作歸書意萬重。

忽恐匆匆說不盡，行人臨發又開封。

*憶遠

行人猶未有歸期，萬里初程日暮時。

唯愛門前雙柳樹，枝枝葉葉不相離。

*玉仙館

長溪新雨色如泥，野水陰雲盡向西。

楚客天南行漸遠，山山樹裏鷓鴣啼。

*寄府吏

野外尋花共作期，今朝出郭不相隨。

待君公事有閑日，此地春風應過時。

*弟蕭遠雪夜同宿

數卷新遊蜀客詩，長安僻巷得相隨。

草堂雪夜攜琴宿，說是青城館裏時。

*涼州詞三首

邊城暮雨雁飛低，蘆筍初生漸欲齊。

無數鈴聲遙過磧，應馱白練到安西。

古鎮城門白磧開，胡兵往往傍沙堆。

巡邊使客行應早，欲問平安無使來。

鳳林關裏水東流，白草黃榆六十秋。

邊將皆承主恩澤，無人解道取涼州。

*宮詞

新鷹初放兔猶肥，白日君王在內稀。

薄暮千門臨欲鎖，紅妝飛騎向前歸。

黃金捍撥紫檀槽，弦索初張調更高。

盡理昨來新上曲，內官簾外送櫻桃。

*華清宮

溫泉流入漢離宮，宮樹行行浴殿空。

武帝時人今欲盡，青山空閉禦牆中。

*崔駙馬養鶴

身閑無事稱高情，已有人間章句名。

求得鶴來教翦翅，望仙台下亦將行。

*閒遊

老身不計人間事，野寺秋晴每獨過。

病眼校來猶斷酒，卻嫌行處菊花多。

*劉兵曹贈酒

一瓶顏色似甘泉，閑向新栽小竹前。

飲罷身中更無事，移床獨就夕陽眠。

*送梧州王使君

楚江亭上秋風起，看發蒼梧太守船。

千里同行從此別，相逢又隔幾多年。

*春日早朝

曉陌春寒朝騎來，瑞雲深處見樓臺。

夜來新雨沙堤濕，東上合門應未開。

*寄朱、闞二山人

為個朝章束此身，眼看東路去無因。

曆陽舊客今應少，轉憶鄰家二老人。

*寄李渤

五度溪頭躑躅紅，嵩陽寺裏講時鐘。

春山處處行應好，一月看花到幾峰。

*尋仙

溪頭一徑入青崖，處處仙居隔杏花。

更見峰西幽客說，雲中猶有兩三家。

*同白侍郎杏園贈劉郎中

一去瀟湘頭欲白，今朝始見杏花春。

從來遷客應無數，重到花前有幾人。

*答鄱陽客藥名詩

江皋歲暮相逢地，黃葉霜前半夏枝。

子夜吟詩向松桂，心中萬事喜君知。

*寄宋景

詔發官兵取亂臣，將軍弓箭不離身。

今君獨在征東府，莫遣功名屬別人。

*寄王侍禦

愛君紫閣峰前好，新作書堂藥灶成。

見欲移居相近住，有田多與種黃精。

*題渭北寺上方

昔祭郊壇今謁陵，寺中高處最來登。

十餘年後人多別，喜見當時轉讀僧。

*閒遊

終日不離塵土間，若為能見此身閑。

今朝暫共遊僧語，更恨趨時別舊山。

*倡女詞

輕鬢叢梳闊掃眉，為嫌風日下樓稀。

畫羅金縷難相稱，故著尋常淡薄衣。

*答元八遺紗帽

黑紗方帽君邊得，稱對山前坐竹床。

唯恐被人偷剪樣，不曾閑戴出書堂。

*題僧院

聞師行講青龍疏，本寺住來多少年。

靜掃空房唯獨坐，千莖秋竹在簷前。

*送元八

百神齋祭相隨遍，尋竹看山亦共行。

明日城西送君去，舊遊重到獨題名。

*吳楚歌詞

庭前春鳥啄林聲，紅夾羅襦縫未成。

今朝社日停針線，起向朱櫻樹下行。

*題方睦上人月臺觀

一身清淨無童子，獨坐空堂得幾年。

每夜焚香通月觀，可憐光影最團圓。

*華山廟

金天廟下西京道，巫女紛紛走似煙。

手把紙錢迎過客，遣求恩福到神前。

*病中酬元宗簡

東風漸暖滿城春，獨佔幽居養病身。

莫說櫻桃花已發，今年不作看花人。

*寺宿齋

晚到金光門外寺，寺中新竹隔簾多。

齋官禁與僧相見，院院開門不得過。

*贈施肩吾

世間漸覺無多事，雖有空名未著身。

合取藥成相待吃，不須先作上天人。

*贈王建

白君去後交遊少，東野亡來篋笥貧。

賴有白頭王建在，眼前猶見詠詩人。

*逢賈島

僧房逢著款冬花，出寺行吟日已斜。

十二街中春雪遍，馬蹄今去入誰家。

*山中酬人

山中日暖春鳩鳴，逐水看花任意行。

向晚歸來石窗下，菖蒲葉上見題名。

*弱柏院僧影堂

弱柏倒垂如線蔓，簷頭不見有枝柯。

影堂香火長相續，應得人來禮拜多。

*題故僧影堂

香消雲鎖舊僧家，僧刹殘形半壁斜。

日暮松煙寒漠漠，秋風吹破紙蓮花。

*無題

桃溪柳陌好經過，燈下妝成月下歌。

為是襄王故宮地，至今猶有細腰多。

*山禽

山禽毛如白練帶，棲我庭前栗樹枝。

獼猴半夜來取栗，一雙中林向月飛。

*秋山

秋山無雲複無風，溪頭看月出深松。

草堂不閉石床靜，葉間墜露聲重重。

*玉真觀

台殿曾為貴主家，春風吹盡竹窗紗。

院中仙女修香火，不許閒人入看花。

*蠻中

銅柱南邊毒草春，行人幾日到金麟。

玉鐶穿耳誰家女，自抱琵琶迎海神。

*贈道士

茅山近別剡溪逢，玉節青旄十二重。

自說年年上天去，羅浮最近海邊峰。

*重平驛作

茫茫菰草平如地，渺渺長堤曲似城。

日暮未知投宿處，逢人更問向前程。

*宿天竺寺，寄靈隱寺僧

夜向靈溪息此身，風泉竹露淨衣塵。

月明石上堪同宿，那作山南山北人。

*酬朱慶餘

越女新妝出鏡心，自知明豔更沉吟。

齊紈未是人間貴，一曲菱歌敵萬金。

*寒食憶歸

京中曹局無多事，寒食貧兒要在家。

遮莫杏園勝別處，亦須歸看傍村花。

*寒食

綠楊枝上五絲繩，枝弱春多欲不勝。

唯有一年寒食日，女郎相喚擺階o3。

*賦花

花，花。落早，開賒。對酒客，興詩家。能回游騎，每駐行車。宛宛清風起，茸茸麗日斜。且願相留歡洽，惟愁虛棄光華。明年攀折知不遠，對此誰能更歎嗟。

*句

韓公國大賢，道德赫已聞。時出為陽山，爾區來趨奔。

韓官遷掾曹，子隨至荊門。韓入為博士，崎嶇送歸輪。

。

