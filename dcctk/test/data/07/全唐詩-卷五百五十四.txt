*寄石橋僧

逢師入山日，道在石橋邊。別後何人見，秋來幾處禪。

溪中雲隔寺，夜半雪添泉。生有天臺約，知無卻出緣。

*送歐陽袞歸閩中

秦城幾年住，猶著故鄉衣。失意時相識，成名後獨歸。

海秋蠻樹黑，嶺夜瘴禽飛。為學心難滿，知君更掩扉。

*古觀

置觀碑已折，看松年不分。洞中誰識藥，門外日添墳。

放去龜隨水，呼來鹿怕熏。壇邊見灰火，幾燒祭星文。

*題令狐處士溪居

白髮已過半，無心離此溪。病嘗山藥遍，貧起草堂低。

為月窗從破，因詩壁重泥。近來常夜坐，寂寞與僧齊。

*送僧歸南嶽

心知衡岳路，不怕去人稀。船裏誰鳴磬，沙頭自曝衣。

有家從小別，是寺即言歸。料得逢春住，當禪雲滿扉。

*寧州春思

失意離城早，邊城任見花。初為斷酒客，舊識賣書家。

寒寺稀無雪，春風亦有沙。思歸頻入夢，即路不言賒。

*山友贈蘚花冠

塵汙出華髮，慚君青蘚冠。此身閑未得，終日戴應難。

好就松陰掛，宜當枕石看。會須尋道士，簪去繞霜壇。

*蠻家

領得賣珠錢，還歸銅柱邊。看兒調小象，打鼓試新船。

醉後眠神樹，耕時語瘴煙。不逢寒便老，相問莫知年。

*早春題湖上顧氏新居二首

近得水雲看，門長侵早開。到時微有雪，行處又無苔。

勸酒客初醉，留茶僧未來。每逢晴暖日，唯見乞花栽。

門不當官道，行人到亦稀。故從餐後出，方至夜深歸。

開篋揀書卷，掃床移褐衣。幾時同買宅，相近有柴扉。

*蒼梧雲氣

何年化作愁，漠漠便難收。數點山能遠，平鋪水不流。

濕連湘竹暮，濃蓋舜墳秋。亦有思歸客，看來盡白頭。

*晚春花

陰洞日光薄，花開不及時。當春無半樹，經燒足空枝。

疏與香風會，細將泉影移。此中人到少，開盡幾人知。

*宿胡氏溪亭

獨住水聲裏，有亭無熱時。客來因月宿，床勢向山移。

鶴睡松枝定，螢歸葛葉垂。寂寥猶欠伴，誰為報僧知。

*送華陰隱者

往往到城市，得非征藥錢。世人空識面，弟子莫知年。

自說能醫死，相期更學仙。近來移住處，毛女舊峰前。

*落第後寄江南親友

古巷槐陰合，愁多晝掩扉。獨存過江馬，強拂看花衣。

送客心先醉，尋僧夜不歸。龍鍾易惆悵，莫遣寄書稀。

*欲別

花時人欲別，每日醉櫻桃。買酒金錢盡，彈箏玉指勞。

歸期無歲月，客路有風濤。錦緞裁衣贈，麒麟落剪刀。

*留別張水部籍

省中重拜別，兼領寄人書。已念此行遠，不應相問疏。

子城西並宅，禦水北同渠。要取春前到，乘閑候起居。

*小古鏡

字已無人識，唯應記鑄年。見來深似水，攜去重于錢。

鸞翅巢空月，菱花遍小天。宮中照黃帝，曾得化為仙。

*題太白山隱者

高居在幽嶺，人得見時稀。寫籙扃虛白，尋僧到翠微。

掃壇星下宿，收藥雨中歸。從服小還後，自疑身解飛。

*病中懷王展先輩在天臺

枕上用心靜，唯應改舊詩。強行休去早，暫臥起還遲。

因說來歸處，卻愁初病時。赤城山下寺，無計得相隨。

*鯉魚

似龍鱗又足，只是欠登門。月裏腮猶濕，泥中目未昏。

乞鋤防蟻穴，望水寫金盆。他日能為雨，公田報此恩。

*子規

遊魂自相叫，寧複記前身。飛過人家月，聲連客路春。

夢邊催曉急，愁外送風頻。自有沾花血，相和淚滴新。

*邊州客舍

開門不成出，麥色遍前坡。自小詩名在，如今白髮多。

經年無越信，終日厭蕃歌。近寺居僧少，春來亦懶過。

*贈道者

晏來知養氣，度日語時稀。到處留丹井，終寒不絮衣。

病鄉多惠藥，鬼俗有符威。自說身輕健，今年數夢飛。

*邊游

古鎮門前去，長安路在東。天寒明堠火，日晚裂旗風。

塞館皆無事，儒裝亦有弓。防秋故鄉卒，暫喜語音同。

*夜泊淮陰

夜入楚家煙，煙中人未眠。望來淮岸盡，坐到酒樓前。

燈影半臨水，箏聲多在船。乘流向東去，別此易經年。

*遠水

渺渺浸天色，一邊生晚光。闊浮萍思遠，寒入雁愁長。

北極連平地，東流即故鄉。扁舟來宿處，仿佛似瀟湘。

*黃州暮愁

淩澌沖淚眼，重疊自西來。即夜寒應合，非春暖不開。

豈無登陸計，宜棄濟川材。願寄浮天外，高風萬里回。

*曉發昭應

行人見雪愁，初作帝鄉遊。旅店開偏早，鄉帆去未收。

燈殘催卷席，手冷怕梳頭。是物寒無色，湯泉正自流。

*贈金州姚合使君

為郎名更重，領郡是蹉跎。官壁題詩盡，衙庭看鶴多。

城池連草塹，籬落帶椒坡。未覺旗幡貴，閑行觸處過。

*送殷中丞游邊

話別無長夜，燈前聞曙鴉。已行難避雪，何處合逢花。

野寺門多閉，羌樓酒不賒。還須見邊將，誰擬靜塵沙。

*寄坐夏僧

坐夏日偏長，知師在律堂。多因束帶熱，更憶剃頭涼。

苔色侵經架，松陰到簟床。還應煉詩句，借臥石池傍。

*寄盧式

到處久南望，未知何日回。寄書頻到海，得夢忽聞雷。

嶺日當秋暗，蠻花近臘開。白身居瘴癘，誰不惜君才。

*日東病僧

雲水絕歸路，來時風送船。不言身後事，猶坐病中禪。

深壁藏燈影，空窗出艾煙。已無鄉土信，起塔寺門前。

*泛溪

溪船泛渺彌，漸覺滅炎輝。動水花連影，逢人鳥背飛。

深猶見白石，涼好換生衣。未得多詩句，終須隔宿歸。

*送顧少府

作尉年猶少，無辭去路賒。漁舟縣前泊，山吏日高衙。

幽景臨溪寺，秋蟬織杼家。行程須過越，先醉鏡湖花。

*咸陽別李處士

古道自迢迢，咸陽離別橋。越人聞水處，秦樹帶霜朝。

駐馬言難盡，分程望易遙。秋前未相見，此意轉蕭條。

*寄流人

毒草不曾枯，長添客健無。霧開蠻市合，船散海城孤。

象跡頻藏齒，龍涎遠蔽珠。家人秦地老，泣對日南圖。

*華頂道者

仙人掌中住，生有上天期。已廢燒丹處，猶多種杏時。

養龍於淺水，寄鶴在高枝。得道複無事，相逢盡日棋。

*酬從叔聽夜泉見寄

夢罷更開戶，寒泉聲隔雲。共誰尋最遠，獨自坐偏聞。

岩際和風滴，溪中泛月分。豈知當此夜，流念到江濆。

*和李用夫栽小松

移來未換葉，已勝在空山。靜對心標直，遙吟境助閑。

影侵殘雪際，聲透小窗間。即聳淩空幹，翛翛豈易攀。

*哭南流人

遙見南來使，江頭哭問君。臨終時有雪，旅葬處無雲。

官庫空收劍，蠻僧共起墳。知名人尚少，誰為錄遺文。

*經李白墓

夜郎歸未老，醉死此江邊。葬闕官家禮，詩殘樂府篇。

游魂應到蜀，小碣豈旌賢。身沒猶何罪，遺墳野火燃。

*春夜樊川竹亭陪諸同年宴

相知皆是舊，每恨獨遊頻。幸此同芳夕，寧辭倒醉身。

燈光遙映燭，萼粉暗飄茵。明月分歸騎，重來更幾春。

*送僧

靈山巡未遍，不作住持心。逢寺暫投宿，是山皆獨尋。

有時過靜界，在處想空林。從小即行腳，出家來至今。

*送蘇處士歸西山

南游何所為，一篋又空歸。守道安清世，無心換白衣。

深林蟬噪暮，絕頂客來稀。早晚重相見，論詩更及微。

*游爛柯山

步步出塵氛，溪山別是春。壇邊時過鶴，棋處寂無人。

訪古碑多缺，探幽路不真。翻疑歸去晚，清世累移晨。

*送友人之永嘉

長貧知不易，去計擬何逃。相對人愁別，經過幾處勞。

城連沙岫遠，山斷夏雲高。猶想成詩處，秋燈半照濤。

*巴中逢故人

勞思空積歲，偶會更無由。以分難相舍，將行且暫留。

路岐何處極，江峽半猿愁。到此分南北，離懷豈易收。

*送歸江州友人初下第

名高不俟召，收采獻君門。偶屈應緣數，他人盡為冤。

新春城外路，舊隱水邊村。歸去無勞久，知君更待論。

*舜城懷古

禪禹遜堯聰，巍巍盛此中。四隅咸啟聖，萬古賴成功。

道德去彌遠，山河勢不窮。停車一再拜，帝業即今同。

*送劉道士之成都嚴真觀

嚴君名不朽，道出二經中。歸去精誠懇，還應夢寐通。

池台鏡定月，松檜雨餘風。想對靈玄憶，人間戀若空。

*漢南遇友人

此身西複東，何計此相逢。夢盡吳越水，恨深襄漢鐘。

積雲開去路，曙雪疊前峰。誰即知非舊，憐君忽見容。

*遊頭陀寺上方

高步陟崔嵬，吟閑路惜回。寺知何代有，僧見梵天來。

暮靄連沙積，餘霞遍檻開。更期招靜者，長嘯上南台。

*送友人游河東

停車曉燭前，一語幾潸然。路去干戈日，鄉遙饑饉年。

湖波晴見雁，槐驛晚無蟬。莫縱經時住，東南書信偏。

*中秋夜懷

趨馳早晚休，一歲又殘秋。若只如今日，何難至白頭。

滄波歸處遠，旅食尚邊愁。賴見前賢說，窮通不自由。

*寄富春孫路處士

平生醉與吟，誰是見君心。上國一歸去，滄江閑至今。

鐘繁秋寺近，峰闊晚濤深。疏放長如此，何人長得尋。

*送客歸新羅

君家滄海外，一別見何因。風土雖知教，程途自致貧。

浸天波色晚，橫笛鳥行春。明發千檣下，應無更遠人。

*杭州江亭留題登眺

處處日馳銷，憑軒夕似朝。漁翁閑鼓棹，沙鳥戲迎潮。

樹間津亭密，城連塢寺遙。因誰報隱者，向此得耕樵。

*荊州夜與友親相遇

山海兩分岐，停舟偶似期。別來何限意，相見卻無辭。

坐永神凝夢，愁繁鬢欲絲。趨名易遲晚，此去莫經時。

*送友人游邊

方春到帝京，有戀有愁並。萬里江海思，半年沙塞程。

綠陰斜向驛，殘照遠侵城。自可資新課，還期振盛名。

*題贈宣州亢拾遺

傳騎一何催，山門晝未開。高人終避世，聖主不遺才。

坐次欹臨水，門中獨舉杯。誰為旦夕侶，深寺數僧來。

*姚氏池亭

池館饒嘉致，幽人愜所閑。筱風能動浪，岸樹不遮山。

嘯檻魚驚後，眠窗鶴語間。何須說廬阜，深處更躋攀。

*送友人之江南

東南路苦辛，去路見無因。萬里此相送，故交誰更親。

日浮汀草綠，煙霽海山春。握手無別贈，為予書劄頻。

*彭蠡湖春望

湖亭東極望，遠棹不須回。遍草新湖落，連天眾雁來。

蘆洲殘照盡，雲障積煙開。更想鴟夷子，扁舟安在哉。

*聞友人會裴明府縣樓

閑閣雨吹塵，陶家揖上賓。湖山萬疊翠，門樹一行春。

景遍歸簷燕，歌喧已醉身。登臨興不足，喜有數來因。

*歸家山行

獻賦才何拙，經時不恥歸。能知此意是，甘取眾人非。

遍隴耕無圃，緣溪釣有磯。此懷難自遣，期在振儒衣。

*長安書懷呈知己

江湖歸不易，京邑計長貧。獨夜有知己，論心無故人。

一燈愁裏夢，九陌病中春。為問清平日，無門致出身。

*聞蟬

動葉複驚神，聲聲斷續勻。坐來同聽者，俱是未歸人。

一棹三湘浪，單車二蜀塵。傷秋各有日，千可念因循。

*李處士道院南樓

霜晚複秋殘，樓明近遠山。滿壺邀我醉，一榻為僧閑。

樹簇孤汀眇，帆欹積浪間。從容更南望，殊欲外人寰。

*送顧非熊及第歸茅山

吟詩三十載，成此一名難。自有恩門入，全無帝裏歡。

湖光愁裏碧，岩景夢中寒。到後松杉月，何人共曉看。

*春日題李中丞樊川別墅

心知受恩地，到此亦裴回。上路移時立，中軒隔宿來。

川光通沼沚，寺影帶樓臺。無限成蹊樹，花多向客開。

*龍州與韓將軍夜會

庭綠草纖纖，邊州白露沾。別歌緣劍起，客淚是愁添。

見月鵲啼樹，避風雲滿簾。將軍盡尊酒，樓上賦星占。

*途中逢友人

長大有南北，山川各所之。相逢孤館夜，共憶少年時。

爛醉百花酒，狂題幾首詩。來朝又分袂，後會鬢應絲。

*送友人下第歸襄陽

失意已春殘，歸愁與別難。山分關路細，江繞夜城寒。

草色連晴阪，鼉聲離曉灘。差池是秋賦，何以暫懷安。

*宿山寺

栗葉重重複翠微，黃昏溪上語人稀。月明古寺客初到，風度閑門僧未歸。山果經霜多自落，水螢穿竹不停飛。

中宵能得幾時睡，又被鐘聲催著衣。

*病鶴

青雲有意力猶微，豈料低回得所依。幸念翅因風雨困，豈教身陷稻粱肥。曾游碧落寧無侶，見有清池不忍飛。

縱使他年引仙駕，主人恩在亦應歸。

*夢仙

昨宵魂夢到仙津，得見蓬山不死人。雲葉許裁成野服，玉漿教吃潤愁身。紅樓近月宜寒水，綠杏搖風占古春。

次第引看行未遍，浮光牽入世間塵。

*古扇

昨日裁成奪夏威，忽逢秋節便相違。寒塵妒盡秦王女，涼殿恩隨漢主妃。似月舊臨紅粉面，有風休動麝香衣。

千年蕭瑟關人事，莫語當時掩淚歸。

*涇州聽張處士彈琴

邊州獨夜正思鄉，君又彈琴在客堂。

仿佛不離燈影外，似聞流水到瀟湘。

*贈別

魚在深泉鳥在雲，從來只得影相親。

他時縱有逢君處，應作人間白髮身。

*對鱠

行到鱸魚鄉里時，鱠盤如雪怕風吹。

猶憐醉裏江南路，馬上垂鞭學釣時。

*憶朝陽峰前居

每憶閑眠處，朝陽最上峰。溪僧來自遠，林路出無蹤。

敗褐黏苔遍，新題出石重。霞光侵曙發，嵐翠近秋濃。

健羨機能破，安危道不逢。雪殘猿到閣，庭午鶴離松。

此地虛為別，人間久未容。何時無一事，卻去養疏慵。

*暮上瞿唐峽

自古艱難地，孤舟旦暮程。獨愁空托命，省已是輕生。

有樹皆相倚，無岩不倒傾。蛟螭波數怒，鬼怪火潛明。

履道知無負，離心自要驚。何年面骨肉，細話苦辛行。

*和李中丞醉中期王征君月夜同游滻水舊居

醉後情俱遠，難忘素滻間。照花深處月，當戶舊時山。

事想同清話，歡期一破顏。風流還愛竹，此夜尚思閑。

*濁水求珠

靈魄自沉浮，從來任濁流。願從深處得，不向暗中投。

圓月時堪惜，滄波路可求。沙尋龍窟遠，泥訪蚌津幽。

是寶終知貴，唯恩且用酬。如能在公掌，的不負明眸。

*江村夜泊

日落江路黑，前村人語稀。幾家深樹裏，一火夜漁歸。

*落第後歸覲喜逢僧再陽

相逢須強笑，人世別離頻。去曉長侵月，歸鄉動隔春。

見僧心暫靜，從俗事多屯。宇宙詩名小，山河客路新。

翠桐猶入爨，青鏡未辭塵。逸足常思驥，隨群且退鱗。

宴乖紅杏寺，愁在綠楊津。羞病難為藥，開眉懶顧人。

*送越僧元瑞

靜中無伴侶，今亦獨隨緣。昨夜離空室，焚香淨去船。

*舊宮人

自出先皇玉殿中，衣裳不更染深紅。宮釵折盡垂空鬢，內扇穿多減半風。桃熟亦曾君手賜，酒闌猶候妾歌終。

如今還向城邊住，禦水東流意不通。

*夢游仙

夢遊飛上天家樓，珠箔當風掛玉鉤。鸚鵡隔簾呼再拜，水仙移鏡懶梳頭。丹霞不是人間曉，碧樹仍逢岫外秋。

將謂便長於此地，雞聲入耳所堪愁。

*送宮人入道

願隨仙女董雙成，王母前頭作伴行。初戴玉冠多誤拜，欲辭金殿別稱名。將敲碧落新齋磬，卻進昭陽舊賜箏。

旦暮焚香繞壇上，步虛猶作按歌聲。

*長安退將

塞晚沖沙損眼明，歸來養病住秦京。上高樓閣看星坐，著白衣裳把劍行。常說老身思鬥將，最悲無力制蕃營。

翠眉紅臉和回鶻，惆悵中原不用兵。

*遙裝夜

卷席貧拋壁下床，且鋪他處對燈光。欲行千里從今夜，猶惜殘春發故鄉。蚊蚋已生團扇急，衣裳未了剪刀忙。

誰知更有芙蓉浦，南去令人愁思長。

*送苗七求職

相逢未得三回笑，風送離情入剪刀。客路最能銷日月，夢魂空自畏波濤。獨眠秋夜琴聲急，未拜軍城劍色高。

去去緣多山與海，鶴身寧肯為飛勞。

*山行

青櫪林深亦有人，一渠流水數家分。山當日午回峰影，草帶泥痕過鹿群。蒸茗氣從茅舍出，繰絲聲隔竹籬聞。

行逢賣藥歸來客，不惜相隨入島雲。

*題永忻寺影堂

不遇修寺日，無錢入影堂。故來空禮拜，臨去重添香。

僧得名難近，燈傳火已長。發心依止後，借住有鄰房。

*獻令狐相公，時相公郊壇行事回

鶚在卿雲冰在壺，代天才業本籲謨。榮同伊陟傳朱戶，秀比王商入畫圖。昨夜星辰回劍履，前年風月滿江湖。

不知機務時多暇，還許詩家屬和無。

*句

佳人背江坐，眉際列煙樹。。

馬蹄沒青莎，船跡成空波。

春風吹兩意，何意更相值。（《古意》。

以上並見張為《主客圖》）

更望會稽何處是，沙連竹箭白鷳群。。

