*校獵曲

楚子畋郊野，布罟籠天涯。浮雲張作羅，萬草結成罝。

意在絕飛鳥，臂弓腰鏌鋣。遠將射勾踐，次欲誅夫差。

壯志一朝盡，他□□繁華。當時能獵賢，保國兼保家。

*蠻家

領得賣珠錢，還歸銅柱邊。看兒調小象，打鼓放新船。

醉後眠神樹，耕時語瘴煙。又逢衰蹇老，相問莫知年。

*春思

初日照楊柳，玉樓含翠陰。啼春獨鳥思，望遠佳人心。

幽怨貯瑤瑟，韶光凝碧林。所思曾不見，芳草意空深。

*送從叔赴南海幕

洞庭秋色起，哀狖更難聞。身往海邊郡，帆懸天際雲。

炎州羅翠鳥，瘴嶺控蠻軍。信息來非易，堪悲此路分。

*江行留別

吳楚半秋色，渡江逢葦花。雲侵帆影盡，風逼雁行斜。

返照開嵐翠，寒潮蕩浦沙。余將何所往，海嶠擬營家。

*將別寄友人

帝鄉歸未得，辛苦事羈遊。別館一尊酒，客程千里秋。

霜風紅葉寺，夜雨白蘋洲。長恐此時淚，不禁和恨流。

*客行

路岐長不盡，客恨杳難通。蘆荻晚汀雨，柳花南浦風。

亂鐘嘶馬急，殘日半帆紅。卻羨漁樵侶，閑歌落照中。

*過野叟居

野人閑種樹，樹老野人前。居止白雲內，漁樵滄海邊。

呼兒采山藥，放犢飲溪泉。自著養生論，無煩憂暮年。

*答光州王使君

信來淮上郡，楚岫入秦雲。自顧為儒者，何由答使君。

蛻風蟬半失，阻雨雁頻聞。欲識平生分，他時別紀勳。

*下第再過崔邵池陽居

豈無故鄉路，路遠未成歸。關內相知少，海邊來信稀。

離雲空石穴，芳草偃郊扉。謝子一留宿，此心聊息機。

*夕次淮口

天涯秋光盡，木末群鳥還。夜久遊子息，月明岐路閑。

風生淮水上，帆落楚雲間。此意竟誰見，行行非故關。

*落日悵望

孤雲與歸鳥，千里片時間。念我一何滯，辭家久未還。

微陽下喬木，遠色隱秋山。臨水不敢照，恐驚平昔顏。

*早發故山作

雲門夾峭石，石路蔭長松。穀響猿相應，山深水複重。

餐霞人不見，采藥客猶逢。獨宿靈潭側，時聞岳頂鐘。

*下第別郜扶

窮途別故人，京洛泣風塵。在世即應老，他鄉又欲春。

平生空志學，晚歲拙謀身。靜話歸休計，唯將海上親。

*寄終南真空禪師

閑想白雲外，了然清淨僧。松門山半寺，夜雨佛前燈。

此境可長住，浮生自不能。一從林下別，瀑布幾成冰。

*長安寓居寄贈賈島

歲暮見華髮，平生志半空。孤雲不我棄，歸隱與誰同。

枉道紫宸謁，妨栽丹桂叢。何如隨野鹿，棲止石岩中。

*秋郊夕望

度鳥向棲急，陰蟲逢夜多。餘霞媚秋漢，迥月濯滄波。

蔓草將萎絕，流年其奈何。耿然搖落思，獨酌不成歌。

*贈越客

故國波濤隔，明時已久留。獻書雙闕晚，看月五陵秋。

南棹何時返，長江憶共遊。遙知釣船畔，相望在汀洲。

*送顧非熊下第歸江南

無成西別秦，返駕江南春。草際楚田雁，舟中吳苑人。

殘雲掛絕島，迥樹入通津。想到長洲日，門前多白蘋。

*汧上勸舊友

鬥酒故人同，長歌起北風。斜陽高壘閉，秋角暮山空。

雁叫寒流上，螢飛薄霧中。坐來生白髮，況複久從戎。

*送狄參軍赴杭州

新官非次受，聖主寵前勳。關雪發車晚，風濤掛席聞。

海門山疊翠，湖岸郡藏雲。執簡從公後，髯參豈勝君。

*過故人所遷新居

金馬詔何晚，茂陵居近修。客來雲雨散，鳥下梧桐秋。

迥漢銜天闕，遙泉響禦溝。坐看涼月上，為子一淹留。

*落照

照曜天山外，飛鴉幾共過。微紅拂秋漢，片白透長波。

影促寒汀薄，光殘古木多。金霞與雲氣，散漫複相和。

*宿崔邵池陽別墅

楊柳色已改，郊原日複低。煙生寒渚上，霞散亂山西。

待月人相對，驚風雁不齊。此心君莫問，舊國去將迷。

*楚江懷古三首

露氣寒光集，微陽下楚丘。猿啼洞庭樹，人在木蘭舟。

廣澤生明月，蒼山夾亂流。雲中君不降，竟夕自悲秋。

驚鳥去無際，寒蛩鳴我傍。蘆洲生早霧，蘭隰下微霜。

列宿分窮野，空流注大荒。看山候明月，聊自整雲裝。

野風吹蕙帶，驟雨滴蘭橈。屈宋魂冥寞，江山思寂寥。

陰霓侵晚景，海樹入回潮。欲折寒芳薦，明神詎可招。

*遠水

蕩漾空沙際，虛明入遠天。秋光照不極，鳥影去無邊。

勢引長雲斷，波輕片雪連。汀洲杳難到，萬古覆蒼煙。

*夕發邠甯寄從弟

半酣走馬別，別後鎖邊城。日落月未上，鳥棲人獨行。

方馳故國戀，複愴長年情。入夜不能息，何當閑此生。

*贈別北客

君生遊俠地，感激氣何高。飲盡玉壺酒，贈留金錯刀。

雁關飛霰雪，鯨海落雲濤。決去如征鳥，離心空自勞。

*夜下湘中

洞庭人夜別，孤棹下湘中。露洗寒山遍，波搖楚月空。

密林飛暗狖，廣澤發鳴鴻。行值揚帆者，江分又不同。

*送呂郎中牧東海郡

假道經淮泗，檣烏集隼旟。蕪城沙菼接，波島石林疏。

海鶴空庭下，夷人遠岸居。山鄉足遺老，佇聽薦賢書。

*山行偶作

緣危路忽窮，投宿值樵翁。鳥下山含暝，蟬鳴露滴空。

石門斜月入，雲竇暗泉通。寂寞生幽思，心疑舊隱同。

*巴江夜猿

日飲巴江水，還啼巴岸邊。秋聲巫峽斷，夜影楚雲連。

露滴青楓樹，山空明月天。誰知泊船者，聽此不能眠。

*送田使君牧蔡州

主意思政理，牧人官不輕。樹多淮右地，山遠汝南城。

望稼周田隔，登樓楚月生。懸知蔣亭下，渚鶴伴閑行。

*雀台怨

魏宮歌舞地，蝶戲鳥還鳴。玉座人難到，銅台雨滴平。

西陵樹不見，漳浦草空生。萬恨盡埋此，徒懸千載名。

*早發故園

語別在中夜，登車離故鄉。曙鐘寒出嶽，殘月迥凝霜。

風柳條多折，沙雲氣盡黃。行逢海西雁，零落不成行。

*贈別江客

湘中有岑穴，君去掛帆過。露細蒹葭廣，潮回島嶼多。

汀洲延夕照，楓葉墜寒波。應使同漁者，生涯許釣歌。

*宿翠微寺

處處松陰滿，樵開一徑通。鳥歸雲壑靜，僧語石樓空。

積翠含微月，遙泉韻細風。經行心不厭，憶在故山中。

*霽後寄白閣僧

蒼翠霾高雪，西峰鳥外看。久披山衲壞，孤坐石床寒。

盥手水泉滴，燃燈夜燒殘。終期老雲嶠，煮藥伴中餐。

*送僧歸金山寺

金陵山色裏，蟬急向秋分。迥寺橫洲島，歸僧渡水雲。

夕陽依岸盡，清磬隔潮聞。遙想禪林下，爐香帶月焚。

*新秋雨霽宿王處士東郊

夕陽逢一雨，夜木洗清陰。露氣竹窗靜，秋光雲月深。

煎嘗靈藥味，話及故山心。得意兩不寐，微風生玉琴。

*關山曲二首

金甲耀兜鍪，黃金拂紫騮。叛羌旗下戮，陷壁夜中收。

霜霰戎衣月，關河磧氣秋。箭瘡殊未合，更遣擊蘭州。

火發龍山北，中宵易左賢。勒兵臨漢水，驚雁散胡天。

木落防河急，軍孤受敵偏。猶聞漢皇怒，按劍待開邊。

*塞下曲二首

旌旗倒北風，霜霰逐南鴻。夜救龍城急，朝焚虜帳空。

骨銷金鏃在，鬢改玉關中。卻想羲軒氏，無人尚戰功。

廣漠雲凝慘，日斜飛霰生。燒山搜猛獸，伏道擊回兵。

風折旗竿曲，沙埋樹杪平。黃雲飛旦夕，偏奏苦寒聲。

*廣陵曲

蔥蘢桂樹枝，高系黃金羈。葉隱青蛾翠，花飄白玉墀。

上鳴間關鳥，下醉遊俠兒。煬帝國已破，此中都不知。

*送人游蜀

別離楊柳陌，迢遞蜀門行。若聽清猿後，應多白髮生。

虹霓侵棧道，風雨雜江聲。過盡愁人處，煙花是錦城。

*宿無可上人房

稀逢息心侶，細話遠山期。河漢秋深夜，杉梧露滴時。

風傳林磬響，月掩草堂遲。坐臥禪心在，浮生皆不知。

*旅次夏州

嘶馬發相續，行次夏王台。鎖郡雲陰暮，鳴笳燒色來。

霜繁邊上宿，鬢改磧中回。悵望胡沙曉，驚蓬朔吹催。

*同莊秀才宿鎮星觀

的的星河落，沾苔複灑松。濕光微泛草，石翠澹搖峰。

野觀雲和月，秋城漏間鐘。知君親此境，九陌少相逢。

*鸛雀樓晴望

堯女樓西望，人懷太古時。海波通禹鑿，山木閉虞祠。

鳥道殘虹掛，龍潭返照移。行雲如可馭，萬里赴心期。

*贈淮南將

何事淮南將，功高業未成。風濤辭海郡，雷雨鎮山營。

度磧黃雲起，防秋白髮生。密機曾制敵，憂國更論兵。

塞色侵旗動，寒光鎖甲明。自憐心有作，獨立望專征。

*寄賈島

海上不同來，關中俱久住。尋思別山日，老盡經行樹。

志業人未聞，時光鳥空度。風悲漢苑秋，雨滴秦城暮。

佩玉與鏘金，非親亦非故。朱顏枉自毀，明代空相遇。

歲晏各能歸，心知舊岐路。

*湘川吊舜

伊予生好古，吊舜蒼梧間。白日坐將沒，遊波凝不還。

九疑雲動影，曠野竹成班。雁集蒹葭渚，猿啼霧露山。

南風吹早恨，瑤瑟怨長閑。元化誰能問，天門恨久關。

*送僧歸閩中舊寺

寺隔海山遙，帆前落葉飄。斷猿通楚塞，驚鷺出蘭橈。

星月浮波島，煙蘿渡石橋。鐘聲催野飯，秋色落寒潮。

舊社人多老，閒房樹半凋。空林容病士，歲晚待相招。

*寄遠

坐想親愛遠，行嗟天地闊。積疹甘毀顏，沈憂更銷骨。

迢迢遊子心，望望歸雲沒。喬木非故里，高樓共明月。

夜深秋風多，聞雁來天末。

*經咸陽北原

秦山曾共轉，秦雲自舒卷。古來爭雄圖，到此多不返。

野狖穴孤墳，農人耕廢苑。川長波又逝，日與歲俱晚。

夜入咸陽中，悲吞不能飯。

*冬日寄洛中楊少尹

黃河岸柳衰，城下度流澌。年長從公懶，天寒入府遲。

家山望幾遍，魏闕赴何時。懷古心誰識，應多謁舜祠。

*浙江夜宿

落帆人更起，露草滿汀洲。遠狖啼荒嶠，孤螢溺漫流。

積陰開片月，爽氣集高秋。去去胡為戀，搴芳時一遊。

*寄西嶽白石僧

掛錫中峰上，經行踏石梯。雲房出定後，岳月在池西。

峭壁殘霞照，欹松積雪齊。年年著山屐，曾得到招提。

*同州冬日陪吳常侍閑宴

中天白雲散，集客郡齋時。陶性聊飛爵，看山忽罷棋。

雪花凝始散，木葉脫無遺。靜理良多暇，招邀愜所思。

*答鄜畤友人同宿見示

為客自堪悲，風塵日滿衣。承明無計入，舊隱但懷歸。

雪積孤城暗，燈殘曉角微。相逢喜同宿，此地故人稀。

*題僧禪院

虛室焚香久，禪心悟幾生。濾泉侵月起，掃徑避蟲行。

樹隔前朝在，苔滋廢渚平。我來風雨夜，像設一燈明。

*懷故山寄賈島

心偶羨明代，學詩觀國風。自從來闕下，未勝在山中。

丹桂日應老，白雲居久空。誰能謝時去，聊與此生同。

*灞上秋居

灞原風雨定，晚見雁行頻。落葉他鄉樹，寒燈獨夜人。

空園白露滴，孤壁野僧鄰。寄臥郊扉久，何門致此身。

*寄崇德里居作

掃君園林地，澤我清涼襟。高鳥雲路晚，孤蟬楊柳深。

風微漢宮漏，月迥秦城砧。光景坐如此，徒懷經濟心。

*河梁別

河梁送別者，行哭半非親。此路足征客，胡天多殺人。

金罍照離思，寶瑟凝殘春。早晚期相見，垂楊凋複新。

*留別定襄盧軍事

行行與君別，路在雁門西。秋色見邊草，軍聲聞戍鼙。

酣歌擊寶劍，躍馬上金堤。歸去咸陽裏，平生志不迷。

*送杜秀才東游

羈遊年複長，去日值秋殘。草出函關白，雲藏野渡寒。

鴻多霜雪重，山廣道途難。心事何人識，鬥牛應數看。

*懷黃頗

有客南浮去，平生與我同。炎州結遙思，芳杜采應空。

秦雁歸侵月，湘猿戲褭楓。期君翼明代，未可戀山中。

*隴上獨望

斜日掛邊樹，蕭蕭獨望間。陰雲藏漢壘，飛火照胡山。

隴首行人絕，河源夕鳥還。誰為立勳者，可惜寶刀閑。

*長安書懷

岐路今如此，還堪慟哭頻。關中成久客，海上老諸親。

谷口田應廢，鄉山草又春。年年銷壯志，空作獻書人。

*邯鄲驛樓作

蕪沒叢台久，清漳廢禦溝。蟬鳴河外樹，人在驛西樓。

雲燒天中赤，山當日落秋。近郊經戰後，處處骨成丘。

*別家後次飛狐西即事

遠歸從此別，親愛失天涯。去國頻回首，方秋不在家。

鳴蛩聞塞路，冷雁背龍沙。西次桑幹曲，洲中見荻花。

*題青龍寺鏡公房

一室意何有，閑門為我開。爐香寒自滅，履雪飯初回。

窗迥孤山入，燈殘片月來。禪心方此地，不必訪天臺。

