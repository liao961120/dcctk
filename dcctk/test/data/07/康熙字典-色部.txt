色：〔古文〕𢒸《廣韻》所力切《集韻》《韻會》殺測切，𠀤音嗇。《說文》顏氣也。人之憂喜，皆著於顏，故謂色爲顏氣。《禮·玉藻》色容莊。《汲冢周書》喜色油然以出，怒色厲然以侮，欲色嫗然以愉，懼色薄然以下，憂悲之色瞿然以靜。《後漢·嚴光傳》帝思其賢，乃令以物色訪之。《註》以形貌求之也。又采色。《書·臯陶謨》以五采彰施于五色。《註》五色，靑黃赤白黑也。《左傳·桓二年》五色比象，昭其物也。又色慾。《書·五子之歌》內作色荒。《傳》色，女色。《禮·坊記》諸侯不下漁色，故君子遠色，以爲民紀。又物景亦曰色。《莊子·盜跖篇》車馬有行色。《潘岳·關中詩》重圍克解，危城載色。豈曰無過，功亦不測。《註》載色，猶言有生氣起色也。又《公羊傳·哀六年》色然而駭。《註》驚貌。又《詩·魯頌》載色載笑。《傳》色，溫潤也。又《戰國策》怒於室者色於市。《註》色，作色也。又祕色。《高齋漫錄》世言祕色，磁器。錢氏有國時，越州燒進爲供奉之物，臣庶不得用，故云祕色。又《博雅》色，縫也。

䒊：《廣韻》呼雞切，音醯。黃病色。《玉篇》或作𦫬。

䒋：《集韻》倚兩切，央上聲。氣流貌。

艴：《唐韻》《集韻》《韻會》《正韻》𠀤蒲沒切，音勃。《說文》引論語，色艴如也。《徐曰》盛氣色也。◎按今本作勃。《呂氏春秋》艴然充盈，手足矜者，兵革之色也。又《集韻》敷勿切，音弗。色怒也。《孟子》曾西艴然不悅。又《集韻》《韻會》𠀤滂佩切，音配。將曙之色也。

𦫔：《唐韻》《集韻》𠀤普活切，音鏺。𦫔𦫕，無色。《集韻》𦫔𦫕，不深色也。

𦫕：《廣韻》莫撥切《集韻》莫葛切，𠀤音末。𦫔𦫕，色淺。

𦫛：《玉篇》俗艴字。

𦫜：《金石韻府》與赩同。

艵：《唐韻》普丁切，音砰。《說文》䌁色。《楚辭·九章》玉色艵以晚顏兮。又《集韻》普迥切，音頩。義同。

𦫞：《集韻》牛姦切。與顏同。

䒌：《廣韻》《集韻》𠀤莫定切，音冥。䒌靘，靑黑色。又《正韻》眉病切，音命。閉目也。與瞑通。

𦫪：《集韻》烏化切，音窊。色敗也。又烏瓦切，音搲。義同。

𦫫：《集韻》烏項切，盎上聲。色深惡貌。

𦫬：《玉篇》同䒊。

䒍：《廣韻》匹朗切《集韻》普朗切，𠀤音髈。䒍䒎，無色。

䒎：《集韻》母朗切，音莽。註詳䒍。

䒏：《廣韻》蘇增切《集韻》思登切，𠀤音僧。䒐䒏，神不爽也。又《集韻》七鄧切，音蹭。䒐䒏，色惡也。

艶：《玉篇》俗豔字。

𦫯：《集韻》吁運切，熏去聲。物被熏色也。

𦫰：《廣韻》莫中切《集韻》謨中切，𠀤夢平聲。𦫰𦫰，醜也。

䒐：《廣韻》武登切《集韻》彌登切，𠀤音萌。䒐䒐，神亂也。又《類篇》母亙切，音孟。䒐䒏，色惡。

艷：《類篇》與豔同。詳豆部豔字註。

