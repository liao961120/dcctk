鼎：〔古文〕鼑《唐韻》《集韻》《韻會》𠀤都挺切，音頂。《說文》鼎三足兩耳，和五味之寶器也。昔禹收九牧之金，鑄鼎荆山之下。《玉篇》鼎,所以熟食器也。《左傳·宣三年》昔夏之方有德也，遠方圖物，貢金九牧，鑄鼎象物，百物而爲之備，使民知神姦，故民入川澤山林，不逢不若，螭魅罔兩莫能逢之。《周禮·天官·膳夫》王日一舉鼎，十有二物，皆有俎。《鄭註》鼎有十二，牢鼎九，陪鼎三。又《周易卦名》巽下離上之卦。又《正韻》鼎，當也。又方也。《前漢·賈誼傳》天子春秋鼎盛。又鼎鼎，大舒也。《禮·檀弓》喪事鼎鼎爾，則小人。《疏》形體寬慢也。又周鼎，星名。見《步天歌》。又湖名。《史記·封禪書》黃帝鑄鼎於荆山，後世因名其處爲鼎湖。又州名。宋朗州攺鼎州。又城門名。《後漢·郡國志》雒陽東城曰鼎門。《註》九鼎所後入。又維舟曰鼎。《揚子·方言》維之謂之鼎。又官名。《前漢·東方朔傳》夏育爲鼎官。《註》鼎官，今殿前舉鼎者也。又姓。未將鼎澧。又人名。《西京雜記》鼎，匡衡小名也。又《前漢·匡衡傳註》張晏曰：匡衡少時字鼎，長乃易字稚圭，世所傳衡與貢禹書，上言衡狀報，下言匡鼎白，知是字也。《又》無說詩匡鼎來。《註》服虔曰：鼎，猶言當也，若言匡且來也。○按服虔註誤。又《前漢·賈捐之傳》捐之復短石顯。楊興曰：顯鼎貴。《註》如淳曰：言方且欲貴矣。鼎音釘。師古曰：讀如字。又叶他經切，音汀。《左思·吳都賦》精若耀星，聲若雷霆。名藏於山經，形鏤於夏鼎。考證：〔《周禮·天官·膳夫》王旦舉。〕謹按旦字乃日一二字之譌。謹照原文改爲王日一舉。

𪔂：《正字通》俗鼎字。

鼏：《廣韻》《集韻》《韻會》《正韻》𠀤莫狄切，音覓。《玉篇》覆樽巾也。《禮·禮器》犧尊疏布鼏。又《玉篇》鼎蓋也。《儀禮·士冠禮》特豚，載合升，離肺，實于鼎，設扃鼏。《註》鼏，鼎覆也。又《廣雅》鼏，慢閹也。考證：〔說文以木橫貫鼎耳而舉之，从鼎門聲。周禮廟門容大鼎七箇。〕謹照原文从鼎門聲門改冂。大鼎之鼎改鼏。

鼐：《唐韻》奴代切《集韻》《韻會》乃代切，𠀤音耐。《說文》鼎之絕大者。《廣雅》鼎絕大謂之鼐。《詩·周頌》鼐鼎及鼒。又《廣韻》奴亥切《集韻》《韻會》《正韻》曩亥切，𠀤音乃。義同。又《集韻》寧鄧切，能去聲。大鼎也。

鼑：《集韻》鼎，古作鼑。註詳部首。又《正字通》籀文貞字。

𪔃：《唐韻》莫狄切，音覓。《說文》以木橫貫鼎耳而舉之。从鼎，冂聲。周禮廟門容大鼏七箇，卽易玉鉉大吉也。正韻云：𪔃，从冂音冋，與上鼏字不同。○按鼏从冖，冖音覓，故與𪔃異。然《說文》𪔃又作莫狄切，則𪔃又有覓音矣。

鼒：《唐韻》子之切《集韻》津之切《韻會》《正韻》津私切，𠀤音兹。《說文》鼎之圜掩上者。《爾雅·釋器》圜掩上謂之鼒。《郭註》鼎斂上而小口。《玉篇》小鼎也。又《廣韻》昨哉切《集韻》《韻會》《正韻》牆來切，𠀤音裁。又《集韻》《類篇》𠀤將來切，音哉。又《集韻》作代切，音再。義𠀤同。

𪔄：《字彙》同鼒。

𪔅：《廣韻》《集韻》𠀤王分切，音雲。籀文員字。詳口部員字註。

䵺：《集韻》都挺切，音頂。䵺疃，蟻封。又《玉篇》古文圢字。註詳土部二畫。

𪔆：《字彙補》古刊切，音干。《考古圖》有《王子吳飤𪔆銘》，三蒼云：鼎也。

𪔈：《正字通》籀文妘字。《備考》。備考：《籀文》同妘。

䵻：《廣韻》祥歲切，音篲。小鼎。《淮南子·說林訓》水火相憎，䵻在其閒，五味以和。

䵼：《廣韻》式羊切《集韻》尸羊切，𠀤音商。《玉篇》煑也。亦作𩰱。

𪔊：《焦竑·石鼓歌》辟雍橫𨻰雜𪔆𪔊。《字彙補》疑與䵻同。

