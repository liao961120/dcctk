*吳：黃金車

分擘山河即漸開，許昌基業已傾頹。

黃金車與斑斕耳，早個須知入讖來。

*吳：赤壁

會獵書來舉國驚，只應周魯不教迎。

曹公一戰奔波後，赤壁功傳萬古名。

*吳：魯肅指囷

破產移家事亦難，佐吳從此霸江山。

爭教不立功勳得，指出千囷如等閒。

*吳：甘甯斫營

夜深偷入魏軍營，滿寨驚忙火似星。

百口寶刀千匹絹，也應消得與甘寧。

*吳：徐盛

欲把江山鼎足分，邢真銜冊到江南。

當時將相誰堪重，徐盛將軍最不甘。

*吳：魯肅

斫案興言斷眾疑，鼎分從此定雄雌。

若無子敬心相似，爭得烏林破魏師。

*吳：武昌

西塞山高截九垓，讖謠終日自相催。

武昌魚美應難戀，歷數須歸建業來。

*吳：顧雍

贊國經綸更有誰，蔡公相歎亦相師。

貴為丞相封侯了，歸後家人總不知。

*吳：呂蒙

幼小家貧實可哀，願征行去志難回。

不探虎穴求身達，爭得人間富貴來。

*吳：介象

好道君王遇亦難，變通靈異幾多般。

介先生有神仙術，釣得鱸魚在玉盤。

*吳：濡須塢

風揭洪濤響若雷，枕波為壘險相隈。

莫言有個濡須塢，幾度曹公失志回。

*吳：周泰

名與諸公又不同，金瘡痕在滿身中。

不將禦蓋宣恩澤，誰信將軍別有功。

*吳：張紘

東部張公與眾殊，共施經略贊全吳。

陳琳漫自稱雄伯，神氣應須怯大巫。

*吳：太史慈

聖德招賢遠近知，曹公心計卻成欺。

陳韓昔日嘗投楚，豈是當歸召得伊。

*吳：孫堅後

委存張公翊聖材，幾將賢德贊文台。

爭教不霸江山得，日月征曾入夢來。

*吳：陸統

將軍身歿有兒孤，虎子為名教讀書。

更向宮中教騎馬，感君恩重合何如。

*吳：青蓋

歷數將終勢已摧，不修君德更堪哀。

被他青蓋言相誤，元是須教入晉來。

*晉：七寶鞭

天命須知豈偶然，亂臣徒欲用兵權。

聖謨廟略還應別，渾不消他七寶鞭。

*晉：庾悅鵝炙

春暖江南景氣新，子鵝炙美就中珍。

庾家廚盛劉公困，渾弗相貽也惱人。

*晉：謝玄

百萬兵來逼合肥，謝玄為將統雄師。

旌旗首尾千餘裏，渾不消他一局棋。

*晉：謝混

尚主當初偶未成，此時誰合更關情。

可憐謝混風華在，千古翻傳禁臠名。

*晉：陸玩

陸公高論亦由衷，謙讓還慚未有功。

天下忠良人欲盡，始應交我作三公。

*晉：王坦之

晉祚安危只此行，坦之何必苦憂驚。

謝公合定寰區在，爭遣當時事得成。

*晉：蒲葵扇

拋舍東山歲月遙，幾施經略挫雄豪。

若非名德喧寰宇，爭得蒲葵價數高。

*晉：王郎

太尉門庭亦甚高，王郎名重禮相饒。

自家妻父猶如此，誰更逢君得折腰。

*晉：劉毅

繞床堪壯喝盧聲，似鐵容儀眾盡驚。

二十七人同舉義，幾人全得舊功名。

*晉：王恭

春風濯濯柳容儀，鶴氅神情舉世推。

可惜教君仗旄鉞，枉將心地托牢之。

*晉：謝公賭墅

發遣將軍欲去時，略無情撓只貪棋。

自從乞與羊曇後，賭墅功成更有誰。

*晉：苻堅投棰

投棰填江語未終，謝安乘此立殊功。

三台星爛乾坤在，且與張華死不同。

*晉：衛玠

叔寶羊車海內稀，山家女婿好風姿。

江東士女無端甚，看殺玉人渾不知。

*晉：郭璞脫襦

吟坐因思郭景純，每言窮達似通神。

到頭分命難移改，解脫青襦與別人。

*晉：庾樓

江州樓上月明中，從事同登眺遠空。

玉樹忽薶千載後，有誰重此繼清風。

*晉：新亭

容易乘虛逼帝畿，滿江艛櫓與旌旗。

盧循若解新亭上，勝負還應未可知。

*宋：大峴

大峴才過喜可知，指空言已副心期。

公孫計策嗟無用，天與南朝作霸基。

*宋：放宮人

納諫廷臣免犯顏，自然恩可霸江山。

姚興侍女方承寵，放出宮闈若等閒。

*宋：借南苑

人主詞應不偶然，幾人曾說笑掀天。

不知南苑今何在，借與張公三百年。

*宋：謝澹雲霞友

仗氣淩人豈可親，只將範泰是知聞。

緣何喚作雲霞友，卻恐雲霞未似君。

*宋：烏衣巷

古跡荒基好歎嗟，滿川吟景只煙霞。

烏衣巷在何人住，回首令人憶謝家。

*宋：袁粲

負才尚氣滿朝知，高臥閑吟見客稀。

獨步何人識袁尹，白楊郊外醉方歸。

*宋：劉伯龍

位重何如不厭貧，伯龍孤子只修身。

固知生計還須有，窮鬼臨時也笑人。

*宋：王方平

拂衣耕釣已多時，江上山前樂可知。

著卻貂裘將采藥，任他人喚作漁師。

*宋：黃羅襦

戚屬群臣盡見猜，預憂身後又堪哀。

到頭委付何曾是，虛把羅襦與彥回。

*宋：謝朏

謝家諸子盡蘭香，各震芳名滿帝鄉。

惟有千金更堪重，只將高臥向齊王。

*宋：羊玄保

運命將來各有期，好官才闕即思之。

就中堪愛羊玄保，偏受君王分外知。

*齊：謝朏

解璽傳呼詔侍中，卻來高臥豈疏慵。

此時忠節還稀有，堪羨君王特地容。

*齊：小兒執燭

謝公情量已難量，忠宋心誠豈暫忘。

執燭小兒渾放去，略無言語與君王。

*齊：王僧佑

肯與公卿作等倫，澹然名德只推君。

任他車騎來相訪，簫鼓盈庭似不聞。

*齊：王僧虔

位高名重不堪疑，懇讓儀同帝亦知。

不學常流爭進取，卻憂門有二台司。

*齊：明帝裹蒸

至尊尊貴異人間，禦膳天廚豈等閒。

惜得裹蒸無用處，不如安霸取江山。

*齊：郁林王

強哀強慘亦從伊，歸到私庭喜可知。

喜字漫書三十六，到頭能得幾多時。

*齊：何氏小山

顯達何曾肯系心，築居郊外好園林。

賺他謝朏出山去，贏得高名直至今。

*齊：王倫之

豫章太守重詞林，圖畫陳蕃與華歆。

更奠子將並孺子，為君千載作知音。

*齊：潘妃

曾步金蓮寵絕倫，豈甘今日委埃塵。

玉兒還有懷恩處，不肯將身嫁小臣。

*齊：王亮

後見梁王未免哀，奈何無計拯傾頹。

若教彼相顛扶得，爭遣明公到此來。

*梁：分宮女

滌蕩齊宮法令新，分張宮女二千人。

可憐無限如花貌，重見世間桃李春。

*梁：馬仙埤

齊朝太守不甘降，忠節當時動四方。

義士要教天下見，且留君住待袁昂。

*梁：勍敵

傳聞天子重儒才，特為皇華綺宴開。

今日方驚遇勍敵，此人元自北朝來。

*梁：蔡撙

紫茄白莧以為珍，守任清真轉更貧。

不飲吳興郡中水，古今能有幾多人。

*梁：楚祠

曾與蕭侯醉玉杯，此時神影盡傾頹。

莫雲千古無靈聖，也向西川助敵來。

*梁：謝朏小輿

小輿升殿掌鈞台，不免無憀卻憶回。

應恨被他何胤誤，悔先容易出山來。

*梁：八關齋

依憑金地甚虔誠，忍溺空王為聖明。

內殿設齋申禱祝，豈無功德及台城。

*梁：庾信

苦心詞賦向誰談，淪落周朝志豈甘。

可惜多才庾開府，一生惆悵憶江南。

*陳：王僧辨

彼此英雄各有名，石頭高臥擬爭衡。

當時堪笑王僧辨，待欲將心托聖明。

*陳：武帝蚌盤

金翠絲黃略不舒，蚌盤清宴意何如。

豈知三閣繁華日，解為君王妙破除。

*陳：虞居士

苦諫將軍總不知，幾隨煙焰作塵飛。

東山居士何人識，惟有君王卻許歸。

*陳：姚察

曾佐徐陵向北游，剖陳疑事動名流。

卻歸掌選清何甚，一匹花綀不肯收。

*陳：宣帝傷將卒

前後兵師戰勝回，百餘城壘盡歸來。

當時將卒應知感，況得君王為舉哀。

*陳：臨春閣

臨春高閣上侵雲，風起香飄數裏聞。

自是君王正沈醉，豈知消息報隋軍。

*陳：結綺閣

結綺高宜眺海涯，上淩丹漢拂雲霞。

一千朱翠同居此，爭奈恩多屬麗華。

*陳：望仙閣

多少沈檀結築成，望仙為號倚青冥。

不知孔氏何形狀，醉得君王不解醒。

*陳：三閣

三閣相通綺宴開，數千朱翠繞周回。

只知斷送君王醉，不道韓擒已到來。

*陳：狎客

八宮妃盡賦篇章，風揭歌聲錦繡香。

選得十人為狎客，有誰能解諫君王。

*陳：淮水

文物衣冠盡入秦，六朝繁盛忽埃塵。

自從淮水乾枯後，不見王家更有人。

*陳：江令宅

不向南朝立諫名，舊居基在事分明。

令人惆悵江中令，只作篇章過一生。

*陳：後庭舞

嬿婉回風態若飛，麗華翹袖玉為姿。

後庭一曲從教舞，舞破江山君未知。

