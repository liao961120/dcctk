*送友人歸宜春

落花兼柳絮，無處不紛紛。遠道空歸去，流鶯獨自聞。

墅橋喧碓水，山郭入樓雲。故里南陔曲，秋期欲送君。

*驄馬曲

連錢出塞蹋沙蓬，豈比當時禦史驄。逐北自諳深磧路，連嘶誰念靜邊功。登山每與青雲合，弄影應知碧草同。

今日虜平將換妾，不如羅袖舞春風。

*送溫庭筠尉方城

何事明時泣玉頻，長安不見杏園春。鳳凰詔下雖沾命，鸚鵡才高卻累身。且盡綠醽銷積恨，莫辭黃綬拂行塵。

方城若比長沙路，猶隔千山與萬津。

*及第後宿平康裏

銀缸斜背解鳴璫，小語偷聲賀玉郎。

從此不知蘭麝貴，夜來新染桂枝香。

*都堂試貢士日慶春雪

錫瑞來豐歲，旌賢入貢辰。輕搖梅共笑，飛嫋柳知春。

繞砌封瓊屑，依階噴玉塵。蜉蝣吟更古，科鬥映還新。

鶴毳迷難辨，冰壺鑒易真。因歌大君德，率舞詠陶鈞。

*都堂試貢士日慶春雪

春雪晝悠揚，飄飛試士場。綴毫疑起草，沾字共成章。

匝地如鋪練，凝階似截肪。鵝毛縈樹合，柳絮帶風狂。

息疫方殊慶，豐年已報祥。應知郢上曲，高唱出東堂。

*除夜長安作

長安朔風起，窮巷掩雙扉。新歲明朝是，故鄉何路歸。

鬢絲饒鏡色，隙雪奪燈輝。卻羨秦州雁，逢春盡北飛。

*都堂試貢士日慶春雪

密雪分天路，群才坐粉廊。靄空迷晝景，臨宇借寒光。

似暖花消地，無聲玉滿堂。灑池偏誤曲，留硯忽因方。

幾處曹風比，何人謝賦長。春暉早相照，莫滯九衢芳。

*登景雲寺閣

胡馬飲河洛，我家從此遷。今來獨垂淚，三十六峰前。

*望終南山

紅塵白日長安路，馬足車輪不暫閑。

唯有茂陵多病客，每來高處望南山。

*省試霓裳羽衣曲

開元太平時，萬國賀豐歲。梨園獻舊曲，玉座流新制。

鳳管遞參差，霞衣競搖曳。宴罷水殿空，輦餘春草細。

蓬壺事已久，仙樂功無替。詎肯聽遺音，聖明知善繼。

*句

水光先見月，露氣早知秋。。

*永州送侄歸宜春

宋玉正秋悲，那堪更別離。從來襟上淚，盡作鬢邊絲。

永水清如此，袁江色可知。到家黃菊坼，亦莫怪歸遲。

*秋日零陵與幕下諸賓遊河夜飲

湘月蘋風乍暢襟，燭前江水練千尋。新秋宋玉能為賦，永夕袁安好共吟。輦下翠蛾須強展，尊中綠蟻且徐斟。

汀沙漸有珠凝露，緩棹蘭橈任夜深。

*贈妓行雲詩

最愛鉛華薄薄妝，更兼衣著又鵝黃。

從來南國名佳麗，何事今朝在北行。

*紀夢

晚入瑤台露氣清，天風飛下步虛聲。

塵心未盡俗緣在，十裏下山空月明。

*題朝陽岩

躡石攀蘿路不迷，曉天風好浪花低。

洞名獨佔朝陽號，應有梧桐待鳳棲。

*咸陽有懷

山連河水碧氛氳，瑞氣東移擁聖君。秦苑有花空笑日，漢陵無主自侵雲。古槐堤上鶯千囀，遠渚沙中鷺一群。

賴與淵明同把菊，煙郊西望夕陽曛。

*晴望九華山

九華閑望簇清虛，氣象群峰盡不如。

惆悵都南掛冠吏，無人解向此山居。

*正月

正月今朝半，陽臺信未回。水芹寒不食，山杏雨應開。

世網留三宿，真源寄一杯。因聲謝猿鳥，歲晏會歸來。

*七夕詩

烏鵲橋頭雙扇開，年年一度過河來。莫嫌天上稀相見，猶勝人間去不回。欲減煙花饒俗世，暫煩雲月掩樓臺。

別時舊路長清淺，豈肯離情似死灰。

*曲江上巳

長堤十裏轉香車，兩岸煙花錦不如。

欲問神仙在何處，紫雲樓閣向空虛。

*題七夕圖

帝子吹簫上翠微，秋風一曲鳳凰歸。

明年七月重相見，依舊高懸織女機。

*登明戍堡

來經古城上，極目思無窮。寇盡煙蘿外，人歸蔓草中。

峰巒當闕古，堞壘對雲空。不見昔名將，徒稱有戰功。

*送陳明府之任

客見天台縣，閭閻樹色間。驂回幾臨水，帶緩獨開山。

吏散落花盡，人居遠島閑。過於老萊子，端簡獨承顏。

*長安春暮

客在關西春暮夜，還同江外已清明。

三更獨立看花月，惟欠子規啼一聲。

*舟行

平沙極浦無人度，猶系孤舟寒草西。

半夜起看潮上月，萬山中有一猿啼。

*送僧

闕下僧歸山頂寺，卻看朝日下方明。

莫道野人尋不見，半天雲裏有鐘聲。

*句

棧踏猿聲暮，江看劍影秋。

僧老白雲上，磬寒高鳥邊。

心已同猿狖，不聞人是非。

行人渡流水，白馬入前山。

秋深雪滿黃金塞，夜夜鴻聲入漢陽。

*秋晚同友人閒步

藉草與行莎，相看日未斜。斷崖分鳥道，疏樹見人家。

望遠臨孤石，吟餘落片霞。野情看不足，歸路思猶賒。

*宿仙都觀陰王二君修道處

十載別仙峰，峰前千古蹤。陰王修道處，雲雪滿高松。

洞口風雷異，池心星漢重。明朝下山去，片月落殘鐘。

*宿東岩寺曉起

野寺寒塘曉，遊人一夢分。鐘殘數樹月，僧起半岩雲。

宿鳥驚初見，幽泉落不聞。吟餘憑前檻，紅葉下紛紛。

*秋日湖上

落日五湖游，煙波處處愁。沈浮千古事，誰與問東流。

*江山閑望

渺渺無窮盡，風濤幾日平。年光與人事，東去一聲聲。

*訪武陵道者不遇

花發鳥仍啼，行行路欲迷。二真無問處，虛度武陵溪。

*寄舊山隱侶

舊山諸隱淪，身在苦無身。莫鎖白雲路，白雲多誤人。

*羨僧

處世曾無著，生前事盡非。一瓶兼一衲，南北去如歸。

*錦

軋軋弄寒機，功多力漸微。惟憂機上錦，不稱舞人衣。

*中秋月

三十六旬盈複缺，百年堪喜又堪傷。

勸君莫惜登樓望，雲放嬋娟不久長。

*句

單棹橫疏雨，江灘秋泊時。

花留身住越，月遞夢還秦。

*贈毛仙翁

莫將凡聖比雲泥，椿菌之年本不齊。度世無勞大稻米，升天只用半刀圭。人間嗟對黃昏槿，海上閑聽碧落雞。

旌節行中令引道，便從塵外踏丹梯。

*太學創置石經

聖唐復古制，德義功無替。奧旨悅詩書，遺文分篆隸。

銀鉤互交映，石壁靡塵翳。永與乾坤期，不逐日月逝。

儒林道益廣，學者心彌銳。從此理化成，恩光遍遐裔。

