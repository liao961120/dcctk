𤣥：《廣韻》《集韻》《韻會》《正韻》𠀤瑚涓切，音懸。《易·坤卦》天𤣥而地黃。《疏》𤣥，天色。《揚雄·甘泉賦》將郊上𤣥定泰畤。《註》上𤣥，天也。《隋書·高帝紀》受命上𤣥，廓淸區宇。聖靈垂祐，文武同心。《梁書·朱异傳》聖明御㝢，上應蒼𤣥。又《黃庭經》心爲上𤣥。又《說文長箋》黑而有赤色者爲纁，有黃色者爲𤣥。《禮·王制·疏》𤣥衣法天。《禮運·五色六章疏》五色加天𤣥爲六章。又干支名。《爾雅·釋天》壬曰𤣥黓。又月建九月爲𤣥月。又理之微妙者爲𤣥。《參同契》惟昔聖賢，懷𤣥抱眞。《顏延之詩》探道好淵𤣥，觀書鄙章句。《姚嵩·上述佛義表》理𤣥者，非可以言稱。事妙者，固非常詞之所贊。又淸靜也。《前漢·揚雄傳》人君以𤣥默爲神，澹泊爲德。又《西域傳》値文景𤣥默，養民五世，天下殷富，財力有餘，士馬强盛。又深也。《前漢·揚雄傳》麗哉神聖，處於𤣥宮。又北方之神。《禮·曲禮》前朱雀而後𤣥武。又神仙名號。《神仙傳》老子，上三皇時爲𤣥中法師，下三皇時爲金闕帝君。《又》葛仙翁，名𤣥，從左元放受九丹金液仙經。《續仙傳》張志和，號𤣥眞子。《仙傳拾遺》薛𤣥眞，遨遊雲泉，得長生之道。《舊唐書·明皇紀》徵恆州張果，賜號通𤣥先生。《太平廣記》處士伊祁𤣥解，縝髮童顏，氣息香潔，與人話千百年事，皆如目擊。又姓。《世本》黃帝臣𤣥壽。《列仙傳》𤣥宿，河閒人。又山名。《神仙傳》天門子，年二百八十歲，猶有童子之色。服珠醴得仙，入𤣥洲山去。又𤣥圃，天帝都也。《淮南子·覽冥訓》昆侖，去地一萬八千里，上有曾城九重。或上倍之，是謂閬風。或上倍之，是謂𤣥圃。又𤣥都。《十洲記》𤣥洲在北海，去岸三十六萬里，上有太𤣥都，仙伯眞公所治。《玉京經》𤣥都，玉京山有七寶城，太上無極大道虛皇君之所治也。又《禮·禮運》𤣥酒在室。《註》𤣥酒，水也。又《爾雅·釋親》曾孫之子爲𤣥孫。《韋誕·親蠶頌》苞繁祐於萬國，卷福釐以言旋。美休祚於億載，啓百世之曾𤣥。又書名。《前漢·揚雄傳》雄以爲經莫大於易，故作太𤣥。又與炫同。《司馬相如·封禪書》采色𤣥耀。《註》𤣥，讀曰炫。又叶五分切，音雲。《班固·東都賦》女修織絍，男務耕耘。器用陶匏，服尚素𤣥。

玅：《玉篇》《廣韻》𠀤彌笑切，眇去聲。《玉篇》今作妙。《廣韻》與妙同。詳女部妙字註。

玆：〔古文〕𢆶《廣韻》子之切《集韻》《韻會》津之切《正韻》津私切，𠀤音孜。《說文》黑也。《玉篇》濁也，黑也。或作𪑿滋。《左傳·哀八年》何故使吾水滋。《註》滋，本又作兹。子絲反。字林云：黑也。又姓。《左傳·定十年》孔子使兹無還揖對。又《說文徐鍇註》借爲兹此字。《爾雅·釋詁》此也。《書·大禹謨》念兹，在兹。◎按《爾雅》《尚書》本作兹。《正字通》仍《韻會》之譌，攺入兹字註，反駁从𤣥之非，誤。又引孫氏說，今年亦曰今兹，从艸木兹生紀也，尤鑿。又神名。《山海經》西海陼中有神，人面鳥身，珥兩靑蛇，踐兩赤蛇，名曰弇兹。又《廣韻》《集韻》𠀤瑚涓切，音懸。黑也。《左傳·哀八年釋文》兹，音𤣥。〇按兹、玆二字，音同義別。从𤣥者，子之、瑚涓二切，訓黑也，此也，姓也。从艸者，子之、牆之二切，訓艸木多益也，蓐也，國名。今各韻書互相蒙混，如《廣韻》《韻會》兹字訓國名，《集韻》兹字訓蓐也，《韻會》《字彙》《正字通》兹字訓此也，非當時編輯之譌，卽後人刊刻之誤。《正韻》有玆無兹，合玆、兹二字訓義爲一，尤爲疎漏。今从《說文》幷各書，重爲訂正。

率：〔古文〕卛《廣韻》所律切《集韻》《韻會》《正韻》朔律切，𠀤音蟀。《說文》捕鳥畢也。象絲罔，上下其竿柄也。又《玉篇》遵也。《廣韻》循也。《書·太甲》率乃祖攸行。《詩·大雅》率西水滸。《註》循也。又《廣韻》領也，將也。《左傳·宣十二年》率師以來，惟敵是求。又《襄十年》牽率老夫，以至於此。又《廣韻》用也，行也。又《集韻》從也，自也。又《增韻》皆也，大略也。《前漢·宣帝紀》率常在下杜。《註》總計之說也。下杜，地名。《梁書·王僧儒傳》齊學士刻燭爲詩，四韻則刻一寸。以此爲率。又《增韻》募也。又率先也。《晉書·顧榮傳》榮身當士卒，爲衆率先。又《通韻》表的也。《後漢·何武傳》刺史古之方伯。方伯，一方表率也。又《正字通》差等也。《前漢·李廣傳》諸將率爲侯者，而廣軍無功。《註》率謂軍功封賞之科，著在法令者也。又高率。《世說新語》晉劉驎之好遊山澤，高率善史傳。又率略。《盧氏雜記》宋五坦率。《聞見錄》司馬溫公與洛中諸公作眞率會。又輕率。《論語》子路率爾而對。《註》輕遽貌。又《前漢·東方朔傳》率然高舉，遠集吳地。《註》率然，猶颯然。又《孫子·九地篇》善用兵者，辟如率然。率然者，常山之蛇也。擊其首則尾至，擊其尾則首至，擊其中則首尾俱至。又姓。《正字通》明有率慶。又兜率天。《太平廣記》心在兜率天彌勒宮中聽法。又《唐韻》《集韻》《正韻》𠀤所類切，音帥。《廣韻》鳥網也。又《正韻》同帥。《詩·邶風·旄丘序》方伯連率之職。《註》率，所類反。《史記·建元以來侯者年表》渠率。《註》與帥同。又《集韻》《韻會》《正韻》𠀤力遂切，音類。《集韻》計數之名。《周禮·天官·大宰賦貢以馭其用註》賦口率出泉也。《疏》釆地之民，口率出泉爲賦。《釋文》率，徐劉音類，戚音律。一音所律反。又《正韻》總率也。《易·王弼略例》率相比而無應。率，音類，又如字。又《集韻》《韻會》《正韻》𠀤劣戌切，音律。約數也。又官名。《前漢·百官公卿表》詹事屬官，有太子率更。《師古註》掌知刻漏，故曰率更。又《算經少廣章》宋祖冲之有密率乗除法。又彀率，彎弓之限也。《孟子》羿不爲拙射，變其彀率。又與繂同。緶緝也。《禮·玉藻》凡帶有率無箴功。《註》率，繂也。言帶用單帛密緝，兩邊不見用箴之功也。《釋文》率，音律。又《左傳·桓二年》藻率鞸鞛。《註》藻率，用韋爲之，所以藉玉也。率，音律。又《五音集韻》所滑切，音刷。量名。與鋝同。《史記·周本紀》其罰百率。《註》率，卽鍰也。音刷。孔安國曰：六兩曰鍰。率，舊本亦作選。

玈：《唐韻》落乎切《集韻》《正韻》龍都切《韻會》籠都切，𠀤音盧。《說文》黑色也。《廣韻》黑弓。《左傳·僖二十八年》王賜晉侯玈弓，矢千。

𤣧：《字彙補》龍都切，音盧。疑卽玈字。

𤣨：《字彙》於記切，音意。不成，遂急戾也。◎按《說文》本作㡫，《字彙》作𤣨，非。詳幺部㡫字註。

