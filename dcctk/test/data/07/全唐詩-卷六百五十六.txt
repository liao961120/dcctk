*七夕

絡角星河菡萏天，一家歡笑設紅筵。應傾謝女珠璣篋，盡寫檀郎錦繡篇。香帳簇成排窈窕，金針穿罷拜嬋娟。

銅壺漏報天將曉，惆悵佳期又一年。

*送臧濆下第謁竇鄜州

賦得長楊不直錢，卻來京口看鶯遷。也知絳灌輕才子，好謁尤常醉少年。萬里故鄉雲縹緲，一春生計淚瀾汍。

多情柱史應相問，與話歸心正浩然。

*清明日曲江懷友

君與田蘇即舊游，我於交分亦綢繆。二年隔絕黃泉下，盡日悲涼曲水頭。鷗鳥似能齊物理，杏花疑欲伴人愁。

寡妻稚子應寒食，遙望江陵一淚流。

*送鄭州嚴員外

欲將刀筆潤王猷，東去先分聖主憂。滿扇好風吹鄭圃，一車甘雨別皇州。尚書磧冷鴻聲晚，僕射陂寒樹影秋。

從此文星在何處，武牢關外庾公樓。

*孫員外赴闕後重到三衢

遠山高枝思悠哉，重倚危樓盡一杯。謝守已隨征詔入，魯儒猶逐斷蓬來。地寒謾憶移暄手，時急方須濟世才。

宣室夜闌如有問，可能全忘未然灰。

*衡陽泊木居士廟下作

烏噪殘陽草滿庭，此中枯木似人形。只應神物長為主，未必浮槎即有靈。八月風波飄不去，四時黍稷薦惟馨。

南朝庾信無因賦，牢落祠前水氣腥。

*鐘陵見楊秀才

孺亭滕閣少踟躕，三度南遊一事無。只覺流年如鳥逝，不知何處有龍屠。雲歸洪井枝柯斂，水下漳江氣色粗。

賴得與君同此醉，醒來愁被鬼揶揄。

*自湘川東下立春泊夏口阻風登孫權城

吳門此去逾千里，湘浦離來想數旬。只見風師長占路，不知青帝已行春。危憐壞堞猶遮水，狂愛寒梅欲傍人。

事往時移何足問，且憑村酒暖精神。

*春日憶湖南舊游寄盧校書

旅榜前年過洞庭，曾提刀筆事甘寧。玳筵離隔將軍幕，朱履頻窺處士星。恩重匣中孤劍在，夢餘江畔數峰青。

金貂見服嘉賓散，回首昭丘一涕零。

*賀淮南節度盧員外賜緋

儉蓮高貴九霄聞，粲粲朱衣降五雲。驄馬早年曾避路，銀魚今日且從軍。禦題彩服垂天眷，袍展花心透縠紋。

應笑當年老萊子，鮮華都自降明君。

*春日獨游禪智寺

樹遠連天水接空，幾年行樂舊隋宮。花開花謝還如此，人去人來自不同。鸞鳳調高何處酒，吳牛蹄健滿車風。

思量只合騰騰醉，煮海平陳一夢中。

*和淮南李司空同轉運員外

層層高閣舊瀛洲，此地須征第一流。丞相近年縈倚望，重才今日喜遨遊。榮持健筆金黃貴，恨咽離筵管吹秋。

誰繼伊皋送行句，梁王詩好郢人愁。

*後土廟

四海兵戈尚未甯，始於雲外學儀形。九天玄女猶無聖，後土夫人豈有靈。一帶好雲侵鬢綠，兩層危岫拂眉青。

韋郎年少知何在，端坐思量太白經。

*金陵夜泊

冷煙輕淡傍衰叢，此夕秦淮駐斷蓬。棲雁遠驚沽酒火，亂鴉高避落帆風。地銷王氣波聲急，山帶秋陰樹影空。

六代精靈人不見，思量應在月明中。

*上江州陳員外

寒江九派轉城樓，東下鐘陵第一州。人自中台方貴盛，地從西晉即風流。舊班久望鵷晴翥，餘力猶聞虎夜浮。

應恨屬官無健令，異時佳節阻閒遊。

*廣陵開元寺閣上作

滿檻山川漾落暉，檻前前事去如飛。雲中雞犬劉安過，月裏笙歌煬帝歸。江蹙海門帆散去，地吞淮口樹相依。

紅樓翠幕知多少，長向東風有是非。

*上鄂州韋尚書

往歲先皇馭九州，侍臣才業最風流。文窮典誥雖餘力，俗致雍熙盡密謀。蘭省換班青作綬，柏台前引絳為鞲。

都緣未負江山興，開濟生靈校一秋。

*早春巴陵道中

遠雪亭亭望未銷，岳陽春淺似相饒。短蘆冒土初生筍，高柳偷風已弄條。波泛洞庭猵獺健，谷連荊楚鬼神妖。

中流菱唱泊何處，一隻畫船蘭作橈。

*廣陵秋日酬進士臧濆見寄

驛西斜日滿窗前，獨憑秋欄思渺綿。數尺斷蓬慚故國，一輪清鏡泣流年。已知世事真徒爾，縱有心期亦偶然。

空愧荀家好兄弟，雁來魚去是因緣。

*淮南送李司空朝覲

聖君宵旰望時雍，丹詔西來雨露濃。宣父道高休歎鳳，武侯才大本吟龍。九州似鼎終須負，萬物為銅只待熔。

臘後春前更何事，便看經度奏東封。

*秋日禪智寺見裴郎中題名寄韋瞻

野寺疏鐘萬木秋，偶尋題處認名侯。官離南郡應閒暇，地勝東山想駐留。百醆濃醪成別夢，兩行垂露浣羈愁。

心知只有韋公在，更對真蹤話舊遊。

*廣陵春日憶池陽有寄

煙水濛濛接板橋，數年經歷駐征橈。醉憑危檻波千頃，愁倚長亭柳萬條。別後故人冠獬豸，病來知己賞鷦鷯。

清流夾宅千家住，會待閑乘一信潮。

*春中湘中題嶽麓寺僧舍

蟾宮虎穴兩皆休，來憑危欄送遠愁。多事林鶯還謾語，薄情邊雁不回頭。春融只待乾坤醉，水闊深知世界浮。

欲共高僧話心跡，野花芳草奈相尤。

*出試後投所知

此日蓬壺兩日程，當時消息甚分明。桃須曼倩催方熟，橘待洪崖遣始行。島外音書應有意，眼前塵土漸無情。

莫教更似山西鼠，齧破愁腸恨一生。

*湘南春日懷古

晴江春暖蘭蕙熏，鳧鷖苒苒鷗著群。洛陽賈誼自無命，少陵杜甫兼有文。空闊遠帆遮落日，蒼茫野樹礙歸雲。

松醪酒好昭潭靜，閑過中流一吊君。

*江州望廬山

東南蒼翠何崔嵬，橫流一望幽抱開。影寒已令水底去，腳闊欲過湖心來。深處不唯容鬼怪，暗中兼恐有風雷。

仙人往往今誰在，紅杏花香重首回。

*金陵寄竇尚書

二年岐路有西東，長憶優遊楚驛中。虎帳談高無客繼，馬卿官傲少人同。世危肯使依劉表，山好猶能憶謝公。

此去此恩言不得，謾將閑淚對春風。

*清溪江令公宅

蠻箋象管夜深時，曾賦陳宮第一詩。宴罷風流人不見，廢來蹤跡草應知。鶯憐勝事啼空巷，蝶戀餘香舞好枝。

還有往年金甃井，牧童樵叟等閒窺。

*鄭州獻盧舍人

海槎閒暇閬風輕，不是安流不肯行。雞省露濃湯餅熟，鳳池煙暖詔書成。漁籌已合光儒夢，堯印何妨且治兵。

會待兩都收復後，右圖儀錶左題名。

*別池陽所居

黃塵初起此留連，火耨刀耕六七年。雨夜老農傷水旱，雪晴漁父共舟船。已悲世亂身須去，肯愧途危跡屢遷。

卻是九華山有意，列行相送到江邊。

*送內使周大夫自杭州朝貢

八都上將近平戎，便附輶軒奏聖聰。三接駕前朝覲禮，一函江表戰征功。雲間閬苑何時見，水底瑤池觸處通。

知有殿庭餘力在，莫辭消息寄西風。

*酬黃從事懷舊見寄

舊遊不合到心中，把得君詩意亦同。水館酒闌清夜月，香街人散白楊風。長繩系日雖難絆，辨口談天不易窮。

世事自隨蓬轉在，思量何處是飛蓬。

*繡

一片絲羅□□□，洞房西室女工勞。花隨玉指添春色，鳥逐金針長羽毛。蜀錦謾誇聲自貴，越綾虛說價功高。

可中用作鴛鴦被，紅葉枝枝不礙刀。

*西施

家國興亡自有時，吳人何苦怨西施。

西施若解傾吳國，越國亡來又是誰。

*自遣

得即高歌失即休，多愁多恨亦悠悠。

今朝有酒今朝醉，明日愁來明日愁。

*白角篦

白似瓊瑤滑似苔，隨梳伴鏡拂塵埃。

莫言此個尖頭物，幾度撩人惡發來。

*銅雀台

強歌強舞竟難勝，花落花開淚滿膺。

只合當年伴君死，免交憔悴望西陵。

*鸚鵡

莫恨雕籠翠羽殘，江南地暖隴西寒。

勸君不用分明語，語得分明出轉難。

*金錢花

占得佳名繞樹芳，依依相伴向秋光。

若教此物堪收貯，應被豪門盡劚將。

*梅

天賜胭脂一抹腮，盤中磊落笛中哀。

雖然未得和羹便，曾與將軍止渴來。

