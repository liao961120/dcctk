犬：《唐韻》《集韻》《韻會》《正韻》𠀤苦𥌭切，圈上聲。《說文》狗之有縣蹏者也。象形。孔子曰：視犬之字，如畫狗也。《埤雅》傳曰：犬有三種，一者田犬，二者吠犬，三者食犬。食犬若今菜牛也。《書·旅獒》犬馬非其土性不畜。《禮·曲禮》效犬者，左牽之。《疏》狗，犬通名。若分而言之，則大者爲犬，小者爲狗。故月令皆爲犬，而周禮有犬人職，無狗人職也。但燕禮亨狗，或是小者，或通語耳。又《禮·曲禮》犬曰羹獻。《周禮·秋官·司寇·犬人疏》犬是金屬，故連類在此。犬有二義，以能吠止人則屬艮，以能言則屬兌。又《史記·司馬相如傳》其親名之曰犬子。又《左傳·隱八年》遇於犬丘。《註》犬丘，垂也。地有兩名。

犮：《唐韻》《集韻》《韻會》《正韻》𠀤蒲撥切，音跋。《說文》走犬貌。从犬，而丿之，曳其足，則刺犮也。又《周禮·秋官》赤犮氏。《註》赤犮，猶言捇拔也。主除蟲豸自埋者。《疏》捇拔，除去之也。《釋文》犮，徐音拔畔反，劉音房末反。

犯：〔古文〕𤝑𢒿《廣韻》防鋄切《集韻》《韻會》父鋄切，𠀤凡上聲。《玉篇》抵觸也。《廣韻》干也，侵也，僭也，勝也。《爾雅·釋詁》犯，勝也。《註》陵犯，得勝也。《書·大禹謨》兹用不犯于有司。《禮·曲禮》介冑則有不可犯之色。又《檀弓》事親，有隱而無犯。《周禮·夏官》大馭掌馭玉路，以祀及犯軷。《註》行山曰軷。犯之者，封土爲山象，以菩芻棘柏爲神主。旣祭之，則以車轢之而去，喻無險難也。又《字彙補》叶符店切。《歐陽修·新孀詩》蘭枯蕙死誰復弔，殘菊籬根爭豔豔。靑松守節見臨危，正色凜凜不可犯。

𤜛：《唐韻》防險切，凡上聲。《說文》侵也。《正字通》同犯。

𤜜：《集韻》六直切，音力。《玉篇》犬爭貌。

𤜝：《集韻》舉履切，音几。《玉篇》似兔獸名，兔喙而蛇尾。

犰：《廣韻》巨鳩切《集韻》渠尤切，𠀤音裘。《廣韻》犰狳，獸，似魚，蛇尾，豕目。見人則佯死。《山海經》餘峩之山，有獸焉，其狀如菟而鳥喙，鴟目，蛇尾，見人則眠，名曰犰狳。其鳴自訆。見則螽蝗爲敗。《事物紺珠》作犱㺄。考證：〔《山海經》餘峩之山，有獸焉，見人則眠，名曰犰狳。其鳴自䚯。〕謹照原文䚯改訆。

𤜡：《篇海》戸恢切，音回。義闕。《字彙》鄕名，在睢陽。

𤜢：《廣韻》息晉切《集韻》思晉切，𠀤音信。《廣韻》小獸，有臭，居澤，色黃，食鼠。《正字通》貍屬，似貓而小。

𤜣：《廣韻》承紙切《集韻》上紙切，𠀤音是。《玉篇》獸如狐，白尾。《廣韻》𤜣狼。《集韻》狼屬。《山海經》蛇山有獸，其狀如狐，白尾長耳，名𤜣狼。《駢雅》𤜣狼獙獙，狐屬也。又《廣韻》神紙切，音舓。又《集韻》時遮切，音闍。義𠀤同。

犱：《集韻》訖逆切，音戟。本作𤞁。詳𤞁字註。

𤜤：《廣韻》《集韻》𠀤陟格切，音磔。《廣韻》𤜤㹮。《集韻》本作馲。馲𩢷，獸名。驢父馬母。或作𩢐𧲢。◎按廣韻𤜤馲二字分訓。

犲：《集韻》沐皆切，音儕。《玉篇》犲狼也。本作豺。詳豸部豺字註。又山名。《山海經》犲山，多堪㐨之魚。

犳：《廣韻》之若切《集韻》職略切，𠀤音灼。《玉篇》獸豹文。《山海經》𢇝陽之山，其獸多犀兕虎犳。《註》郭璞曰：犳音之藥反。字海云：犳，皮有虎文。《又》嬴母之山，其神狀如人而犳尾。《集韻》犳，獸名，出隄山，狀如豹而無文。◎按山海經西山經，隄山有狕。本作狕，郭璞音幺。另詳狕字註。集韻引以訓犳，誤。

犴：《廣韻》《正韻》俄寒切《集韻》俄干切，𠀤音雃。《廣韻》本作豻。北地野狗，似狐而小。《正字通》陸佃曰：黑喙，善守。故字從干。干，扞也。《淮南子·道應訓》靑犴白虎。又《集韻》《韻會》𠀤何干切，音寒。本亦作豻。義同。又《集韻》居寒切，音干。野犴，獸名。又《唐韻》五旰切《集韻》《正韻》魚旰切《韻會》疑旰切，𠀤音岸。《說文》豻，或从犬。引《詩》宜犴宜獄。今《詩·小雅》作宜岸宜獄。《釋文》《韓詩》作犴。鄕亭之繫曰犴，朝廷曰獄。《後漢·崔駰傳》獄犴塡滿。又人名。《左傳·昭二十四年》越大夫胥犴，勞王于豫章之汭。《史記·梁孝王世家》睢陽人類犴反者。《註》人姓名也。反字或作友。《集韻》本作豻，野犬也。犬所以守，故謂獄爲豻。◎按《廣韻》犴，獄也。豻，野狗也。分二義。《集韻》本《說文》合爲一。應從《集韻》。又《集韻》《類篇》𠀤魚撊切，音鴈。本作干。或作𤜵。又居莧切，音襇。逐虎犬。亦作𤜵。𤜵原字从幵。考證：〔《正字通》陸仙曰，黑喙，善守。故字從干。干，扞也。〕謹按黑喙云云出陸佃埤雅，仙改佃。〔《史記·梁平王世家》睢陽人類犴反者〕謹照原文平王改孝王。

犵：《篇海》音紇。義闕。又《正字通》去逸切，音詰。犵狫，蠻也。明田汝成炎徼紀聞：犵狫，一曰犵獠。種有五，蓬頭赤腳，輕命死黨。以布一幅，橫圍腰閒，旁無襞績，謂之桶裙，男女同制。花布者爲花犵狫，紅布者謂紅犵狫。各有族屬，不通婚姻。又打牙犵狫，慓悍尤甚。又剪頭犵狫，男女蓄髮寸許。又豬屎犵狫，喜不潔，與犬豕同牢，得獸卽咋食如狼。又狇狫。俗與犵狫同。掘地爲爐，厝火環臥，以牛衣藉之，不施被席。又貓犵狑獠四種，皆溪洞民，廣西桂林有犵獞。

𤜯：《廣韻》楚洽切《集韻》測洽切，𠀤音插。《玉篇》犬食。

犹：《集韻》尤救切，音宥。獸名。

𤜰：《字彙》居卿切，音京。獸名。《正字通》俗字。

犺：《唐韻》苦浪切《韻會》《正韻》口浪切，𠀤音抗。《說文》健犬也。又《玉篇》猬也。又《廣韻》猰犺，不順。又《集韻》舉朗切，音㽘。犺狼，獸名。《正字通》出暹羅之崛隴。短小精悍，目圓睛黃，木食如猿猱，古樾蒙密者，率數十巢，山居夷獠畜之，備驅使。蒙以敝絮。飮以醨酒，食以𩸋鮍輒喜，舉族受役，至死不避。常令人山採鶴頂，象齒，犀角，皆如期而獲，輸其主。雖它姓奪之，必不與。舶人編竹爲籠。置犺所往來之逕，機取之。詳見《黃衷·海語》。

𤜱：《集韻》邦加切，音巴。本又作豝。詳豕部豝字註。

𤜲：《集韻》博蓋切，音貝。犬張齗貌。

犻：《唐韻》蒲沒切《集韻》薄沒切，𠀤音勃。《說文》過弗取也。从犬巿聲。讀若孛。又《集韻》《類篇》𠀤蒲昧切，音佩。犬過也。又一曰犬怒貌。《集韻》或書作𤜲。◎按廣韻𢂤，拂取也。音與此同，當卽此字。又《集韻》房廢切，音茷。本作吠。犬鳴也。或作𤝜。

𤜳：《集韻》霜夷切，音師。本作獅，通作師。詳獅字註。

𤜴：《集韻》余救切，音柚。本作貁。或作狖𤣛。互詳豸部貁字及本部狖字註。

𤜵：《唐韻》五甸切《廣韻》吾甸切，𠀤音硏。《說文》獟犬也。一曰逐虎犬。《集韻》書作𤜵。又《廣韻》五晏切《集韻》魚㵎切，𠀤音鴈。《廣韻》逐獸犬。《集韻》本作干。或作犴。𤜵字从幵。《集韻》倪甸切，音硯。同𤜵。又《集韻》居莧切，音襉。本作犴。詳犴字註。又《集韻》《類篇》𠀤輕煙切，音牽。犬名。𤜵原字从幵，不从开。

𤜶：《集韻》側絞切，音爪。本作㺐。詳㺐字註。

𤜷：《集韻》瑚故切。音護。獸名。似玃，尾長。

𤜸：《集韻》《類篇》𠀤乙革切，音厄。《玉篇》豕名。《集韻》本作豟。《字彙》亦作豟。詳豕部豟字註。豟字从厄作。

犼：《集韻》許后切，音吼。《玉篇》似犬。《集韻》北方獸名。似犬，食人。

𤜹：《廣韻》羊朱切《集韻》容朱切，𠀤音兪。《廣韻》𤜹𤜹，呼犬子也。《集韻》或作𣢧，亦書作𤝆。𣢧原刻从臾。

犽：《廣韻》《集韻》𠀤吾駕切，音迓。《玉篇》獸似獾。又《集韻》牛加切，音牙。義同。

㹜：《唐韻》語斤切《集韻》魚斤切，𠀤音齗。《說文》兩犬相齧也。从二犬。《廣韻》犬相吠也。《集韻》亦書作犾。

犾：《集韻》同㹜。

𤜺：《篇海》延面切，音硯。獌狿，大獸名。長八尺。《字彙》狿字省文。詳狿字註。

𤜻：《集韻》𠀤履切，音婢。獸名，似豕。又頻脂切，音毗。本作貔，或作豼。詳豸部貔字註。

犿：《廣韻》《集韻》𠀤呼官切，音歡。《廣韻》本作獾。野豚。詳獾字註。又《集韻》相從貌。○按《集韻》獾犿分訓，與《廣韻》異。又《集韻》方煩切，音藩。連犿，宛轉貌。《莊子·天下篇》其書雖瓌瑋，而連犿無傷也。或作抃。又《集韻》孚袁切。音翻。又逋遠切，音反。義𠀤同。

狀：《唐韻》鉏亮切《集韻》《韻會》助亮切，𠀤音𣶍。《說文》犬形也。从犬，爿聲。又《玉篇》形也。《易·繫辭》知鬼神之情狀。又《韻會》形容之也，陳也。《莊子·德充符》自狀其過，以不當亡者衆。不狀其過，以不當存者寡。又《史記·夏本紀》巡狩行視，鯀之治水無狀。《註》索隱曰：言無功狀。《戰國策》春申君問狀。又《增韻》扎也。《正韻》牒也。

㹝：《字彙》承紙切，音視。獸如狐，出則有兵。《正字通》譌字。

㹞：《唐韻》語斤切《集韻》魚斤切，𠀤音齗。《說文》犬吠聲。从犬，斤聲。《玉篇》同狺。又《廣韻》語巾切《集韻》魚巾切，𠀤音銀。又《玉篇》牛佳切《集韻》宜佳切，𠀤音崖。義𠀤同。又犬欲齧也。《集韻》本作啀。或作嘊。又《集韻》擬引切，音听。本作齗。犬爭也。

㹟：《集韻》古穴切，音決。獸走也。《類篇》獸名。又《集韻》古邁切，音夬。《集韻》本作獪，或作狤。詳獪字註。又《正韻》古壞切，音怪。亦作獪。

𤜼：《集韻》胡涓切，音懸。獸名。似豹而少文。◎按𤜼字與犳字義同音異。《正字通》云：犳字之譌。非。

𤜽：《篇海》女滑切，音近納。與豽同。《字彙》與貀同。《正字通》豸部豽卽俗貀字。又譌从犭作𤜽。《韓愈詩》跳鋒壯驚𤜽。𤜽，本作貀。

狁：《廣韻》余準切《集韻》《韻會》庾準切，𠀤音尹。《玉篇》玁狁。《集韻》獫狁，匈奴別號。《詩·小雅》玁狁孔棘。《又》薄伐玁狁。《史記·匈奴傳》唐虞以上有山戎，獫狁，葷粥。

狂：〔古文〕𢚇《廣韻》巨王切《集韻》渠王切，𠀤音軖。《廣韻》病也。心不能審得失之地。則謂之狂。《書·微子》我其發出狂。《疏》狂生於心，而出於外。應璩詩云：積念發狂癡，此其事也。又《書·洪範》曰狂恆風若。《疏》鄭康成以狂爲倨慢，以對不敬，故爲慢也。又《集韻》一曰躁也。《詩·鄘風》衆穉且狂。《傳》是乃衆幼穉且狂，進取一槩之義。《疏》論語云：狂者進取，仰法古例，不顧時俗，是進取一槩之義。《論語》古之狂也肆，今之狂也蕩。又《詩·鄭風》不見子都，乃見狂且。《傳》狂，狂人也。《疏》都是美好，狂是醜惡。又鳥名。《爾雅·釋鳥》狂，茅鴟。《註》今鶂鴟也。似鷹而白。《疏》茅鴟一名狂。◎按廣韻作鵟。又《爾雅·釋鳥》狂，㝱鳥。《疏》㝱鳥一名狂。《山海經》栗廣之野，有五彩之鳥，有冠，名曰狂鳥。〇按集韻作鵟。亦作𨿗。又山水名。《山海經》狂山無草木，冬夏有雪，狂水出焉，西流，注于浮水。又大𩇵之山，狂水出焉，西南流，注于伊水。《註》國名記云：狂水逕綸氏城，在今南陽。又《集韻》本作𤝵。《說文》狾犬也。或作𤝶𢙌。又《廣韻》《正韻》渠放切《集韻》具放切，𠀤音誆。《廣韻》狂，輒爲也。又《集韻》古况切，音誑。惑也。又《集韻》局縛切，音戄。狂狂，犬走貌。

㹠：《廣韻》《集韻》徒渾切《正韻》徒孫切，𠀤音屯。《廣韻》本作豚。豕子也。或作豘。《集韻》本作𠭣，或作𨔵。通作肫。互詳豘肫二字註。

狃：《唐韻》女久切《集韻》《韻會》《正韻》女九切，𠀤音紐。《說文》犬性驕也。又《玉篇》狎也，習也，就也，復也。《爾雅·釋言》狃，復也。《註》狃忕，復爲。《疏》狃忕，前事復爲也。鄭風云：將叔無狃。毛傳云：狃，習也。《左傳·桓十三年》莫敖狃于蒲騷之役。《杜註》狃，忕也。狃忕，串習之義。《書·君陳》狃于姦宄。《傳》習也。又《小爾雅》狃，忕也。又《晉語》狃中軍之司馬。《註》狃，正也。又《玉篇》狐貍等獸跡也。《爾雅·釋獸》闕洩多狃。《註》說者云：脚饒指。未詳。《疏》舊說以爲闕泄，獸名，其脚多狃。狃，指也。然其形所未詳聞。又人名。《左傳·定五年》告公山不狃。《註》不狃，季氏臣。又《韻會》通作忸。詳忸字註。又《廣韻》《集韻》《韻會》《正韻》𠀤女救切，音糅。《廣韻》習也，就也。又狐貍也。又《集韻》女六切，音肭。獸名。又叶女古反。《詩·鄭風》將叔無狃，戒其傷女。考證：〔《爾雅·釋言》狃，復也。《註》狃伏，復爲。《疏》狃伏，前事復爲也。《左傳·桓十三年》莫敖狃于蒲騷之役。《杜註》狃，伏也。狃伏，串習之義〕謹照原文四伏字𠀤改忕。〔《小爾雅》狃，忲也。〕謹照原文忲改忕。

狄：《唐韻》徒歷切《集韻》《韻會》亭歷切，𠀤音敵。《爾雅·釋地》八狄。《禮·王制》北方曰狄。《明堂位》五狄。《周禮·職方氏》六狄。《書·仲虺之誥》南面而征，北狄怨。《春秋·莊三十二年》狄伐郉。《穀梁傳·莊十年》荆者，楚也。何爲謂之荆，狄之也。又下士。《書·顧命》狄設黼扆綴衣。《傳》狄，下士。《禮·祭統》狄者，樂吏之賤者也。又鹿名。《爾雅·釋獸》絕有力，狄。《疏》絕異壯大有力者名狄也。又地名。《史記·陳涉世家》周市北徇地，至狄。《註》徐廣曰：今之臨濟。又人名。《史記·殷本紀》殷契母曰𥳑狄。又姓。《左傳·襄十年》狄虒彌建大車之輪。《註》狄虒彌，魯人。《史記·張湯傳》博士狄山。《廣韻》春秋時狄國之後。又與翟通。《禮·玉藻》夫人揄狄。《疏》揄，讀如搖。狄，讀如翟。謂畫搖翟之雉于衣。又《樂記》干戚旄狄以舞之。《疏》狄，羽也。《前漢·地理志》羽畎夏狄。又泉名。在洛陽。《公羊傳·僖二十九年》盟於狄泉。○按二傳作翟。又《集韻》《正韻》𠀤他歷切，音惕。《集韻》本作逖。遠也。《詩·大雅》舍爾介狄，維子胥忌。《傳》狄，遠也。又《詩·魯頌》桓桓于征，狄彼東南。《箋》狄，當爲剔。剔，治也。《釋文》韓詩云：鬄除也。又《禮·樂記》流辟邪散，狄成滌濫之音作。《註》狄滌，往來疾貌。又與易通。《王充·論衡》狄牙之調味也。經史俱作易牙。考證：〔《左傳·襄十年》狄虒彌大車之輪。〕謹照原文大上增建字。

𤜾：《廣韻》几劇切，音戟。𤜾獸名。《集韻》作𤞁犱。

狅：《春秋·哀十四年》莒子狅卒。《釋文》狅，其廷反。

𤝏：《集韻》皮變切，音卞。《玉篇》犬爭貌。《集韻》本作㺕。

𤝐：《集韻》後到切，音號。犬聲。

𤝑：《集韻》犯，古作𤝑。註詳二畫。

𤝒：《篇海類編》尼八切，音納。獸名。似𤟡，蒼黑色，無前兩足，善捕鼠。《字彙》同貀。《正字通》俗貀字。

𤝓：《集韻》託協切，音帖。本作䑜。犬小䑛也。詳舌部䑜字註。

𤝔：《集韻》方遇切，音付。本作䍸。獸名。似羊。詳羊部䍸字註。《山海經》作猼。

㹡：《集韻》胡涓切，音懸。性猵急也。

㹢：《篇海》音加。玃也。又音哥。義同。

𤝕：《廣韻》《集韻》𠀤莫厚切，音母。《玉篇》猦𤝕。

狉：《集韻》《韻會》𠀤攀悲切，音𤱍。《集韻》本作豾，貍子也。又《集韻》貧悲切，音邳。《柳宗元·封建論》草木榛榛，鹿豕狉狉。

𤝖：《字彙》側買切，音𤢒。豹文。《正字通》俗字。

𤝗：《集韻》亭年切，音田。本作畋。平田也。或作甸𢿊。

㹣：《集韻》之戎切，音終。犬名。

狊：《唐韻》古闃切《集韻》扃闃切，𠀤音郹。《說文》犬視貌。从犬，目聲。又《廣韻》獸名。猨屬。脣厚而碧色。又《爾雅·釋獸》鳥曰狊。《註》張兩翅。《疏》張兩翅，狊狊然搖動。又《集韻》呼狊切，音殈。犬視。

狋：《唐韻》語其切《集韻》牛肌切，𠀤音䇵。《說文》犬怒貌。《玉篇》兩犬爭也。《前漢·東方朔傳》狋吽牙。《註》師古曰：狋，五伊切。又《說文》一曰犬難得。又地名。《說文》代郡有狋氏縣。又《集韻》遵綏切，音嗺。犬怒。又俟甾切，音漦。狋觺，獸角貌。又一曰不平貌。又《說文》讀若銀。《前漢·東方朔傳》狋吽牙註應劭曰：狋，音銀。又《廣韻》巨員切《集韻》逵員切，𠀤音權。《前漢·地理志》代郡狋氏。《註》孟康曰：狋氏，音權精。《集韻》或作獾。考證：〔《前漢·東方朔傳》狋呼牙。又《前漢·東方朔傳》狋呼牙。《註》〕謹照原文兩呼字𠀤改吽。

㹤：《唐韻》去劫切《集韻》乞業切，𠀤音胠。怯本字。《說文》多畏也。从犬，去聲。杜林說从心作怯。互詳心部怯字註。

㹥：《廣韻》之戍切《集韻》朱戍切，𠀤音註。《說文》黃犬黑頭也。从犬，主聲。讀若註。

狌：《集韻》《正韻》𠀤師庚切，音生。《玉篇》本作猩。《爾雅·釋獸》疏王會曰：都郭狌狌欺羽，狌狌若黃狗，人面，能言。《山海經》䧿山有獸，狀如禺，而曰耳，伏行，人走，其名曰狌狌。食之善走。《淮南子·畢萬術》歸終知來，狌狌知徃。互詳後猩字註。又《集韻》桑經切，音星。義同。◎按集韻十五靑韻，猩又與狌別。又《集韻》息正切，音性。鼠屬。《莊子·秋水篇》騏驥驊騮，一日而馳千里，捕鼠不如狸狌。《集韻》或作鼪。考證：〔《爾雅·釋獸註》王會曰，都郭狌狌欺羽，狌狌若黃狗，人面，能言。〕謹照原文註改疏。

𤝘：《集韻》洪孤切，音乎。犬聲。

𤝙：《集韻》臼許切，音巨。本作駏。通作岠。詳馬部駏字註。

㹦：《集韻》丁聊切，音貂。犬之短尾者。

狍：《廣韻》薄交切《集韻》蒲交切，𠀤音庖。《玉篇》獸也。《山海經》鉤吾之山有獸焉，羊身人面，目在腋下，虎齒人爪，音如嬰兒，名曰狍鴞。是食人。《郭註》曰：爲物貪惏，食人未盡，還害其身。像在夏鼎。左傳所謂饕餮是也。狍，音咆。《東觀餘論》以飾器之掖腹，象其本形。示爲食戒。考證：〔《山海經》鉤吾之山有獸焉，名曰狍鴞。是食人。《註》郭曰，爲物貪惏，食人未盡，還害其身。〕謹照原書註郭改郭註。

狎：《唐韻》《廣韻》胡甲切《集韻》《類篇》《韻會》轄甲切，𠀤音匣。《廣韻》習也。《說文》犬可習也。从犬，甲聲。《爾雅·釋詁》狎，習也。又《釋言》甲，狎也。《註》謂習狎。《禮·曲禮》賢者，狎而敬之。《註》狎，近也，習也。謂附而近之，習其所行也。《周語》未狎君政。又《玉篇》易也。《書·泰誓》狎侮五常。《傳》輕狎五常之敎。《疏》狎，慣忽之言，慣見而忽也。《左傳·昭二十年》水懦弱，民狎而玩之。《註》狎，輕也。《穀梁傳·莊十七年》齊人殲焉，此謂狎敵也。《昭二十一年》不狎鄙。又更也。《左傳·襄二十七年》且晉楚狎主諸侯之盟也久矣。《疏》更代主諸侯之盟也。又《神異經》八荒之中有毛人焉，名髥公。俗曰髥麗。一名髥狎。小兒髥狎可畏也。《玉篇》亦作狹。考證：〔《說文》大可習也。从犬，甲聲。〕謹照原文大字改犬字。

𤝚：《集韻》癡鄰切，音𤣆。《玉篇》狂也。

𤝛：《集韻》唐何切，音駝。獸名。或作狏。

狏：《集韻》唐何切，音駝。本作𤝛，獸名。又余支切，音移。本作𤝻。或作𧳁。詳𤝻字註。

狐：《唐韻》戸吳切《集韻》《韻會》《正韻》洪孤切，𠀤音胡。《說文》妖獸也，鬼所乗之。有三德，其色中和，小前豐後。《爾雅·釋獸》貍狐貒貈醜。《埤雅》狐性疑，疑則不可以合類，故从孤省。又曰：狼狐搏物，皆以虛擊孤，狐从孤省。又或以此故也，音胡，疑詞也。《易·解卦》田獲三狐。又《未濟》小狐汔濟，濡其尾。《詩·邶風》狐裘蒙戎。又《北風》莫赤匪狐。《周禮·地官·草人》凡糞種勃壤用狐。《山海經》靑丘國，其狐四足九尾。又《爾雅·釋獸》貔，白狐。《註》一名執移，虎豹之屬。《疏》貔，一名白狐。或曰似熊。又鵂鶹一名訓狐。因其聲以名之。見《唐書·五行志》。韓愈有射訓狐詩。又地名。《左傳·僖二十三年》濟河圍令狐。《晉語》使令狐文子佐之。《註》令狐，邑名。又《史記·趙世家》秦伐我，至陽狐。又《孝文帝紀》軍飛狐。《註》如淳曰：在代郡。蘇林曰：在上黨。又姓。《廣韻》晉有狐氏，代爲卿大夫。《晉語》狐氏出自唐叔。又令狐，複姓。

𤝜：《集韻》房廢切，音茷。本作吠。或作犻。詳犻字註。

狑：《廣韻》《集韻》𠀤郎丁切，音靈。《玉篇》犬名。《集韻》良犬也。秦有狑。《玉篇》亦作𤣤。

㹧：《集韻》於良切，音央。獸名。狢也。

𤝝：《集韻》民𤰞切，音彌。本作獼。或作猕。詳獼字註。猕原字从尒，不从尔。

狒：《廣韻》扶沸切《集韻》《韻會》父沸切，𠀤音翡。《爾雅·釋獸》狒狒如人，被髮，迅走，食人。《註》梟羊也。山海經曰：其狀如人，而長脣黑身，有毛，反踵，見人則笑。交廣及南康郡山中亦有此物，大者長丈許，俗謂之曰山都。《疏》山海經謂之梟羊，又謂之贑。周書王會云：北方謂之吐嘍。《郭璞·梟羊讚》狒狒，怪獸，被髮操竹。獲人則笑，脣蔽其目。終亦號咷，反爲我戮。《廣韻》本作𦦷。或作𤲳。《集韻》本作𥝋。或作𥜿𦦻𤲳𥝃。

𤝞：《廣韻》丑律切《集韻》敕律切，𠀤音黜。《廣韻》獸名。《集韻》本作䟣。《山海經》流沙之東有獸，曰䟣踢。《註》屛蓬，兩首獸也。左右有首。

𤝟：《玉篇》音沸。犬貌。

狓：《廣韻》敷羈切《集韻》攀麋切，𠀤音披。《集韻》狓，猖貌。出新字林。《集韻》狓猖，飛颺也。

狔：《廣韻》女氏切《集韻》乃倚切，𠀤音抳。《廣韻》猗狔，從風貌。《集韻》弱貌。又《集韻》女夷切，音尼。義同。

狕：《廣韻》《集韻》𠀤於絞切，音拗。《玉篇》獸名。又音幺。《山海經》隄山有獸，其狀如豹而文首，名曰狕。《註》郭璞曰：音幺。◎按集韻誤作犳，音職略切，非。詳犳字註。

狖：《廣韻》《集韻》《韻會》𠀤余救切，音柚。《玉篇》黑猿也。《廣韻》獸似猿。《楚辭·九歌》猨啾啾兮狖夜鳴。狖，一作又。《廣韻》亦作貁。《集韻》本作貁。或作𤣛𤜴。互詳豸部貁字註。

狗：《唐韻》古后切《集韻》《韻會》《正韻》舉后切，𠀤音苟。《說文》孔子曰：狗，叩也。叩气吠以守。从犬，句聲。《爾雅·釋畜》未成毫，狗。《註》狗子未生㲦毛者。《又》尨，狗也。《易·說卦》艮爲狗。《禮·曲禮》尊客之前不叱狗。又《汲冢周書》正西崑崙狗國。《五代史》狗國人身狗首，長毛不衣，語爲犬嘷。其妻皆人，生男爲狗，生女爲人。自相婚嫁，穴居食生。又星名。《史記·天官書》天狗，狀如大奔星。又鳥名。《爾雅·釋鳥》鴗，天狗。《註》小鳥也。靑似翠，食魚，江東呼爲水狗。又《揚子·方言》螻蛄，南楚謂之杜狗。又木狗。《正字通》熊大古冀越集云：木狗，生廣東左右江山中，形如黑狗，能登木。皮爲衣𥛑，能運動腳氣。元世祖足疾，取其皮爲袴。又溪狗，蟲名。《正字通》陳藏器曰：生南方溪㵎𤰞處，狀如蝦蟇，尾長三四寸，治溪毒遊蠱。又草名。《爾雅·釋草》蘻，狗毒。《疏》蘻，一名狗毒。又地名。《齊語》以燕爲主，反其㑴地，柴夫吠狗。《註》燕之二邑。又人名。《左傳·襄二十九年》吳公子札適衞說𨙊瑗史狗。又姓。《正字通》漢狗未央。見印藪。又《韻會》通作㺃。荀子，曾不如相雞㺃之可以爲名也。《埤雅》狗从苟。韓子曰：蠅營狗苟。狗苟，故从苟也。◎按荀子儒效篇今本作狗。又《集韻》許𠋫切，音詬。本作𧲿。熊虎子名。或作豿。《爾雅·釋獸》熊虎醜，其子狗。《註》律曰：捕虎一，購錢三千，其狗半之。《疏》郭引當時之律，以證虎子名狗之義也。

狘：《廣韻》《集韻》《韻會》𠀤許月切，音䬂。《說文》獸走貌。《禮·禮運》麟以爲畜，故獸不狘。《註》狘，走貌也。《疏》狘，驚走也。《釋文》况越反。又《廣韻》獸名。○按《說文》本作𤞉。《正字通》云：俗本《說文》譌从戌，非。

狙：《唐韻》親去切《集韻》《韻會》《正韻》七慮切，𠀤音覻。《說文》玃屬。从犬，且聲。《戰國策》兵固天下之狙喜也。《註》狙，玃屬而狡黠，言兵家如之而可喜。又《管子·七臣七主篇》從狙而好小察。《註》狙，伺也，謂旣任臣有所爲，必從而伺之。《史記·留侯世家》良與客狙擊秦皇帝博浪沙中。《註》服虔曰：狙，伺𠋫也。七預反。應劭云：狙，伺也。一云伏伺也。狙之伺物，必伏而𠋫之，故今云狙𠋫是也。又《說文》一曰狙，犬也。暫齧人者。一曰犬不齧人也。又《集韻》莊助切，音詛。猿類。《莊子·齊物論》狙公賦芧。朝三而暮四，衆狙皆怒。曰然則朝四而暮三，衆狙皆悅。又《徐無鬼》吳王浮于江，登于狙之山，衆狙見之，恂然棄而走。又《廣韻》《韻會》七余切《集韻》千余切，𠀤音疽。《廣韻》猿也。《集韻》猨屬。又《前漢·諸侯王表》騁狙詐之兵。《註》應劭曰：狙，伺也。音若蛆。師古：音千絮反。又《山海經》倚帝之山有獸，如鼣鼠，白耳白喙，名曰狙如。《註》狙如鼠，耳銳喙。又《集韻》《正韻》𠀤子余切，音苴。猿屬。又《山海經》北號之山，有獸焉，其狀如狼，赤首而鼠目。其音如豚，名曰猲狙。《註》郭璞曰：猲狙，音葛苴。◎按韻書引山海經，皆作獦狚。考證：〔《前漢·宣帝紀》騁狙詐之兵。《註》應劭曰，狙，伺也。若蛆反。〕謹按宣帝紀無此文。謹照原文宣帝紀改諸侯王表。若蛆反改音若蛆。

狚：《廣韻》《集韻》《韻會》得按切《正韻》得爛切，𠀤音旦。《廣韻》獵狚，獸名，似狼。《集韻》猲狚，巨狼也。又《莊子·齊物論》猨猵狚以爲雌。《註》猵狚，一名獦牂。似猿，狗頭，其雄喜與雌猿爲牝牡。又《廣韻》多旱切《集韻》黨旱切《韻會》當旱切，𠀤音亶。《廣韻》獵狚。《集韻》獵亶也。又《揚子·方言》掩𡩡取也。自關而東曰掩，自關而西曰𡩡。或曰狚。又《廣韻》《集韻》《韻會》當割切《正韻》當拔切，𠀤音怛。《廣韻》獦狚，出山海經。◎按山海經本作狙。郭讀平聲。諸書引之皆作狚，疑誤。

狛：《廣韻》《集韻》𠀤匹各切，音粕。《說文》如狼，善驅羊。从犬，白聲，讀若蘖。甯嚴𠀤讀若泊。又《集韻》伯各切，音博。又筆戟切，音碧。又步化切，音𥝧。義𠀤同。《集韻》或作𤝡。

𤝠：《集韻》𤡴，古作𤝠。註詳十二畫。

𤝡：《廣韻》白駕切，音𥝧。獸名。似狼。《集韻》同狛。

狟：《唐韻》《集韻》𠀤胡官切，音桓。《說文》犬行也。从犬，亘聲。引書尚狟狟。◎按今周書牧誓作桓桓。又《韻會》貆，通作狟。狢類。《淮南子·齊俗訓》狟狢得埵防弗去而緣。◎按廣韻集韻，狟訓犬行，貆訓貉類，二字分見。韻會狟字不另列出，附見貆字註，亦訓貉類。至正韻，竟收狟刪貆，專訓貉類，非。又《集韻》許元切，音萱。本作貆，貉類。

狠：《唐韻》五還切《集韻》吾還切，𠀤音𤸷。《說文》犬𩰚聲也。从犬，艮聲。又《玉篇》五閑切《集韻》牛閑切，𠀤音詽。義同。◎按廣韻集韻附見𤡥字註。又《集韻》獸名。又《集韻》魚巾切，音銀。義同。又口很切，音懇。本作豤。齧也。詳豕部豤字註。

㹫：《集韻》延知切，音彝。獸也。

𤝯：《篇海》蒲可切，婆上聲。玀𤝯，謂僂腰而行也。出《釋典》。

狡：《唐韻》《集韻》《韻會》《正韻》𠀤古卯切，音絞。《說文》少狗也。匈奴地有狡犬，巨口而黑身。《玉篇》獸名。少狗也。又《山海經》玉山有獸，狀如犬而豹文，角如牛，名曰狡，音如吠犬，見則其國大穰。《註》郭璞曰：太康七年，邵陵檻得一獸，狀如豹文，有兩角，無前兩腳，時人謂之狡。疑非此。盧柟蠛蠓集云：狡音龐吠，豹文純擾。又《玉篇》猾也，獪也。《左傳·成八年》夫狡焉思啓封疆，以利社稷者，何國蔑有。《註》狡猾之人。又《廣韻》狂也。《左傳·僖十五年》亂氣狡憤。《註》狡，戾也。《疏》言馬之亂，氣狡戾而憤滿。又《詩·鄭風》不見子充，乃見狡童。《箋》狡童，言有貌而無實。《疏》狡童，謂狡好之童。又《玉篇》疾也，健也。《戰國策》狡兔有三窟。又《釋名》狡，交也。與物交錯也。又人名。《左傳·宣二年》狂狡輅，鄭人。考證：〔《山海經》玉山有獸，名曰狡，見則其國犬穰。〕謹照原文犬穰改大穰。

狢：《集韻》《類篇》𠀤曷各切，音涸。《玉篇》狐狢。《廣韻》本作貈。亦作貉。《集韻》亦作𧲦𧴘。詳豸部貈貉二字註。《穆天子傳》白狐元狢。

𤝰：《廣韻》都合切《集韻》德合切，𠀤音答。《廣韻》犬食。

狣：《廣韻》治小切《集韻》直紹切，𠀤音兆。《廣韻》犬有力也。《爾雅·釋畜》絕有力，狣。《疏》犬壯大絕有力者名狣。又《集韻》杜皓切，音道。又馳遙切，音潮。義𠀤同。

𤝱：《廣韻》烏結切《集韻》一結切，𠀤音噎。《玉篇》獒𤝱，獸名。《山海經》三危之山，有獸焉，狀如牛，白身四角，毫如披蓑，名曰獓𤝱。是食人。又《集韻》因蓮切，音煙。義同。

𤝲：《集韻》訛胡切，音吾。本作㹳。詳㹳字註。

𤝳：《集韻》養里切，音以。《玉篇》䝤姓也。

𤝴：《篇海》五見切，音彥。逐虎犬也。

𤝵：《唐韻》巨王切《集韻》渠王切，𠀤音軖。《說文》狾犬也。从犬，㞷聲。又《集韻》躁也。《集韻》隸作狂。或書作𤝶𢙌。

𤝶：《集韻》同𤝵。

𤝷：《集韻》胡江切，音降。《玉篇》𤢐𤝷。《集韻》𤢐𤝷，犬不服牽也。

𤝸：《集韻》邊迷切，音篦。𤝸𤜵，獸名。𤜵原字从幵，不从开。

狤：《廣韻》居質切《集韻》激質切，𠀤音吉。《玉篇》狂也。又《集韻》一曰狤𤟎，獸名，出西域，噉熏陸香，身無毛。又《廣韻》巨乙切《集韻》極乙切，𠀤音姞。《廣韻》狂狤。又《廣韻》古屑切《集韻》吉屑切，𠀤音結。《廣韻》狤狧，獸名。《集韻》作狤〈犭居〉。《類篇》作狤𤟎。又《集韻》古邁切，音夬。本作獪。或作㹟。詳後獪字註。

㹬：《集韻》爽士切，音史。獸名。似犬。或作𧳅。

𤝹：《廣韻》章俱切《集韻》鍾輸切，𠀤音朱。《廣韻》𤝹獳。《集韻》獸名。山海經云：耿山有獸，狀如狐而魚鱗，有翼，名曰𤝹獳。通作朱。◎按今山海東山經作朱儒。考證：〔山海經云，&lt;耳犬&gt;山有獸〕謹照原文&lt;耳犬&gt;改耿。〔按今山海東山經作朱儒。〕謹照原文儒改獳。

狥：《字彙》俗徇字。◎按狥字諸書不載，當爲徇字之譌。

𤝺：《篇海》同狔。

㹭：《廣韻》餘制切《集韻》以制切，𠀤音曳。《廣韻》貍子。《集韻》本作𧳙。詳豸部𧳙字註。

狦：《唐韻》《集韻》𠀤所晏切，音訕。《說文》惡健犬也。从犬，𠛹省聲。又《廣韻》獸名。似狼。又人名。《前漢·宣帝紀》呼韓邪單于𥡴矦狦來朝。《註》應劭曰：狦，音訕。又《廣韻》所姦切。《集韻》師姦切，𠀤音𠛹。《廣韻》惡健犬也。又《博雅》狼也。又人名。《前漢·𥡴矦狦註》師古：音𠜂。李奇音山。又《集韻》相干切，音𨀢。漢有單于𥡴矦狦。《漢書註》師古：又音先安反。

狧：《廣韻》吐盍切，音榻。《說文》犬食。从犬，舌。讀若比目魚鰈之鰈。《玉篇》作𤠟，同𤟬。又狧狧，貪欲意。《揚子·太玄經》營狩狧狧。又《揚子·方言》犬不吠而齧人曰冷狧。又《唐韻》他合切《集韻》託合切，𠀤音錔。義同。《集韻》或作㹺。又《集韻》甚爾切，音𦧇。犬以舌取物。《前漢·吳王濞傳》語有之，曰狧糠及米。《註》師古曰：用舌食也。蓋以犬爲喻也。

𤝻：《廣韻》弋支切《集韻》余支切，𠀤音移。《廣韻》獸名。似犬，尾白，目喙赤。《山海經》鮮山有獸，其狀如膜犬，赤喙，赤目，白尾，見則邑有火，名曰𤝻卽。《註》談薈曰：火獸，兆火。𤝻卽火獸，見則邑有火災也。《集韻》或作𧳁𤜣。考證：〔《廣韻》戈支切。〕謹照原文戈改弋。

𤝼：《集韻》猘，古作𤝼。註詳八畫。

狨：《廣韻》如融切《集韻》《韻會》而融切《正韻》而中切，𠀤音戎。《廣韻》細布。亦作絨。◎按別本廣韻云：狨，猛也。絨，細布。分二義。正韻云：禺屬，毛可爲布。當是因其毛可爲布，故名細布爲絨也。又《集韻》獸名。禺屬。其毛柔長可藉。《本草》似猴而大，毛黃赤色，生廣南山谷閒。皮作鞍褥。《埤雅》狨蓋猿狖之屬。輕捷善緣木，大小類猿，長尾，尾作金色。今俗謂之金線，狨生川峽深山中，人以藥矢射之，取其尾，爲臥𥛑鞍被坐毯。狨甚愛其尾，中矢毒，卽自齧斷其尾以擲之，惡其爲深患也。狨，一名猱。

㹮：《廣韻》《集韻》𠀤莫白切，音陌。《廣韻》𤜤㹮，驢父牛母。亦作馲𩢷。《山海經·崍山註》郭璞曰：邛來山，在漢嘉嚴道縣，江水所自出，山有九折坂，出㹮。㹮似熊而黑白駁。亦食銅鐵。《集韻》本作𩢷。

𤝽：《集韻》羊至切，音肄。本作𧳙。或作貄。詳豸部貄字註。

𤝾：《篇海》乃老切，音惱。雌狢也。《字彙》同㺁。

𤝿：《集韻》曲王切，音匡。本作劻。詳力部劻字註。

狩：《唐韻》書救切《集韻》《韻會》《正韻》舒救切，𠀤音獸。《說文》犬田也。从犬，守聲。《爾雅·釋天》冬獵爲狩。《左傳·隱九年》冬狩。《註》狩，圍守也。冬物畢成，獲則取之，無所擇也。《白虎通義》冬謂之狩何，守地而取之也。又《爾雅·釋天》火田爲狩。《註》放火燒草獵亦爲狩。又或作守。《孟子》天子適諸侯曰巡狩。巡狩者，巡所守也。《禮·王制》天子五年一巡守。《註》狩或作守。又《集韻》《韻會》《正韻》𠀤始九切，音手。《集韻》冬獵。《詩·鄭風》叔于狩，巷無飮酒。又《小雅》田車旣好，四牡孔阜。東有甫草，駕言行狩。又叶書几切，音始。《易林》尅身潔己，逢禹巡狩。錫我𤣥圭，拜受福祉。又叶賞呂切，音暑。《易林》駕龍巡狩，王得安所。

狪：《集韻》他東切，音通。《山海經》泰山有獸，其狀如豚而有珠，名曰狪狪。其鳴自訆。《註》郭璞曰：音如吟恫之恫。騈雅曰：狪狪，珠豚也。亶爰子曰：召慵狪，使先驅。《郭璞·狪狪圖贊》蚌則含珠，獸何不可。狪狪如豚，被褐懷禍。患難無由，招之自我。又《集韻》徒東切，音同。本作𧱁。野彘。或作𧳆。考證：〔《山海經》泰山有獸，名曰狪狪。其名自䚯。〕謹照山海經之例其名改其鳴。䚯改訆。

㹯：《廣韻》許尤切《集韻》虛尤切，𠀤音休。《廣韻》本作貅。《集韻》或作䝗。詳豸部貅字註。

𤞀：《篇海》戸浪切，犺去聲。猰也。《正字通》犺字之譌。

狫：《正字通》魯考切，勞上聲。犵狫。詳犵字註。

𤞁：《集韻》訖逆切，音戟。獸名。窮玃也。或作犱。

𤞂：《元覽》蠪𤞂九頭。《山海經》作侄。

𤞲：《篇海》形圖切，音和。𤞲狢，小犬。亦作𤞙。

狳：《玉篇》與魚切《集韻》羊諸切，𠀤音余。犰狳。詳犰字註。

狴：《廣韻》邊兮切《集韻》邊迷切，𠀤音鎞。《玉篇》獸名。《廣韻》狴犴，獸也。又《廣韻》本作𨻼。牢也。《集韻》或作𨻀。詳阜部𨻀字註。又《集韻》部禮切，音陛。狴犴，獄名。

㹱：《廣韻》七雀切《集韻》七約切，𠀤音鵲。《玉篇》宋良犬。《廣韻》韓獹宋㹱。《集韻》或作猎𤡯。又《廣韻》七玉切《集韻》趨玉切，𠀤音促。義同。

㹲：《廣韻》許交切《集韻》虛交切，𠀤音虓。《玉篇》犬驚。《廣韻》豕驚。本作㺒。或作𤠖。又《集韻》許敎切，音孝。本作𧱐。詳豕部𧱐字註。

狵：《廣韻》莫江切，音厖。《玉篇》犬多毛也。《廣韻》亦作尨。又《集韻》竹角切，音琢。本作𧱓。或作𢁁。詳豕部𧱓字註。

㹳：《廣韻》五胡切《集韻》訛胡切，𠀤音吾。《廣韻》猿屬。《集韻》獸名。如猿，善啼。或作𤝲。又《集韻》五故切，音誤。猿類犬，而有髯，色黃。

𤞚：《廣韻》相邀切《集韻》思邀切，𠀤音宵。《玉篇》狂病。《廣韻》狂也。出文字集略。

狶：《玉篇》許里切，音喜。楚人呼豬聲。又《馬融·廣成頌》抾封狶。《註》狶，豬也。虛起反。又《集韻》賞是切，音豕。《通鑑三皇紀》狶韋氏。《莊子·外物篇》以狶韋氏之流，觀今之世。又《集韻》許豈切，音唏。《集韻》本作豨。又《集韻》抽遲切，音絺。狶韋氏，因氏命官也。又盈之切，音飴。狶韋，太史官名。李軌說。又虛宜切，音僖。豕也。《列子·黃帝篇》食狶如食人。又《集韻》香依切，音希。義同。

𤞛：《唐韻》徂朗切。《說文》妄彊犬也。从犬从壯，壯亦聲。又《集韻》在朗切，音銺。又《廣韻》在良切《集韻》慈良切，𠀤音牆。又《集韻》側羊切，音莊。義𠀤同。又《玉篇》阻亮切《集韻》《類篇》側亮切，𠀤音壯。妄彊也。

𤞜：《篇海》鋪杯切，音坯。貍子也。

㹴：《字彙》古行切，音庚。獸名。又犬也。《正字通》俗字。

𤞝：《集韻》丈蟹切。《玉篇》俗豸字。《集韻》或作𧣾𧣭，通作豸。又《玉篇》音稚。義同。

𤞞：《唐韻》余蜀切《集韻》余玉切，𠀤音欲。《說文》獨𤞞，獸也。从犬，谷聲。《集韻》一曰豕毛長尾。又《集韻》古祿切，音穀。《廣韻》獸如赤豹，五尾。《山海經》北囂之山有獸焉，其狀如虎而白身，犬首馬尾彘鬣名獨谷。《註》郭璞曰：𤞞音谷。

𤞟：《集韻》大透切，音豆。《玉篇》犬吠聲也。

𤞠：《篇海》初轄切，音刹。水獸名。《集韻》作𤞎，下从木。

㹵：《篇海》五郢切，音脛。狩也。

狷：《唐韻》古縣切《韻會》規縣切，𠀤音絹。《說文》褊急也。从犬，肙聲。《集韻》有所不爲也。《論語》狷者，有所不爲也。《晉語》小心狷介，不敢行也。《後漢·隂興傳》豐亦狷急。《註》狷，疾也。又《廣韻》《正韻》吉掾切《集韻》規掾切，𠀤音睊。又《集韻》《韻會》𠀤古泫切，音琄。或作獧。義𠀤同。又《集韻》圭懸切，音涓。亦有所不爲也。又《玉篇》疑猶豫也。◎按廣韻集韻𠀤書作狷。狷字从䏍作。《字彙》俗猨字。狷原字从䏍，不从肙。

狸：《廣韻》里之切《集韻》陵之切，𠀤音离。《玉篇》似貓。《詩·豳風》取彼狐狸，爲公子裘。《禮·內則》狸去正脊。《左傳·襄十四年》狐狸所居。《莊子·逍遙遊》子獨不見狸狌乎。𤰞身而伏，以𠋫敖者。又《徐無鬼》是狸德也。又《史記·封禪書》狸首者，諸侯之不來者。《註》徐廣曰：狸，一名不來。又《揚子·方言》貔，關西謂之狸。又《史記·封禪書》殺一狸牛，以爲俎豆牢具。◎按註作犛牛，當與犛通。考證：〔《玉篇》似〈豸芮〉。〕謹照原文〈豸芮〉改貓。

狹：《玉篇》下甲切《正韻》胡夾切，𠀤音匣。《玉篇》同狎。今爲闊狹。《書·咸有一德》無自廣以狹人。《釋文》狹，戸夾反。又《廣韻》侯夾切《集韻》轄夾切，𠀤音洽。《廣韻》隘狹。《禮·禮器》禮之大倫，以地廣狹。《釋文》狹，音洽，又戸夾反。《史記·滑稽傳》臣見其所持者狹，而所欲者奢。

𤞡：《集韻》徐嗟切，音邪。《玉篇》㹺𤞡，獸也。

狺：《廣韻》語斤切《集韻》《正韻》魚斤切《韻會》疑巾切，𠀤音銀。《廣韻》犬爭也。本作㹞。詳㹞字註。《楚辭·九辯》猛犬狺狺以迎吠。《正韻》亦作狋。又《集韻》擬引切，音釿。本作齗，詳齒部齗字註。

狻：《唐韻》素官切《集韻》《韻會》《正韻》蘇官切，𠀤音酸。《說文》从犬，夋聲。《爾雅·釋獸》狻麑如虦猫，食虎豹。《註》卽獅子也。出西域。《𥠇天子傳》狻猊，野馬，走五百里。《廣韻》或作䝜。《集韻》或作𪊴。又《集韻》須閏切，音浚。犬急也。

狼：《唐韻》魯當切《集韻》《韻會》盧當切《正韻》魯堂切，𠀤音郞。《說文》似犬，銳頭白頰，高前廣後。从犬，良聲。《埤雅》狼大如狗，靑色，作聲諸竅皆沸，善逐獸。里語曰：狼卜食。狼將遠逐食，必先倒立以卜所向，故獵師遇狼輒喜。狼之所嚮，獸之所在也，其靈智如此。古之烽火用狼糞，取其煙直而聚，雖風吹之不斜。《爾雅·釋獸》狼，牡貛，牝狼。《註》牡名貛，牝名狼，辨狼之種類也。《詩·齊風》竝驅從兩狼兮。《周禮·天官·獸人》冬獻狼。《註》狼膏聚，聚則溫。又狼藉。《孟子》樂歲粒米狼戾。《註》狼戾，猶狼藉也。又《周禮·秋官》條狼氏。《註》條，當爲滌器之滌。狼狼扈道上。《疏》狼狼扈道上者，謂不蠲之物在道，猶今言狼藉也。又星名。《史記·天官書》東有大星曰狼。狼角變色，多盜賊。又《律書》西至於狼。狼者，言萬物可度量。斷萬物故曰狼。又《杜篤·論都賦》寥狼邛莋。《註》寥狼，猶擥擾也。又地名。《左傳·文九年》楚子師於狼淵，以伐鄭。《史記·秦本紀》白起攻趙，取代光狼城。又白狼縣，屬右北平郡。臯狼縣，屬西河郡。皆見《前漢·地理志》。又《後漢·明帝紀》西南夷白狼動黏諸種，前後慕義貢獻。又草名。《爾雅·釋草》孟狼尾。《註》似茅，今人亦以覆屋。又姓。《左傳·文二年》狼瞫取戈以斬囚。又《集韻》里黨切。音朗。狼犺，獸名。似猴。又郁狼，漢侯國。《韋昭曰》屬魯。狼音盧黨反。見《史記·建元以來王子侯者年表》。又《集韻》《韻會》𠀤郞宕切，音浪。博狼，地名。在陽武。《前漢·張良傳》秦皇帝東遊，至博狼沙中《註》師古曰：狼音浪。◎按史記本作浪。

狽：《廣韻》《集韻》𠀤博蓋切，音貝。《玉篇》狼狽也。《集韻》獸名。狼屬也。生子或欠一足，二足者，相附而行，離則顚，故猝遽謂之狼狽。《後漢·儒林傳》狼狽折札之命。

狾：《唐韻》《集韻》𠀤征例切，音制。《說文》狂犬也。《前漢·五行志》宋國人逐狾犬。《集韻》或作猘瘈。○按《說文》引《春秋傳》曰：狾犬入華臣氏之門。今本《左傳·襄十七年》傳作瘈狗。又《集韻》居例切，音罽。本作猘。或作瘈𪘥𤝼。又《集韻》《類篇》𠀤尺制切，音掣。或作𤠹𢢐。又《集韻》吉詣切，音計。本作猘。義𠀤同。

狿：《廣韻》以然切《集韻》夷然切，𠀤音延。《玉篇》獸名。《廣韻》獌狿，大獸，長八尺。《集韻》似狸而長，或作蜒。《史記·司馬相如傳》窮奇獌狿。《揚雄·校獵賦》斮巨狿。又《玉篇》丑延切《集韻》抽延切，𠀤音脠。又《廣韻》于線切《集韻》延面切，𠀤音衍。義𠀤同。

㹶：《廣韻》特丁切《集韻》《正韻》唐丁切，𠀤音庭。《廣韻》猱㹶，猿屬也。《集韻》或作𤠜。

𤞢：《正字通》移長切，音楊。𤞢獚，犬也。詳獚字註。

猄：《玉篇》九卿切，音荆。義闕。《字彙》獸名。

猅：《集韻》《類篇》𠀤蒲皆切，音排。犬短首謂之猅。

猆：《廣韻》甫微切，音飛。姓也。《左傳》晉有猆豹。○按《左傳·襄二十三年》本作斐豹。《正字通》奜字之譌。姓譜有非奜無猆。

㹹：《集韻》居行切，音庚。狓㹹，犬名。考證：〔《集韻》狓㹹，大名。〕謹照原文大改犬。

㹺：《廣韻》他合切《集韻》託合切，𠀤音錔。《玉篇》犬食。《廣韻》亦作𦧟。《集韻》本作狧。詳狧字註。

𤟃：《玉篇》所甲切，音霎。豕母也。◎按廣韻集韻書作𧲌。

猇：《集韻》于包切，音倄。《玉篇》虎欲齧人聲也。又《集韻》一曰國名。又一曰犬聲。又《廣韻》許交切《集韻》虛交切，𠀤音哮。《集韻》本作虓。或作唬。又《廣韻》胡茅切《集韻》何交切，𠀤音肴。義𠀤同。又《廣韻》縣名。《前漢·地理志》濟南郡猇。《註》侯國。師古曰：今東朝陽有猇亭。又《集韻》吁嬌切，音鴞。《前漢·地理志註》蔡謩音鴞。又《類篇》陳知切，音馳。義同。又《集韻》夷周切，音由。《前漢·地理志註》師古：音于虬反。

𤟄：《集韻》枯江切，音𩩝。本作腔。或作羫。詳肉部腔字註。

猈：《唐韻》薄蟹切《集韻》部買切，𠀤音矲。《說文》短脛狗也。又《廣韻》一曰案下狗也。又《集韻》薄麋切，音皮。《春秋·昭十三年》楚有史猈。或作篺。又《集韻》頻彌切，音陴。又蒲街切，音牌。義𠀤同。亦作篺。又《廣韻》步皆切《集韻》蒲皆切，𠀤音排。《廣韻》短頭狗也。又《集韻》人名。

猉：《集韻》渠之切，音其。汝南謂犬子爲猉。

㹻：《集韻》烏和切，音倭。《玉篇》本作猧。犬名。《集韻》小犬。又《集韻》邕危切，音逶。㹻猗，犬屬。

㹼：《廣韻》《集韻》𠀤居六切，音菊。《廣韻》石㹼，獸名。食猴也。《集韻》黃腰也。

𤟅：《集韻》呼韽切，音陷。犬聲。

猊：《廣韻》五稽切《集韻》硏奚切，𠀤音倪。《廣韻》狻猊，師子屬。一走五百里。詳狻字註。《廣韻》亦作麑。

猋：《唐韻》甫遙切《集韻》《韻會》《正韻》𤰞遙切，𠀤音標。《說文》犬走貌。从三犬。又《爾雅·釋天》扶搖謂之猋。《註》暴風从下上。《疏》李巡曰：猋，上也。《釋文》猋，必遙反。又《爾雅·釋草》猋，藨芀。《註》皆芀荼之別名。《疏》芀，一名猋。又名藨萑，茅之屬。又《集韻》紕招切，音漂。回風也。《禮·月令》猋，風暴雨總至。《註》回風爲猋。《釋文》本又作飄。徐音方遙反。考證：〔《爾雅·釋草》猋，蔗芀。《疏》芀，一名猋。又名蔗〕謹照原文兩蔗字𠀤改藨。

猌：《唐韻》《集韻》𠀤魚僅切，音憖。《說文》犬張齗怒也。从犬，來聲。又《說文》讀若銀。義同。

猍：《廣韻》落哀切《集韻》郞才切，𠀤音來。《玉篇》貍也。《廣韻》本作𧳟。詳豸部𧳟字註。又《集韻》陵之切，音犛。本作貍。或作狸𧳟。詳豸部貍字註。

猎：《廣韻》《集韻》𠀤秦昔切，音藉。《玉篇》獸名。或作獡。獸似熊。又《集韻》祥亦切，音席。《山海經》先民之山，有黑蟲，如熊狀，名曰猎猎。《註》郭璞曰：或作獡，音夕。又《集韻》思積切，音昔。義同。又《集韻》《韻會》七約切《正韻》七雀切，𠀤音鵲。《彙雅》宋良犬。一名猎猎。《集韻》本作㹱。或作獡。詳㹱字註。

𤟆：《字彙》昌止切，音齒。獸名。《正字通》獺字之譌。

㹽：《唐韻》初版切《集韻》楚綰切，𠀤音𪘪。《說文》齧也。从犬，戔聲。又《玉篇》犬食也。又《集韻》楚限切，音剗。齧也。又仕限切，音棧。犬食曰㹽。

猏：《廣韻》古賢切《集韻》經天切，𠀤音肩。《廣韻》俗豣字。同𧱚。詳豕部豣字註。《呂氏春秋》懼虎而刺猏。

𤟇：《集韻》以冉切，音琰。《山海經》女和月母之國有人，名曰𪂧。北方曰𪂧來之風曰𤟇。是處東極隅，以止日月，使無相閒出沒，司其短長。《註》言北方亦有兩名，曰𪂧曰𤟇。任臣云：人名曰𪂧，亦曰𤟇，處東隅以止日月。

猐：《廣韻》去羊切《集韻》墟羊切，𠀤音蜣。《廣韻》本作羌。

𤟈：《集韻》都籠切，音東。本作䍶。詳羊部䍶字註。

猑：《廣韻》古渾切《集韻》公渾切，𠀤音昆。《廣韻》獸名。又《集韻》大犬也。又《馬融·廣成頌》絹猑蹏。《註》猑蹏，野馬也。◎按爾雅釋畜作騉蹄。

𤟉：《篇海》音岸，今作犴。獸名。《正字通》俗豻字。

𤟊：《篇海》余救切，音右。獸名。似猿。《正字通》狖字之譌。

猒：《唐韻》《集韻》於鹽切《廣韻》一鹽切《韻會》幺鹽切，𠀤音懕。《說文》飽也。从甘从肰。《玉篇》足也。《說文》或作𤞣。《玉篇》亦作𤞣。《廣韻》亦作饜。又《廣韻》《集韻》《正韻》𠀤於豔切，音嬮。義同。《廣韻》亦作饜。《集韻》亦作厭懕。又《玉篇》於甲切，音押。《集韻》益涉切，音魘。義𠀤同。《集韻》本作厭。或作壓。

猓：《廣韻》《集韻》𠀤古火切，音果。《玉篇》猓𤡮，獸也。《集韻》似猴。通作果。考證：〔《廣韻》《集韻》𠀤五火切，音果。〕謹照原文五火切改古火切。

𤟋：《篇海》古巧切，音皎。疾也，健也，猾也，狂也。《正字通》俗狡字。

𤟌：《唐韻》卽兩切《集韻》子兩切，𠀤音獎。《說文》嗾犬厲之也。从犬，將省聲。

猔：《玉篇》子宋切，音綜。犬生一子。◎按廣韻集韻有䝋無猔。音義𠀤同。

猕：《集韻》民𤰞切，音彌。本作獮。或作𤝝。詳獮字註。〔本作〈亻彌〉。或作𤝝。詳獮字註。〕謹照〈亻彌〉字註，〈亻彌〉字獮字𠀤改獮。

𤟍：《唐韻》《集韻》𠀤陟革切，音摘。《說文》犬張耳貌。从犬，易聲。《廣韻》犬怒張耳。

猖：《廣韻》尺良切《集韻》《韻會》蚩良切《正韻》齒良切，𠀤音昌。《玉篇》狂駭也。《廣韻》猖狂。《莊子·山木篇》猖狂妄行，乃蹈乎大方。《後漢·李通傳》猖狂無妄之福。又或作昌。《屈原·離騷》何桀紂之猖披。《註》一作昌被。

𤟎：《集韻》九勿切，音屈。狤𤟎，西域獸名。食香，無毛，但自鼻有毛，廣寸許，至尾。燒刺不能傷。

㹾：《廣韻》平表切《集韻》被表切，𠀤音𠬪。《玉篇》獪也。又《集韻》巨夭切，音𨲭。又俾小切，音褾。義𠀤同。又《集韻》《類篇》𠀤巨小切，音蹺。《博雅》㹾犺，健也。

猗：《唐韻》於离切《集韻》《韻會》《正韻》於宜切，𠀤音漪。《說文》犗犬也。从犬，奇聲。又《玉篇》歎辭也。《詩·周頌》猗與漆沮。《箋》猗與，歎美之言也。又《商頌》猗與那與。《晉語》猗兮違兮。《呂氏春秋》塗山女歌曰：侯人兮猗。實始作爲南音。又《廣韻》長也，倚也。《詩·小雅》有實其猗。《傳》猗，長也。《箋》猗，倚也。又《詩·衞風》綠竹猗猗。《傳》猗猗，美盛貌。《班固·西都賦》曄曄猗猗。又《玉篇》猗氏，縣名。《史記·貨殖傳》猗頓用盬鹽起。《註》以興富於猗氏。故曰猗頓。又與漪通。《詩·魏風》河水淸且漣猗。《釋文》本亦作漪。又與兮通。《書·秦誓》斷斷猗無他伎。《疏》猗者，足句之辭，不爲義也。《禮·大學》引此作斷斷兮。猗是兮之類。又與欹通。《詩·齊風》猗嗟昌兮。《傳》猗嗟，歎辭。《釋文》或作欹。又與依同。《前漢·孔光傳》猗違者連歲。又《廣韻》於綺切《集韻》《韻會》《正韻》隱綺切，𠀤音倚。《廣韻》猗狔，猶窈窕也。《集韻》猗狔，弱貌。又《詩·衞風》寬兮綽兮，猗重較兮。《釋文》猗，於綺反。依也。又《詩·豳風》猗彼女桑。《傳》角而束之曰猗。《釋文》於綺反。徐音於宜反。又《詩·小雅》楊園之道，猗于畞丘。《傳》猗，加也。又《集韻》倚可切《正韻》烏可切，𠀤音妸。《集韻》桑貌。《詩·檜風》隰有萇楚，猗儺其枝。《傳》猗儺。柔順也。《釋文》猗，於可反。《集韻》或作阿。又《集韻》於義切，音輢。相附著也。《詩·小雅》兩驂不猗。《疏》不相依倚。《釋文》猗，於害反。又於綺反。又《韻會》於記切，音意。義同。又叶於何反，音窩。《詩·衞風》瞻彼淇奧，綠竹猗猗。有斐君子，如切如磋，如琢如磨。

猘：〔古文〕𤝼《集韻》征例切，音制。本作狾。或作瘈。詳狾字註。又《集韻》《韻會》𠀤居例切，音罽。義同。《淮南子·氾論訓》猘狗之驚，以殺子陽。《集韻》或作狾瘈𪘥。又《集韻》吉詣切，音計。或作狾。義同。

猙：《廣韻》側莖切《集韻》甾莖切，𠀤音爭。《廣韻》獸名。似豹，一角五尾。《山海經》章峨之山有獸焉，狀如赤豹，五尾一角，音如擊石，其名如猙。《註》一曰似狐有翼。黃氏續騷經曰：梟授翼於獰猙。又《集韻》中莖切，音玎。猙獰，犬毛。又《廣韻》《集韻》𠀤疾郢切，音靜。《廣韻》獸似狐，有翼。《集韻》飛狐也。《山海經·如猙註》郭璞曰：本音靜。

㹿：《集韻》直角切，音濁。《玉篇》猛犬。《集韻》大猛噬。又《玉篇》豬孝切《集韻》陟敎切，𠀤音罩。《玉篇》狩也。又《集韻》獸名。

猚：《唐韻》五佳切，音涯。《說文》鳥也。从隹犬聲。又水名。《說文》睢陽有猚水。又《集韻》魚其切，音疑。鳥名。又《廣韻》力軌切《集韻》魯水切，𠀤音壘。《玉篇》似獼猴。《廣韻》本作蜼。《集韻》或作蜼。又《集韻》余救切，音袖。義同。本作蜼。或作𧳫。蜼字从虫从自。

猛：〔古文〕𠩜《唐韻》莫杏切《集韻》《韻會》《正韻》母梗切，𠀤音蜢。《說文》健犬也。又𡝹氏，獸名。《司馬相如·上林賦》鋋猛氏。《註》郭璞曰：今蜀中有獸，狀如熊而毛淺，有光澤，名猛氏。又《玉篇》健也。《廣韻》勇猛。《禮·郊特牲》虎豹之皮，示服猛也。又《玉篇》嚴也。《左傳·昭二十年》惟有德者能以寬服民，其次莫如猛。又《玉篇》惡也，害也。《禮·檀弓》苛政猛于虎。又虎猛縣，屬西河郡。猛陵縣，屬蒼梧郡。皆見《前漢·地理志》。又山名。《淮南子·地形訓》汝出猛山。又姓。《廣韻》左傳晉大夫猛獲之後。

猜：《唐韻》《集韻》《韻會》《正韻》𠀤倉才切，音偲。《說文》恨賊也。《揚子·方言》猜，恨也。《左傳·僖九年》送往事居，耦俱無猜，貞也。《註》兩無猜恨。又《玉篇》疑也，懼也。《左傳·昭七年》雖吾子，亦有猜焉。又《小爾雅》猜，很也。《史記·吳起傳》猜忍人也。

猝：《唐韻》麤沒切《集韻》《韻會》《正韻》蒼沒切，𠀤音𥾛。《說文》犬从艸暴出逐人也。又《玉篇》言倉卒，暴疾也，突也。《揚子·方言》䕁猝也。又叶與涉切。《蘇轍·滕王閣詩》豪風相凌蕩，俳語終倉猝。事往空長江，人來逐飛楫。《玉篇》今作卒。

𤟏：《正字通》與倏同。《同文備考》从走狗立類，叔聲。爲凡倏忽字。小篆上从攸，蓋叔之誤。俗書下从火，乃犬之誤也。攸字从支作。

𤟐：《正字通》同猘。◎按集韻猘字有征例居例二切，𠀤同。瘈从疒，不从厂，𠀤無𤟐字。《正字通》从厂，非是。

𤟑：音戾。《山海經》樂馬之山有獸焉，其狀如彙，赤如丹火，其名曰𤟑。《註》郭璞曰：音戾。

猢：《廣韻》戸吾切《集韻》洪孤切，𠀤音胡。《廣韻》獑猢，獸名。似猨。《集韻》本作𪕮。或作𪕉，亦書作𪕾。詳鼠部𪕮字註。○按《廣韻》猢𪕮分列。

猣：《廣韻》子紅切《集韻》祖叢切，𠀤音豵。《玉篇》犬生三子。《爾雅·釋畜》犬生三猣。○按《爾雅·釋畜》本音宗。

𤟜：《字彙》見周宣王《石鼓文》：薛作獻。◎按《石鼓文》第十鼓有獻字，薛作獻。《字彙》引《石鼓文》作𤟜，譌。

㺁：《廣韻》奴皓切《集韻》乃老切，𠀤音腦。《廣韻》雌狢。《集韻》雌貈。《廣韻》或作𧳦。《集韻》或作𧴙𤠏。

猤：《廣韻》《集韻》𠀤其季切，音悸。《廣韻》壯勇貌。《集韻》武猛也。《左思·吳都賦》狂趭獷猤。《註》猤，壯勇之貌。其翠切。又《集韻》渠惟切，音葵。義同。又巨癸切，音揆。獷悍也。

𤟝：《篇海》火嫁切，音㙤。猶聲也。

猥：《唐韻》《集韻》《韻會》《正韻》𠀤烏賄切，音腲。《說文》犬吠聲。从犬，畏聲。又《玉篇》犬生三子也。又多也。《詩·大雅·卷阿箋》賢者則猥來就之。《疏》猥者，多而疾來之意。《前漢·溝洫志》水猥盛，則放溢。《註》師古曰：猥，多也。又《集韻》一曰幷雜。《左傳·隱五年皁隸註》取此雜猥之物，以資器備。又《史記·律書》猥云德化，不當用兵。《前漢·文帝三王傳》何故猥自發舒。《註》師古曰：猥，曲也。又盛也。《前漢·賈山傳》江臯河瀕，雖有惡種，無不猥大。《註》師古曰：猥，盛也。又積也。《前漢·董仲舒傳》科別其條，勿猥勿幷。《註》師古曰：猥，積也。又《五行志》兼受其猥。《註》師古曰：猥，積也。謂積敝也。又《廣韻》鄙也。《洞冥記》黃安自云𤰞猥。又《集韻》烏潰切，音㞇。犬衆吠也。

𤟞：《集韻》後敎切，音效。𤟞𤟞，犬吠。

𤟟：《唐韻》乙咸切《集韻》於咸切，𠀤音淊。《說文》竇中犬聲。从犬从音，音亦聲。《廣韻》犬吠聲。又《廣韻》《集韻》𠀤於陷切，音韽。義同。

猦：《廣韻》方戎切《集韻》方馮切，𠀤音風。《玉篇》猦𤝕，獸名。有尾，小打卽死，因風更生。《廣韻》猦母，狀如猿，逢人則叩頭，小打便死，得風還活。出異物志。《正字通》猦貍，狀如猿而小，目赤，尾短如無尾，身無毛，自鼻至尾一道有靑毛，廣寸許，見人若慙，屈頸叩頭，擊之卽死，以口向風，須臾復活。本作風。《酉陽雜俎》一名狤𤟎。

𤟠：《集韻》新於切，音胥。猨屬。

猧：《集韻》烏和切，音倭。《玉篇》犬名。亦作㹻。《元微之詩》嬌猧睡猶怒。

猨：《廣韻》雨元切《集韻》于元切，𠀤音袁。《玉篇》似獼猴而大，能嘯。《埤雅》猨，猴屬。長臂善嘯，便攀援，故其字从援省。或曰猨性靜緩，故从爰。爰，緩也。論衡曰：猨伏於鼠。今人取鼠以繫猨頸，猨不復動。《史記·李廣傳》廣爲人長猨臂，其善射亦天性也。《司馬相如·子虛賦》赤猨蠷蝚。《後漢·方術傳》五禽之戲，四曰猨。又《司馬相如·子虛賦註》象俗呼爲江猨。又《玉篇》亦作蝯。《集韻》本作蝯。亦作猿𤝌𧳭。

𤟡：《集韻》胡光切，音黃。本作獚。詳獚字註。

猩：《唐韻》《集韻》𠀤桑經切，音星。《說文》猩猩，犬吠聲。从犬，星聲。又《廣韻》所庚切《集韻》《韻會》《正韻》師庚切，𠀤音生。《玉篇》猩猩，如狗，面似人。《廣韻》猩猩，似猿。《爾雅·釋獸》猩猩，小而好啼。《註》山海經曰：人面豕身，能言語。今交阯封谿縣出猩猩，狀如貛㹠，聲似小兒啼。《禮·曲禮》猩猩能言，不離禽獸。《玉篇》亦作狌。

㺂：《集韻》古禫切，音感。犬名。又《廣韻》五咸切《集韻》魚咸切，𠀤音嵒。《廣韻》羊有力也。《集韻》羊牝謂之㺂。

𤟢：《集韻》徒困切，音遁。《玉篇》道犬。《集韻》犬也。

𤟣：《廣韻》以成切《集韻》怡成切，𠀤音盈。《玉篇》似狐。《廣韻》似狐，色黃。《集韻》獸名。黃狐也。

𤟤：《唐韻》許韋切《集韻》吁韋切，𠀤音暉。《山海經》獄法之山，有獸焉，其狀如犬而人面，善投，見人則笑，其名山𤟤。其行如風，見則天下大風。《註》郭璞曰：𤟤，音暉。爾雅翼曰：𦦷𦦷，亦名山𤟤。吳任臣曰：彿狒，人形。山𤟤，獸狀。故有差別。又《廣韻》戸昆切《集韻》胡昆切，𠀤音魂。義同。《左思·吳都賦》𤟤子長嘯。《註》𤟤，胡奔切。又《集韻》《類篇》𠀤許云切，音薰。本作獯。詳獯字註。

猪：《廣韻》俗豬字。

猫：《廣韻》武瀌切《集韻》眉鑣切，𠀤音苗。《玉篇》夏田也。又《廣韻》俗貓字。詳豸部貓字註。

猬：《集韻》于貴切，音胃。《玉篇》毛刺也。《集韻》本作𢑺。隸作彙。或作蝟𧳪。

𤟥：《集韻》田黎切，音鞮。《玉篇》犬也。

猭：《廣韻》丑緣切《集韻》椿全切，𠀤音剶。《玉篇》𤣆猭。《廣韻》𤣆猭，兔走貌。《集韻》獸走貌。或作𨔵。又《集韻》重緣切，音傳。又余專切，音沿。義𠀤同。又《集韻》《類篇》𠀤尸連切，音羶。獸名。似兔。又《集韻》抽延切，音脠。義同。又《廣韻》丑戀切《集韻》寵戀切，𠀤音鶨。《廣韻》獸走草。《馬融·廣成頌》獸不得猭。《註》猭，走也。丑戀反。《集韻》或作𦺛。

献：《篇海》同獻。《字彙》俗獻字。

猯：《集韻》他官切，音湍。《玉篇》野豬。《集韻》本作貒。詳豸部貒字註。

𤟦：《集韻》奴侯切，音羺。犬怒貌。或作獳。

猰：《唐韻》烏黠切《集韻》《正韻》乙黠切，𠀤音札。《說文》猰貐，獸名。《淮南子·本經訓》殺猰貐。又《玉篇》烏八切，音婠。義同。又《集韻》訖黠切，音戛。《玉篇》雜犬也。《集韻》犬也。又《廣韻》古鎋切《集韻》居轄切，𠀤音𪈟。《廣韻》雜犬。《集韻》雜也。又《廣韻》苦結切《集韻》詰結切，𠀤音挈。《廣韻》猰犺，不仁。又《集韻》獸名。又《集韻》一結切，音噎。猰㺄，似貙。或作䝟。又《集韻》煙奚切，音鷖。又壹計切，音翳。義𠀤同。《廣韻》《集韻》本作䝟。詳豸部䝟字註。

猱：《廣韻》《集韻》《韻會》《正韻》𠀤奴刀切，音峱。《玉篇》獸也。《廣韻》猴也。《詩·小雅》毋敎猱升木。《傳》猱，猨屬。《箋》猱之性善登木。《疏》猱則猿之輩屬，非猨也。陸璣云：猱，獼猴也。楚人謂之沐猴，老者爲玃，長臂者爲猿，猿之白腰者爲獑胡，獑胡猨駿捷於獼猴，然則猱猨其類大同也。《埤雅》狨，一名猱。顏氏以爲其尾柔長可藉，制字从柔，以此故也。《爾雅·釋獸》猱猨善援。《疏》猱，一名蝯。善攀援樹枝。又《爾雅·釋獸》蒙頌，猱狀。《疏》蒙頌，一名蒙貴。狀似猨，故曰猱狀。《集韻》本作夒，或作獿獶蝚。又《集韻》而由切，音柔。或作夒，通作蝚。又《廣韻》《集韻》𠀤女救切，音糅。義𠀤同。又《集韻》乃豆切，音耨。義同。《詩·小雅》猱升木。沈重讀。考證：〔《埤雅》𤞫，一名猱。〕謹照原文𤞫改狨。

𤟧：《廣韻》胥里切《集韻》想止切，𠀤音葸。《廣韻》不安貌。又作偲。

㺃：《韻會》本作狗。詳狗字註。

𤟨：《類篇》朱戍切，音註。鄕名，在河南。○按《廣韻》《集韻》作㺛。

㺄：《篇海》同狳。《正字通》俗貐字。

𤟩：《集韻》𤡴，古作𤟩。註詳十二畫。又《廣韻》獸名。如鼠。

猲：《廣韻》《集韻》《韻會》《正韻》𠀤許竭切，音歇。《說文》短喙犬也。《爾雅·釋畜》短蝝𤟩獢。《詩·秦風》載獫𤟩獢。又《廣韻》《集韻》《韻會》《正韻》𠀤許葛切，音喝。義同。《集韻》本作歇。或作𤢔獦。又《廣韻》恐也。《前漢·王子侯表》葛魁節侯寬，坐縛家吏，恐猲受賕棄市。又《王莽傳》各爲權勢，恐𤟩良民。《註》師古曰：𤟩，以威力脅之也。音呼葛反。又《廣韻》起法切《集韻》气法切，𠀤音姂。義同。或作𤢔。又《集韻》居曷切，音葛。猲狙，巨狼。或作獦。又《集韻》虛艾切，音餀。犬臭也。

猳：《廣韻》古牙切《集韻》居牙切，𠀤音嘉。《廣韻》俗豭字。《管子·戒篇》東郭有狗嘊嘊，旦暮欲齧我猳而不使也。

𤟪：《集韻》陀沒切，音突。獸名。

猴：《唐韻》《集韻》《韻會》《正韻》𠀤呼溝切，音侯。《說文》本作㺅，夒也。从犬，矦聲。《廣韻》獼猴，猱也。《埤雅》猴善𠋫，其字从侯。白虎通曰：侯，𠋫也。楚人謂之沐猴。舊說此獸無𦜉，以行消食。猨之德靜以緩，猴之德躁以囂。《史記·項羽紀》人言楚人沐猴而冠耳，果然。又果名。《西京雜記》上林苑初修，羣臣各獻名果。查有三種，內有猴查。梅有七種，內有猴梅。

𤟫：《唐韻》所鳩切，音蒐。《說文》南越名犬獿𤟫。从犬，叜聲。又《玉篇》秋獵也。亦作蒐。同獀。◎按《廣韻》《集韻》俱作獀。又《集韻》先侯切，音涑。與《說文》義同。

猵：《唐韻》布懸切《集韻》𤰞眠切，𠀤音邊。《說文》獺屬。从犬，扁聲。或作獱。《淮南子·兵略訓》畜池魚者，必去猵獺。又《集韻》《韻會》紕延切《正韻》紕連切，𠀤音篇。《玉篇》獺屬。又《集韻》猵狙，猿類。一曰非類，爲牝牡也。◎按猵狙莊子作猵狚。詳狚字註。又《廣韻》毗忍切《集韻》婢忍切，𠀤音牝。獺屬。又《集韻》毗賔切，音頻。本作獱。義同。又《五音集韻》芳未切，音費。猵狙，獸名。似猿而狗頭。又《集韻》匹羨切，音騗。義同。

猶：《唐韻》以周切《集韻》《韻會》夷周切，𠀤音由。《說文》玃屬。从犬，酋聲。《集韻》居山中，聞人聲豫登木，無人乃下。世謂不決曰猶豫。或作𧳫。《爾雅·釋獸》猶如麂，善登木。《註》健上樹。《禮·曲禮》所以使民決嫌疑，定猶與也。《疏》猶與，二獸，皆進退多疑。人多疑惑者似之，故謂之猶與。《淮南子·兵略訓》擊其猶猶，凌其與與。又《說文》隴西謂犬子爲猶。又《廣韻》似也。《詩·召南》寔命不猶。《傳》猶，若也。又《小雅》淑人君子，其德不猶。《禮·喪服》兄弟之子猶子也。又《集韻》可止之辭也。《詩·魏風》上愼旃哉，猶來無止。《傳》猶，可也。又本作猷。《詩·小雅》克壯其猶。《傳》猶，道也。《箋》猶，謀也，兵謀也。《疏》能光大其運謀之道。《又》謀猶回遹。《箋》謀爲政之道。又《大雅》王猶允塞。《箋》猶，謀也。又《廣韻》尚也。《禮·檀弓》仲子亦猶行古之道也。又《詩·周頌》嶞山喬嶽，允猶翕河。《箋》猶，圖也。小山及高嶽，皆信按山川之圖而次序祭之。又夷猶。《禮·檀弓》君子蓋猶猶爾。《註》疾舒之中。《楚辭·九歌》君不行兮夷猶。又《管子·地員篇》下土曰五猶。五猶之狀如糞。又《前漢·地理志》厹猶縣，屬臨淮郡。又姓。《正字通》宋猶道明。又《集韻》《正韻》𠀤餘招切，音遙。《集韻》本作䚻。徒歌也。或作謠。又與搖通。《禮·檀弓》咏斯猶，猶斯舞。《註》猶當爲搖，謂身動搖也。秦人猶搖聲相近。《釋文》猶依註作搖，音遙。又《廣韻》《集韻》𠀤居祐切，音究。《爾雅·釋獸音義》弋又反。又《廣韻》《集韻》《韻會》𠀤余救切，音柚。《爾雅·釋獸音義》羊救反。又叶余久切，音酉。《詩·小雅》式相好矣，無相猶矣。好叶許厚反。考證：〔《詩·衞風》尚愼旃哉，猶來無止。〕謹照原文衞風改魏風。

猷：《廣韻》以周切《集韻》《韻會》夷周切，𠀤音由。《爾雅·釋詁》猷，謀也。《疏》猷者，以道而謀也。大雅文王云：厥猶翼翼。猷猶音義同。《書·盤庚》汝猷黜乃心，無傲從康。《又》聽余一人之作猷。又《君𨻰》爾有嘉謀嘉猷，則入告爾后于內。又《爾雅·釋詁》猷，言也。《註》猷者道，道亦言也。又《爾雅·釋言》猷，圖也。《周禮·春官》以猷鬼神祇。《註》猷謂圖畫。又《爾雅·釋宮》猷，道也。《註》道路之異名。又《爾雅·釋言》猷，可也。《詩·魏風》猷來無止。《箋》猷，可也。又《爾雅·釋言》猷，若也。引《詩》：寔命不猷。◎按今《詩·召南》作猶。《傳》猶，若也。又《書·大誥》猷大誥爾多邦。《傳》猷，道也。順大道，以誥天下衆國。《疏》鄭本猷在誥字下，此本在大字上，言以道誥衆國，於文爲順。又《周官》若昔大猷。《傳》言當順古大道。又《爾雅·釋詁》猷，己也。《註》義未詳。又《揚子·方言》猷，詐也。《註》猶者，言故爲詐。又叶音移。《魏·卞蘭賦》超古人之遐跡，崇先聖之弘基。耽八素之祕奧，遵二儀之大猷。

𤟬：《集韻》同𤠟。

𤟭：《廣韻》《集韻》𠀤同㲋。《山海經》綸山，其獸多麢𤟭。《註》𤟭似兔而鹿脚，靑色。《顏延之·自𨻰表》息𤟭庸微，過宰近邑。又《司馬相如·大人賦》蜩蟉偃蹇，怵𤟭以梁倚。《註》怵𤟭，奔走也。

猸：《類篇》旻悲切。獸名。《集韻》作猸。

㺅：《說文》猴本字。

猺：《廣韻》《集韻》𠀤餘招切，音遙。《廣韻》獸名。又獏猺，狗種也。

𤠍：《廣韻》薄官切《集韻》蒲官切，𠀤音盤。《廣韻》𤠍狐，犬也。《集韻》𤠍狐，犬短尾。

猻：《廣韻》思渾切《集韻》《韻會》蘇昆切，𠀤音孫。《玉篇》猴猻也。

𤠎：《廣韻》子力切《集韻》節力切，𠀤音卽。《玉篇》犬生三子。◎按正字通，爾雅云：犬生三猣，非𤠎也。其誤本之玉篇，而廣韻，集韻，類篇皆仍其失。

𤠏：《集韻》乃老切，音腦。本作㺁或作𧳦𧳺。○按《類篇》作𧴙。《正字通》書作𧴙。仍列十畫內，誤。今攺正作𤠏。𧴙字从犭从歰。

𤠐：《集韻》敵盍切，音蹋。獸走貌。

𤠑：《廣韻》《集韻》𠀤力求切，音留。《廣韻》本作𪕚。詳䑕部𪕚字註。◎按集韻𪕚𤠑分訓。又《集韻》執𤠑，狗名。言善執留禽獸。

猼：《廣韻》補各切《集韻》伯各切，𠀤音博。《廣韻》犬名。又《集韻》獸名。似人，有翼。《山海經》基山有獸，狀如羊，九尾四耳，目在背，名曰猼訑，佩之不畏。《註》郭璞曰：猼訑，音博施。◎按廣韻別書作䍸䍫。又《集韻》《韻會》𠀤匹各切，音粕。《司馬相如·子虛賦》諸虎猼且。《註》索隱曰：猼音普各反。《集韻》本作蒪。或作尃。又《集韻》匹沃切，音鞄。《司馬相如·子虛賦註》徐廣曰：猼音匹沃反。○按《漢書》作巴。𠀤詳艸部蒪字註。

猽：《廣韻》莫經切《集韻》忙經切，𠀤音冥。《玉篇》小豕。《廣韻》本作𧱴。詳豕部𧱴字註。

㺇：《唐韻》息兹切《集韻》新兹切，𠀤音思。《說文》司空也。从㹜，𦣝聲。復說獄司空。《玉篇》辨獄官也。察也。《廣韻》辨獄相察。又《玉篇》息利切《集韻》相吏切，𠀤音笥。義同。《玉篇》今作伺覗。《篇海》或作𤠒。

𤠒：《篇海》同㺇。

𤠓：《集韻》弦雞切，音奚。東北夷名也。通作奚。

猾：《廣韻》《集韻》《韻會》《正韻》𠀤戸八切，音滑。《玉篇》亂也。《書·舜典》蠻夷猾夏。《傳》猾，亂也。又《玉篇》黠也。《揚子·方言》小兒多詐而獪，或謂之猾。《左傳·昭二十六年》無助狡猾。《史記·高祖紀》爲人僄悍猾賊。又《叔孫通傳》不能進臣等，專言大猾。《註》狡猾也。又《晉語》齒牙爲猾。《註》猾，弄也。又《山海經》堯光之山，有獸焉，狀如人而𥏰𩯓，穴居而冬蟄，名曰猾褢，音如斲木，見則縣有大繇。又《正字通》海獸名，猾無骨，入虎口，虎不能噬。處虎腹中，自內齧之。

猿：《廣韻》雨元切《集韻》《韻會》于元切，𠀤音袁。《玉篇》俗猨字。《戰國策》猿獼猴錯木據水，則不若魚鼈。

𤠔：《字彙》同猿。俗字。

𤠕：《集韻》許救切，音嗅。本作畜。詳田部畜字註。

𤠖：《集韻》虛交切，音虓。本作㺒。或作㹲。詳㺒字註。

獀：《廣韻》所鳩切《集韻》疎鳩切，𠀤音蒐。《玉篇》本作𤟫。秋獵也。《禮·祭義》放乎獀狩。又《廣韻》獿獀，南越人名犬。又《類篇》先侯切，音涑。義同。又《集韻》所九切，音溲。春獵名。《周語》獀于農隟。

𤠗：《集韻》胡弓切，音雄。本作熊。或作能𧰯𪏛。詳火部熊字註。

𤠘：《集韻》蘇遭切，音騷。獸名。

𤠙：《廣韻》古牙切《集韻》居牙切，𠀤音嘉。《玉篇》玃也。

𤠚：《集韻》蘇故切，音素。《玉篇》獸也。

𤠛：《集韻》呼光切，音荒。狼屬。

㺈：《集韻》充之切，音蚩。《玉篇》狩也。又《集韻》㺜㺈，犬也。

獁：《集韻》莫駕切，音罵。獸名。

獂：《廣韻》《集韻》𠀤愚袁切，音元。《玉篇》豕屬。又《山海經》乾山有獸，狀如牛而三足，名曰獂。其鳴自詨。《註》郭璞曰：獂，音元。《集韻》本作豲。又《集韻》胡官切，音桓。本作豲。或作𧱂。詳豕部豲字註。又《史記·秦本紀》孝公西斬戎之獂王。《註》地理志：天水有豲道縣。

𤠜：《集韻》唐丁切，音庭。《玉篇》猱也。《集韻》本作㹶。詳㹶字註。

𤠝：《玉篇》七何切，音蹉。義闕。《字彙》犬狂。

獃：《廣韻》五來切《集韻》魚開切，𠀤音皚。《廣韻》獃癡象犬小時未有分別。《集韻》癡也。一曰懛獃，失志貌。或作𤶗。

㺉：《集韻》《類篇》𠀤呼木切，音𣪥。《說文》犬屬。腰已上黃，腰已下黑。食母猴。又《說文》或曰㺉，似牂羊，出蜀北嚻山中，犬首而馬尾。○按《廣韻》作豰，《集韻》㺉與豰音同義異。又《集韻》黑角切，音吒。獸名。又《集韻》居𠋫切，音遘。獸名。似犬，食猴。

𤠞：《篇海》同貔。

㺊：《廣韻》餘亮切《集韻》弋亮切，𠀤音漾。《廣韻》㺊，獸如師子，食虎豹及人。《集韻》如狻猊，食熊羆。又《神異經》北方大荒中有獸，咋人則疾，名曰㺊。㺊，恙也。常入人室屋，黃帝殺之，人無憂疾，謂之無恙。《集韻》或作𤡀。

獄：〔古文〕𡈭《唐韻》《正韻》魚欲切《集韻》《韻會》虞欲切，𠀤音玉。《說文》确也。从㹜从言。二犬，所以守也。《釋名》獄，确也。确實人之情僞也。《玉篇》二王始有獄。殷曰羑里，周曰囹圄。又謂之牢，又謂之圜土。《廣韻》臯陶所造。《易·賁卦》象曰：山下有火賁，君子以明庶政，无敢折獄。《書·立政》文王罔攸，兼于庶言，庶獄，庶愼。《詩·召南》誰謂女無家，何以速我獄。又星名。《史記·天官書》獄漢星出正北，北方之野。星去地可六丈，大而赤，數動，察之中靑。

𤠟：《集韻》《類篇》𠀤託盍切，音榻。《玉篇》犬食也。亦作碟。《集韻》或作𤟬。

㺋：《集韻》烏公切，音翁。《玉篇》豬也。

𤠠：《集韻》雙隹切，音衰。《玉篇》犬名。

𤠡：《篇海》他合切，音塔。義闕。《字彙》同㹺。

㺌：《唐韻》胡黯切。《說文》犬吠不止也。从犬，兼聲。讀若檻。又《說文》一曰兩犬爭也。又《廣韻》《集韻》𠀤下斬切，音豏。又《廣韻》胡忝切《集韻》下忝切，𠀤音鼸。又《集韻》午陷切。義𠀤同。

獅：《廣韻》疏夷切《集韻》《韻會》霜夷切，𠀤音師。《玉篇》猛獸也。《爾雅·釋獸》狻麑。《註》卽獅子也。漢順帝時疎勒王來獻犎牛及獅子。東觀記：疎勒王遣使文時詣闕，獻獅子，似虎，正黃有髥耏，尾端茸毛大如斗。◎按後漢書順帝紀作師。《正字通》獅，牡者有耏髥，尾大如斗。怒則威在齒，喜則威在尾。毎一吼，百獸辟易。一名白獸。又《廣韻》犬生二子。〇按爾雅釋畜：犬生二師，作師。

獆：《正字通》獋本字。

𤠹：《玉篇》尺世切《集韻》尺制切，𠀤音掣。《玉篇》狂犬也。《集韻》本作狾。或作𢢐。

𤠺：《集韻》壁吉切，音必。獸名。

𤠻：《唐韻》《集韻》𠀤亭歷切，音敵。《集韻》𤠻特雄也。本作㹍。詳牛部㹍字註。考證：〔《集韻》摘特雄也。〕謹照原文摘改𤠻。

獋：《廣韻》《集韻》𠀤胡刀切，音豪。《玉篇》犬呼也，鳴也，咆也。《廣韻》本作嘷。《集韻》或作䝥。詳口部嘷字註。又《集韻》居勞切，音高。人名。晉靈公夷獋。《公羊傳·宣二年釋文》獋，戸刀反，又古刀反。○按二傳作夷臯。

𤠼：《海篇》古𠋫切，音搆。獸名。似犬，食猴。《字彙》㺉字之譌。

𤠽：《集韻》子六切，音蹙。勁也。

獌：《唐韻》舞販切《集韻》無販切，𠀤音萬。《說文》狼屬也。《廣韻》獌狿，獸長百尋。《爾雅·釋獸》貙獌，似貍。《疏》字林云：貙似貍而大，一名獌。《廣韻》或作䝡。《集韻》通作蟃。又《廣韻》《集韻》𠀤莫半切，音縵。義同。《廣韻》或作䝢。《集韻》亦作䝡。又《廣韻》母官切《集韻》謨官切，𠀤音瞞。義同。《集韻》或作𤡁䝡。

獍：《廣韻》《集韻》《韻會》《正韻》𠀤居慶切，音敬。《玉篇》獸名。《廣韻》獸名。食人。《述異記》獍之爲獸，狀如虎豹而小。始生，還食其母，故曰梟獍。《韻會》通作鏡。《前漢·郊祀志註》孟康曰：梟，鳥名，食母。破鏡，獸名，食父。破鏡如貙而虎眼。

𤠾：《篇海》敕魚切，音樞。獸名。《正字通》俗貙字。

𤠿：《集韻》丘閑切，音慳。獸名。

𤡀：《集韻》弋亮切，音漾。《玉篇》獸名。《集韻》本作㺊。詳㺊字註。

㺎：《廣韻》《集韻》𠀤餘封切，音容。《玉篇》猛獸也。或作𧴄。《廣韻》本作𧴄。或作𤛑。詳豸部𧴄字註。

𤡁：《廣韻》母官切《集韻》謨官切，𠀤音瞞。《廣韻》獸似狸。《集韻》本作獌。或作䝢。詳獌字註。

𤡂：《集韻》魯水切，音壘。鼠形，飛走且乳之鳥也。一曰以其髥飛。本作䴎，或作蠝𤢹𩁜𤴒。詳𤢹字註。又《篇海》力追切，音雷。獸名，似狸。

㺏：《廣韻》力朱切《集韻》龍珠切，𠀤音慺。《玉篇》豬求子。又《集韻》《類篇》𠀤容朱切，音兪。義同。《集韻》本作貗。

𤡃：《集韻》蘇谷切，音速。山名。《山海經》東山之首曰𤡃𧑤。◎按今山海經作樕𧑤。

㺐：《集韻》側絞切，音爪。西南夷種。或作𤜶。又《集韻》竹狡切，音杳。又《集韻》《類篇》𠀤魯皓切，音老。義𠀤同。西南夷也。一曰土人自謂，獠，㺐別種。本作䝤。或作獠僚。

獎：《廣韻》卽兩切，音槳。《玉篇》助也，成也，欲也，譽也，嗾犬厲之也。今作㢡。《廣韻》說文本作𤟌。《集韻》从大作奬。詳大部奬字註。

獏：《集韻》蒙晡切，音模。獸名。

𤡄：《篇海》丑人切，音嗔。𤡄猭，連延貌。《正字通》洞簫賦：處幽隱而奧庰兮，密漠泊以𤡄猭。註：漠泊，竹密貌。𤡄猭，竹相連貌。一說陳或作𢽬敶。文選本作𤡄猭。𤡳从𢽬省，譌作𤡄，改音嗔，𠀤非。《集韻》作𤡳。《類篇》作𤟸。

𤡅：《篇海》所檻切，衫上聲。犬吠聲也。◎按𤡅當同㺑。

𤡆：《玉篇》子宋切，音縱。犬生一子。同猔。又《集韻》《類篇》𠀤祖叢切，音㚇。《集韻》本作豵。詳豕部豵字註。

㺑：《唐韻》《集韻》𠀤山檻切，音㨻。《說文》犬容頭進也。又《廣韻》㺝㺑，犬聲。又《說文》一曰賊疾也。又《廣韻》《集韻》𠀤所斬切，音摻。義同。又《集韻》仕檻切，音嵁。犬齧貌。又《集韻》蘇遭切，音騷。《神異經》西方深山有人，長尺餘，袒身，捕鰕蟹以食，名山㺑。又《玉篇》山監切《集韻》師銜切，𠀤音衫。犬容頭進也。又《集韻》疏簪切，音森。又《廣韻》所咸切《集韻》師咸切，𠀤音攕。又《集韻》仕懺切，音鑱。義𠀤同。又《集韻》所鑒切，音釤。犬毛。

獐：《廣韻》《集韻》諸良切《正韻》止良切，𠀤音章。《集韻》麋屬。《廣韻》本作麞。詳鹿部麞字註。

㺒：《廣韻》火包切《集韻》虛交切，𠀤音虓。《說文》犬獿獿咳吠也。《集韻》或作㹲𤠖。又《集韻》力交切，音顟。又於交切，音䫜。又《集韻》《類篇》𠀤何交切，音爻。義𠀤同。又《集韻》一曰獪也。又《集韻》《類篇》𠀤丘交切，音敲。《博雅》擾也。又《集韻》一曰㺒㤉，多誶訥澀貌。《列子·力命篇》㺒㤉情露，𧮈㥛淩誶，四人相與遊於世。又《揚子·方言》獪也。沅湘之閒或謂之㺒。又《廣韻》《集韻》𠀤下巧切，音澩。《玉篇》犬擾駭也。又《廣韻》事露也。又《廣韻》奴巧切《集韻》女巧切，𠀤音摎。《廣韻》擾亂。又《揚子·方言》猥也。又《集韻》吉巧切《類篇》古巧切，𠀤音絞。擾也。

獑：《廣韻》士咸切《集韻》鋤咸切，𠀤音讒。《玉篇》獑猢，獸名。似猨。《廣韻》似猿而白。《集韻》或作螹。又《廣韻》鋤銜切，音巉。義同。

獒：《唐韻》五牢切《集韻》《韻會》《正韻》牛刀切，𠀤音敖。《說文》犬如人心可使者。《爾雅·釋畜》狗四尺爲獒。《書·旅獒》西旅底貢闕獒。《左傳·宣二年》公嗾夫獒焉。《註》猛犬也。《公羊傳·宣六年》靈公有周狗，謂之獒。

獓：《集韻》《類篇》𠀤牛刀切，音敖。獓𤝱。詳𤝱字註。

𤡇：《正字通》呼刀切，音蒿。貉類，色白尾小如狗。北人謂之皮狐子。亦曰獓子。讀若薅。蓋北人讀貉之入聲，轉而成薅音也。見通雅。

𤡣：《集韻》休居切，音虛。駏驉，獸名。本作驉。通作虛。詳馬部驉字註。

獖：《玉篇》扶粉切《集韻》父吻切，𠀤音憤。《玉篇》羊名。又《廣韻》㹥獖，犬屬。又《廣韻》蒲本切《集韻》部本切，𠀤音笨。《廣韻》守犬。又《集韻》符分切，音汾。本作豶。詳豕部豶字註。

𤡤：《集韻》奴刀切，音猱。本作𤣜。或作㺜。詳㺜字註。又《集韻》諾盍切，音魶。犬食貌。

獗：《字彙》居月切，音決。賊勢猖獗。◎按居月切當音厥。

獘：《唐韻》《集韻》𠀤毗祭切，音幣。《說文》頓仆也。从犬，敝聲。引春秋傳：與犬，犬獘。○按今《左傳·僖四年》本作斃。《爾雅·釋木》木自獘柛。《註》獘，踣也。又《廣韻》困也，惡也。又《集韻》蒲結切，音蹩。仆也。或作斃。又便滅切，音嫳。義同。《說文》或从死，作斃。考證：〔《爾雅·釋木》木自獘神。〕謹照原文神改柛。

獙：《集韻》毗祭切，音敝。《山海經》姑逢之山有獸焉，狀如狐而有翼，音如鴻鴈，名曰獙獙。《註》獙獙，狐屬也。

𤡥：《廣韻》五閒切《集韻》牛閑切，𠀤音詽。《玉篇》犬爭貌。《廣韻》犬𩰚聲。或作狠。《集韻》或作𤡦。通作㗴。又《玉篇》音𥳑。義同。又《廣韻》《集韻》𠀤下赧切，音僩。《廣韻》猛也。

𤡦：《集韻》同𤡥。

獚：《廣韻》《集韻》𠀤胡光切，音黃。《玉篇》犬也。《博雅》楚獚，犬屬也。《集韻》通作黃。

𤡧：《五音集韻》睢氏切，音此。《玉篇》雌狢也。又《集韻》秦醉切，音萃。又《廣韻》胡介切《集韻》下介切，𠀤音祴。又《集韻》才瘵切。義𠀤同。

𤡨：《正字通》𤣆字之譌。

獛：《廣韻》《集韻》𠀤博木切，音卜。《廣韻》獛鉛，南極之夷，尾長數寸，巢居山林。出山海經。

獜：《廣韻》力珍切《集韻》離珍切，𠀤音鄰。《說文》健也，从犬粦聲。引《詩》：盧獜獜。◎按今《詩·齊風》作令令。《玉篇》：令令，聲也。亦作鏻。又《玉篇》力丁切《廣韻》《集韻》郎丁切，𠀤音靈。義同。又《集韻》里忍切，音嶙。《博雅》健也。又《集韻》良刃切，音吝。《山海經》依軲之山有獸焉，狀如犬，虎爪，有甲，名曰獜。善駚𤘝，食者不風。《註》郭璞曰：體有鱗甲。音吝。

𤡩：《篇海》力丁切，音鈴。同獜。

㺔：《集韻》吁爲切，音麾。《神異經》西荒之中有人焉，長短如人，著敗衣，手虎爪，名獏㺔。伺人獨自，欲食人腦。《集韻》獏㺔出舌丈餘。東方朔說。又《廣韻》呼艾切，音餀。獸名。出音譜。

𤡪：《集韻》選委切，音髓。牸豚。或作𤢩。又《五音集韻》隨婢切，音䅜。義同。或作𤢩。《廣韻》一作𤢍。又《集韻》尹捶切，音䓈。本作䝐，或作𧱫𧱞。詳豕部䝐字註。

獝：《廣韻》况必切《集韻》休必切，𠀤音矞。《玉篇》狂也。《集韻》驚遽貌。《禮·禮運》鳳以爲畜，故鳥不獝。《註》獝，飛之貌也。《疏》獝，驚飛也。《釋文》矞，字又作獝。况必反。《集韻》本作矞。或作𥎕䎉。又《玉篇》巨聿切《集韻》允律切，𠀤音遹。義同。又《集韻》獸走也。又《韻會》揆聿切，音繘。《揚雄·甘泉賦》梢夔魖而抶獝狂。《註》孟康曰：獝狂，惡鬼。師古曰：獝，揆聿反。

𤡫：《集韻》狼狄切，音歷。本作𧴠。或作㺡𤢴。

㺕：《唐韻》附袁切《集韻》符袁切，𠀤音煩。《說文》犬𩰚聲。从犬，番聲。又《廣韻》《集韻》𠀤皮變切，音卞。義同。《集韻》或作犿。

獞：《集韻》徒東切，音童。犬名。

𤡬：《廣韻》《集韻》𠀤虛器切，音齂。《廣韻》夏后氏有獟𤡬，寒浞子名。《集韻》本作豷。又《集韻》許利切《類篇》許位切，𠀤音燹。《集韻》本作豷。詳豕部豷字註。

㺖：《唐韻》荒檻切《集韻》虎檻切，𠀤音豃。《說文》小犬吠。从犬，敢聲。又《說文》南陽新亭有㺖鄕。又《集韻》虎覽切，音喊。犬聲。又《集韻》乙減切，音黯。亦小犬吠。又《廣韻》楚鑑切《集韻》久鑑切，𠀤音懺。又《廣韻》《集韻》𠀤下瞰切，音憨。又《集韻》《類篇》𠀤呼濫切，音濫。又《集韻》許鑒切，音㒈。義𠀤同。

獟：《唐韻》五弔切《集韻》倪弔切，𠀤音顤。《說文》𤜵犬也。《廣韻》狂犬。《集韻》獸名。又《集韻》火弔切。狂也。又《集韻》《類篇》𠀤丘召切，音趬。勇也。《史記·匈奴傳》誅獟駻。《註》晉灼曰：獟，欺譙反。《集韻》通作趬。又《集韻》魚敎切，音樂。狂犬也。又《集韻》《類篇》𠀤馨幺切，音膮。獷也。又《集韻》丘祅切，音蹺。義同。

𤡭：《集韻》晡橫切，音彭。犬也。

獠：《唐韻》《集韻》《韻會》𠀤力照切，音療。《說文》本作𤢙，獵也。从犬，尞聲。又《廣韻》落蕭切《集韻》《韻會》憐蕭切《正韻》連條切，𠀤音聊。《廣韻》夜獵也。《爾雅·釋天》宵田爲獠。《註》今江東呼獵爲獠。或曰卽今夜獵載鑪照也。《管子·四稱篇》獠獵畢弋。《司馬相如·子虛賦》乃相與獠於蕙圃。《集韻》或作䝤𤢸。又《廣韻》盧皓切《集韻》魯皓切，𠀤音老。《集韻》西南夷謂之獠。或作僚㺐。又《廣韻》張絞切《集韻》《類篇》竹絞切，𠀤音杳。《廣韻》本作䝤。《集韻》或作㺐。互詳豸部䝤字註。

𤡮：《廣韻》《集韻》𠀤如延切，音燃。《廣韻》猓𤡮，獸名。如猿，白質黑文。《埤雅》𤡮，獸似猨，靑身黑頰有髥，髥黑，手亦黑，惟好理髥。又愛其類，生相聚，死相赴，殺一可以致百，故周官駹車然𧜀，以明安則相求，患難則相赴也。舊說𤡮皮五色，中爲茵毯。

𤡯：《唐韻》式略切《廣韻》書藥切《集韻》式灼切，𠀤音爍。《說文》犬𤡯𤡯不附人也。《集韻》或作𤢴。又《玉篇》𤡯𤡯，犬不附人而驚貌。又《揚子·方言》𤡯，驚也。宋衞南楚相驚曰𤡯。又《廣韻》趲𤡯，虘也。又《集韻》《類篇》𠀤七約切，音鵲。本作㹱，或作猎。詳㹱字註。又《集韻》思積切，音昔。本作猎。詳猎字註。考證：〔《說文》犬𤡯𤡯而附人也。〕謹照原文而附人改不附人。

㺗：《廣韻》《集韻》《類篇》𠀤充山切，㦃平聲。《玉篇》噬也。《集韻》犬噬也。又《五音集韻》於權切，音僤。義同。

獢：《唐韻》許驕切《集韻》《韻會》虛嬌切《正韻》吁驕切，𠀤音嚻。《說文》猲獢也。从犬，喬聲。詳猲字註。又叶音居。《張衡·西京賦》千乗雷動，萬騎龍趨。屬車之簉，載獫𤢔獢。

𤡱：《正字通》古惠切，音桂。獴𤡱，蜼之小者。紫黑色，能捕䑕。廣志曰：獴𤡱，有黑白黃者，暹羅最良，捕䑕捷於家貓。一名蒙頌。本作蒙貴。俗作獴𤡱。◎按爾雅釋獸云：蒙頌，猱狀。郭璞云：卽蒙貴也。二字皆無犬旁。

㺘：《玉篇》阻懺切《集韻》莊陷切，𠀤音蘸。《集韻》獸名。

𤡲：《集韻》丘哀切，音開。《玉篇》獸也。

𤡳：《集韻》癡鄰切，音𤣆。𤡳猭，連延貌。《王褒·洞簫賦》密漠泊以𤡳猭。◎按今選賦書作𤡋，从欠，筆畫小異。類篇書作𤟸。篇海書作𤡄。

𤡴：〔古文〕𤟩𤝠《集韻》徒谷切，音犢。𤡴𤞞，獸名也。如虎而豕𩯓。又通作獨。

𤡵：《集韻》戾，古作𤡵。註詳戸部四畫。

𤡶：《集韻》許勿切，音䬍。獸名。

𤢌：《集韻》抽知切，音摛。鷙獸。或作𧴐。《類篇》書作𤡢。

㺚：《集韻》他達切，音闥。本作獺。詳獺字註。

𤢍：《廣韻》隨婢切，音䅜。牸豚。或作𤡪。《集韻》作𤢩。

㺛：《廣韻》之戍切《集韻》朱戍切，𠀤音註。《玉篇》鄕名。《廣韻》在河南。又《玉篇》亭名。

𤢎：《玉篇》都郞切，音當。義闕。《篇海》獸名。

𤢏：《字彙》音亶。獸名。

獥：《廣韻》乎狄切《集韻》𠛬狄切，𠀤音檄。《廣韻》狼子。《爾雅·釋獸》狼牡貛，牝狼，其子獥。又《爾雅·釋文》音亦。又《廣韻》古歷切《集韻》吉歷切，𠀤音激。又《集韻》堅堯切，音驍。又《廣韻》古弔切，音叫。義𠀤同。

㺜：〔古文〕𤣜《廣韻》《集韻》𠀤奴刀切，音猱。《說文》犬惡毛也。《玉篇》多毛犬也。《廣韻》長毛犬。《爾雅·釋獸註》旄毛，㺜長。《疏》旄毛，㺜長毛也。《集韻》或作獳，通作峱。又《廣韻》《集韻》𠀤奴冬切，音農。又《集韻》尼容切，音醲。又《玉篇》女江切，音涳。又《廣韻》女交切《集韻》尼交切，𠀤音鐃。義𠀤同。

獦：《玉篇》古曷切《集韻》居曷切，𠀤音葛。《玉篇》獦狚，獸名。《集韻》本作猲。詳猲字註。又《集韻》許葛切，音𠿒。本作歇猲。詳猲字註。又《廣韻》良涉切《集韻》力涉切，𠀤音獵。《廣韻》戎姓。俗作田獵字，非。

獧：《唐韻》古縣切《集韻》扃縣切，𠀤音睊。《說文》疾跳也。《集韻》或作𨆈。又一曰急也。《孟子》必也狂獧乎。又《集韻》《韻會》𠀤隳緣切，音翾。《玉篇》跳也，急也。《集韻》疾也。又《集韻》胡涓切，音懸。犬疾躍也。又《集韻》古泫切，音畎。本作狷。詳狷字註。

獨：《唐韻》《集韻》《韻會》徒谷切《正韻》杜谷切，𠀤音犢。《說文》犬相得而𩰚。从犬蜀聲。羊爲羣，犬爲獨也。又獸名。《埤雅》顏從曰：獨一叫而猨散，鼉一鳴而龜伏。或曰鼉鳴夜，獨叫曉。獨，猨類也。似猨而大，食猨。今俗謂之獨猨。蓋猨性羣，獨性特，猨鳴三，獨叫一，是以謂之獨也。又獨𤞞，獸名。詳前𤞞字註。又《廣韻》單獨。《詩·小雅》哀此惸獨。《傳》獨，單也。《又》念我獨兮。《爾雅·釋山》獨者蜀。《疏》蟲之孤獨者名蜀，是以山之孤獨者亦名曰蜀也。《揚子·方言》一蜀也。南楚謂之獨。又山名。《山海經》獨山，多金玉美石。又《廣韻》複姓有獨孤氏。《後魏書》西方獨孤渾氏，後攺爲杜氏。又姓。《正字通》明獨立，獨善。

𤢐：《玉篇》烏江切《集韻》於江切，𠀤音胦。𤢐𤝷，犬不服牽也。

獩：《廣韻》於廢切《集韻》烏廢切，𠀤音穢。《廣韻》本作濊，濊貊，夫餘國名。或作䫉。《集韻》通作薉穢。○按《廣韻》《集韻》《類篇》俱書作獩。

獪：《唐韻》《集韻》《韻會》古外切《正韻》吉外切，𠀤音澮。《說文》狡獪也。从犬，會聲。《揚子·方言》劋蹶，獪也。秦晉之閒曰獪。又《廣韻》《正韻》古賣切《集韻》古邁切，𠀤音夬。義同。《集韻》或作㹟狤。又《博雅》擾也。又《正韻》古壞切，音怪。本作㹟。狡也。又《集韻》戸八切，音滑。本作猾。詳猾字註。考證：〔《集韻》或作㹟狫。〕謹照原文㹟狫改㹟狤。

獫：《唐韻》《集韻》《韻會》《正韻》𠀤虛檢切，音險。《說文》長喙犬。《爾雅·釋畜》長喙，獫。《詩·秦風》載獫歇驕。又《說文》一曰黑犬黃𩔞。又《廣韻》夏曰獯鬻，周曰獫狁。或作玁。又《玉篇》力儉切《廣韻》良冉切《集韻》力冉切，𠀤音斂。《廣韻》犬長喙也。又《廣韻》《集韻》《正韻》𠀤力驗切，音殮。又《集韻》力劒切。又《廣韻》力鹽切《集韻》離鹽切，𠀤音廉。義𠀤同。

𤢑：《玉篇》音葵。又音悸。義𠀤闕。《正字通》與猤同。

𤢒：《集韻》都買切，齋上聲。豪强貌。後魏時語：莫𤢒獬。或作𠏰。

𤢓：《集韻》居御切，音據。本作豦。獸名。詳豕部豦字註。

獬：《廣韻》《正韻》胡買切《集韻》下買切，𠀤音蟹。《玉篇》獬豸也。《集韻》獬豸，獸名。《淮南子·主術訓》楚文王好服獬冠。《廣韻》字林字樣俱作解廌。廣雅作𧳊𧳋。陸作獬豸。《集韻》或作𤛳觟。又《集韻》舉蟹切，音解。𤢒獬，豪强貌。或作𠎿。

𤢔：《廣韻》《集韻》𠀤許竭切，音蠍。《廣韻》本作猲。又《玉篇》許曷切《集韻》許葛切，𠀤音𠿒。《集韻》本作歇。或作猲獦。又《集韻》气法切《類篇》乞法切，𠀤音姂。《集韻》本作猲。𠀤詳猲字註。

𤢕：《篇海類編》徒故切，音度。敗也。又音亦。義同。《字彙》斁字之譌。

𤢖：《正字通》先雕切，音宵。山㺑亦作山𤢖。

𤢗：《正字通》郞才切，音來。物怪也。《張端義·貴耳集》宫禁中有物，曰𤢗。塊然一物，無頭眼手足，毛如漆，夜有聲如雷。禁中人皆云𤢗來。

𤢘：《廣韻》桑故切，音素。牲白也。亦作素。

𤢙：《說文》獠本字。

𤢚：《字彙補》與獸同。見漢樊嘉𥓓。詳獸字註。

㺝：《廣韻》胡黯切《集韻》戸黤切，𠀤音檻。《玉篇》虎聲。《廣韻》惡犬吠不止也。《集韻》犬獟謂之㺝。

獮：《廣韻》《集韻》《韻會》𠀤息淺切，音蘚。《爾雅·釋詁》獮，殺也。《釋文》秋獵爲獮。《註》順殺氣也。《周禮·春官·肆師》獮之日涖，卜來歲之戒。又《夏官·大司馬》中秋敎治兵，遂以獮田。《說文》本作𤣗。或作𥙮。《集韻》亦作𤣝。考證：〔《周禮·春官·小宗伯》獮之日涖，卜來歲之戒。〕謹按獮之日二句在肆師下，小宗伯改肆師。

𤢦：《集韻》於靳切，音㒚。獸名。山驢也。形如羖羊。

𤢧：《篇海》書藥切。犬驚貌。《字彙》同𤡯。

㺞：《廣韻》以諸切《集韻》羊諸切，𠀤音余。《玉篇》歎聲。又豬兒聲。又《廣韻》獸名。又《集韻》一曰猗㺞，犬子也。

𤢨：《集韻》呼高切，音蒿。豕名。

𤢩：《集韻》選委切，音髓。與𤡪同。詳𤡪字註。

獯：《廣韻》《集韻》《正韻》𠀤許云切，音薰。《玉篇》獯鬻。《廣韻》夏曰獯鬻，周曰獫狁，漢曰匈奴。《孟子》大王事獯鬻。《集韻》或作𤟤。通作葷。

獰：《集韻》尼耕切《韻會》泥耕切，𠀤音儜。猙獰，犬毛。又一曰惡也。

獱：《廣韻》符眞切《集韻》毗賔切，𠀤音頻。《玉篇》獺屬。《廣韻》獺之別名。《孟子註》獺，獱也。《集韻》或作猵。又《集韻》𤰞民切，音賔。獺屬。似狐靑色，居水中，食魚。《揚雄·校獵賦》蹈獱獺。《註》蘇林曰：獱，音賔。師古曰：獱，小獺也。又《唐韻》布懸切《集韻》𤰞眠切，𠀤音邊。《說文》猵，或作獱。義同。

㺟：《廣韻》《集韻》𠀤直角切，音濁。《玉篇》似獼猴而黃。《集韻》似鹿白尾。《玉篇》亦作蠗。○按《廣韻》《集韻》㺟蠗分訓。

獲：《唐韻》胡伯切《集韻》《韻會》胡陌切，𠀤音韄。《說文》獵所獲也。《周禮·夏官·射人》三獲。《釋文》劉音胡伯反。又《集韻》獸名。又《集韻》亦姓。又《廣韻》胡麥切，音畫。得也。《書·太甲》弗慮胡獲。《詩·小雅》笑語卒獲。《傳》獲，得時也。又《爾雅·釋詁》馘，穧，獲也。《註》獲賊耳爲馘，獲禾爲穧。《詩·秦風》舍拔則獲。又《小雅》執訊獲醜。又《廣韻》臧獲。《方言》云：荆淮海岱雜齊之閒，罵奴曰臧，罵婢曰獲。又門名。《左傳·昭二十年》公孟有事于蓋獲之門外。《註》蓋獲，衞郭門。又回獲，縣名。屬北地郡。見《前漢·地理志》。又《廣韻》亦姓。宋大夫尹獲之後。又《集韻》黃郭切，音鑊。隕獲，困迫失志貌。《禮·儒行》不隕獲于貧賤，通作穫。又《集韻》《類篇》𠀤忽郭切，音霍。恢廓貌。又《集韻》胡故切，音護。《禮·曲禮》毋固獲。又《集韻》胡化切，音話。爭取也。《周禮·春官·司常》凡射，共其獲旌。《註》獲旌，獲者所持旌。《釋文》李音胡霸反。

𤢪：《字彙》俗獵字。

獳：《唐韻》奴豆切《集韻》乃豆切，𠀤音耨。《說文》怒犬貌。讀若耨。《玉篇》犬怒也。又《唐韻》乃侯切《廣韻》奴鉤切《集韻》奴侯切，𠀤音羺。義同。《山海經》𤢺犬，如獳犬。《註》獳犬，怒犬也。《范檞·蜀都賦》叫窱之獳。又人名。《左傳·僖二十八年》曹伯之豎侯獳。又《廣韻》人朱切《集韻》汝朱切，𠀤音儒。《山海經》耿山有獸，狀如狐而魚翼，名曰朱獳。其鳴自叫。見則其國有恐。《集韻》本作𤟦。考證：〔《山海經》耿山有獸，名曰朱獳。其鳴自叫。見則其國有兵。〕謹照原文有兵改有恐。

獴：《正字通》與蒙通。蒙貴。詳前𤡱字註。

𤢴：《集韻》式灼切，音爍。本作𤡯。詳𤡯字註。又狼狄切，音歷。本作𧴠。或作㺡𤡫。詳豸部𧴠字註。

𤢵：《集韻》落蓋切，音賴。《玉篇》狂也。

𤢶：《集韻》渠弓切，音窮。《玉篇》𤢶似虎。《正字通》獸屬。名窮奇。本作窮。俗加犬。

𤢷：《玉篇》音纖。獸名。《字彙》俗㺤字。

獵：《唐韻》良涉切《集韻》《韻會》《正韻》力涉切，𠀤音鬣。《說文》放獵，逐禽也。《廣韻》取獸也。白虎通曰：四時之田，總名爲獵，爲田除害也。尸子曰：虙羲氏之世，天下多獸，故敎人以獵也。《爾雅·釋言》獵，虐也。《疏》獵謂從禽也。必暴害於物，故云。《爾雅·釋天》春獵爲蒐，夏獵爲苗，秋獵爲獮，冬獵爲狩。《詩·魏風》不狩不獵。《禮·王制》豺祭獸，然後田獵。《蔡邕·月令章句》獵者，捷取之名。《正字通》獵以供俎豆，習兵戎，皆國家重事也。又震也。《吳語》今大夫國子，興其衆庶，以犯獵吳國之師徒。《註》獵，震也。又《揚雄·校獵賦》鴻絧緁獵。《註》師古曰：緁獵，相差次也。又龜名。《爾雅·釋魚》龜後弇諸獵。《疏》謂甲後弇覆者名獵。《周禮·春官·龜人》南龜曰獵屬。又山名。《淮南子·地形訓》洛出獵山。又車名。《前漢·宣帝紀》太僕以軨獵車奉迎曾孫。《註》文穎曰：軨獵，小車。考證：〔《前漢·宣帝紀》太僕以軨獵車奉迎龜孫。〕謹照原文龜孫改曾孫。

𤢸：《集韻》憐蕭切，音聊。本作獠。或作䝤。詳獠字註。

獶：《玉篇》奴巧切，音橈。犬驚貌。又《禮·樂記》獶雜子女。《註》獶，獼猴也。言舞者如獼猴戲也。獶，或作猱。又《廣韻》《集韻》𠀤於求切，音優。《廣韻》獶𤟫，犬名。又《集韻》奴侯切，音羺。南越謂犬爲獶𤟫。又《集韻》《類篇》𠀤奴刀切，音峱。《集韻》本作夒，或作獿猱蝚。詳前猱字註。

𤢹：《廣韻》魯軌切《集韻》魯水切，𠀤音壘。《廣韻》飛𤢹，獸名。又《集韻》本作䴎。或作蠝𤡂𩁜。詳鳥部䴎字註。

𤢺：《集韻》奚結切，音纈。《山海經》釐山有獸，名曰𤢺，狀如獳犬，而有鱗。其毛如豕鬣。《註》郭璞曰：𤢺，音倉頡之頡。毛生鱗閒。

㺠：《玉篇》羊就切。本作狖。詳狖字註。

獷：《唐韻》《集韻》《韻會》《正韻》𠀤古猛切，音礦。《說文》犬獷獷不可附也。《廣韻》犬也。又《前漢·敘傳》獷獷亡秦。《註》師古曰：獷獷，麤惡之貌。《后漢祭彤傳》政移獷俗。《關尹子·五鑑篇》耕夫習牛則獷。又《廣韻》居往切《集韻》俱往切，𠀤音𢔺。《廣韻》獷平，縣名。在漁陽。又《集韻》犬獷獷不可附。又《集韻》俱永切，音憬。惡貌。又《前漢·地理志》獷平。《註》師古曰：獷音九永反。又《集韻》古勇切，音拱。《前漢·地理志·獷平註》服虔曰：獷，音鞏。

獸：《唐韻》《集韻》《韻會》《正韻》𠀤舒救切，音狩。《說文》守備者。从嘼从犬。《爾雅·釋鳥》四足而毛謂之獸。《書·益稷》百獸率舞，庶尹允諧。《周禮·天官》獸人掌罟田獸，辨其名物。又《天官·庖人》六獸。《註》鄭司農云：六獸：麋、鹿、熊、麕、野豕、兔也。又《儀禮·特牲饋食禮》棜在其南，南順。實獸于其上，東首。《註》獸，腊也。

㺡：《集韻》狼狄切，音歷。本作𧴠。或作𤢴𤡫。詳豸部𧴠字註。

𤣅：《篇海》苦角切，音却。至也，高也。

獹：《廣韻》落胡切《集韻》龍都切，𠀤音盧。《玉篇》韓獹，天下駿犬。《廣雅》韓獹宋㹱。《集韻》通作盧。

𤣆：《廣韻》力延切《集韻》陵延切，𠀤音連。《玉篇》𤣆猭，兔走貌。《集韻》猿狖緣木貌。又《廣韻》犬走草。又《廣韻》直閑切《集韻》丈山切。又《廣韻》丑人切《集韻》《韻會》癡鄰切，𠀤音縝。又《集韻》澄延切，音纏。又抽延切，音脠。又丑刃切，音趁。義𠀤同。

獺：《唐韻》《集韻》《韻會》《正韻》𠀤他達切，音闥。《說文》如小狗，水居，食魚。《玉篇》獺如猫。《禮·王制》獺祭魚，然后虞人入澤梁。《孟子》爲淵毆魚者，獺也。《埤雅》獺獸，西方白虎之屬，似狐而小，靑黑色，膚如伏翼，取鯉於水裔，四方陳之，進而弗食，世謂之祭魚。舊說，蟾肪合玉，獺膽分巵。又曰：熊食鹽而死，獺飮酒而斃。淮南子曰：獺穴知水之高下，猨鳴而獺𠋫之，故束晳發蒙記曰：猨以獺爲婦。又《正字通》山獺出廣之宜州嵠峒，性淫。山中有此，牝獸皆去。范成大虞衡志曰：山獺，土人呼爲插翹，聞山中婦人氣，必躍來相抱。無偶，則抱木枯死。又海獺，生海中，似獺而大毛，著水不濡。李時珍曰：今人取其皮爲風領，亞於貂。又蘇頌云：諸畜肝葉皆有定數，獨獺肝一月一葉。十二月十二葉。其閒又有退葉，用之須見形，乃可驗，不爾，多僞也。又《廣韻》他轄切《集韻》《韻會》《正韻》狄轄切，𠀤音呾。義同。《集韻》或作㺚。

獻：《唐韻》《集韻》《韻會》《正韻》𠀤許建切，音憲。《說文》宗廟犬名羹獻，犬肥者以獻之。从犬，鬳聲。《禮·曲禮》犬曰羹獻。又《廣韻》進也。《爾雅·釋詁》享獻也。《疏》致物於尊者曰獻。《周禮·天官·小宰》膳獻。《註》膳獻，禽羞俶獻也。又《膳夫》王燕飮酒，則爲獻主。又《書·益稷》萬邦黎獻。《傳》獻，賢也。《論語》文獻不足故也。又《爾雅·釋言》獻，聖也。《諡法》聰明叡哲曰獻。知質有聖曰獻。又《爾雅·釋天》太歲在亥曰大淵獻。又姓。《風俗通》秦大夫獻則。又《集韻》桑何切，音娑。酒尊名，飾以翡翠，鄭司農說。本作犧，或作戲。詳牛部犧字註。又《禮·明堂位》周獻豆。《註》獻，疏刻之。《疏》正義曰：獻，音娑。娑是希疏之義，故爲疏刻之。《釋文》素何反。又《集韻》魚羈切，音宜。儀也。《周禮·春官·司尊彝》鬱齊獻酌。《註》鄭司農云：獻，讀爲儀。儀酌有威儀多也。又《正韻》虛宜切，音羲。《前漢·王莽傳》建華蓋，立斗獻。《註》師古曰：獻音犧，謂斗魁及杓末如勺之形也。又叶虛言切，音軒。《詩·小雅》有兔斯首，炮之燔之。君子有酒，酌言獻之。

𤣇：《篇海類編》音熾。狂犬別名。

獼：《廣韻》武移切《集韻》民𤰞切，𠀤音彌。《玉篇》獼猴。《博雅》猱狙，獼猚也。又《正字通》通雅曰：沐猴，獼猴，母猴也。《前漢·西域傳沐猴註》沐猴，卽獼猴。母音轉爲馬，又轉爲彌。方言呼母曰㜷，此其證也。獸以雌强，今獼猴亦謂其大者，猶凡物之大者曰馬，藍馬薊之類。《集韻》或作猕𤝝。

獽：《廣韻》汝陽切《集韻》如陽切，𠀤音穰。《集韻》獸名。狨屬。

㺣：《廣韻》許羈切《集韻》虛宜切，𠀤音犧。《廣韻》獸名。又豕也。《集韻》本作𧲘。詳豕部𧲘字註。

𤣍：《集韻》郞丁切，音靈。良犬也。本作狑。或作𤣤。詳狑字註。

㺤：《集韻》思廉切，音纖。獸名。

㺥：《集韻》鉏銜切，音巉。《玉篇》犬聲。又《廣韻》士咸切，音讒。本作毚，狡毚。

𤣎：《正字通》伊卿切，音嬰。獸名。《山海經》臯塗之山，有獸焉，其狀如鹿而白尾，馬足人手而四角，名曰𤣎如。《註》郭璞曰：𤣎音猳嬰之嬰。

𤣑：《玉篇》音攜。獸名。《字彙》戸圭切，音近回。義同。

𤣒：《集韻》質涉切，音讋。《博雅》豕屬。《集韻》本作䝕。詳豕部䝕字註。

𤣓：《類篇》恭于切，音拘。搏也。又《集韻》厥縛切，音矍。本作玃。或作蠼。詳后玃字註。

獾：《廣韻》《集韻》𠀤呼官切，音歡。《廣韻》野豚。或作犿。《集韻》本作貛。或作䝔貆貒，互詳豸豕二部註。又《集韻》逵員切，音權。本作狋。詳前狋字註。

𤣔：《唐韻》《集韻》𠀤息淺切，音蘚。《說文》秋田也。从犬，璽聲。或作𥙮。《廣韻》本作獮。《集韻》或作𤣝。詳獮字註。

獿：《唐韻》女交切《集韻》尼交切，𠀤音鐃。《說文》獿，㺒也。从犬，夒聲。《集韻》犬吠。又《廣韻》《集韻》《正韻》𠀤奴刀切，音峱。《廣韻》獸名。《集韻》本作夒。或作獶猱蝚。詳猱字註。又《前漢·揚雄傳》獿人亡則匠石輟斤而不敢妄斲。《註》服虔曰：獿，古之善塗墍者也。師古曰：墍，卽今之仰泥也。獿，抆拭也。故謂塗者爲獿人。獿，乃高反。又《集韻》奴回切，音𨡌。古之善塗墍者。《漢書·獿人註》師古曰：𠑍，又乃迴反。《集韻》或作𠑍，通作𢅼。又《廣韻》奴巧切《集韻》女巧切，𠀤音撓。《廣韻》犬驚。《集韻》犬驚吠貌。又《集韻》《類篇》𠀤爾紹切，音擾。義同。

玁：《廣韻》《集韻》《韻會》《正韻》𠀤虛檢切，音憸。玁狁。詳狁字註。《廣韻》本作獫。

𤣛：《集韻》余救切，音柚。本作貁。或作狖𤜴。詳狖字註。

玂：《廣韻》《集韻》𠀤渠希切，音祈。《玉篇》犬生一子。《爾雅·釋畜》犬生三猣，二師，一玂。

玃：《唐韻》俱縛切《廣韻》居縛切《集韻》厥縛切，𠀤音矍。《說文》母猴也。从犬，矍聲。爾雅云：玃父善顧攫持人也。《廣韻》大猿也。《呂氏春秋》狗似玃，玃似母猴，母猴似人。《新論》犬似玃，玃似狙，狙似人。《司馬相如·上林賦》蜼玃飛鸓。《廣韻》或作貜。《集韻》或作蠼𤣓。又《集韻》《正韻》𠀤俱碧切《集韻》本作攫。搏也。《韓詩外傳》齊使使獻鴻於楚。鴻渴，使者道飮鴻，玃笞潰失。

𤣜：《字彙補》古文㺜字。註詳十三畫。

𤣟：《正字通》魯感切，音覽。犵狫叢之屬。見《邕管雜記》《溪蠻笑》。

𤣠：《廣韻》許嬌切《集韻》虛嬌切，𠀤音囂。《廣韻》犬黃白色。《玉篇》書作𤣣。

𤣣：《玉篇》許苗切，音囂。犬黃色也。

𤣤：《廣韻》《集韻》𠀤郞丁切，音靈。《集韻》良犬也。《玉篇》本作狑。《集韻》或作𤣍。詳狑字註。

