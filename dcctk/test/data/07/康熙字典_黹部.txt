黹：《唐韻》陟几切《廣韻》豬幾切《集韻》《韻會》展幾切，𠀤音㨖。《說文》箴縷所紩衣。《爾雅·釋言》黹，紩也。《郭註》今人呼縫紩衣爲黹。《疏》鄭註司服云：黼黻絺繡。爲黹謂刺繡也。《周禮·春官·司服》祭社稷五祀則希冕。《註》或作黹。《說文》从㡀，丵省。《徐鉉曰》丵，衆多也。言箴縷之工不一也。

黺：《唐韻》方吻切《集韻》府吻切，𠀤音粉。《說文》袞衣山龍華蟲黺畫粉也。《玉篇》黺，綵也。一作粉米。《書·益稷》藻火粉米，黼黻絺繡。《傳》粉若粟氷，米若聚米。《釋文》粉米，說文作黺𪓋。

黻：《唐韻》《韻會》分勿切《集韻》分物切，𠀤音弗。《說文》黑與靑相次文。《爾雅·釋言》黼黻，彰也。《郭註》黼文如斧，黻文如兩己相背。又《左傳·桓二年》袞冕黻珽。《杜註》黻，韋韠，以蔽膝也。又《釋名》黻冕，黻，紩也。畫黻紩文綵於衣也。此皆隨衣而名之也。所垂前後珠轉減耳。○按黻之狀如①。①，古弗字。《增韻》云：兩已相背形。《周禮·司服》註疏，黻取臣民背惡向善，亦取合離之義，去就之理。①字两弓相背。考證：〔此皆隨衣而名文也。〕謹照䆁名原文名文也改名之也。

𪓋：《集韻》《類篇》𠀤母禮切，音米。與䋛同。《說文》繡衣如聚米也。書益稷，藻火黺𪓋。○按今文作粉米。

黼：《唐韻》方榘切《廣韻》方矩切《集韻》《韻會》匪父切，𠀤音甫。《說文》白與黑相次文。《周禮·冬官考工記》白與黑謂之黼。《爾雅·釋器》斧謂之黼。《疏》黼，蓋半白半黑，似斧刃白而身黑，取能斷意。一說白西方色，黑北方色，西北黑白之交，乾陽位焉，剛健能斷，故畫黼以黑白爲文。《禮·月令》季夏命婦官染采，黼黻文章必以法故。《賈誼·治安策》美者黼繡。《韓愈·乞巧文》黼黻帝躬。考證：〔《禮·月令》季夏命婦官染采，黼黻文章必以法。〕謹照原文必以法下增故字。

𪓌：《唐韻》子對切《集韻》祖對切，𠀤音晬。《說文》會五采繒色。从黹，綷省聲。通作綷。

𪓍：《類篇》民堅切，音眠。《玉篇》黹緶也。又《玉篇》方千切《類篇》𤰞緜切，𠀤音邊。紩也。

𪓎：《集韻》《類篇》𠀤婢典切，音辮。𦥐謂之𪓎。《字彙》履底也。

𪓐：《唐韻》《韻會》創舉切《正韻》創祖切，𠀤音楚。《說文》合五采鮮色。詩曰：衣裳𪓐𪓐。《徐曰》今詩作楚楚。假借也。

