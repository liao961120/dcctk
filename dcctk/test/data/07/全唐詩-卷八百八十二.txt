*宗廟九德之歌辭

皇祖誕慶，于昭於天。積德斯遠，茂攸緒先。

維文應曆，神武弘宣。肇跡□水，成功阪泉。

道光覆載，聲穆吉先。式備犧象，用□牲牷。

禮終九獻，樂展四懸。神貺景福，遐哉永年。

*太廟祼地歌辭

清廟既祼，鬱鬯推禮。大哉孝思，嚴恭祖禰。

龍袞以祭，鸞刀思啟。發德朱弦，升歌丹陛。

遙享粢盛，堂斟況齊。降福穰穰，來儀濟濟。

*階前石竹

上天布甘雨，萬物咸均平。自顧微且賤，亦得蒙滋榮。

萋萋結綠枝，曄曄垂朱英。常恐零露降，不得全其生。

歎息聊自思，此生豈我情。昔我未生時，誰者令我萌。

棄置勿重陳，委化何所營。

*九月九日

九日重陽節，三秋季月殘。菊花催晚氣，萸房辟早寒。

霜濃鷹擊遠，霧重雁飛難。誰憶龍山外，蕭條邊興闌。

*奉和九月九日應制

爽氣申時豫，臨秋肆武功。太液榮光發，曾城佳氣融。

紫霄寒暑麗，黃山極望通。講藝遵先fN，睹德暢宸衷。

鷲嶺飛夏服，娥魄亂雕弓。汗浹鑣流赭，塵生埒散紅。

飲羽驚開石，中葉遽凋叢。雁殫雲路靜，烏墜日輪空。

九流參廣宴，萬宇抃恩隆。

*奉和守歲應制

玉管移玄序，金奏賞彤闈。祥鸞歌裏轉，春燕舞前歸。

壽爵傳三禮，燈枝麗九微。運廣熏風積，恩深湛露晞。

送寒終此夜，延宴待晨暉。

*淩晨

日掩鴻都夕，河低亂箭移。蟲飛明月戶，鵲繞落花枝。

蘭襟帳北壑，玉匣鼓文漪。聞有啼鶯處，暗幄曉雲披。

*登北固山

京鎮周天險，東南作北關。埭橫江曲路，戍入海中山。

望越心初切，思秦鬢已斑。空憐上林雁，朝夕待春還。

*陪群公登箕山賦得群字

許由去已遠，冥莫見幽墳。世薄人不貴，茲山唯白雲。

甯知三千歲，複有堯為君。時佐激頹俗，登箕挹清芬。

高節雖旦暮，邈與洪崖群。

*人日兼立春小園宴

黃山積高次，表裏望京邑。白日最靈朝，登攀盡原隰。

年灰律象動，陽氣開迎入。煙靄長薄含，臨流小溪澀。

賓朋莫我棄，詞賦當春立。更與韶物期，不孤東園集。

*和黃門舅十五夜作

聞君陌上來，歌管沸相催。孤月連明照，千燈合暗開。

寶裝遊騎出，香繞看車回。獨有歸閑意，春庭伴落梅。

*登綿州富樂山別李道士策

珠闕昆山遠，銀宮漲海懸。送君從此路，城郭幾千年。

雲霧含丹景，桑麻覆細田。笙歌未盡曲，風馭獨泠然。

*九城尋山水

菊浦桃源瞰九城，鸞歌鳳嘯忽將迎。千岩雜樹雲霞色，百道流泉風雨聲。上客由來軒蓋重，幽人自覺薜蘿輕。

疑是昔年棲息地，山中日暮有餘情。

*邙山古意

昔掩佳城路，曾驚壑易遷。今接宜都裏，翻疑海作田。

鏤鼎名應大，生金字不傳。風飆吹白日，羅綺拭黃泉。

象鳳笙留國，成龍劍上天。長樂移新壟，咸陽失舊阡。

川流徒漫漫，神理竟綿綿。佇見飛來鶴，沈嗟不學仙。

*鳳閣南廳槐樹半生死雖遇陽和終呈枯朽…緣情率爾為詠

庭槐歲月深，半死尚抽心。葉少寧障日，枝疏不礙禽。

帷幄諒無取，棟樑非所任。愧在龍樓側，羞處鳳池陰。

未能辭雨露，猶得款衣簪。惜悲生意盡，空餘古木吟。

*和九月九日登慈恩寺浮圖應制

出豫垂佳節，憑高陟梵宮。皇心滿塵界，佛跡現虛空。

日月宜長壽，天人得大通。喜聞題寶偈，受記莫由同。

*秋夜巫山

巫峽裴回雨，陽臺淡蕩雲。江山空窈窕，朝暮自紛氳。

螢色寒秋露，猿啼清夜聞。誰憐夢魂遠，腸斷思紛紛。

*晦日與盧舍人同詣補闕城南林園

芳年正月晦，假日早朝回。欲盡三春賞，還欽二阮才。

柳迎郊騎入，花近□庭開。宛是人寰外，真情寓物來。

*贈劉藍田

籬中犬迎吠，出屋候柴扉。歲晏輸井稅，山村人暮歸。

晚田始家食，餘布成我衣。對此能無事，勞君問是非。

*清明日青龍寺上方

上方偏可適，季月況堪過。遠近人都至，東西山色多。

夕陽留徑草，新葉變庭柯。已度清明節，春愁如客何。

*羽山

九山方蕩潏，三考佇良材。夏祖何屯圮，遷殛此山隈。

空餘下泉客，誰複辨黃能。

*游馬耳山

茲山表東服，遠近瞻其名。合遝盡溟漲，渾渾連太清。

我來疑初伏，幽路無炎精。流水出溪盡，覆蘿搖風輕。

高深變氣候，俯仰暮天晴。入谷煙雨潤，登崖雲日明。

乾坤正含養，種植總滋榮。草樹皆秀色，雛麋亂新聲。

攀岩挹桂髓，洞穴拾瑤英。此地隱微徑，何人得長生。

宿心尚葛許，彌願棲蓬瀛。太息宦名路，遲回忠孝情。

還丹昧遠術，養素慚幽貞。安得從此去，悠然升玉京。

*□□□趙載同游焦湖夜歸作

□□將澤國，淜騰迎淮甸。東江輸大江，別流從此縣。

仙尉俯勝境，輕橈恣遊衍。自公暇有餘，微尚得所願。

拈引間翰墨，風流盡歡宴。稍移井邑閑，始悅登眺便。

遙岫逢應接，連塘乍回轉。劃然氣象分，萬頃行可見。

波中峰一點，雲際帆千片。浩歎無端涯，孰知蘊虛變。

往遊信不厭，畢景方未還。蘭□煙靄裏，延緣蒲稗間。

勢隨風潮遠，心與□□閑。回見出浦月，雄光射東關。

悠然蓬壺事，□□□衰顏。安得傲吏隱，彌年寓茲山。

*龍興觀金籙建醮

泰山岩岩兮淩紫氛，中有群仙兮乘白雲，陳金薦璧兮□□□。

*山中松

枝聳碧雲端，根侵蘚壁盤。幾經良匠顧，猶作散材看。

雪積花開少，風多子落幹。空存後凋色，歲晚出林巒。

*庭前晚花開

西王母桃種我家，三千陽春始一花。

結實苦遲為人笑，攀折唧唧長咨嗟。

*漢州王大錄事宅作

南溪老病客，相見下肩輿。近發看烏帽，催蓴煮白魚。

宅中平岸水，身外滿床書。憶爾才名叔，含淒意有餘。

*田家作

臥見高原燒，閑尋空穀泉。土膏消臘後，麥隴發春前。

藥驗桐君錄，心齊莊子篇。荒村三數處，衰柳百餘年。

好就山僧去，時過野舍眠。汲流甯厭遠，蔔地本求偏。

向子諳樵路，陶家置黍田。雪峰明晚景，風雁急寒天。

且複冠名鶡，甯知冕戴蟬。問津夫子倦，荷蓧丈人賢。

顧物皆從爾，求心正儻然。稽康懶慢性，只自戀風煙。

*寄劉方平

十年不出蹊林中，一朝結束甘從戎。嚴子持竿心寂曆，寥落荒籬遮舊宅。終日碧湍聲自喧，暮秋黃菊花誰摘。

每望南峰如對君，昨來不見多黃雲。石徑幽人何所在，玉泉疏鐘時獨聞。與君從來同語默，豈是悠悠但相識。

天畔三秋空複情，袖中一字無由得。世人易合複易離，故交棄置求新知。歎息青青長不改，歲寒霜雪貞松枝。

*和中丞奉使承恩，還終南舊居

軒車尋舊隱，賓從滿郊園。蕭散煙霞興，殷勤故老言。

謝公山不改，陶令菊猶存。苔蘚侵垂釣，松篁長閉門。

風霜清吏事，江海諭君恩。祗召趨宣室，沉冥在一論。

*送令狐明府

行當臘候晚，共惜歲陰殘。聞道巴山遠，如何蜀路難。

荒林藏積雪，亂石起驚湍。君有親人術，應令勞者安。

*同韓給事觀畢給事畫松石

海嶠微茫那得到，楚關迢遞心空憶。夕郎善畫岩間松，遠意幽姿此何極。千條萬葉紛異狀，虎伏螭盤爭勁力。

扶疏半映晚天青，凝澹全和曙雲黑。煙籠月照安可道，雨濕風吹未曾息。能將積雪辨晴光，每與連峰作寒色。

龍樓不競繁花吐，騎省偏宜遙夜直。羅浮道士訪移來，少室山僧舊應識。掖垣深沈晝無事，終日亭亭在人側。

古槐衰柳寧足論，還對罘罳列行植。

*送從侄棲閑律師

能知出世法，詎有在家心。南院開門送，東山策杖尋。

經年期故里，及夏到空林。念遠長勞望，朝朝草色深。

*舟中送李觀

江南近別亦依依，山晚川長客伴稀。

獨坐相思計行日，出門臨水望君歸。

*敕移橘栽

南橘北為枳，古來豈虛言。徙植期不變，陰陽感君恩。

枝條皆宛然，本土封其根。及時望栽種，萬里繞花園。

滋味豈聖心，實以憂黎元。暫勞致力重，永感貢獻煩。

是嗟草木類，稟異於乾坤。願為王母桃，千歲奉至尊。

