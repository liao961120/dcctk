斤：《唐韻》《集韻》《韻會》𠀤舉欣切，音筋。《說文》斫木也。《周禮·冬官考工記》宋之斤。《正字通》以鐵爲之，曲木爲柄，剞劂之總稱。《集韻》或作釿。又《集韻》一曰權輕重之器。《前漢·律歷志》斤者，明也。三百八十四銖。易二篇之爻，隂陽變動之象，十六兩成斤者，四時乗四方之象也。《小爾雅》二鍰四兩謂之斤。《註》六兩爲鍰。又姓。《廣韻》斤氏，後改爲艾氏。奇斤氏，後改爲奇氏。又《廣韻》《集韻》《韻會》𠀤居焮切，音靳。《爾雅·釋訓》明明斤斤，察也。《詩·周頌》斤斤其明。《傳》斤斤，明察也。又《集韻》許斤切，音欣。斤斤，仁也。

斥：《廣韻》《集韻》《韻會》《正韻》𠀤昌石切，音尺。同㡿。逐也，遠也。《左傳·昭十六年》大國之求，無禮以斥之。何饜之有。《史記·淮南王傳》王使郞中令斥免。《註》屛斥。又《書·禹貢》海濱廣斥。《釋文》斥謂地鹹。《前漢·𠛬法志》除山川沈斥。又《周禮·冬官考工記·弓人》斥蠖。《註》屈蟲也。又《左傳·襄十一年》納斥𠋫。《註》不相備也。《史記·李廣傳》然亦遠斥𠋫，未嘗遇害。《註》索隱曰：斥，度也。𠋫，視也，望也。又《左傳·襄三十一年》𡨥盜充斥。《註》充滿斥見，言其多。又《史記·司馬相如傳》除邊關之益斥。《註》斥，廣也。又《前漢·惠帝紀》視作斥土者。《註》如淳曰：斥，開也。又《後漢·孔融傳》擬斥乗輿。《註》斥，指也。又《張衡·西京賦》絕阬踰斥。《註》斥，澤厓也。又山名。《爾雅·釋地》東北之美者，有斥山之文皮焉。○按《釋文》音尺。《廣韻》《集韻》入禡韻，充夜切，俱書作𢇛，疑誤。又姓。《正字通》見姓纂。又《集韻》闥各切，音託。《莊子·田子方》揮斥八極。《註》揮斥，猶放縱也。又《集韻》恥格切。與坼同。詳土部坼字註。又《韻補》叶敕略切。《史記·自序》王遷辟淫，良將是斥。叶上爵。

𣂑：《字彙補》古文斗字。註詳部首。

斦：《廣韻》語斤切《集韻》魚斤切，𠀤音垠。《說文》二斤也。《增韻》砧也。《六書本義》與劕鑕同。

斧：《唐韻》方矩切《集韻》《韻會》匪父切，𠀤音甫。《說文》斫也。《釋名》斧，甫也。甫，始也。凡將制器，始用斧伐木，已乃制之也。《廣韻》神農作斤斧陶冶。《易·旅卦》得其資斧。《註》斧，所以斫除荆棘，以安其舍者也。《孟子》斧斤以時入山林。《詩·豳風》旣破我斧。《傳》隋銎曰斧。又凡以斧斫物，亦曰斧。《古詩·苦寒歌》擔囊行取薪，斧氷持作糜。《註》天寒水凍，故斫氷作粥也。又仙名。《左思·蜀都賦》山圖采而得道，赤斧服而不朽。《註》列仙服丹砂不死也。又《儀禮·覲禮》天子設斧依于戸牖之閒。《註》依，如今綈素屛風也。有繡斧文，所以示威也。斧謂之黼。又鉞斧，今儀仗中亦有之，其形圓如月然。《集韻》或作鈇。

斨：《唐韻》七羊切《集韻》千羊切，𠀤音瑲。《說文》方銎斧也。《釋名》斨，戕也，所伐皆戕毀也。《詩·豳風》取彼斧斨。《傳》斨，方銎也。《疏》斨，卽斧也。唯銎孔異耳。又人名。《書·舜典》讓子殳斨曁伯與。《傳》二臣名。

𣂔：《玉篇》《集韻》𠀤古文析字。註詳木部四畫。

𣂕：《玉篇》古文斯字。註詳八畫。

𣂙：《篇海》丑格切，音策。開也。◎按音義卽坼字之譌。

㪼：《廣韻》虛我切《集韻》口我切，𠀤音可。擊也。同㪋。《類篇》𣂞㪼，掣也。

斪：《唐韻》其俱切《集韻》權俱切，𠀤音劬。《說文》斫也。《爾雅·釋器》斪斸謂之定。《註》鋤屬。《疏》定謂之耨。《類篇》或作𣃖。又《集韻》恭干切，音拘。又居侯切，音鉤。義𠀤同。

斫：《唐韻》之若切《集韻》《韻會》職略切，𠀤音灼。《說文》擊也。《玉篇》刀斫。《後漢·呂布傳》拔戟斫機。《枚乗·七發》使琴摯斫斬以爲琴。又《揚子·方言》揚越之郊，凡人相侮以爲無知，謂之聑，或謂之斫。《註》斫，郗斫頑直之貌，今關西語亦皆然。又姓。《廣韻》漢複姓有斫胥氏，何氏姓苑云：今平陽人。又《集韻》尺約切，音婥。硸斫，不解悟貌。

㪾：《集韻》歷各切，音洛。剔也。或作㓢。又各額切，音格。捕也。鬬也。《玉篇》亦作〈各戈〉。

𣂞：《唐韻》來可切《集韻》朗可切，𠀤音曪。《說文》相擊也。《集韻》或作剆㔏。

斬：《唐韻》《正韻》側減切《集韻》《韻會》阻減切，𠀤音蔪。《說文》截也。从車从斤。斬法車列也。《博雅》裁也。《釋文》斬，暫也。暫加兵，卽斷也。《爾雅·釋詁》斬，殺也。《詩·小雅》斬伐四國。《周禮·秋官·掌戮》掌斬殺賊諜而搏之。又《杜甫詩》斬新花蕊未應飛。《註》禪家有斬新日月之語。又《集韻》莊陷切，音蘸。芟也。

𣂟：《集韻》之列切，音浙。折，或作𣂟。詳手部折字註。

断：《玉篇》同斷。俗字。

𣂡：《集韻》與斲同。詳斲字註。

𣂢：《玉篇》古文斷字。註詳十四畫。

𣂣：《正字通》古文斷字之譌。○按《玉篇》斷，古作𣂢。卽𣂢字之譌。

𣂤：《集韻》悲朋切，音𡹔。《玉篇》斸也。

斮：〔古文〕𢧉《唐韻》《集韻》《韻會》側角切《正韻》竹角切，𠀤音捉。《說文》斬也。《書·泰誓》斮朝涉之脛。《註》斬而視之。《疏》斮，斫也。《史記·魯仲連傳》因齊後至則斮。《註》欺三軍者，其法斮。又《楚辭·七諫》羌兩足以畢斮。《註》斮，斷也。又《爾雅·釋器》魚則斮之。《註》謂削鱗也。又《廣韻》《集韻》𠀤側略切，音灼。又《集韻》士略切。義𠀤同。

斯：〔古文〕𣂕《廣韻》息移切《集韻》《韻會》相支切，𠀤音私。《說文》析也。《爾雅·釋言》斯，離也。《註》齊𨻰曰斯。《詩·𨻰風》墓門有棘，斧以斯之。《箋》維斧可以開析之。《呂覽·報更篇》趙宣孟見桑下餓人，與之脯一朐，曰斯食之。《註》斯，析也。又《爾雅·釋詁》斯，此也。《易·解卦》朋至斯孚。《詩·召南》何斯違期。又《詩·小雅》鹿斯之奔。《疏》此鹿斯與𩦡斯柳斯，斯皆辭也。又《禮·玉藻》二爵而言言斯。《註》斯，猶耳也。《疏》耳是助句之辭。又卽也。《書·金縢》大木斯拔。又賤也。《後漢·左雄傳》郞官部吏，職斯祿薄。《註》斯，賤也。又《正字通》雞斯，馬名。商王拘西伯於羑里。太公得犬戎雞斯之乗，以獻。又波斯，國名。又姓。《吳志·賀齊傳》剡縣史斯從。又與鮮同。《詩·小雅》有兔斯首。《箋》斯，白也。今俗語斯白之斯作鮮。齊魯之閒聲近斯。又與纚同。《禮·問喪》雞斯。《註》當爲筓，纚聲之誤也。又《集韻》山宜切，音釃。義同。又《集韻》斯義切，音賜。《詩·大雅》王赫斯怒。《箋》斯，盡也。《釋文》鄭音賜。又《韻補》叶新於切。《蔡邕·短人賦》熱地蝗兮蘆卽且，蒲中蛹兮蠶蠕須，視短人兮形若斯。《集韻》或作撕，亦作廝。

𣂥：《廣韻》吐彫切《集韻》《韻會》他彫切，𠀤音祧。田器。或作𣂀。亦作銚𢊙。又《集韻》千遙切，音鍫。義同。

𣂦：《六書統》同剞。

𣂧：《六書統》同剗。

𣂨：《篇韻》與𣂰同。

新：〔古文〕𢀝《唐韻》息鄰切《集韻》《韻會》斯人切《正韻》斯鄰切，𠀤音辛。《說文》取木也。又《博雅》初也。《易·大畜》日新其德。《書·胤征》咸與惟新。《詩·豳風》其新孔嘉。《禮·月令》孟秋，農乃登穀，天子嘗新，先薦寢廟。又《唐書·禮樂志》正旦羣臣上千秋萬歲壽，制曰履新之慶。又姓。《晉語》新穆子。又複姓。《史記·魯仲連傳》新垣衍。《註》索隱曰：新垣，姓。衍，名也，爲梁將。又州名。漢屬合浦郡，梁立新州。又《詩·小雅》薄言采芑，于彼新田。《朱傳》田一歲曰葘，二歲曰新田。又《韻補》叶蘇前切。《道藏歌》終劫複始劫，愈覺靈顏新。道林蔚天京，下光諸他仙。

斱：《篇海》同斫。《正字通》𣃑字之譌。

𣂮：《集韻》當侯切，音兜。𣂻𣂮，偃鉏。

𣂯：《玉篇》古文誓字。註詳言部七畫。

𣂰：《篇韻》音鼎。鎗也。三足兩耳。

𣂱：《隷釋》犍爲楊君頌，橋梁斷絕。卽斷字。

㫁：《篇海》俗斷字。

斲：《唐韻》《集韻》《韻會》《正韻》𠀤竹角切，音琢。《說文》斫也。从斤从𠁁。《註》徐鉉曰：𠁁器也。斤以斫之，或从畫丮作𦘣。《書·梓材》旣勤樸斲。《傳》已勞力撲治斲削。又《韻補》叶株遇切。《何晏·景福殿賦》縱橫踰延，各有攸注，公輸荒其規矩，匠石不知其所斲。又叶竹鹿切。《漢淮南王屛風賦》大匠治之，雕刻削斲。等化器類，庇廕尊屋。

𣂶：《集韻》誓，古作𣂶。註詳言部七畫。

𣂻：《集韻》烏侯切，音謳。𣂻𣂮，偃鉏也。又墟侯切，音摳。與剾同。剜也。

㫂：《廣韻》《集韻》𠀤章恕切，音翥。斫也。

𣂼：《集韻》渠巾切，音勤。同芹。楚葵也。今水中芹菜是也。又几隱切，音謹。肕也。◎按𣂼與革部靳字不同。《正字通》引《左傳》及《說文》與靳字相混，非是。

𣂽：《篇韻》音獲。斫也。

𣃀：《篇海》斮本字。

斴：《篇海》離珍切，音鄰。水在石㵎中響。《正字通》同㔂。水在石閒，當作粼。

𣃁：《篇海》俗斸字。

𣃂：《玉篇》同斲。○按《說文》斲或从畫从丮。改从斤，非。

𣃃：《五經文字》斲，經典相承，或作𣃃。

𣃇：《集韻》𣃍，亦作𣃇。詳𣃍字註。

𣃈：《廣韻》張略切，音灼。同鐯。钁也。《玉篇》破也。○按《集韻》作𣃑。

斵：《篇海》俗斲字。

斶：《集韻》樞玉切，音觸。人名。《呂氏春秋》齊有顏斶。○按《戰國策》作𣀈。《史記·田單傳》作蠋。

𣃌：《篇韻》與斴同。

𣃍：《集韻》此芮切，音脺。斷也。㔍，或作𣃍，亦作𠟬。又《類篇》初芮切，音毳。又《集韻》初轄切，音刹。又《類篇》芻刮切，音䵵。義𠀤同。

斷：〔古文〕𣂢𠜷𠝅《唐韻》《正韻》都管切《集韻》《韻會》覩緩切，𠀤音短。《說文》作𣃔。截也。《書·盤庚》乃斷棄汝。《傳》斷，絕也。《詩·商頌》是斷是遷。《疏》於是斬斷之。又《廣韻》《正韻》徒管切《集韻》《韻會》杜管切，𠀤音𩏇。絕也。《羣經音義》旣絕曰斷。《釋名》斷，段也。分爲異段也。《易·繫辭》其利斷金。《疏》其纖利能斷截於金。又《集韻》徒玩切《正韻》杜玩切，𠀤音段。義同。又《廣韻》丁貫切《集韻》《韻會》《正韻》都玩切，𠀤音鍛。決也。《易·繫辭》以斷天下之疑。《疏》決斷天下之疑。又《書·秦誓》斷斷猗無他技。《疏》斷斷，守善之貌。又《周禮·地官·司徒》凡萬民之不服敎，而有獄訟者，與有地治者，取而斷之。又《韻補》叶多卷切。《白居易·寄元九詩》一病經四年，親友書信斷。彼獨是何人，心如石不轉。又叶徒眷切。《鮑照·擬古》居人掩閨臥，行子中夜飯。野風吹秋木，行子心腸斷。

𣃑：《集韻》與𢷷同。○按《玉篇》《廣韻》作𣃈。

𣃔：《說文》斷本字。

𣃖：《集韻》權俱切，音劬。與斪同。

斸：《唐韻》陟玉切《集韻》《韻會》株玉切，𠀤音瘃。《說文》斫也。《爾雅·釋器》斪斸謂之定。互詳斪字註。《玉篇》同钃。又《五音集韻》之角切，音琢。義同。

