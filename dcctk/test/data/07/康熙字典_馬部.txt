馬：〔古文〕𢒠𩡬𢒗《唐韻》《正韻》莫下切《集韻》《韻會》母下切，𠀤麻上聲。《說文》怒也，武也。象馬頭髦尾四足之形。《玉篇》黃帝臣相乗馬。馬，武獸也，怒也。《正韻》乗畜。生於午，稟火氣。火不能生木，故馬有肝無膽。膽，木之精氣也。木臓不足，故食其肝者死。《易·說卦傳》乾爲馬。《疏》乾象天，天行健，故爲馬。《春秋·說題辭》地精爲馬。《春秋·考异記》地生月精爲馬。月數十二，故馬十二月而生。《周禮·夏官·馬質》掌質馬，馬量三物，一曰戎馬二曰田馬三曰駑馬，皆有物賈。又《校人》掌王馬，辨六馬之屬。凡大祭祀，朝觐，會同，毛馬而頒之。凡軍事，物馬而頒之。註：毛馬齊其色。物馬齊其力。又《趣馬》掌贊正良馬。又《巫馬》掌養疾馬而乗治之，相醫而藥攻馬疾。又《廋人》掌十二閑之政敎以阜馬。《圉人》掌芻牧以役圉師。又司馬，官名。《周禮·夏官·大司馬註》謂總武事也。又《淸夜錄》漢制，卿駟馬右騑。《前漢·東方朔傳》太守，駟馬駕車，一馬行春。《衞宏·輿服志》諸侯四馬，駙以一馬。《南史·柳元策傳》兄弟五人，𠀤爲太守。時人語曰：柳氏門庭，五馬逶迤。《正字通》故今太守稱五馬大夫。又田野浮氣曰野馬。《莊子·逍遙遊》野馬也，塵埃也，生物之以息相吹也。《註》日光也。一曰遊絲水氣。又陽馬。《何晏·景福殿賦》承以陽馬，接以圓方。《註》陽馬，屋四角引出承短椽者，連接或圓或方也。又投壺勝算曰馬。《禮·投壺》爲勝者立馬，一馬從二馬，三馬旣立，請慶多馬。《註》立馬者，取算以爲馬，表其勝之數也。謂算爲馬者，馬爲威武之用，投壺及射，皆以習武也。又《字彙補》打馬，彈碁類也。朱李易安有打馬圖。又地名。馬陘，齊邑。馬陵，鄭地。𠀤見《左傳》。又天馬，獸名。有翼能飛。又竈馬，蟲名。《酉陽雜俎》狀似促織，好穴竈旁。今俗呼竈雞。又馬勃，草名。《正字通》生濕地腐木上，一名馬疕。韓愈所云牛溲馬勃，兼收𠀤蓄是也。又海馬，魚名。牙骨堅瑩，文理細如絲，可制爲器。又姓。《姓苑》本伯益之後，趙奢封馬服君，遂氏焉。又司馬、巫馬、乗馬，皆複姓。《前漢·溝洫志》諫大夫乗馬延年。《孟康曰》乗馬，姓也。又《風俗通》有白馬氏。又馬流。《兪益期曰》馬援立銅柱，岸北有遺兵，居壽冷岸，南對銅柱，悉姓馬，號曰馬流。《方隅勝略》謂馬人散處南海，謂之馬流。《韓愈詩》衙時龍戸集，上日馬人來。《註》卽馬流也。一作馬留。又門名。《前漢·項籍傳註》宮垣內兵衞所在，四面皆有司馬，以主事，故總稱司馬門。又《公孫弘傳註》武帝時，相馬者東門京作銅馬法，立於魯般門外，更名金馬門。又亭名。謝靈運爲永嘉太守，以五馬自隨，立五馬亭。又《集韻》滿補切，音姥。義同。《前漢·石慶傳》馬字與尾當五。《師古曰》馬字，下曲者尾，幷四點爲足，凡五。考證：〔《周禮·夏官·校人》掌王馬，辨六馬之屬。又《趣馬》掌贊正良馬。又《巫馬》掌養疾馬而乗治之，相醫而藥攻馬疾。又《馬質》掌質馬，馬量三物。一曰戎馬，二曰田馬，三曰駑馬。皆有物賈。又《廋人》掌十二閑之政敎以阜馬。《圉人》掌芻牧以役圉師。凡太祭祀，朝覲，會同，毛馬而頒之。凡軍事，物馬而頒之。《註》毛馬，齊其色。物馬，齊其力。〕謹照原文次序改為：周禮夏官馬質掌質馬，馬量三物，一曰戎馬二曰田馬三曰駑馬，皆有物賈。又校人掌王馬，辨六馬之屬。凡大祭祀，朝觐，會同，毛馬而頒之。凡軍事，物馬而頒之。註毛馬齊其色。物馬齊其力。又《趣馬》掌贊正良馬。又《巫馬》掌養疾馬而乗治之，相醫而藥攻馬疾。又《廋人》掌十二閑之政敎以阜馬。《圉人》掌芻牧以役圉師。〔《姓苑》本伯益之後，超奢封馬服君，遂氏焉。〕謹照原文超奢改趙奢。原版已改。

𩡧：《說文》馬一歲也。从馬，一絆其足。讀若弦。一曰戸關切，讀若環。《玉篇》譌作䭴，非。詳䭴字註。

𩡨：《字彙補》米普切，音姥。《玉篇》馬行貌。

𩡩：《唐韻》博拔切《集韻》布拔切，𠀤音八。《玉篇》馬八歲也。

馭：《廣韻》牛倨切《集韻》牛據切《正韻》魚據切，𠀤語去聲。《玉篇》與御同。使馬也。《說文》卸，解車馬也。或彳或卸，皆御者之職。古作馭、𢓷、御。御一曰侍也，進也。《周禮·夏官·馭夫》掌馭貳車從車使車，分公馬而駕治之。又《天官·大宰》以八柄詔王馭羣臣，以八統詔王馭萬民。又《夏官·大馭》掌馭玉路以祀及犯軷。《註》大馭，馭之最尊者。軷，祭行道之神也。通作御。又《地官·保氏》五馭。《註》一鳴和鸞，二逐水曲，三過君表，四舞交衢，五逐禽左。《正韻》詩書皆作御。御與馭，義同者不得重押，義異者非。

䭴：《廣韻》戸關切《集韻》胡關切，𠀤音還。《玉篇》馬一歲也。又《廣韻》胡畎切《集韻》胡犬切，𠀤音鉉。義同。《字彙》字从十，宜十歲。云一歲，似誤。《正字通》按說文本作𩡧。馬一歲也。从馬，一絆其足。讀若弦。一曰若環。字彙譌作䭴，弦譌作眩，又音孩，𠀤非。

𩡪：《字彙》同䭴。

馮：〔古文〕淜《廣韻》扶冰切《集韻》《韻會》皮冰切，𠀤音憑。《說文》馬行疾也。又《玉篇》乗也，陵也，登也。《易·泰卦》包荒用馮河。《疏》用馮河者，無舟渡水，馮陵於河，是頑愚之人。此九二能包含容受，故曰用馮河也。《爾雅·釋訓》馮河，徒涉也。《疏》小雅小旻，不敢馮河。毛傳云：馮，陵也。然則空涉水陵波而渡，故訓馮爲陵也。又《周禮·夏官·大司馬》馮弱犯寡則眚之。《註》馮，謂乗陵也。又馮馮，牆堅聲。《詩·大雅》削屢馮馮。《傳》削牆鍛屢之聲馮馮然。《朱傳》削屢，牆成而削治重複也。馮馮，牆堅聲。又借爲馮依字。《詩·大雅》有馮有翼。《傳》可馮依，以爲輔翼也。又《揚子·方言》馮，怒也。楚曰馮。《註》馮，恚盛貌。《左傳·昭五年》今君奮焉，震𩃓馮怒。又恃也，矜也。《史記·伯夷傳》衆庶馮生。《註》馮者，恃也。言衆庶之情，蓋馮恃矜其生也。又《莊子·盜跖篇》富人侅溺於馮氣，若負重行而上也。《註》呂吉甫曰：馮，恃多資氣驕滿也。舊註馮讀如憤，非。又不滿之意。《張衡·西京賦》惟帝王之神麗，懼尊𤰞之不殊。雖斯宇之旣坦，心猶馮而未攄。《註》宮室神嚴，所以別尊𤰞，故此宇雖寬坦，心未攄散也。又古郡名。《前漢·地理志》左馮翊註，故秦內史，太初元年更名。又馮乗縣，屬蒼梧郡。又官名。《周禮·春官·宗伯》馮相氏。《註》馮，乗也，相視也。又馮夷，神名。又《集韻》披耕切，音怦。馮，閎大也。一曰虛廓。又《唐韻》房戎切《集韻》《韻會》符風切《正韻》符中切，𠀤音逢。《玉篇》姓也。《韻會》鄭馮𥳑子。又《集韻》皮命切，音病。據也。又父吻切。與憤同。懣也。考證：〔《爾雅·釋訓》馮河，徒涉也。《疏》小雅小旻，不敢馮河。毛傳云，馮，陵也。然則豈涉水陵波而渡，故訓馮爲陵也。〕謹照原文豈涉水改空涉水。〔《張衡·西京賦》心猶馮而未慮。〕謹照原文未慮改未攄。〔又郡名。《前漢·地理志》左馮翊。〕謹照原文左馮翊下增註字。

𩡫：《字彙補》奉暗切，音梵。《內典》引古讖記，鳳鳳逆序，蒼蒼叔度。《註》鳳，音梵。《楊愼曰》字當作𩡫，从馬，非鳳凰之鳳。𩡫恐同颿。

𩡬：《字彙補》古馬字。《路史·國名記》趙奢封𩡬服君。

馯：《廣韻》《集韻》《正韻》𠀤侯旰切，音翰。《玉篇》與駻同。馬突也。又《廣韻》《韻會》丘姦切《集韻》丘顏切，𠀤音慳。《集韻》馬靑黑色。又姓。《前漢·儒林傳》魯商瞿子木受易孔子，以授魯橋庇子庸，子庸授江東馯臂子弓。又《集韻》河干切，音寒。東夷別種名。

𩡰：《字彙》博考切，音保。驄馬也。《字彙補》亦作𩡵。

𩡱：《字彙》同䭻。

馰：《唐韻》都歷切《集韻》《韻會》丁歷切，𠀤音的。《玉篇》馰顙，白額馬也。《說文》一曰駿也。《爾雅·䆁畜》馰顙白顚。《註》今之戴星馬也。額有白毛，謂之的盧。準有旋毛及白毛，謂之的吻凶。考證：〔《爾雅·釋獸》馰顙白顚。〕謹照原書釋獸改䆁畜。

馱：《廣韻》徒河切《集韻》《韻會》《正韻》唐何切，𠀤音駝。《玉篇》馬負貌。《廣韻》馱，騎也。《李白詩》吳姬十五細馬馱。又《韻會》或作他。《揚子·方言》凡以驢馬馲駝載物者謂之負他。又或作佗。《前漢·趙充國傳》以一馬自佗負。《師古註》凡以畜產載負物者，皆謂之佗。又《唐韻》《集韻》《韻會》《正韻》𠀤唐佐切，佗上聲。又《集韻》《五音集韻》𠀤徒蓋切，音大。義𠀤同。又《集韻》縣名，在江夏。

䭵：《五音集韻》苻炎切，音凡。《玉篇》馬行貌。《說文》本作颿。

䭶：《正字通》古文騏字。註詳八畫。

馲：《廣韻》《集韻》𠀤陟格切，音磔。《玉篇》馲𩢷，驢父牛母。《本草》牡驢交牛生者爲馲𩢷。𩢷或作𩥔。《崔豹·古今注》驢牡馬牝則生𩥔䳮，卽馲𩢷也。又《廣韻》盧落切《集韻》《韻會》歷各切，𠀤音洛。《集韻》馲駝，畜名。或作𩧐，亦作橐，通作駱。又《集韻》闥各切，音託。又屋郭切，音雘。義𠀤同。

馳：〔古文〕𧂓《廣韻》直離切《集韻》《韻會》《正韻》陳知切，𠀤音池。《玉篇》走奔也。《廣韻》馳騖也，疾驅也。《左傳·莊十年》公將馳之。又《玉篇》天子道也。《正字通》馳道，天子所行路，若今之中道。又姓。《姓苑》明馳九垓，仁壽縣舉人。又《集韻》唐何切，音駝。亦走也。又叶徒臥切，音隋。《詩·小雅》不失其馳，舍矢如破。又叶尺里切，音恥。《劉向·九歎》周流覽於四海兮，志升降以高馳。徵九神於回極兮，建虹采以招指。又叶直詈切，音滯。《蔡邕·彈棊賦》於是列象，彫華逞麗。豐腹斂邊，中隱四企。輕利調博，易使騁馳。

𩡲：《玉篇》同馹。《正字通》从刃，無義，當是馹譌。

馴：《唐韻》詳遵切《集韻》《韻會》松倫切《正韻》詳倫切，𠀤音旬。《說文》馬順也。《玉篇》從也，善也。《莊子·馬蹄篇註》與物無害，故物馴也。《陸德明·音義》馴，以遵反，或音純。又凡以漸而至曰馴。《易·坤卦》馴至其道至堅冰也。又擾也，從也。《史記·五帝紀》其文不雅馴，薦紳先生難言之。又《集韻》殊倫切，音純。又兪倫切，音勻。義𠀤同。又《集韻》《韻會》𠀤吁運切，音訓。《史記·漢文本紀》列侯亦無由敎馴其民。《正義》馴，古訓字。

𩡳：《正字通》俗馽字。

馵：《唐韻》之戍切《集韻》《韻會》朱戍切，𠀤音注。《說文》馬後左足白也。《爾雅·䆁畜》左白馵。又膝上皆白惟馵。《詩·秦風》駕我騏馵。又《玉篇》馬懸足也。《易·說卦傳》震爲馵足。《陸佃云》馵足蓋取其躁，故二絆其足，言制之而動。今字書䭴从馬，一絆其足。馵，二絆其足。馽，口其足。又《集韻》朱欲切，音燭。義同。考證：〔《爾雅·釋獸》左白馵。〕謹照原書釋獸改䆁畜。

馶：《廣韻》巨支切《集韻》翹移切，𠀤音祇。《玉篇》勁也。《說文》馬彊也。又《唐韻》《集韻》𠀤章移切，音支。義同。又《廣韻》《集韻》𠀤施智切，音試。馬病。

𩡷：《玉篇》甫賁切《字彙》音廢。馬走也。

馷：《集韻》普蓋切，音霈。馬壯貌。

𩡸：《集韻》同獅。

馸：《五音集韻》許覲切，音釁。馬重也。又《集韻》居焮切，音靳。車中馬。

𩡹：《集韻》同䭿。

馹：《唐韻》《正韻》人質切《集韻》《韻會》入質切，𠀤音日。《說文》驛傳也。《玉篇》傳也。《爾雅·釋言》𠀤傳也。《註》皆傳車驛馬之名。《左傳·文十六年》楚子乗馹，會師于臨品。《正字通》按六書故：置馬代馳，取疾也。以車曰傳，以騎曰馹。《楊愼曰》孟子，置郵傳命。古註：置，驛也，郵馹也。置緩郵速，驛遲馹疾也。置有安置意，猶今制云日行一程，郵有過而不留意，猶今制云倍道兼行，言速馳也。後世不達馹字義，以馹爲驛之省文。永樂中制春秋大全，盡改左傳馹字爲驛，驛與馹溷而不分，故解經皆繆。元許謙云：馬遞曰置，步遞曰郵，皆臆揣妄說，初無所祖，不思古註，郵訓爲馹，若是步遞字，何以从馬。據此說，馹驛義別，存以備考正。考證：〔《爾雅·釋言》遽傳也。《註》皆傳車馹馬之名。〕謹按原文馹遽傳也，謂馹遽𣅜訓爲傳，非訓馹爲遽傳也。謹照原書文義改遽爲𠀤。照原文馹馬改驛馬。

馺：《唐韻》蘇合切《集韻》《韻會》《正韻》悉合切，𠀤音趿。《說文》馬行相及也。《玉篇》馬行貌。《揚雄·甘泉賦》輕先疾雷而馺遺風。《註》車騎之疾也。又馺娑，漢殿名。《班固·西都賦》經駘盪而出馺娑。又馺娑，參差逶遲貌。

𩡺：《唐韻》古拜切《集韻》居拜切，𠀤音戒。《說文》系馬尾也。

馻：《廣韻》余準切《集韻》庾準切，𠀤音尹。《玉篇》馬毛逆。《爾雅·釋畜》逆毛居馻。《註》馬毛逆刺。又《廣韻》《集韻》𠀤以轉切，音兗。又《集韻》松倫切，音荀。義𠀤同。

𩡻：《玉篇》同騕。

䭷：《集韻》《韻會》謨袍切《正韻》莫褒切，𠀤音毛。《集韻》車翣以禦風塵。又馬長毛也。又《集韻》力涉切，音獵。《周禮·春官·巾車翣羽蓋註》故書翣爲䭷。《釋文》音獵，或音毛。

馼：《唐韻》《集韻》𠀤無分切，音文。《玉篇》馬不純。《說文》馬赤鬣縞身，目若黃金，名曰馼。吉皇之乗，周文王時犬戎獻之。《六書略》或書作𩢌。

馽：《唐韻》陟立切，音執。《說文》絆馬足也。《玉篇》絆也。《韓愈·祭柳宗元文》天脫馽羈。又《韻會》或作縶。《詩·小雅》縶之維之。《疏》在腹曰鞅，在後曰絆。絆，繫足也。縶之謂絆，維之謂繫。《正字通》說文，縶馽本一字重文，从糸執聲，作縶。今經傳皆从縶，字彙引正譌以俗作縶爲非，迂泥。又《集韻》食律切，音術。《莊子·馬蹄篇》連之以羈馽。《陸德明·音義》馽，丁邑反，徐丁力反，絆也，李音述。又《集韻》德合切，音答。義同。《集韻》作𩢏。《字彙》作𩡳。𠀤非。

馾：《廣韻》《集韻》𠀤丁紺切，音𩈉。《廣韻》馬步近前。又《集韻》馬睡貌。又《集韻》都感切，音耽。馬名。

𩡼：《正字通》俗騈字。

䭸：《廣韻》扶雨切《集韻》《韻會》奉甫切，𠀤音父。《玉篇》牡馬也。又《集韻》匪父切，音甫。義同。

馿：《正字通》俗驢字。

駀：《集韻》于求切，音尤。《玉篇》馬名。

駁：《唐韻》《集韻》《韻會》𠀤北角切，音博。《玉篇》馬色不純。《爾雅·釋畜》駵白駁。《易·說卦傳》乾爲駁馬。《詩·豳風》皇駁其馬。《註》黃白曰皇，駵白曰駁。又《爾雅·釋木》駁赤李。《疏》李之子赤者名駁。又今俗謂龎雜爲駁，雲開曰解駁。《正韻》同駮。互詳後駮字註。

䭹：《廣韻》《正韻》五剛切《集韻》魚剛切《韻會》疑剛切，𠀤音卬。《玉篇》䭹䭹，馬怒貌。又《廣韻》千里駒。又《集韻》一曰馬白腹謂之䭹。○按䭹無馬白腹義，馬白腹係𩢞字訓。互詳𩢞字註。又《廣韻》五朗切《集韻》《韻會》語朗切，𠀤卬上聲。《玉篇》馬搖頭也。《集韻》馬驚謂之䭹。又《廣韻》五浪切，卬去聲。義同。

𩡽：《玉篇》古文壯字。註詳士部四畫。

䭺：《玉篇》五黨切《集韻》語朗切，𠀤卬上聲。《玉篇》馬頭高。《集韻》與䭹同。見䭹字註。

駂：《廣韻》博抱切《集韻》《韻會》補抱切，𠀤音寶。《玉篇》驪馬雜毛，今之黑驄也。《爾雅·釋畜》驪白雜毛駂。《註》今烏驄。《集韻》或作𩢈。《正字通》按詩鄭風，叔于田，乗乗鴇。从鳥从馬，古通。周禮，馬八尺以上曰龍。爾雅：二目白曰魚，馬可以名龍名魚，則鴇亦可曰駂。舊註云不宜从鴇，誤。

䭻：《集韻》敷文切，音分。馬行疾貌。

駃：《唐韻》《集韻》𠀤古穴切，音玦。《玉篇》駃騠，馬也，生七日超其母。《說文》駃騠，馬父驘子。《古今注》曹眞有駃馬，名驚帆，言其馳驟如烈風之舉帆疾也。又《廣韻》《集韻》《正韻》𠀤苦夬切。與快同。《酉陽雜俎》河水色渾駃流。《尸子》黃河龍門駃流如竹箭。《元好問詩》駃雨東南來。《自註》駃與快同。

𩡾：《集韻》桑何切，音娑。駞𩡾，馬行貌。或从沙。

𩡿：《字彙補》與罵傌同。見《耳目資》。

䭼：《集韻》古文騏字。註詳八畫。

𩢍：《正韻》同騧。宋明帝以咼音喎，騧旁似禍，攺作𩢍。今當从騧。

駈：《玉篇》同驅。

駉：《廣韻》古螢切《集韻》《韻會》涓熒切，𠀤音扃。《玉篇》與駫同，馬肥壯盛貌。《詩·魯頌》駉駉牡馬，在坰之野。《傳》良馬腹幹肥張。又《說文》牧馬苑也。○按《詩》在坰之野。《毛傳》林外謂之坰。坰非駉，駉非牧苑，《說文》引用誤。

駊：《廣韻》布火切《集韻》補火切，𠀤音跛。《玉篇》駊騀，馬搖頭。《廣韻》駊騀，馬惡行也。《杜甫·觀成都尹嚴公揚旗詩》庭空四馬入，駊騀揚旆旌。又高大貌。《揚雄·甘泉賦》崇丘陵之駊騀。《註》與岥峨義通。又《唐韻》《集韻》𠀤普火切，音叵。義同。

𩢎：《廣韻》《集韻》𠀤當沒切，音咄。《廣韻》䮩𩢎，獸名，出北海。

𩢏：《正字通》馽字之譌。

䭿：《廣韻》夷質切《集韻》弋質切，𠀤音逸。《玉篇》馬疾走也，徵也。又《說文》馬有疾足。又《廣韻》《集韻》𠀤徒結切，音姪。義同。

駋：《集韻》之遙切，音昭。馬名。

𩢐：《集韻》與馲同。

𩢑：《唐韻》雌氏切《集韻》淺氏切，𠀤音此。《玉篇》馬名。

𩢒：《字彙》伊鳥切，音咬。馬驂也。

駌：《等韻》於元切，音冤。《字彙》污面馬。

䮀：《廣韻》與𩣡同。

𩢓：《集韻》乎萌切，音宏。馬一歲也。○按卽䭴字之譌。又《集韻》一曰縣名。

𩢔：《廣韻》《集韻》𠀤博慢切，音半。《玉篇》𩢔䮗，馬行也。又《集韻》普半切，音判。義同。

駍：《玉篇》平悲切，音皮。馬名。又《集韻》披耕切，音怦。與軯同。《揚雄·甘泉賦》聲駍隱而歷鐘。

駎：《廣韻》《集韻》𠀤直佑切，音胄。《玉篇》馬競馳也。

𩢕：《廣韻》薄故切《集韻》蒲故切，𠀤音捕。《玉篇》馬名。

䮁：《正字通》俗騈字。

𩢖：《五音集韻》莫撥切，音末。《玉篇》馬走貌。

𩢗：《字彙》其凶切，音邛。獸如馬。

𩢘：《集韻》《類篇》𠀤普火切，音頗。《玉篇》馬行貌。《正字通》俗駊字。

駏：《集韻》《韻會》《正韻》𠀤臼許切，音巨。《玉篇》駏驉，獸似騾。《古今注》騾爲牝馬爲牡生駏。《唐書·李賀傳》從小奚奴騎駏驉。《註》似驘而小。《韻會》通作距。又獸名。《韓愈詩》終始如駏蛩。《註》孔叢子，北方有獸名蟨，食得甘草，必齧以遺蛩蛩駏虛。二獸見人來，必負蟨以走。二獸非愛蟨也，爲其得甘草以遺之。蟨非愛獸也，爲其假足也。

𩢙：《字彙》芳問切，音忿。走馬也。

駐：《唐韻》中句切《集韻》《韻會》株遇切，𠀤音注。《說文》馬立也。《玉篇》馬止也。《釋名》駐，株也，如株木不動。《正字通》天子行在之所曰駐蹕。又《集韻》㕑遇切，音柱。義同。

駑：《廣韻》乃都切《集韻》《韻會》農都切，𠀤音奴。《玉篇》最下馬也。《正字通》馬頓劣也。凡馬給宮中之役者曰駑。駑駘皆下乗。皮日休曰：造父善御，不能御駑駘。陽貨者，仲尼之駑駘也。

𩢚：《廣韻》《集韻》𠀤蒲撥切，音跋。《玉篇》𩢚䮧，蕃中馬也。《正字通》𩢚當从犮，譌作𩢚，非。

駒：《唐韻》舉朱切《集韻》《韻會》恭于切，𠀤音拘。《說文》馬二歲曰駒。《註》六尺以上馬，五尺以上駒。《爾雅·釋獸》伭駒，褭驂。《註》伭駒，小馬，別名褭驂。或曰此卽腰褭，古之良馬名。《周禮·夏官·廋人》攻駒。《註》攻駒，騬其蹄齧者。又《校人》月令《註》執駒，無令近母，猶攻駒也。又《禮·月令》仲夏，游牝別羣，則縶騰駒。《註》季春妊孕已遂，故仲夏不使同羣，拘繫騰躍之駒，防踶齧。又驪駒，歌名。《前漢·儒林傳》王式謂歌吹諸生曰：歌驪駒。《註》服虔曰：逸《詩》篇名，見《大戴禮》，客欲去歌之。又元駒，魚名。《崔豹·古今注》兗州人呼赤鯉爲元駒。又蟻別名。又株駒，枯樹本也。《列子·天瑞篇》若橜株駒。又姓，周駒伯，漢駒幾，見《萬姓統譜》。又《集韻》俱遇切，音句。義同。《詩·小雅》老馬反爲駒，不顧其後。集傳駒，叶去聲。又《集韻》駒驪，國名。又叶居侯切，音鉤。《易林》川深難游，水爲我憂。多虛少實，命鹿爲駒。考證：〔《周禮·夏官·技人》春祭馬祖執駒。〕謹照原文技人改校人。〔《禮·月令》仲夏，游牝別羣，則繫騰駒。〕謹照原文繫改縶。〔《釋文》駒，下故反。〕謹按䆁文駒音拘，無下故反三字。惟集傳後字下叶故反，乃後字叶音非駒字叶音也。今照集傳原文改爲集傳駒，叶去聲。

駓：《唐韻》敷悲切《集韻》《韻會》攀悲切，𠀤音丕。《玉篇》駓駓，走貌。《楚辭·招魂》逐人駓駓些。《註》駓駓，走貌。又《爾雅·䆁畜》黃白雜毛曰駓。《註》今桃花馬。《詩·魯頌》有騅有駓。又《集韻》貧悲切，音皮。義同。《集韻》或作䮆。考證：〔《爾雅·釋獸》黃白雜毛曰駓。〕謹照原書釋獸改䆁畜。

駔：《唐韻》《集韻》《韻會》子朗切《正韻》子党切，𠀤藏上聲。《說文》壯馬也。一曰馬蹲駔也。又《唐本說文》駔，奘馬也。奘譌爲壯。《玉篇》駿馬也。《左思·魏都賦》冀馬塡廐而駔駿。《註》駔，壯也。又《爾雅·䆁言》奘駔也。《註》江東呼大爲駔，駔猶麤也。又牙儈狡捷者曰駔。《呂氏春秋》段干木，晉國之大駔也。《史記·貨殖傳》駔儈會兩家交易者，如今之度市。《註》駔者其首率。又《廣韻》徂古切《集韻》《類篇》坐五切，𠀤音祖。《周禮·春官·典瑞》駔圭璋璧琮琥璜之渠眉。《註》駔，讀爲組，渠眉玉飾之溝瑑也。《疏》此六玉，兩頭皆有孔，又於兩孔之閒爲溝渠，於溝之兩畔稍高爲眉瑑，以組穿聮於其中也。又《集韻》聰徂切，音粗。亦馬壯也。又牀魚切，音鉏。人名，齊公子駔，見《左傳》。考證：〔《左思·魏都賦》冀馬塡廐而駔駭。〕謹照原文駔駭改駔駿。〔《爾雅·釋獸》奘駔也。《註》秦晉呼大爲駔，駔猶麤也。〕謹照原文釋獸改䆁言。秦晉改江東。

𩢛：《唐韻》古達切《集韻》居曷切，𠀤音葛。《玉篇》馬疾足。又《集韻》居謁切，音訐。義同。亦作騔𩦞。

駕：〔古文〕𩢟《唐韻》古訝切《集韻》《韻會》居迓切《正韻》居亞切，𠀤音嫁。《說文》馬在軛中。又馭也。《禮·曲禮》君車將駕。《正字通》唐制，天子居曰衙，行曰駕。又車乗也。漢制，六駕屬車八十一乗。《後漢·輿服志》天子出有大駕，有法駕，有小駕。又別駕，官名。《通典》漢別駕，從事史一人，刺史行部別乗一乗傳車，故稱曰別駕。唐攺郡丞爲別駕，德宗時復省，今府通判是也。又具車馬曰駕。《前漢·高帝紀》詔賢士大夫能從我游者，郡守身勸爲之駕，遣詣丞相。又騰駕也。《揚子·法言》仲尼駕說者也。如將復駕其所說，莫若使諸儒金口而木舌。《註》仲尼乗行而贊述之。金口木舌，鐸也。言莫如使諸儒宣揚之也。又陵駕也。《左傳·昭元年》子木之信稱於諸侯，猶詐晉而駕焉。《註》駕猶陵也。又人名。《左傳》魯大夫榮駕鵞。又《集韻》居牙切，音嘉。義同。又叶古慕切，音故。《古逸詩·驪駒歌》驪駒在門，僕夫具存。驪駒在路，僕夫整駕。

䮃：《正字通》俗驅字。《字彙補》亦作𩢧。

䮄：《廣韻》《集韻》𠀤胡涓切，音懸。《玉篇》馬一歲。又《集韻》一曰馬黑色。又《集韻》熒絹切，音縣。義同。

駖：《廣韻》《集韻》𠀤郞丁切，音靈。《廣韻》駖蓋，車騎聲。又《集韻》力耕切，音磷。馬衆聲。

駗：《廣韻》章忍切《集韻》知忍切，𠀤音辴。《玉篇》駗驙，馬載重難行。又《集韻》知鄰切，音珍。義同。又《廣韻》力珍切《集韻》離珍切，𠀤音鱗。《廣韻》馬色。

𩢜：《正字通》俗駗字。

駘：《唐韻》徒哀切《集韻》《韻會》《正韻》堂來切，𠀤音臺。《玉篇》駑馬銜脫也。《崔寔政論》馬駘其銜。又駘蕩，曠遠也。又地名。《左傳·昭九年》魏駘芮岐畢吾西土也。《註》駘在始平武功縣。又《哀六年》遷孺子於駘。《註》駘，齊邑。《釋文》他才反。又徒來反。又神名。《韻會》金天氏子曰晞，生允格臺駘。又人名。《莊子·德充符》魯有兀者王駘。又《五音集韻》土來切，音胎。義同。又《廣韻》徒亥切《集韻》《正韻》蕩亥切，𠀤音待。《玉篇》駘蕩，廣大意。又《正字通》春色舒放曰駘蕩。又《廣韻》疲也，鈍也。又《類篇》駘騱，馬不進也。又《莊子·德充符》衞有惡人焉，曰哀駘它。《音義》駘音殆。李云：哀駘，醜貌。它，其名也。又與跆同。《史記·天官書》兵相駘籍。《前漢書》作跆。考證：〔《左傳·昭九年》駘芮岐畢。〕謹照原文駘上增魏字。〔《哀六年》遷儒子於駘。〕謹照原文儒子改孺子。

駙：《唐韻》《集韻》《韻會》𠀤符遇切，音附。《說文》副馬也。一曰近也。一曰疾也。又駙馬都尉，官名。漢武帝置，掌駙馬，魏晉尚公主，𠀤稱駙馬。《趙葵行營雜錄》皇女爲公主，其夫必拜駙馬都尉，故謂之駙馬。宗室女封郡主者，謂其夫爲郡馬，縣主者爲縣馬，不知何義。《六書故》作𩢇。俗作䮛，非。

駚：《廣韻》於兩切《集韻》倚兩切，𠀤音鞅。《廣韻》駚鸗，馬貌。又《集韻》駚𤘝，獸跳踏自撲也。又《廣韻》烏朗切《集韻》倚朗切，𠀤音盎。義同。

駛：《廣韻》疎事切《集韻》《韻會》爽士切《正韻》師止切，𠀤音史。《玉篇》疾也。《增韻》馬行疾也。又《正韻》式至切，音試。與𩢲同。

駜：《唐韻》毗必切《集韻》《韻會》簿必切，𠀤音邲。《玉篇》馬肥壯貌。《說文》馬飽也。《詩·魯頌》有駜有駜，駜彼乗黃。《毛傳》馬肥彊貌。又《廣韻》房密切《集韻》《正韻》薄宓切，𠀤音弼。又《集韻》毗至切，音避。義𠀤同。

駝：《廣韻》徒何切《集韻》《韻會》《正韻》唐何切，𠀤音陀。《玉篇》駱駝也。一作馲駝。《前漢·西域傳》鄯善國多馲駝。《註》師古曰：脊上肉鞍，隆高若封上，俗呼封牛。或曰駝狀似馬，頭似羊，長項，垂耳，有蒼褐黃紫數色，性耐寒惡熱，夏至退毛至盡。人欲載，輒屈足受之。自燉煌往外國，流沙千餘里，無水，有伏流，駝遇其處，停不進，以足跑地，掘之，常得水。又靑海北，夏有𤍠風，傷行旅，風將至，駝先引頸鳴，以鼻口匿沙中，人見之，則以氊擁蔽口面，避其患，其臥腹不帖地，屈足，糞煙直上如狼煙。亦名橐駝。《古諺》少所見，多所怪，見橐駝，以爲馬腫背。又《唐制》驛置有明駝使，非邊塞軍機，不得擅發。俗本改明作鳴，非。又通作它。《揚雄·長楊賦》敺橐它。又背僂也。《柳宗元·郭橐駝種樹傳註》人背駝不能仰也。或作他。《莊子·德充符》衞有惡人哀駘它。《註》它與駝同，言背僂也。又凡以畜負物曰駝。或作佗。《前漢·趙充國傳》以一馬自佗負。別作駞。《李白詩》吳姬十五細馬駞。考證：〔《前漢·西域傳》鄴善國多馲駝。〕謹照原文鄴善改鄯善。〔《莊子·德充符》衞有惡人哀駝他。《註》他與駝同。〕謹照原文哀駝他改哀駘它。註中他字𠀤改它。

駞：《集韻》同駝。

駟：《唐韻》《集韻》《韻會》息利切《正韻》息漬切，𠀤音四。《玉篇》四馬一乗也。《詩·鄘風》良馬五之疏王肅云：古者一轅之車駕三馬則五轡，夏后氏駕兩，謂之麗。殷益一騑，謂之驂。周又益一騑，謂之駟。駟者，一乗四馬，兩服兩驂是也。董氏曰：馬在車中爲服，在車外爲驂。又《左傳·文十一年》富父終甥駟乗。又《前漢·郊祀志》秦祀四畤，每畤用木寓龍一駟，木寓車馬一駟，各如其帝色。《註》李奇曰：寓寄也，寄生龍形於木也。師古曰：一駟亦四龍也。又星名。《爾雅·釋天》天駟房也。《註》房四星，謂之天駟。又地名。《前漢·地理志》琅邪郡駟望縣。《又》樂浪郡駟望縣又姓。《左傳·定十年》郈工師駟赤。又《前漢·文帝紀》齊王舅父駟鈞。又借作四。《禮·樂記》夾振之而駟伐，盛威於中國也。《註》駟當爲四。每奏四伐，一擊一刺爲一伐。又《集韻》《韻會》《正韻》𠀤息七切，音悉。義同。考證：〔《小雅》載驂載駟。《註》王肅云云。〕謹照所引王肅云云見鄘風干旄疏非小雅註。今照原書將小雅載驂載駟註七字，改爲鄘風良馬五之疏。

𩢝：《字彙補》與騈同。

𩢞：《字彙補》力由切，音留。馬白腹也。○按《郭忠恕·佩觿集》𩢞，五郞翻，千里駒也。𩢞，力由翻，馬白腹也。字彙誤以二義爲一字，俱註於𩢞字下，特別出之。

𩢟：《字彙補》古文駕字。《石鼓文》𩢟言𠧧䢜。與駋字不同，駋从召，此从〈力下口〉。

𩢠：《字彙補》疑卽駘字。《考古圖·寅簋銘》𩢠軒朱輦。

駠：《字彙補》同駵。

𩢡：《字彙補》而琰切，音冉。《學海》武王封母弟季載於冉季，是爲𩢡𨹌也。《路史》又作𩣀，世繆爲𥅆。

駡：《廣韻》莫霸切《集韻》《韻會》《正韻》莫駕切，𠀤音禡。《玉篇》詈也。又《廣韻》莫下切《集韻》母下切，𠀤音馬。義同。《正字通》按六書本作傌，通作𦋻，俗作罵。駡載馬部，罵別載网部，此字彙編次之誤，今仍之。

𩢮：《唐韻》許尤切《集韻》虛尤切，𠀤音休。《玉篇》馬名也，駿也。《字彙補》亦作䮌。

駢：《正字通》俗騈字。

𩢯：《唐韻》《集韻》𠀤呼光切，音荒。《玉篇》馬奔也。《集韻》或作𩥒。《字彙補》亦作𩣐。

駣：《廣韻》《集韻》《韻會》𠀤徒刀切，音陶。《玉篇》馬四歲也。又《正韻》馬三歲。《周禮·夏官·廋人》敎駣攻駒。《註》三歲爲駣，敎駣，始乗習之也。《音義》徐音肇，劉音道，李讀湯堯反，沈讀徒刀反。又《集韻》駣𩥴，馬屬。又《廣韻》治小切《集韻》《韻會》《正韻》直紹切，𠀤音趙。又《廣韻》徒皓切《集韻》《韻會》《正韻》杜皓切，𠀤桃上聲。又《集韻》大到切，音導。義𠀤同。

駤：《廣韻》《集韻》𠀤陟利切，音致。《玉篇》𩧅駤，馬躊蹰不前也。《博雅》𩧅駤，止也。又馬高大。又《淮南子·修務訓》胡人有知利者，而人謂之駤。《註》忿戾不通達也。

𩢰：《廣韻》《集韻》𠀤房六切，音伏。《玉篇》馬名。

𩢱：《廣韻》戸恢切《集韻》胡隈切，𠀤音回。《玉篇》馬名。

𩢲：《唐韻》《集韻》《韻會》疎吏切《正韻》式至切，𠀤音試。《說文》疾也。一曰馬行疾。《杜甫·雨詩》潺潺石閒溜，汨汨松上𩢲。俗本譌作駛。《正字通》本作𩣬，省作𩢲，因从史讀若史，𠀤非。又《正韻》師止切，音使。義同。

𩢳：《廣韻》其俱切《集韻》權俱切，𠀤音衢。《玉篇》馬後足皆白。《爾雅·釋畜》亦作翑。《集韻》或作𩣗𩧚。

𩢴：《集韻》喫吉切，音詰。《玉篇》馬色也。

𩢵：《玉篇》同𩧐。

駥：《唐韻》如融切《集韻》《韻會》而融切《正韻》而中切，𠀤音戎。《玉篇》馬八尺也，雄也。《爾雅·釋畜》絕有力駥。又《廣韻》息弓切，音嵩。細毛。

𩢶：《集韻》容朱切，音兪。疾也。

駦：《正字通》俗騰字。

駧：《唐韻》《集韻》𠀤徒弄切，音洞。《玉篇》馬疾走。《說文》馳馬洞去也。又動也。《易·乾鑿度》駈駧元化。

駨：《玉篇》相倫切，音荀。𩣺駨，馬走貌。又音旬。義同。又《集韻》翾縣切，音絢。馬靑驪謂之駨。或作駽。

𩢷：《廣韻》《集韻》《韻會》《正韻》𠀤莫白切，音陌。《廣韻》同㹮。馲𩢷，驢父牛母。

駩：《廣韻》此緣切《集韻》《韻會》逡緣切《正韻》且緣切，𠀤音詮。《玉篇》白馬黑脣。又《集韻》從緣切，音全。義同。亦作騡。

䮆：《集韻》同駓。

䮇：《玉篇》同驈。

䮈：《集韻》同馳。

𩢸：《廣韻》《集韻》𠀤張流切，音輈。𩢸䮟，蕃中大馬。

駪：《唐韻》所臻切《集韻》《韻會》《正韻》疏臻切，𠀤音莘。馬衆貌。《詩·小雅》駪駪征夫。《傳》衆多貌。一作甡𨐔。又或作侁。《楚辭·招魂》往來侁侁些。《註》侁侁，往來聲也。五臣云：衆貌。

駫：《廣韻》古螢切《集韻》涓螢切，𠀤音扃。《玉篇》馬肥壯盛貌。又與駉同。

𩢹：《集韻》巨九切，音臼。馬八歲謂之𩢹，通作齨。

𩢺：《正字通》俗駽字。

駬：《廣韻》而止切《集韻》《韻會》《正韻》忍止切，𠀤音耳。《廣韻》騄駬，周穆王馬名。

駭：《唐韻》侯楷切《集韻》《韻會》《正韻》下楷切，𠀤音蟹。《玉篇》驚起也。《公羊傳·哀六年》諸大夫見之，皆色然而駭。《莊子·大宗師》且彼有駭形而無損心。《註》以變化爲形之駭動耳，故不以死生損累其心。又《集韻》與駴同。《周禮·夏官·大司馬》鼓皆駴。《釋文》駴本亦作駭。《王粲·英雄記》整兵駭鼓。又散也。《陸機詩》三后始基，世武丕承，協風旁駭，天晷仰澄。《註》言和風遠馳四方也。又水名。《書·禹貢》九河旣道。《傳》九河，一曰徒駭。《疏》禹疏九河以徒衆起，故云徒駭。又人名。《春秋·隱二年》無駭帥師入極。又叶許己切，音喜。《吳子·治兵篇》戢其耳目，無令驚駭。習其馳逐，閑其進止。《韓愈·鄆州谿堂詩》淺有蒲蓮，深有葭葦。公以燕賔，其鼓駭駭。又叶于支切，音怡。《韓愈·瀧吏詩》官今行自到，那遽妄問爲。不虞卒見困，汗出愧且駭。○按古音駭讀作矣，轉怡聲。又叶喜語切，音許。《陸機·凌霄賦》因扶桑而東顧兮，天傾光之可駭。惑坤輿之茫茫兮，心蒙蔽而無緒。《註》緒，上聲。又叶許計切，音戲。《蘇轍·黃樓賦》舞魚龍於隍壑，閱帆檣於睥睨。方飄風之迅發，震鼙鼓之驚駭。考證：〔《陸機詩》三后始基，世武不承。〕謹照原文不承改丕承。

駮：《唐韻》《集韻》《韻會》北角切，𠀤音剝。《山海經》中曲山有獸，如馬而身黑，二尾一角，虎牙爪，音如鼓，名曰駮，食虎豹，可以禦兵。《正字通》此獸之別一種，非馬族也。《詩·秦風》隰有六駮。《傳》駮如馬。《疏》陸機云：駮馬，梓楡也。其樹皮靑白駮犖，遙視似駮馬，故謂之駮馬。下章云：山有苞棣，隰有樹檖，皆山隰之木相配，不宜云獸。又國名。四裔駮馬地近北海，唐永𡽪中，遣使朝賀。又秦叔寶有乗馬名忽雷駮。又朝廷章奏不合事理，別議改正曰駮。《前漢·𠛬法志》文書盈於几閣，典者不能遍睹，是以郡國承用者駮。《註》不曉其指，用意不同也。《王球貽謀錄》給事中掌封駮司，不可一日無。淳化四年，太宗推考，廢職始於唐末，乃命魏庠柴成務，同知給事中。未幾，隷銀臺通進司，爲封駮司。眞宗咸平四年，吏部侍郞知封駮事，陳恕乞鑄印，命取門下印用之，因改名爲門下封駮司。又《正字通》論列是非，亦謂之駮。如柳宗元駮復讎議，夏侯銛駮安定公主合葬議，是也。○按駮與駁同，《九經字樣》泥《說文》，分駁、駮爲二者，非。考證：〔《詩·秦風》隰有六駮。《傳》駮〈如下馬〉。〕謹照〈如下馬〉乃如馬二字之譌。謹照原文駮〈如下馬〉改爲駮如馬。

駯：《五音集韻》章俱切，音誅。馬口黑。

䮉：《廣韻》力居切《集韻》凌如切，𠀤音閭。《廣韻》傳馬名。《集韻》如今遽馬。《唐會要》驛傳曰使䮉。《註》䮉音閭。又《五音集韻》良倨切，音慮。義同。《集韻》或作𩥆。

𩢻：《玉篇》時俱切，音殊。朱色也。《字彙》駯𩢻二字文同而音釋異。《正字通》朱色不必从馬口黑，不宜从朱，沿篇海誤，六書馬屬無駯。

䮊：《集韻》延知切，音夷。馬名。

𩢼：《廣韻》去王切，音匡。馬耳曲也。

駰：《廣韻》《集韻》於巾切《韻會》《正韻》伊眞切，𠀤音因。《玉篇》泥驄馬也。《爾雅·釋畜》隂白雜毛駰。《疏》隂，淺黑色。毛淺黑而白兼雜毛者，今名泥驄。《詩·小雅》我馬維駰。

𩢽：《廣韻》《集韻》𠀤渠容切，音蛩。《廣韻》獸似馬而靑，一走千里也。又《集韻》古勇切，音拱。義同。

駱：《唐韻》盧各切《集韻》《韻會》《正韻》歷各切，𠀤音洛。《玉篇》白馬黑鬣。《詩·小雅》嘽嘽駱馬。《禮·明堂位》夏后氏駱馬黑鬣。又國名。《史記·南越王佗傳》佗以兵威邊，財物賂遺閩越西甌駱役屬焉。《註》漢書音義曰：駱，越也。索隱曰：姚氏按廣州記云：交阯有駱田，仰潮水上下，人食其田，名爲駱侯，諸縣自名爲駱將，後蜀王予將兵討駱侯，自稱爲安陽王。尉佗攻破安陽王，令二使典主交阯九眞二郡，卽甌駱也。又縣名。《前漢·地理志》定襄郡駱縣。又姓，駱統，見《吳志》。又與落通。《史記·天官書》大荒駱歲，隂在巳。又《歷書》作大荒落。又《字彙補》魯故切，與輅同。《史記·秦本紀》非子爲周大駱是也。又《字彙補》居詐切，音駕。《轉注古音》古駕輅皆同駱字，駱主車駕，故字可互用，猶甸之與椉也。《玉篇》又作𩦼。

𩢾：《廣韻》良薛切《集韻》力蘖切，𠀤音列。《玉篇》馬名。又《說文》次第馳也。又《唐韻》《集韻》𠀤力制切，音例。義同。又《集韻》一曰馴也。《廣韻》或作𩧃，亦作䮋。

䮋：《廣韻》同𩢾。

𩢿：《正字通》𩣜本字，音與詩駟驖孔阜之阜通。言馬肥大也。又叶博晧切，音寶。《石鼓文》𨖍馬旣𩢿。叶好韻，鄭音寶。又《籀文》騊省作𩢿。詳騊字註。《字彙》譌作𩣜，非。

𩣀：《字彙補》同𩢡。見路史。

𩣁：《字彙補》卽騁字。見漢周憬碑。

𩣂：《字彙補》與駪同。衆多也。見博古圖周召公尊銘。

𩣃：《篇海》同𩤘。

𩣄：《字彙補》與駁同。《九經考異》易爲駁馬。《釋文》作𩣄。

𩣅：《五音集韻》俗𩢹字。

𩣖：《集韻》良刃切，音吝。牝馬。

駳：《正字通》徒亶切，音但。散馬卽誕馬，亦曰但馬，或作䩥馬。詳人部但字註。

𩣗：《五音集韻》同𩢳。

駴：《廣韻》侯楷切《集韻》《韻會》《正韻》下楷切，𠀤音駭。《玉篇》雷擊鼓也。《周禮·夏官·大司馬》鼓皆駴，車徒皆譟。又《莊子·外物篇》聖人之所以駴天下。《音義》駴，戸楷反，謂攺百姓之視聽也。又震擊也。《張衡·西京賦》爎京薪，駴雷鼓。《註》積高爲。雷鼓，八面鼓也。互見前駭字註。又《集韻》居拜切，音戒。上不問下。考證：〔《周禮·夏官·大司馬》鼓皆駴，車徒皆喿。〕謹照原文喿改譟。

駵：《廣韻》《集韻》《韻會》《正韻》𠀤力求切，音劉。《玉篇》赤馬黑鬣。《詩·秦風》騏駵是中。《禮·月令》孟夏駕赤駵，季夏駕黃駵。又《前漢·地理志》華駵綠耳之乗。《註》師古曰：華駵言其色如華之赤，綠耳，耳綠色。

駶：《廣韻》渠玉切《集韻》衢錄切，𠀤音局。《廣韻》馬立不定。

䮎：《廣韻》《集韻》𠀤許旣切，音欷。《廣韻》馬走貌。

𩣘：《唐韻》尼輒切《集韻》眤輒切，𠀤音聶。《說文》馬行疾也。又《集韻》日涉切，音讘。又如穎切，穰上聲。義𠀤同。

𩣙：《正字通》俗䮢字。

𩣚：《玉篇》普悲切，音丕。與駓同。黃馬白色。又《集韻》貧悲切，音皮。馬行也。又補美切，音彼。𩣚騱，獸行也。又部鄙切，音被。義同。

䮏：《類篇》訛湖切，音吾。騉䮏，馬名。

䮐：《正字通》駉字之譌。

駷：《廣韻》息拱切《集韻》筍勇切《韻會》荀勇切《正韻》息勇切，𠀤音竦。《廣韻》馬搖銜走也。《公羊傳·定八年》陽越下取策，臨南駷馬而由乎孟氏。《註》捶馬銜走。《釋文》駷本又作𢳯。字書無此字，相承用之。一說駷與騁字異義同。又《廣韻》《集韻》𠀤蘇后切，音叟。義同。

駸：《廣韻》《正韻》七林切《集韻》《韻會》千尋切，𠀤音侵。《玉篇》駸駸，馬行疾貌。《詩·小雅》載驟駸駸。《註》驟貌。又《廣韻》楚簪切《集韻》初簪切，𠀤音參。又《集韻》楚錦切，音慘。義𠀤同。本作𩤿。《篇海》作𩤨，非。

䮑：《集韻》郞外切，音𩛝。馬毛斑白。又盧臥切，音捰。䮑歲穀名。賈思勰說。又盧活切，音捋。義同。

駹：《唐韻》《集韻》《韻會》𠀤莫江切，音厖。《玉篇》馬黑白毛也。《爾雅·釋畜》面顙皆白惟駹。《前漢·匈奴傳》圍高帝於白登，漢兵不得相救。匈奴騎，其西方盡白，東方盡駹，北方盡驪，南方盡騂。《註》駹，靑馬也。又《周禮·秋官·犬人》用駹可也。《註》駹謂不純色也。《疏》謂雜色牲。又國名。《史記·西南夷傳》冉駹最大。《註》應劭讀龎。又水名。《華陽國志》汶江道，濊水駹水出焉。

𩣛：《正字通》俗駣字。

䮒：《廣韻》普胡切《集韻》滂模切，𠀤音鋪。馬名。

駺：《廣韻》魯當切《集韻》盧當切，𠀤音郞。《玉篇》馬尾白。又《集韻》呂張切，音良。《山海經》犬封國有文馬，縞身朱鬣，名曰吉駺。

𩣜：《正字通》𩢿字之譌。

𩣝：《廣韻》《正韻》薄故切《集韻》《韻會》蒲故切，𠀤音捕。《玉篇》馬習步也。今作步。《左傳·哀二十六年》左師見夫人之步馬者。考證：〔《左傳·哀二十六年》左師見夫人之步馬。〕謹照原文馬下增者字。

駻：《唐韻》《集韻》《韻會》侯旰切《正韻》侯幹切，𠀤音翰。《玉篇》馬突也。《韓非子·五蠹篇》古今異俗，新故異備，如欲以寬政治急世之民，猶無轡策御駻馬，此不智之患也。又《集韻》一曰馬高六尺也。通作馯。

𩣞：《集韻》逆及切，音岌。馬行貌。

𩣟：《集韻》同𩡾。

𩣠：《集韻》同𩡾。

𩣡：《廣韻》蒲沒切《集韻》薄沒切，𠀤音勃。《玉篇》馬牛尾一角。《山海經》敦頭之山中多𩣡馬，牛尾白身一角，音如虎。《郭璞·江賦》𩣡馬騰波以嘘蹀。又《廣韻》蒲角切《集韻》弼角切，𠀤音雹。義同。《集韻》或作䮀。

駼：《唐韻》《集韻》《韻會》《正韻》𠀤同都切，音徒。《玉篇》騊駼，良馬名。又獸名。《山海經》北海有獸，狀如馬，名騊駼，色靑。《前漢·百官志》有騊駼監。又國名。《揚雄·解嘲》今大漢，左東海，右渠搜，前番禺，後陶塗。《註》騊駼馬出北海上。陶塗，北方國名，本國出馬，因以爲名。又《爾雅·釋畜騉駼註》騉駼，亦似馬而牛蹄。又人名，後漢有劉騊駼。又《宋書·符瑞志》亦作𪊸。

駽：《唐韻》《集韻》火元切《韻會》呼元切《正韻》呼淵切，𠀤音鋗。《爾雅·釋畜》靑驪，駽。《註》今鐵驄。《詩·魯頌》駜彼乗駽。又《廣韻》許縣切《集韻》翾縣切《韻會》呼縣切《正韻》翾縣切，𠀤音絢。又《集韻》熒絹切，音縣。又胡畎切，音泫。又犬縣切，缺去聲。義𠀤同。

駾：《唐韻》他外切《集韻》《韻會》吐外切，𠀤音娧。《玉篇》馬行貌。又《廣韻》奔突也。《詩·大雅》混夷駾矣。《註》駾，突也。《疏》混夷惶怖，驚走奔突也。

駿：《唐韻》子峻切《集韻》《韻會》《正韻》祖峻切，𠀤音俊。《玉篇》馬之美稱。《博物志》周穆公欲驅八駿周行天下。又與俊同。英儁也。《史記·屈原傳》誹駿疑桀。又大也。《詩·商頌》爲下國駿厖。《傳》駿，大也。又與峻通。《詩·大雅》崧高維嶽，駿極于天。又《爾雅·釋詁》速也。《疏》駿者，猶迅也。《詩·周頌》駿發爾私。《鄭箋》駿，疾也。《朱傳》駿，大也。使之大發其私田也。又駿狼，山名。《淮南子·天文訓》日冬至駿狼之山。一本作峻。又《集韻》《韻會》《正韻》𠀤須閏切，音峻。義同。

騀：《唐韻》《正韻》五可切《集韻》《韻會》語可切，𠀤音我。《說文》駊騀，馬搖頭貌。又《博雅》騀騼，馬屬。又《集韻》牛河切，音俄。義同。

騁：〔古文〕𩧢《唐韻》《集韻》《韻會》《正韻》𠀤丑郢切，音逞。《玉篇》直馳也，走也。《莊子·天地篇》時騁而要其宿，大小長短修遠。《註》皆恣而任之，會其所極而已。又叶齒兩切，音敞。《道藏歌》提攜宴玉賔，契駕乗煙騁。黃籙命玉符，公子運我上。

騂：《唐韻》息營切《集韻》思營切，𠀤音𤙡。《玉篇》馬赤黃。《詩·魯頌》有騂有騏。又牲赤色。《書·洛誥》文王騂牛一，武王騂牛一。《禮·明堂位》夏后氏牲尚黑，殷白牡，周騂剛。《疏》騂，赤色。剛，壯也。又《周禮·地官·草人》凡糞種，騂剛用牛。《註》騂謂地色赤剛强也。又弓調和貌。《詩·小雅》騂騂角弓。《正字通》本作𩤑，字彙省作騂，非。考證：〔《禮·明堂位》夏后氏牲尚黑，殷尚牡。〕謹照原文尚牡改白牡。

騃：《唐韻》五駭切《集韻》《韻會》《正韻》語駭切，𠀤音𤶗。《廣韻》癡也。又《說文》馬行仡仡也。又《廣韻》《集韻》《韻會》《正韻》𠀤牀史切，音俟。駓騃，獸行貌。《張衡·西京賦》植物斯生，動物斯止。衆鳥翩翻，羣獸駓騃。又《類篇》丈里切，音豸。義同。考證：〔《張衡·西京賦》植物斯生，動物斯止。衆鳥翩翩。〕謹照原文翩翩改翩翻。

𩣢：《正字通》驄本字。

𩣣：《字彙補》五何切，音俄。馬行也。

𩣤：《字彙補》丁紺切，音擔。冠幘近前也。

𩣭：《正字通》俗驄字。

𩣮：《篇海》土故切，音兔。騛𩣮，良馬，本作飛兔。

騄：《廣韻》力玉切《集韻》《韻會》龍玉切，𠀤音錄。《玉篇》騄耳，駿馬，周穆王八駿之一。《列子·穆王篇》作綠耳。

騅：《唐韻》職追切《集韻》《韻會》朱惟切，𠀤音錐。《爾雅·釋畜》蒼白雜毛騅。《詩·魯領》有騅有駓。又姓。《左傳》晉大夫騅㪜。又人名。《左傳》荀騅。《註》騅音隹，晉大夫。又黃騅，魚名。《古今注》兗州人呼黃鯉爲黃騅。

騆：《玉篇》職收切，音周。神馬。

䮓：《集韻》竹角切，音卓。䮓騺，馬行不前貌。

騇：《廣韻》始夜切《集韻》式夜切，𠀤音舍。牝馬。《爾雅·釋畜》牝曰騇。《註》草馬名。又《廣韻》書冶切《集韻》始野切，𠀤音捨。義同。

𩣯：《廣韻》《集韻》徒合切《韻會》《正韻》達合切，𠀤音沓。《玉篇》馺𩣯，馬行貌。

𩣰：《集韻》《類篇》𠀤七醉切，音翠。馬卒。○按《正字通》云：馬卒本作倅，通作卒。《字彙》作𩤏，誤。不知《集韻》本有𩤏字，非《字彙》杜撰也。

𩣱：《廣韻》《集韻》𠀤力竹切，音六。健馬也。

騈：《唐韻》部田切《集韻》《韻會》《正韻》蒲眠切，𠀤音蹁。《說文》駕二馬也。又朋比也。《管子·四稱篇》入則乗等，出則党騈。《註》言與貨賄之人同國，則同乗而等。至其出也，又用黨而騈𠀤。又凡增贅旁出者曰騈。《莊子·騈拇篇》騈拇枝指，出乎性哉，而樹於德。《音義》騈，盛田反。廣雅云：𠀤也。李云：倂也。又與骿同。《左傳·僖二十三年》晉公子重耳及曹，曹共公聞其騈脅。《註》騈猶比也。亦作骿。又地名。齊騈邑。又《集韻》《韻會》𠀤旁經切，音缾。義同。《石鼓文》作𩤳。

𩣲：《五音集韻》烏前切，音燕。馬行貌。

𩣳：《集韻》都籠切，音東。《玉篇》馬名。

𩣴：《字彙》若劫切，音怯。馬怕石不能行。

𩣵：《字彙》與涴同。又叶一決切，音抉。《韋莊應天長詞》想得此時情更切，淚沾紅袖𩣵。

𩣶：《玉篇》靡京切，音明。汗馬。又《類篇》眉永切，音皿。義同。

騉：《廣韻》古渾切《集韻》公渾切，𠀤音昆。《玉篇》騉蹄，馬名。《爾雅·釋畜》騉蹄趼，善陞甗。《註》甗山形，似甑，上大下小。騉蹄，蹄如趼而健上山。秦時有騉蹄苑。《又》騉駼枝蹄趼，善陞甗。《註》騉駼，亦似馬而牛蹄。

𩣷：《集韻》《韻會》𠀤株遇切，音駐。《說文》本作𨙔，馬不行也。又《五音集韻》醉綏切，音觜。與䮔同。馬小貌。○按𩣷䮔二字，諸韻書或分或合，疑卽一字之譌。

䮔：《廣韻》子垂切《集韻》津垂切，𠀤音觜。馬小貌。《集韻》或作𩣷。又《玉篇》重騎也。又《唐韻》之壘切，捶上聲。義同。《籀文》作𩥗。

𩣸：《集韻》扶缶切，音婦。馬盛也。一曰益也。或作䧞。《正字通》義與《石鼓文》𩣜同。《詩·秦風》駟鐵孔阜。作阜。

𩣹：《集韻》曲物切，音屈。《玉篇》𩣹產良馬。本作屈。

䮕：《集韻》株劣切，音輟。《玉篇》白額馬。又《集韻》馬名。的盧也。

騊：《唐韻》《集韻》《韻會》《正韻》𠀤徒刀切，音陶。《玉篇》騊駼，獸如良馬。詳駼字註。

騋：《廣韻》《集韻》落哀切《韻會》郞才切，𠀤音來。《玉篇》馬高七尺以上爲騋。《爾雅·釋畜》騋牝驪牡。《詩·鄘風》騋牝三千。《傳》馬七尺以上曰騋。騋馬與牝馬也。又《集韻》洛代切，萊去聲。義同。

𩣺：《正字通》俗𩦥字。

𩣻：《集韻》烏浩切，音媼。馬名。

䮖：《字彙》齒良切，音昌。馬名。

䮗：《唐韻》五旰切《集韻》《韻會》魚旰切《正韻》魚幹切，𠀤音岸。《玉篇》𩢔䮗，馬行貌。又馬頞白至脣。一曰馬流星貫脣謂之䮗。《說文》馬頭有發赤色者。《徐曰》所謂馬發，言色有淺處若將起然。又《集韻》魚㵎切，音鴈。馬首。

𩣼：《集韻》枯江切，音腔。馬行貌。

騌：《正字通》俗騣字。

騍：《正字通》苦臥切，音課。俗呼牝馬，卽草馬。詳後騲字註。

騎：《唐韻》《集韻》《韻會》渠羈切《正韻》渠宜切，𠀤音奇。《說文》跨馬也。《䆁名》騎，支也，兩脚支別也。又《廣韻》《集韻》《韻會》《正韻》𠀤奇寄切，音芰。義同。又《增韻》馬軍曰騎。《禮·曲禮》前有車騎。《疏》古人不騎馬，故經典無言騎。今言騎，是周末時禮。《能攺齋漫錄》左傳昭二十五年，左師展將以公乗馬而歸。劉炫謂欲與公單騎而歸，此騎馬之漸也。《正字通》古者服牛乗馬，馬以駕車，不言單騎。至六國時，始有單騎，蘇秦所謂車千乗，騎萬匹是也。又票騎，官名。《前漢·武帝紀》以霍去病爲票騎將軍。《註》位三司，品秩同大將軍。又旄頭騎。《漢官儀》舊選羽林爲旄頭，被髮先驅。或云：旄頭騎自秦始。又飛騎。《正字通》唐貞觀中擇膂力驍捷善射者，謂之飛騎。衣五色袍，乗六閑馬，每上出遊幸，從駕行。又姓。《戰國策》燕將騎劫。考證：〔《逸雅》騎，支也。〕謹照原書逸雅改䆁名。〔《禮·曲禮》前有車騎。《註》古人不騎馬。〕謹照原書註改疏。

騏：〔古文〕䭼䭶《唐韻》《集韻》《韻會》渠之切《正韻》渠宜切，𠀤音奇。《說文》馬靑驪，文如博棊也。《詩·秦風》駕我騏馵。《註》騏，文也。《疏》色之靑黑者名爲綦。馬名爲騏，知其色作綦文。《爾雅·釋獸》驨如馬一角，不角者騏。又縣名。《前漢·地理志》河東郡騏縣。《註》侯國。又姓。漢騏殷，下邽令。又《古今注》兗州人呼白鯉爲白騏。

䮘：《正字通》五奚切，音倪。小馬。

𩣽：《玉篇》同驧。

騐：《正字通》俗驗字。

䮙：《廣韻》雨逼切《集韻》越逼切，𠀤音域。《玉篇》馬名。又《集韻》䮠䮙，馬走貌。又《集韻》忽域切，音洫。義同。

䮚：《集韻》郞鄧切，音倰。《玉篇》䮚䮴，馬病傷穀也。又《集韻》閭承切，音夌。與𩜁同。馬食粟曰𩜁。

騑：《唐韻》甫微切《集韻》匪微切，𠀤音非。《玉篇》驂馬也。《禮·曲禮註》車有一轅四馬。中兩馬夾轅，名服馬，兩邊名騑馬，亦名驂馬。又《廣韻》芳非切《集韻》《韻會》《正韻》芳微切，𠀤音霏。《集韻》騑騑，馬行不止貌。《詩·小雅》四牡騑騑。又《韻會》或作匪。《禮·少儀》車馬之美，匪匪翼翼。又《本草》馬三歲曰騑。又人名。《左傳·襄八年》騑也受其咎。《註》騑，子駟名。《音義》騑，芳非反。

䮛：《集韻》同駙。

𩣾：《字彙補》同駝。

𩣿：《字彙補》與騶同。亦作騶。

𩤀：《集韻》同駈。《字彙補》亦作𩣌。

𩤁：《字彙補》區均切，音囷。馬也。

𩤘：《集韻》乃老切，音腦。褭𩤘，馬名。

𩤙：《集韻》除庚切，音棖。馬住貌。

騔：《集韻》同𩢛。

𩤚：《集韻》多官切，音耑。馬名。

䮜：《集韻》實洽切，音箑。《玉篇》馬行也。《集韻》同䮢。馬驟貌。又《集韻》弋涉切，音葉。馬輕行貌。

騕：《廣韻》烏皎切《集韻》伊鳥切，𠀤音杳。《玉篇》騕褭，良馬。《司馬相如·上林賦》罥騕褭。《註》騕褭，神馬，日行萬里。亦作𩡻。

𩤛：《廣韻》《集韻》𠀤魚容切，音顒。《玉篇》大貌。《集韻》同顒。《爾雅·釋訓》顒顒卬卬，君之德也。或作𩤛。

𩤜：《集韻》止野切，音者。馬名。

䮝：《廣韻》戸昆切《集韻》胡昆切，𠀤音䰟。《廣韻》䮝騱，野馬。《正字通》按說文：驒騱，野馬。本从單，舊註䮝騱，誤。又《集韻》吁韋切，音暉。獸名。《山海經》太行之山其首曰歸山，有獸狀如麢，四角馬尾有距，名曰䮝，善還。《註》還言旋舞也。䮝音暉。

騖：《唐韻》《集韻》《韻會》𠀤亡遇切，音務。《玉篇》奔也，疾也。《漢書·音義》直騁曰馳，亂馳曰騖。《爾雅·釋詁》騖，務强也。《疏》騖謂馳騖，務謂事務，二者皆以力勉强。《張衡·東京賦》仁風衍而外流，誼方激而遐騖。又叶莫宥切，音茂。《陸雲詩》巍巍先基，重規絫構。赫赫重光，遐風激騖。

𩤝：《正字通》同騖。

騗：《廣韻》匹戰切《集韻》匹羨切《韻會》《正韻》匹見切，𠀤偏去聲。《集韻》躍而乗馬也。或作騙。

騘：《集韻》同驄。

騙：《集韻》同騗。《正字通》今俗借爲誆騙字。

𩤞：《字彙》他紺切，音探。馬行步向前。

䮞：《集韻》《韻會》尺尹切《正韻》尺允切，𠀤音蠢。《海篇》馬雜文。又鈍馬也。

𩤟：《集韻》余章切，音陽。馬名。

騚：《廣韻》昨先切《集韻》才先切，𠀤音前。《玉篇》馬四蹄皆白。

𩤠：《唐韻》戸皆切《集韻》雄皆切，𠀤音諧。《玉篇》馬和也。

騛：《唐韻》甫微切《集韻》《韻會》匪微切，𠀤音霏。騛兔，古之駿馬。又《說文》馬逸足也。引司馬法曰：騛衞斯輿。通作飛。《徐曰》史記，騁六飛，六馬也。

𩤡：《廣韻》須緣切，音宣。𩤡𩤩，馬名。

騜：《廣韻》《集韻》《韻會》《正韻》𠀤胡光切，音黃。《玉篇》馬黃白。《爾雅·釋畜》黃白騜。《註》黃白相閒色。詩借用皇。《正字通》本作𩥧十畫，俗省从白。別作䮲。

騝：《廣韻》《集韻》《韻會》《正韻》𠀤渠焉切，音乾。《玉篇》駵馬黃脊。又《廣韻》《集韻》𠀤居言切，音犍。義同。《石鼓文》右驂騝騝。韻叶旛𨙅。

䮟：《廣韻》所鳩切《正韻》疎鳩切，𠀤音搜。𩢸䮟，蕃中大馬。又《集韻》搖馬銜走也。同駷。又《集韻》蘇后切，音叟。義同。

騞：《集韻》《正韻》𠀤霍虢切，音諕。《玉篇》行不止。又解牛聲。《莊子·養生主》奏刀騞然。《音義》騞，呼獲反。徐許臂反，向他亦反，又音麥。崔云：音近獲，聲大于砉也。又《五音集韻》莫白切，音陌。又土益切，音剔。義𠀤同。

䮠：《廣韻》彼側切《集韻》筆力切，𠀤音逼。《玉篇》駝䮠。

騟：《廣韻》羊朱切《集韻》容朱切，𠀤音諛。《玉篇》紫色馬。《博物志》八駿有騧騟。○按卽《穆天子傳》踰輪。又《酉陽雜俎》骨利幹國馬，名𣲺波騟。

騠：《廣韻》杜奚切《集韻》《韻會》田黎切《正韻》杜兮切，𠀤音題。《玉篇》駃騠，良馬。《孟康曰》駿馬生七日而超其母。詳駃字註。又《廣韻》丁奚切《集韻》都奚切，𠀤音低。義同。又騠兹，地名，在琅邪。漢騠兹侯稽谷姑。

𩤢：《正字通》俗騠字。

騡：《集韻》從緣切，音全。白馬黑脣與駩同。又逡緣切，音詮。義同。

𩤣：《集韻》徒玩切，音段。款𩤣，馬行緩。○按《後漢·馬援傳》作㱁段。俗加馬，非。

騢：《廣韻》胡加切《集韻》《韻會》《正韻》何加切，𠀤音遐。《玉篇》赭白色，似鰕魚。《爾雅·釋畜》彤白雜毛騢。《註》卽今赭白馬。彤，赤也。《淸波雜志》碧雲騢廐馬旋毛也，碧如霞如雲，然貴而不掩旋毛之醜。又叶洪孤切，音胡。《詩·魯頌》有駰有騢，有驔有魚，以車袪袪。

騣：《唐韻》子紅切《集韻》《韻會》祖叢切，𠀤音葼。《玉篇》全騣馬冠也。《說文》馬鬣也。《杜甫·驄馬行》隅目靑熒夾鏡懸，肉騣碨礧連錢動。《欒城集》余在岐下，見秦州進一馬，騣如牛，項下垂胡，側立倒傾，毛生肉端，蕃人曰此肉騣也。通作鬉，俗作騣，別作𩭤𩮀鬃，𠀤非。

䮡：《集韻》簿必切，音邲。《玉篇》同駜。馬肥壯貌。《集韻》馬飽也。又神馬名。《黃香·九宮賦》驂䮡駽而俠窮奇。又《集韻》北角切，音剝。同駁。

騤：《唐韻》渠追切《集韻》《韻會》渠龜切。《正韻》渠爲切，𠀤音逵。《說文》馬行威儀也。又强不息也。《詩·小雅》四牡騤騤。《傳》騤騤，彊也。又《廣韻》《集韻》𠀤古穴切，音玦。《爾雅·釋畜》回毛在背曰騤𩧉。今本亦作闋廣。

䮢：《廣韻》士洽切《集韻》實洽切，𠀤音蝶。《玉篇》䮢䮢，驟也。又《集韻》磣歃切，音臿。馬行貌。

騥：《廣韻》耳由切《集韻》而由切，𠀤音柔。《爾雅·釋畜》靑驪繁鬣騥。《註》繁鬣，兩被毛。或云美髦鬣。

𩤤：《字彙》所瓦切，音耍。所言不當。《正字通》按𩤤，六書不載，或方言俚說如此。

𩤥：《廣韻》《集韻》𠀤胡讒切，音咸。《廣韻》𩤥驩，古縣名。○按《前漢·地理志》九眞郡有咸驩縣，非作𩤥，存考。又《正字通》釋氏諸經音義，䮢𩤥，俳戲人也。𩤥，魚洽切。楊愼引入洽韻，今不从。

𩤦：《玉篇》諧閒切，今作閑。《六書統》𩤦馬，步習也。

騦：《集韻》新兹切，音思。《玉篇》馬名。

𩤧：《正字通》䮗字之譌。

騧：《唐韻》《正韻》古華切《集韻》《韻會》姑華切，𠀤音瓜。《玉篇》黃馬黑喙。《爾雅·釋畜》黑喙騧。《詩·秦風》騧驪是驂。《註》淺黃色。宋明帝以騧旁似禍，改作𩢍。又季騧，人名，見《論語》。又《廣韻》古蛙切《集韻》《韻會》公蛙切，𠀤音媧。義同。

𩤨：《集韻》同駸。

𩤩：《字彙補》鄂格切，音頟。《廣韻》𩤡𩤩，馬名。○按馬名本作𩤡頟。《廣韻》譌作𩤩，非。

𩤪：《五音篇海》同䮢。

𩤫：《集韻》同䮻。

𩤬：《字彙補》匹面切，音騗。躍上馬也。○按卽騙字之譌。

𩤭：《字彙補》與駴同。《說文》𩤭，馬高八尺，从馬𢦦。

騩：《唐韻》俱位切《集韻》基位切，𠀤音愧。《玉篇》馬淺黑色。《漢儀》丞相見免，乗騩馬，自府歸。又《廣韻》居追切《集韻》《韻會》居逵切，𠀤音龜。義同。又《廣韻》舉韋切《集韻》《韻會》居韋切，𠀤音歸。山名。《後漢·郡國志》河南尹密縣有大騩山。《山海經》大騩之山，其隂多鐵，多美堊。又《集韻》徒回切，音頹。白馬。《字彙補》亦作𩥢。

騪：《廣韻》《集韻》《韻會》𠀤疎鳩切，音搜。《廣韻》蕃中大馬。又索也。《前漢·百官表》騪粟都尉。《註》如搜狩之搜。搜，索也。

𩤽：《廣韻》土雞切，音梯。《字彙》駿馬名。

𩤾：《字彙》見《石鼓文》。鄭云作馭。《正字通》按《略字記始》，《石鼓文》無𩤾，从虔，非馭義，鄭說不足信。《六書統》有𩤾，註：𩤾一作𩤳。據此說，𩤳譌作〈馬更〉，〈馬更〉𩤾又譌作𩤾，不知𩤳卽《石鼓文》騈字也。从騈爲正。

騫：《廣韻》丘乾切《集韻》《韻會》丘虔切《正韻》苦堅切，𠀤音愆。《說文》馬腹縶也。《徐曰》馬腹病。又虧也。《詩·小雅》如南山之壽，不騫不崩。《前漢·鼂錯傳》外無騫污之名。又輕儇躁進貌。《柳宗元·乞巧文》沓沓騫騫。又姓。《風俗通》漢金城騫包。又唐有侍中騫味道。又《五音集韻》怯建切，攐去聲。義同。又《集韻》九件切，音蹇。駑也。○按鶱、騫二字音訓不同，以字書正之，鶱音掀，从鳥，註飛貌。騫音愆，从馬，註馬病。又虧也。文人相承，以騫爲掀舉之義，押人先韻，非也。

䮣：《集韻》蘇郞切，音桑。馬色黃尾白。或作𩦌。又寫朗切，音顙。騯䮣，馬貌。

𩤿：《說文》駸本字。

騬：《唐韻》食陵切《集韻》《韻會》《正韻》慈陵切，𠀤音繒。《說文》犗馬也。《周禮·夏官·校人》祭先牧，頒馬攻特。《註》攻特，謂騬之。又《集韻》石證切，音剩。義同。

𩥀：《五音集韻》許旣切，欷去聲。馬走。

𩥁：《集韻》徒郞切，音唐。馬色也。

𩥂：《正字通》渠宜切，音耆。馬頂上𩥂。通作鬐。《字彙補》亦作𩥞。

䮤：《唐韻》下各切《集韻》曷各切，𠀤音鶴。《說文》苑名。又一曰馬白頞也。又《集韻》逆角切，音嶽。又訖岳切，音覺。又忽郭切，音霍。義𠀤同。又五郭切，音瓁。馬名。

𩥃：《唐韻》莫紅切《集韻》謨蒙切，𠀤音蒙。《說文》驢子也。《李時珍曰》牡牛交驢者爲䮰𩥃。又《集韻》蒙弄切，音幪。義同。

𩥄：《廣韻》都年切《集韻》《韻會》《正韻》多年切，𠀤音顚。《玉篇》馬白額。《集韻》馬顙戴星謂之𩥄。通作顚。《詩·秦風》有馬白顚。詳前馰字註。

䮥：《廣韻》郞擊切《集韻》狼狄切，𠀤音歷。《廣韻》馬色。《字彙》同𩧂。

騭：《廣韻》《集韻》《韻會》《正韻》𠀤職日切，音質。《玉篇》牡馬也。《爾雅·釋畜》牡曰騭。又《六書統》乗馬登山也。从陟。陟，登也。《爾雅·釋詁》騭，陞也。《註》方言曰：魯衞之閒曰𨽥。又定也。《書·洪範》惟天隂騭下民。《傳》定也。《釋文》騭，之逸反。馬云升也。升猶舉也，舉猶生也。《正義》傳以騭卽質也。質訓爲成，成亦定義，故爲定也。又《集韻》竹力切，音陟。義同。考證：〔《爾雅·釋詁》騭，陞也。《註》方言曰：魯衞之閒曰陟馬。〕謹按陟馬二字乃𨽥字之譌。謹照原文陟馬二字改作𨽥字。

𩥅：《唐韻》土刀切《集韻》他刀切，𠀤音饕。《玉篇》馬行貌。《五音集韻》作𩥓。

𩥆：《廣韻》良倨切《集韻》良據切，𠀤音慮。《廣韻》傳馬。《正字通》驛傳有步馬急遞三等使，𩥆卽急遞也。或作䮉。《讀書通》亦作䮫。

𩥇：《廣韻》《集韻》《韻會》𠀤陟扇切，展去聲。《玉篇》馬轉臥土中。又《廣韻》馬土浴也。《正字通》本作𩧝，通作𧝑。

𩥈：《廣韻》烏渾切《集韻》烏昆切，𠀤音溫。《玉篇》𩥈驪，駿馬。

騮：《集韻》《正韻》𠀤力求切，音留。《玉篇》紫騮馬。《說文》赤馬黑毛尾也。《集韻》亦作駵。《字彙補》亦作𩥖。

騯：《唐韻》薄庚切《集韻》《韻會》《正韻》蒲庚切，𠀤音彭。《說文》騯騯，馬行貌。《詩·小雅》四牡騯騯。又《韻會》通作彭。《詩·小雅》出車彭彭。《大雅》駟騵彭彭。《魯頌》以車彭彭。皆壯盛意。《詩緝》詩中彭彭𠀤如字，俗讀如邦，誤。又《廣韻》步光切《集韻》蒲光切，𠀤音傍。《廣韻》馬盛貌。又《集韻》補朗切，音榜。義同。《詩·小雅·北山》一本作四牡彭彭。

騰：《唐韻》《集韻》《韻會》《正韻》𠀤徒登切，音滕。《玉篇》上躍也，奔也。《禮·月令》季春，合累牛騰馬，游牝于牧。《註》累、騰，皆乗匹之名。《疏》季春陽盛，物皆產乳，故合累牛騰馬，使牝就牡，欲孳生蕃也。又《說文》傳也。一曰犗馬也。又姓。又與媵通。《儀禮·公食大夫禮》衆人騰羞者盡階，不升堂，授以蓋降出。《註》騰當作媵。媵，送也。授，授先者一人。俗作驣。考證：〔使牡就牝，欲孳生蕃也。〕謹照月令疏原文使牡就牝改使牝就牡。

騱：《集韻》堅奚切，音雞。《爾雅·釋畜》前足皆白騱。又《唐韻》胡雞切《集韻》《韻會》《正韻》弦雞切，𠀤音奚。義同。又《說文》驒騱，馬也。《前漢·司馬相如傳》騊駼驒騱。又通作奚。《前漢·匈奴傳》奇畜則橐駝驒奚。《師古曰》驒奚，駏驉類。

騲：《廣韻》采老切《集韻》采早切，𠀤音草。《玉篇》牝畜之通稱。《正字通》本作草。晉郭欽謂魏杜畿課民畜牸牛草馬。《顏氏家訓》詩魯頌，駉駉牡馬。江南本皆作牝牡之牡，河北悉爲放牧之牧。鄴下博士見難云：駉頌旣美僖公牧于坰野之事，何限騲騭乎。余答云：按《毛詩》駉駉良馬，腹幹肥張也。若作放牧之意，通於牝牡，則不容限在良馬，獨得駉駉之稱，良馬諸侯以充朝聘，郊祀必無騲也。今以詩傳，良馬通於牧騲，恐失毛氏意。考證：〔《正字通》本作草。晉郭欽謂魏杜畿課民畜㹀牛草馬。〕謹照原文㹀牛改牸牛。原版已改。

𩥉：《廣韻》九利切《集韻》几利切，𠀤音冀。《玉篇》千里馬。同驥。又借爲兾。《禮·文王世子註》大夫勤于朝，州里𩥉于邑。孔穎達曰：𩥉謂仰兾之也。《魯相韓敕修孔廟禮器碑》自天王以下至於初學，莫不𩥉思歎印。考證：〔《禮·文王世子註》大夫勤于朝，卿士𩥉于邑。〕謹照原文卿士改州里。

䮦：《字彙》居喬切，音交。馬高六尺。《正字通》譌字。說文，馬高六尺爲驕。非作䮦。

𩥊：《玉篇》烏高切，音鏖。馬行貌。

騳：《玉篇》徒鹿切，音獨。馬走也。《六書故》兩馬𠀤馳，聲騳騳也。

𩥋：《玉篇》五豆切，偶去聲。《篇海》𩥋，馳不齊也。

𩥌：《類篇》丘瞎切，音𥴭。馬駁。

騴：《廣韻》烏鴈切《集韻》於諫切，𠀤音晏。《玉篇》馬尾本白。

騵：《廣韻》《集韻》《韻會》𠀤愚袁切，音元。《玉篇》駵馬白腹也。《詩·大雅》駟騵彭彭。《禮·檀弓》周人尚赤，戎事乗騵。

𩥍：《說文》騂本字。

䮧：《唐韻》《集韻》𠀤侯旰切，音翰。《玉篇》馬毛長。又《廣韻》胡安切《集韻》《韻會》《正韻》河干切，𠀤音寒。《廣韻》䮂䮧，蕃中大馬。又《說文》雉肥䮧音者，魯郊以丹雉祝曰：以斯䮧音赤羽，去魯侯之咎。又叶魚先切，彥平聲。《蘇軾·書韓幹牧馬圖》白魚赤兔騂皇䮧，龍顱鳳頸獰且𤜵。《說文》䮧，馬毛長也。鶾，雉肥鶾音者也。

騶：《唐韻》《正韻》側鳩切《集韻》《韻會》葘尤切，𠀤音鄒。《玉篇》騶虞，義獸，至德所感則見。馬之屬。《埤雅》騶虞尾長於身，西方之獸也。不履生草，食自死之肉。《詩·召南》于嗟乎騶虞。○按《賈誼·新書》以詩騶虞爲騶人虞人，非獸也。《正字通》，騶虞或作騶吾，騶牙。吾牙字雖與虞異，其爲騶虞一也。字彙分騶虞騶牙爲二獸，泥。又《說文》廐御也。《禮·月令》季秋，天子敎於田獵，命僕及七騶咸駕。《註》七騶，謂趣馬，主爲諸官駕說者也。《疏》天子馬有六種，種別有騶，則六騶也。又有總主之人，𠀤六騶有七，故爲七騶，皆以馬駕車。又《左傳·成十八年》程鄭爲乗馬御，六騶屬焉，使訓羣騶知禮。《註》六騶，六閑之騶。又騶虞，縣名。《前漢·地理志》西河郡騶虞縣。又姓。周騶衍騶忌皆齊人，見《戰國策》。又與菆同。《前漢·鼂錯傳》材官騶發，矢道同的。《註》蘇林曰：騶音馬驟之驟。如淳曰：騶，矢也。師古曰：騶謂矢之善者也。春秋左氏傳作菆字，其音同。騶發，發騶矢以射也。蘇音失之矣。又與趨走之趨同。《荀子·正論篇》步中武象，騶中韶濩，所以養耳。又叶逡須切，音趨。《前漢·敘傳》舞陽鼓刀，滕公廐騶。穎隂商販，曲周庸夫。攀龍附鳳，𠀤乗天衢。又叶牕兪切，音芻。《淮南子·原道訓》四時爲馬，隂陽爲騶，乗雲凌霄，與造化者俱。又《集韻》才𠋫切。與驟同。《禮·曲禮》車驅而騶。《註》騶音驟。考證：〔《左傳·成十八年》程鄭爲乗馬御，六騶屬馬。〕謹照原文屬馬改屬焉。〔《前漢·鼂錯傳》材官騶發，騶矢道同的。〕謹照原文省下騶字。〔《荀子·正論篇》步中武象，騶中韶濩，以養耳。〕謹照原文以字上增所字。

䮨：《集韻》子亥切，音宰。馬雜毛驄色。

𩥎：《字彙》亡遇切，音務。驅馳奔聮也。

𩥏：《字彙》他協切，音帖。馬赤黑色。

䮩：《廣韻》《集韻》𠀤古忽切，音骨。《玉篇》䮩𩢎，獸名，出北海。

𩥐：《集韻》霜夷切，音師。野馬。或省作𩡸。

𩥑：《廣韻》土盍切《集韻》託盍切，𠀤音塔。《玉篇》𩧆𩥑，馬行不進。

騷：《唐韻》《集韻》蘇遭切《韻會》《正韻》蘇曹切，𠀤音搔。《玉篇》動也。《說文》擾也。《詩·大雅》徐方驛騷。《註》騷，擾動也。又《說文》一曰摩馬。又《揚子·方言》騷，蹇也。吳楚偏蹇曰騷。《註》蹇，跛行也。又《玉篇》愁也。《正字通》屈原作離騷，言遭憂也。今謂詩人爲騷人。又《禮·檀弓》喪事雖遽，不陵節，騷騷爾則野。《註》騷騷，急疾貌。又騷殺，飄揚下垂貌。《張衡·東京賦》駙承華之蒲梢，飛流蘇之騷殺。《註》流蘇，五采毛雜之，以爲馬飾，凡下垂者爲蘇。又騷屑，凄凉也。《謝靈運詩》騷屑出穴風。《杜甫詩》平人固騷屑。《王安石詩》歸夢得蕭騷。《歐陽修詩》休把靑銅照雙鬢，君謨今已白刀騷。又蒲騷，地名。《左傳·桓十一年》敗鄖師于蒲騷。《註》卽陽臺巫山，在今峽川。又《集韻》《韻會》《正韻》𠀤先彫切，音簫。義同。又《正韻》蘇老切，音埽。《史記·李斯傳》竈上騷除。又《黥布傳》大王宜騷淮南之兵。《註》言盡舉之如埽地也。與埽通。又《集韻》《正韻》𠀤先到切，音燥。義同。又古通尤韻。《張衡·思𤣥賦》行積冰之皚皚兮，淸泉沍而不流。寒風凄其永至兮，拂雲岫之騷騷。《文選註》音修。騷騷，風動貌。

𩥒：《集韻》與𩣇同。

騸：《正字通》式戰切，音扇。割去勢也。《臞仙肘後經》騸馬，宦牛，羯羊，閹猪，鐓雞，善狗，淨貓。又接樹曰騸樹。《月令廣義》有騸樹法。一作扇。《五代史·郭崇韜傳》謂繼岌曰：當盡去宦官，至於扇馬，亦不可騎。

𩥓：《五音集韻》同𩥅。

𩥔：《字彙補》闕音。《騈雅》馬父驢母曰騰𩥔。互詳馲字註。

𩥕：《字彙補》與驪同。《荀子·性惡篇》驊騮𩥕驥。

𩥖：《字彙補》同騮。

𩥗：《五音集韻》籀文䮔字。《字彙補》亦作𩥨。

𩥘：《字彙補》與峳同。《元覽》𩥘𩥘也，四角之獸也。

䮪：《字彙補》食陵切，音騬。犗馬也。見《廣雅》。《字彙》作𩦆。

䮫：《集韻》郞侯切，音婁。馬類。一曰大騾。又凌如切，音閭。與驢同。

騺：《唐韻》《集韻》《韻會》𠀤陟利切，音寘。《玉篇》馬很也。《說文》馬重貌。《史記·晉世家》惠公馬騺不能行。《註》馬重而陷於泥。或曰馬脚曲。又《集韻》丑二切，音杘。騺曼，馬距扼遲頓貌。一曰馬旁出。

𩥫：《集韻》《韻會》《正韻》𠀤書容切，音舂。《集韻》駑馬。

䮬：《玉篇》亡各切，音莫。馬名。

騻：《集韻》《韻會》《正韻》𠀤所兩切，音爽。《玉篇》驌騻，古之良馬。又通作爽。《左傳·定三年》唐成公如楚，有兩肅爽馬。又或作驦。《晉書·郭璞傳》昆吾挺鋒，驌驦軒髦。《註》驦當爲騻。又《廣韻》色莊切《集韻》《韻會》《正韻》師莊切，𠀤音霜。義同。

𩥬：《集韻》鄰知切，音離。驢子曰𩥬。

𩥭：《集韻》《正韻》𠀤牛居切，音魚。與䁩同，通作魚。《爾雅·釋畜》二目白，魚。《註》似魚目。陸佃曰：今之環眼馬。詩魯頌作魚，別作䐳䏸，𠀤非。

𩥮：《廣韻》《集韻》𠀤所𥳑切，音產。《廣韻》馬名。

騼：《廣韻》《集韻》《韻會》《正韻》𠀤盧谷切，音祿。《博雅》騀騼，馬屬。一曰野馬。

騽：《廣韻》爲立切《集韻》域及切，𠀤音煜。《玉篇》驪馬黃脊。又《說文》馬豪骭也。又《唐韻》似入切《集韻》席入切，𠀤音習。義同。

𩥯：《集韻》煙奚切，音䃜。黑色馬。

騾：《廣韻》落戈切《集韻》《韻會》盧戈切，𠀤音摞。《廣韻》騾馬也。《正韻》同驘。《呂氏春秋》趙𥳑子臣陽城渠胥有疾，醫云：得白騾肝則生，不得則死。𥳑子殺所愛白騾，取肝與之。《神仙別傳》李少君死，後有人見之，在河東蒲阪，乗靑騾。帝聞之，發棺，皆無所有矣。《李賀詩》少君騎海上，人見是靑騾。

騿：《字彙》諸良切，音章。馬名。

𩥰：《廣韻》敷尾切，音猆。馬名。

䮭：《廣韻》《集韻》𠀤莫狄切，音覓。《玉篇》馬多惡也。《集韻》馬齧謂之䮭。一曰馬驚視。

驀：《唐韻》《集韻》《韻會》《正韻》𠀤莫白切，音陌。《說文》上馬也。又超越也。今俗猶言驀越驀忽。《李賀詩》煙底驀波乗一葉。又《集韻》莫駕切，音禡。登也。

䮮：《集韻》莫獲切，音麥。䮰䮮，騾屬。䮰字原刻从商。

𩥱：《正字通》俗騰字。

驁：《集韻》《韻會》《正韻》𠀤牛刀切，音敖。《廣韻》駿馬。又馬驕不馴也。《莊子·外物篇》老萊子謂仲尼曰：夫不忍一世之傷而驁萬世之患，抑固窶邪。忘其略弗及邪。《註》不云驁然不顧貽萬世之患，但云驁萬世之患，古文省字法也。又《前漢·竇嬰傳》諸公稍自引而怠驁。又驁夏，樂章名。《周禮·春官·鍾師》凡樂事，以鐘鼓奏九夏，王夏、肆夏、昭夏、納夏、章夏、齊夏、族夏、祴夏、驁夏。《集韻》或作驁。又《集韻》《正韻》魚到切《韻會》疑到切，𠀤音傲。義同。又《集韻》牛召切，音鏊。驕驁，馬行貌。

䮯：《字彙》同驁。

𩥲：《字彙》見《石鼓文》。鄭音速。《正字通》按本文，右驂𩥲𩥲，諧奕德韻，非速音。本作𩦙，从矢。矢有急疾意，《字彙》攺从夫，非。

驂：《唐韻》《集韻》《韻會》《正韻》𠀤倉含切，音參。《玉篇》驂馬。《說文》駕三馬也。又車中兩馬曰服，兩馬驂其外小退曰驂。《詩·秦風》騧驪是驂。《儀禮·覲禮》使者降以左驂出。《註》騑馬曰驂。又驂乗。《左傳·文十八年》齊懿公納閻職之妻，而使職驂乗。《史記·漢文帝紀》代王令宋昌驂乗。《註》乗車之法，尊者居左，御者居中，又一人處車右，以備傾側，取三人爲名義也。又《爾雅·釋宮》七達謂之劇驂。《註》三道交復有一岐出者，今北海劇縣有此道。又《集韻》七紺切，音慘。騑也。

驃：《唐韻》《集韻》《韻會》《正韻》𠀤毗召切，音票。《玉篇》驍勇也。又《說文》黃馬發白色。一曰白髦尾也。又《集韻》馬行疾貌。又驃騎，官名。《前漢·武帝紀》驃騎將軍霍去病出隴西。《霍去病傳》作票騎。又《集韻》𤰞笑切，標去聲。馬黃色。

驄：《唐韻》《正韻》倉紅切《集韻》麤叢切，𠀤音聰。《說文》馬靑白雜毛也。《六書故》馬𦯎靑色。一名荏鐵。《後漢·桓典傳》常乗驄馬，京師爲之語曰：行行且止，避驄馬御史。本作𩣢。

驅：〔古文〕敺《唐韻》豈俱切《集韻》《韻會》虧于切《正韻》丘于切，𠀤音區。《玉篇》逐遣也。《禮·月令》驅獸毋害五穀。又《說文》走馬謂之馳，策馬謂之驅。《玉篇》驟也，奔馳也。《易·比卦》王用三驅失前禽。又軍前鋒曰先驅，次前曰中驅。又《集韻》《韻會》𠀤祛尤切，音丘。義同。《詩·鄘風》載馳載驅，歸唁衞侯。《陸雲賦》昶愁心以自邁，肅旁人以曾驅。詔河馮以淸川，命湘娥而安流。又《廣韻》《集韻》《韻會》𠀤區遇切，音姁。義同。《班固·東都賦》舉㷭伐鼓，申令三驅。輕車霆激，驍騎電騖。《陶侃相風賦》華蓋警乗，奉引先驅。豹飾在後，葳蕤先路。又通作歐。《史記·趙世家》歐，代地。《前漢·食貨志》歐民而歸之農。又叶直谷切，音逐。《詩·秦風》游環脅驅。叶下續轂。俗作駈䮃，𠀤非。

䮰：《集韻》陟革切，音摘。䮰䮮，騾屬。

䮱：《廣韻》直六切《集韻》佇六切，𠀤音逐。馬䮱，獸名。又《正字通》羣馬相追逐也。

驆：《字彙補》邦匹切，音畢。見《釋典》《江西隨函》。

𩥳：《洪武通韻》與驖同。詳驖字註。

𩥴：《字彙補》與𩦄同。《廣雅》驊騮駣𩥴。

驈：《廣韻》餘律切《韻會》《正韻》以律切，𠀤音聿。《玉篇》驪馬白跨。《詩·魯頌》有驈有騜。又《唐韻》食聿切《集韻》食律切，𠀤音術。又《集韻》戸橘切，音穴。又《五音集韻》于聿切，音䫻。義𠀤同。

𩦂：《唐韻》戸閒切《集韻》何閒切，𠀤音閑。《說文》馬一目白曰𩦂，二目白曰魚。

𩦃：《字彙》同𩦂。

驉：《廣韻》朽居切《集韻》《韻會》《正韻》休居切，𠀤音虛。《廣韻》駏驉，獸似騾也。

驊：《廣韻》戸花切《集韻》《韻會》《正韻》胡瓜切，𠀤音華。《玉篇》驊騮，駿馬。周穆王八駿之一。互詳駵字註。又或作𦽊。《列子·周穆王篇》右服𦽊騮而左綠耳。互見艸部𦽊字註。又通作華。《前漢·地理志》華騮綠耳之乗。《註》與驊同。《正字通》本作𩥨。

驋：《廣韻》《集韻》𠀤北末切，音撥。《玉篇》馬走也。又《廣韻》馬怒。又《集韻》馬搖首。又《集韻》普活切，音潑。義同。

䮲：《集韻》同騜。

驌：《廣韻》息逐切《集韻》息六切，𠀤音肅。《玉篇》驌騻，古之良馬。又《集韻》所六切，音縮。義同。

驍：《唐韻》古堯切《集韻》《韻會》《正韻》堅堯切，𠀤音澆。《說文》良馬也。又《玉篇》勇捷也。《廣韻》驍武，漢書，梟騎。借用梟，與驍通。又《西京雜記》古之投壷取中而不求還，郭舍人則激矢令還，一矢百餘反，謂之爲驍。又《颜氏家訓》汝南周璝、會𥡴徽，𠀤能一箭四十餘驍。考證：〔《禮·投壷》投壷妙者，有連花驍。驍者，矢躍出也。箭自壷躍出，復以手接之，屢投屢躍不墜地，曰驍。《西京雜記》郭舍人能投壷，一箭七十餘驍。〕謹按投壷妙者云云壷篇無此語，所引西京雜記亦與原文不合，謹改爲：西京雜記古之投壷取中而不求還，郭舍人則激矢令還，一矢百餘反，謂之爲驍。又颜氏家訓汝南周璝會𥡴徽𠀤能一箭四十餘驍。

𩦄：《廣韻》郞奚切《集韻》憐題切，𠀤音黎。《玉篇》桃𩦄馬。《字彙補》亦作𩥴。

𩦅：《集韻》良脂切，音黎。騑𩦅，獸名，似馬。《字彙補》作𩦀，譌。

𩦆：《集韻》同騬。《字彙補》作䮪，譌。

驎：《集韻》里刃切，音吝。隱驎，馬色駮也。《玉篇》馬黑脣。又《廣韻》力珍切《集韻》《韻會》《正韻》離珍切，𠀤音鱗。義同。又《集韻》馬斑文。《爾雅·釋畜》靑驪驎驒。通作粼。

驏：《正字通》鉏版切，棧上聲。馬不施鞍轡爲驏。《吹萬集》驏，不鞍而騎也。《令狐楚·少年行》少小邊州慣放狂，驏騎蕃馬射黃羊。如今老大無筋力，獨倚營門數鴈行。

驐：《廣韻》《集韻》𠀤都昆切，音敦。《字林》去畜勢。《肘後經》作鐓。

䮳：《五音集韻》附袁切，音煩。生養蕃也。

驑：《說文》同騮。

䮴：《廣韻》徒亙切《集韻》《正韻》唐亙切，𠀤音鄧。《廣韻》行欲倒也。又《集韻》䮚䮴，馬傷穀病。又《集韻》他登切，音鼟。義同。

𩦇：《集韻》迄力切，音赩。《玉篇》馬走。

𩦈：《正字通》𩧙字之譌。

𩦉：《字彙》幷結切，音別。馬名。

𩦊：《集韻》河干切，音寒。馬多貌。

䮵：《集韻》徒東切，音同。馬名。一說小馬。與䮘音別義同。《字彙補》亦作𩦍。

驒：《集韻》《正韻》𠀤唐何切，音駝。《說文》驒騱，野馬也。又一曰靑驪白鱗，文如鼉魚。《爾雅·釋畜》靑驪驎驒。《韓詩》《字林》皆曰白馬黑髦。或曰卽連錢驄。《詩·魯頌》有驒有駱。《註》靑驪，鱗色淺深，似魚鱗班駁，今連錢驄。又《廣韻》徒干切，音壇。《集韻》他干切，音灘。又都黎切，音低。義𠀤同。又《廣韻》都年切《集韻》多年切，𠀤音顚。《廣韻》驒騱，畜似馬而小。

驓：《廣韻》疾陵切《集韻》慈陵切，𠀤音繒。《爾雅·釋畜》四骹皆白，驓。《註》骹厀下也。又《集韻》昨亙切，音贈。義同。

驔：《唐韻》徒玷切《集韻》《韻會》徒點切，𠀤音簟。《玉篇》驪馬黃脊。《增韻》馬毫骭白曰驔。言毫在骭而白也。《詩·魯頌》有驔有魚。又《集韻》《韻會》徒南切《正韻》徒含切，𠀤音覃。又《集韻》徒念切，音磹。義𠀤同。

𩦋：《玉篇》巨希切，音祈。馬也。

𩦌：《廣韻》息郞切《集韻》蘇郞切，𠀤音桑。《玉篇》馬尾白。又《集韻》師莊切，音霜。騯𩦌，馬淺黃色。

䮶：《集韻》仕戢切，同驫。馬衆也。

驕：《唐韻》舉喬切《集韻》《韻會》居妖切，𠀤音嬌。《說文》馬高六尺爲驕。《玉篇》壯貌。又野馬也。又馬𩧙逸不受控制也。又《正字通》恣也，自矜也。《書·周官》位不期驕。《詩·小雅》驕人好好，勞人草草。又或作喬。《禮·樂記》齊音敖辟喬志。《註》喬音驕。又《集韻》嬌廟切，音撟。驕驁，馬行貌。又縱恣也。《史記·司馬相如傳》低卬夭蟜据以驕驁兮。《註》椐，直項也。驕驁，縱恣也。驕音居召反。又《五音集韻》居夭切，音矯。僨驕不可禁之勢。《莊子·在宥篇》僨驕而不可係者，其惟人心乎。《音義》驕如字。又居表反。又《集韻》虛嬌切《正韻》吁驕切，𠀤音囂。與獢同。短喙犬也。《詩·秦風》載獫歇驕。《釋文》驕，本又作獢。許喬反。又古通虞韻。《前漢·敘傳》漢興柔遠，與爾剖符。皆恃其岨，乍臣乍驕。考證：〔《史記·司馬相如傳》夭蟜椐以驕驁兮。〕謹照原文夭蟜上增低卬二字。椐改据。

𩦍：《字彙補》同䮵。

𩦎：《集韻》同騑。

𩦏：《字彙補》良涉切，音獵。踐也。或作〈馬罒鳥〉，非。

𩦐：《字彙補》《列子·湯問篇》，𩦐然而過，隨過隨合。《口義》𩦐合作騞。考證：〔列子殷湯篇，𩦐然而過，隨過隨合。〕謹照原書改湯問篇。

𩦑：《集韻》同䮻。《字彙補》譌作𩤫。

𩦞：《集韻》同𩢛。

𩦟：《字彙》同騤。

𩦠：《廣韻》毗往切，音棒。《玉篇》人姓。

𩦡：《廣韻》以諸切《集韻》羊諸切，𠀤音余。《玉篇》馬行徐而疾。又《廣韻》《集韻》𠀤羊洳切，音豫。義同。

䮷：《廣韻》《集韻》𠀤徒谷切，音獨。《玉篇》馬行貌。同𩧈。又《廣韻》騼䮷，野馬。又《字彙補》軍牙也。《宋史·儀衞志》殿廷立仗，每隊旗二，角𧤗赤熊兕，太平馴犀，鵕䴊，騼䮷，騶牙。又《集韻》仕足切。義同。

䮸：《唐韻》於角切《集韻》乙角切，𠀤音渥。《說文》馬行徐而疾也。一曰馬腹下鳴。又《廣韻》《集韻》𠀤烏酷切，音沃。又《廣韻》古岳切《集韻》訖岳切，𠀤音覺。義𠀤同。

𩦢：《廣韻》俗虞字。《說文》騶虞，仁獸名。俗作𩦢。

驖：《唐韻》《集韻》《韻會》《正韻》𠀤他結切，音鐵。《玉篇》馬如鐵，赤黑色。《詩·秦風》駟驖孔阜。《班固·東都賦》歷騶虞，覽駟驖，嘉車攻，采吉日。《註》騶虞駟驖，皆《風》《雅》章名。又通作𢧑。《前漢·地理志》車轔四𢧑，小戎之篇。又《廣韻》《集韻》𠀤徒結切，音姪。義同。

𩦣：《玉篇》同騧。

驗：《唐韻》《集韻》《韻會》𠀤魚窆切，黏去聲。《玉篇》馬名也。又證也，效也。《史記·晉世家》獻公曰：何以爲驗。荀息對曰：使死者復生，生者不慙，爲之驗。又考視也。《前漢·楊惲傳》惲下廷尉，于定國考問，左驗明白。《註》左，證左也。言當時在其左右見此事者也。又《前漢·平帝詔》其當驗者，卽驗問。《註》就其所居而問。俗作騐𩥾，非。

驘：《廣韻》落戈切《集韻》《韻會》盧戈切，𠀤卵平聲。《說文》驢父馬母。《正字通》驘似驢而健，驢力在髀，驘力在腰，乗者隨其力進退之。又《楚辭·九歎》同駑驘與椉駔兮。《前漢·霍去病傳》單于遂乗六驘，壯騎數百，直潰漢國。《玉篇》亦作䯁。《六書正譌》俗作騾。《正字通》本从𦟀，字彙省从𦝠，非。考證：〔《前漢·霍去病傳》單于遂乗六驘，牡騎數百，直潰漢國。〕謹照原文牡騎改壯騎。

驙：《廣韻》知連切《集韻》《韻會》張連切《正韻》諸延切，𠀤音邅。《說文》駗驙也。引易屯卦，乗馬驙如。與邅同。《五音集韻》馬載重行難。又《玉篇》白馬黑脊也。又《廣韻》徒干切《集韻》《韻會》唐干切《正韻》唐蘭切，𠀤音壇。義同。又《集韻》他干切，音灘。騏驎謂之驙。又陟扇切。同𩥇。馬臥也。

䮹：《廣韻》於廢切《集韻》烏廢切，𠀤音穢。《玉篇》䮹䮭，馬怒。又《集韻》姑衞切，音橛。馬性惡也。

𩦤：《集韻》仕戢切，音霵。𩦤𩦤，馬行貌。

驚：《唐韻》《集韻》舉卿切《正韻》居卿切，𠀤音京。《說文》馬駭也。《玉篇》駭也。《易·震卦》震驚百里。《詩·大雅》震驚徐方。《老子·道德經》得之若寵，失之若辱，是謂寵辱若驚。又叶居陽切，音姜。《張籍·祭韓愈詩》月中登高灘，星漢交垂芒。釣車擲長綫，有獲齊驩驚。

驛：《唐韻》羊益切《集韻》《韻會》《正韻》夷益切，𠀤音亦。《玉篇》譯也，道也。《增韻》今之遞馬。又傳舍也。《唐書·劉晏傳》初州取富人主郵遞，謂之捉驛。又《正字通》稱頌人曰驛其聲而吟之。又往來不絕曰駱驛。《後漢·郭伋傳》駱驛不絕。又落驛。《書·洪範》乃命卜筮，曰雨，曰霽，曰蒙，曰驛，曰克。《傳》驛，氣落驛不連屬也。又《詩·周頌》驛驛其達。《註》驛驛，苗生貌。又姓。本作𩦯，俗省作驛。互詳馹字註。

驜：《廣韻》魚怯切《集韻》逆怯切，𠀤音業。《玉篇》壯貌。又《廣韻》驜驜，馬高大。

𩦥：《玉篇》同奔。詳大部奔字註。○按𩦥，从賁，十三畫。《字彙》附十二畫，非，今改正。

𩦦：《字彙補》與髒同。

𩦧：《字彙補》與鬘同。

𩦨：《字彙補》古歷切，音擊。鳥名。同鸄。

䮺：《正字通》見石鼓文，彼走䮺䮺。音齊，鄭音劑。

驝：《廣韻》他各切《集韻》闥各切，𠀤音託。《玉篇》驝駝有肉鞍也。行百里，負千斤，而知水行。又官名。《前漢·百官公卿表》牧驝昆蹏令丞。亦作橐。又《廣韻》盧各切《韻會》歷各切，𠀤音落。義同。

䮻：《廣韻》都皓切《集韻》覩老切，𠀤音島。《說文》本作禂。《註》禱牲，馬祭也。又《集韻》刀號切，音到。義同。或作𩦑。

𩦶：《集韻》《韻會》《正韻》𠀤徒登切，音騰。本作𧈜。《說文》黑虎也。《玉篇》亦作𩤌。

𩦷：《正字通》驖字之譌。

𩦸：《韻會》同驥。

𩦹：《玉篇》戸監切，音陷。馬走。又《集韻》戸黤切，咸上聲。義同。

𩦺：《集韻》與𩥃同。

驞：《集韻》紕民切，音繽。驞駍，衆聲也。《揚雄·校獵賦》驞駍駖礚。

䮼：《說文》驎本字。

驟：《廣韻》鉏祐切《集韻》《韻會》《正韻》鉏救切，𠀤音縐。《玉篇》奔也。《說文》馬疾步也。《詩·小雅》載驟駸駸。《註》小曰馳，不馳而小疾曰驟。又凡疾速曰驟。又數也。《左傳·襄十一年》晉能驟來。《註》晉以諸𠋫之師，更番而出，故能數來。又《集韻》才候切，音㔌。義同。又叶逡須切，音趨。《淮南子·原道訓》縱志舒節，以馳大區，可以步而步，可以驟而驟。又叶縱遇切，疽去聲。《桓麟七說》輪不暇轉，足不及驟。騰虛踰浮，瞥若飆霧。本作𩧁。

𩦻：《正字通》驘本字。

𩦼：《集韻》同駱。

𩦽：《字彙補》與駘同。

𩦾：《海篇》與驃同。

𩧂：《字彙》郞笛切，音歷。馬色。

𩧃：《集韻》同𩢾。

𩧄：《集韻》職日切，音質。馬名。

𩧅：《集韻》符袁切，音煩。《玉篇》𩧅駤，止也。或作樊。

𩧆：《集韻》力涉切，音獵。《玉篇》馬行也。亦作躐。又《集韻》力盍切，音臘。𩧆𩥑，馬不進也。

𩧇：《五音集韻》倉代切，音蔡。馬名。

𩧈：《集韻》同䮷。

𩧉：《廣韻》古黃切《集韻》《韻會》姑黃切，𠀤音光。《廣韻》決𩧉，馬旋毛在脊上。《集韻》馬回毛在背曰闋𩧉。或作廣。考證：〔《廣韻》決黃，馬旋毛在脊上。〕謹照原文決黃改決𩧉。

𩧊：《五音集韻》呼正切，音夐。馬怒。或曰夐，營求也。从夐，言馬求芻不得而怒也。

䮽：《字彙》𤰞遙切，音標。同鑣。馬銜也。《王元長·遊仙詩》燭龍導輕䮽。《註》燭龍，駕日之神。言仙者䮽御所至，燭龍爲之引導。

𩧋：《廣韻》郞奚切《集韻》憐題切，𠀤音黎。《廣韻》駣𩧋，馬屬。又《集韻》良脂切，音離。駣𩧋，獸名，似馬。《集韻》或作𩥴𩧞。

驠：《廣韻》《集韻》𠀤伊甸切，音宴。《玉篇》馬白州也。《爾雅·釋畜註》州，竅也。謂馬白尻者名驠。又《廣韻》烏前切《集韻》因蓮切，𠀤音煙。義同。《正字通》按伯樂相馬，亦言白州，獨山海經，倫山之熊如麋，其川在尾上。註：川，竅也。據此說，州當作川，川能流通，故與竅義合。凡作州者，皆川之誤，如水牛老牛之名州留，或方言，非一類，又不必改州留爲川留也。字彙以州爲尻，非。

䮾：《廣韻》薄紅切，音蓬。《玉篇》驪䮾，充實貌。與龎同。又《集韻》盧東切，音籠。又《廣韻》呂江切《集韻》閭江切，𠀤音瀧。義𠀤同。又《集韻》良用切，音贚。重騎也。

驡：《廣韻》《集韻》𠀤力鐘切，音龍。野馬。又人名。《晉書·周紀傳》斬趙驡於蕪湖。又《廣韻》《集韻》《韻會》𠀤子朗切，臧上聲。驡𩣱，良馬。

驢：《唐韻》力居切《集韻》《韻會》《正韻》凌如切，𠀤音廬。《玉篇》似馬長耳。《正字通》驢長頰廣額修尾，有褐白黑三色，以午及五更初而鳴，協漏刻。又《正字通》女眞遼東出野驢，似驢，色駁，人食之。又《合璧事類》鼳鼠，秦人謂之小驢。

𩧎：《正字通》俗驨字。

𩧏：《字彙》古岳切，音角。馬白額。又曷各切，音鶴。義同。

驣：《海篇》徒登切，音滕。馬躍也。

𩧐：《集韻》同驝。

驤：《唐韻》《正韻》息良切《集韻》《韻會》思將切，𠀤音襄。《爾雅·釋畜》後右足白驤。又《說文》馬之低昂也。《六書故》馬行迅疾，首騰驤也。又舉也，遠也。《蜀志·諸葛亮傳》亮之素志，欲龍驤虎視，苞括四海。《潘岳·籍田賦》龍驥驤騰。又官名。《晉書·五行志》孫皓天紀中童謠曰：不畏岸上獸，但畏水中龍。武帝聞之，加王濬龍驤將軍。又古通襄韻。《前漢·韓彭英盧敘傳》雲起龍襄，化爲侯王。又《集韻》如陽切，音穰。馬右足白。《字彙補》作馬名，非。

驥：〔古文〕蘎《唐韻》《集韻》𠀤几利切，音冀。《說文》千里馬，孫陽所相者。《徐曰》孫陽卽伯樂。《張協·七命》天驥秉氣靈淵受精皎月。又縣名。天水有驥縣。又白驥，魚名。《古今注》兗州人呼白鯉爲白驥。《玉篇》引穆天子傳作①。《筆叢》作𧁳。①字从莆从电，作莆下电。

驦：《廣韻》色莊切《集韻》《韻會》《正韻》師莊切，𠀤音霜。與騻同。《晉書·郭璞傳》昆吾挺鋒，驌驦軒髦。《註》驦當爲騻。又《徐彥伯詩》驌驦已躑躅，鳥隼方葳蕤。《杜甫詩》聞說眞龍種，仍殘老驌驦。又《正韻》所兩切。同爽。

驧：《廣韻》《集韻》𠀤渠竹切，音鞠。《廣韻》馬跳躍也。又《五音集韻》居六切，音菊。馬曲脊也。《集韻》或作𩣽。

䮿：《正字通》俗蹇字。䮿驢，本作蹇。

𩧔：《海篇》徒登切，音滕。奔馳躍也。又虛也，度也。

𩧕：《字彙補》呼宏切。與輷同。

𩧖：《海篇》音義同騰。

驨：《廣韻》戸圭切，音攜。《玉篇》騏驥也。《爾雅·釋獸》驨如馬一角，郭註角如鹿茸。考證：〔《爾雅·釋獸》驨如馬一角，似鹿不角者騏。〕謹按爾雅無似鹿二字。謹照原書似鹿不角者騏改郭註角如鹿茸。

䯀：《集韻》《韻會》眤輒切《正韻》尼輒切，𠀤音聶。馬步疾也。與𩣘同。《晉載記隴上歌》隴上壯士有陳安，䯀驄文馬鐵鍛鞍。又通作籋。《前漢·郊祀志》歌籋浮雲。

𩧘：《集韻》權俱切，音劬。馬行也。

驩：《唐韻》《集韻》《韻會》《正韻》𠀤呼官切，音歡。《玉篇》馬名。又《備考》馬和樂貌。又驩頭，南荒國名。又州名。秦屬象郡，隋改驩州。又咸驩，縣名。《前漢·地理志》合浦郡咸驩縣。又驩兜，人名。《書·舜典》放驩兜于崇山。又與歡同。《孟子》驩虞如也。《左傳·昭四年》寡人願結驩於二三君。《前漢·董仲舒傳》驩然有恩。《王褒·傳》驩然交欣。

𩧙：《說文》驃本字。《字彙》書作𩦈省文，非本字也。

𩧚：《五音集韻》權俱切。與𩢳同。詳𩢳字註。

驪：《唐韻》呂支切《集韻》《韻會》鄰知切，𠀤音離。《玉篇》盜驪，千里馬也。《爾雅·釋畜》小領盜驪。《註》郭註《穆天子傳》曰天子之駿盜驪，綠耳，又曰右服盜驪。《詩·齊風》四驪濟濟。《禮·檀弓》夏后氏尚黑，戎事乗驪。又《月令》冬駕鐵驪。又駕兩馬曰驪。《後漢·寇恂傳》光武北征時，軍食急乏，寇恂以輦車驪駕轉輸，前後不絕。《註》驪駕，倂駕也。又山名。《後漢·郡國志》京兆尹新豐有驪山。《註》杜預曰：古驪戎國。韋昭曰：戎成居此山，故號驪戎。又高句驪，國名。又縣名。《前漢·地理志》右北平郡驪成縣。又《廣韻》郞奚切《韻會》憐題切《正韻》鄰溪切，𠀤音黎。義同。又《集韻》陳尼切，音馳。驪靬，縣名。《前漢·地理志》張掖郡驪靬縣。《註》李奇曰：音遲虔。師古曰：驪，力遲反。靬音虔。令其土俗人呼驪靬，疾言之曰力虔。考證：〔《爾雅·釋畜》小領盜驪。《註》周穆王八駿有盜驪。盜驪，竊驪也。竊淺靑色，驪純黑色。〕謹按周穆王云云與爾雅註不符。謹照原文註字以下改：郭註穆天子傳曰天子之駿盜驪，綠耳，又曰右服盜驪。

𩧞：《集韻》與𩧋同。

𩧡：《集韻》厥縛切，音矍。獸名。鹿形，馬足，人手。

𩧢：《玉篇》古文騁字。註詳七畫。《六書·統備考》从三馬𠀤驅見意。

驫：《廣韻》甫休切《集韻》悲幽切，𠀤音彪。《玉篇》走貌。《說文》衆馬也。《左思·吳都賦》驫駥驫矞。《註》衆馬走貌。又《集韻》𤰞遙切，音標。又仕戢切，音霵。義𠀤同。又與飄同。水名。《水經注》沁水，南歷猗氏闕，與驫水合。

𩧣：《玉篇》與驘同。《正字通》字彙省作䯁，列十九畫，非，今改正。

䯂：《廣韻》所臻切《集韻》疎臻切，𠀤音莘。《玉篇》衆馬行貌。《說文》衆盛也。《逸周書》䯂疑沮事。又《廣韻》《集韻》𠀤仕戢切，音霵，木盛貌。又《集韻》側立切，音戢。義同。

