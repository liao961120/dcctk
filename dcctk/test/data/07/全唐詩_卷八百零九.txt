*酬皇甫冉西陵見寄

西陵潮信滿，島嶼沒中流。越客依風水，相思南渡頭。

寒光生極浦，落日映滄洲。何事揚帆去，空驚海上鷗。

*溪行即事

近夜山更碧，入林溪轉清。不知伏牛事，潭洞何從橫。

野岸煙初合，平湖月未生。孤舟屢失道，但聽秋泉聲。

*棲霞山夜坐

山頭戒壇路，幽映雪岩側。四面青石床，一峰苔蘚色。

松風靜複起，月影開還黑。何獨乘夜來，殊非晝所得。

*宿天柱觀

石室初投宿，仙翁喜暫容。花源隔水見，洞府過山逢。

泉湧階前地，雲生戶外峰。中宵自入定，非是欲降龍。

*酬皇甫冉將赴無錫，於雲門寺贈別

湖南通古寺，來往意無涯。欲識雲門路，千峰到若耶。

春山子敬宅，古木謝敷家。自可長偕隱，那言相去賒。

*宜豐新泉

泉源新湧出，洞澈映纖雲。稍落芙蓉沼，初淹苔蘚文。

素將空意合，淨與眾流分。每到清宵月，泠泠夢裏聞。

*靜林精舍

靜林溪路遠，蕭帝有遺蹤。水擊羅浮磬，山鳴于闐鐘。

燈傳三世火，樹老萬株松。無數煙霞色，空聞昔臥龍。

*江行寄張舍人

客程終日風塵苦，蓬轉還家未有期。林色曉分殘雪後，角聲寒奏落帆時。月高星使東看遠，雲破霜鴻北度遲。

流蕩此心難共說，千峰澄霽隔瓊枝。

*送王穎悟歸左綿

客意天南興已闌，不堪言別向仙官。夢搖玉佩隨旄節，心到金華憶杏壇。荒郊極望歸雲盡，瘦馬空嘶落日殘。

想得故山青靄裏，泉聲入夜獨潺潺。

*安公

彌天稱聖哲，象法初繄賴。弘道識行藏，匡時知進退。

秦王輕與舉，習生重酬對。學文古篆中，義顯心經內。

法服應華夏，金言流海岱。西方浮雲間，更陪龍華會。

*林公

支公信高逸，久向山林住。時將孫許游，豈以形骸遇。

幸辭天子詔，複覽名臣疏。西晉尚虛無，南朝久淪誤。

因談老莊意，乃盡逍遙趣。誰為竹林賢，風流相比附。

*遠公

遠公逢道安，一朝棄儒服。真機久消歇，世教空拘束。

誓入羅浮中，遂棲廬山曲。禪經初纂定，佛語新名目。

缽帽絕朝宗，簪裾翻拜伏。東林多隱士，為我辭榮祿。

*雨後欲尋天目山，問元、駱二公溪路

昨夜雲生天井東，春山一雨一回風。

林花並逐溪流下，欲上龍池通不通。

*題僧院

虎溪閑月引相過，帶雪松枝掛薜蘿。

無限青山行欲盡，白雲深處老僧多。

*宿靜林寺

山寺門前多古松，溪行欲到已聞鐘。

中宵引領尋高頂，月照雲峰凡幾重。

*再還宜豐寺

再尋招隱地，重會息心期。樵客問歸日，山僧記別時。

野雲陰遠甸，秋雨漲前陂。勿謂探形勝，吾今不好奇。

*春日山齋

野徑東風起，山扉度日開。晴光拆紅萼，流水長青苔。

逋客殊未去，芳時已再來。非關戀春草，自是欲裴回。

*留別忠州故人

一身無定處，萬里獨銷魂。芳草迷歸路，春流滴淚痕。

幾時休旅食，何夜宿江村。欲識相思苦，空山啼暮猿。

*送別

憑高莫送遠，看欲斷歸心。別恨啼猿苦，相思流水深。

翠雲南澗影，丹桂晚山陰。若未來雙鵠，遼城何更尋。

*送冽寺主之京迎禪和尚

禪門居此地，瞻望在虛空。水國月未上，蒼生如夢中。

上人知機士，瓶錫慰樊籠。彼土諸梵眾，嗟君揚道風。

*送王法師之西川

旅遊無近遠，要自別魂銷。官柳鄉愁亂，春山客路遙。

伴行芳草遠，緣興野花飄。計日功成後，還將輔聖朝。

*送范律師往果州

終南千古後，獨爾繼卿名。離障非今日，修因是幾生。

亂峰寒影暮，深澗野流清。遠客歸心苦，難為此別情。

*送明素上人歸楚覲省

能將疏懶背時人，不厭孤萍任此身。江上昔年同出處，天涯今日共風塵。平湖舊隱應殘雪，芳草歸心未隔春。

前路倍憐多勝事，到家知慶彩衣新。

*項王廟

緬想咸陽事可嗟，楚歌哀怨思無涯。八千子弟歸何處，萬里鴻溝屬漢家。弓斷陣前爭日月，血流垓下定龍蛇。

拔山力盡烏江水，今日悠悠空浪花。

*酬陳明府舟中見贈

長溪通夜靜，素舸與人閑。月影沈秋水，風聲落暮山。

稻花千頃外，蓮葉兩河間。陶令多真意，相思一解顏。

*題東蘭若

上人禪室路裴回，萬木清陰向日開。寒竹影侵行徑石，秋風聲入誦經台。閑雲不系從舒卷，狎鳥無機任往來。

更惜片陽談妙理，歸時莫待暝鐘催。

*送朱放

苦見人間世，思歸洞裏天。縱令山鳥語，不廢野人眠。

*歸岑山過惟審上人別業

禪客無心憶薜蘿，自然行徑向山多。

知君欲問人間事，始與浮雲共一過。

*於潛道中呈元八處士

苕水灘行淺，潛州路漸深。參差遠岫色，迢遞野人心。

凍澗冰難釋，秋山日易陰。不知天目下，何處是雲林。

*送殷判官歸上都

漾舟雲路客，來過夕陽時。向背堪遺恨，逢迎宿未期。

水容愁暮急，花影動春遲。別後王孫草，青青入夢思。

*贈別皇甫曾

幽人從遠岳，過客愛春山。高駕能相送，孤遊且未還。

紫苔封井石，綠竹掩柴關。若到雲峰外，齊心去住間。

*送陳允初卜居麻園

欲向麻源隱，能尋謝客蹤。空山幾千里，幽谷第三重。

茅宇寧須葺，荷衣不待縫。因君見往事，為我謝喬松。

*秋題劉逸人林泉

涼飆亂黃葉，遲客橘陰清。蘿徑封行跡，雲門閉野情。

零林秋露響，穿竹暮煙輕。莫戀幽棲地，懷安卻敗名。

*自大林與韓明府歸郭中精舍

野客同舟楫，相攜複一歸。孤煙生暮景，遠岫帶春暉。

不道還山是，誰雲向郭非。禪門有通隱，喧寂共忘機。

*同使君宿大樑驛

旌旗江上出，花外捲簾空。夜色臨城月，春寒度水風。

雖然行李別，且喜語音同。若問匡廬事，終身愧遠公。

*題黃公陶翰別業

聞說花源堪避秦，幽尋數月不逢人。煙霞洞裏無雞犬，風雨林間有鬼神。黃公石上三芝秀，陶令門前五柳春。

醉臥白雲閑入夢，不知何物是吾身。

*哭衛尚書

畫戟重門楚水陰，天涯欲暮共傷心。南荊雙戟痕猶在，北斗孤魂望已深。蓮花幕下悲風起，細柳營邊曉月臨。

有路茫茫向誰問，感君空有淚沾襟。

*贈靈澈禪師

禪師來往翠微間，萬里千峰到剡山。

何時共到天臺裏，身與浮雲處處閑。

*將出宜豐寺留題山房

池上蓮荷不自開，山中流水偶然來。

若言聚散定由我，未是回時那得回。

*妙樂觀

王喬所居空山觀，白雲至今凝不散。壇場月路幾千年，往往吹笙下天半。瀑布西行過石橋，黃精采根還採苗。

忽見一人檠茶碗，篸花昨夜風吹滿。自言家處在東坡，白犬相隨邀我過。松間石上有棋局，能使樵人爛斧柯。

*與元居士青山潭飲茶

野泉煙火白雲間，坐飲香茶愛此山。

岩下維舟不忍去，青溪流水暮潺潺。

*送人得蕩子歸倡婦

垂涕憑回信，為語柳園人。情知獨難守，又是一陽春。

*句

濾泉侵月起，掃徑避蟲行。

