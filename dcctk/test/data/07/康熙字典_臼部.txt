臼：《廣韻》其九切《集韻》《韻會》《正韻》巨久切，𠀤音咎。《說文》舂也。本作𠚒，隷省作臼。古者掘地爲臼，其後穿木石。象形，中象米。《徐曰》臼字中四注，與函字下，鼠字上，及古文齒字，皆偶相似而非也。《世本》雍父作臼。《呂氏春秋》赤冀作臼。《易·繫辭》斷木爲杵，掘地爲臼。臼杵之利，萬民以濟。《沈約·捉搦歌》粟榖難舂付石臼。《柳宗元詩》日午夢覺無餘聲，山童隔竹敲茶臼。又星名。《史記·天官書》杵臼四星，在危南。《註》杵臼三星，在丈人星旁，主軍糧。又地名。《左傳·僖二十四年》濟河圍令狐，入桑泉，取臼衰。《註》解縣東南有臼城。又水名。《左傳·定五年》將涉于成臼。《註》江夏竟陵縣有臼水，出𦖂屈山，西南入漢。《後漢·章帝紀》罷常山，呼沱石臼河漕。《註》石臼，河名也，在今定州唐縣東北。又山名。《山海經》踵臼之山，無草木。又鳥名。《讀曲歌》打殺長鳴雞，彈去烏臼鳥。又樹名。《古西洲曲》日暮伯勞飛，風吹烏臼樹。又姓。《左傳》華謳家臣臼任。又《韻補》叶敞呂切，音處。《韓愈·元和聖德詩》遂自顚倒，若杵投臼。叶下渚。

𦥑：《集韻》拘玉切，音拲。叉手也。又《玉篇》古文匊字。註詳勹部六畫。

𦥒：《集韻》齒，古作𦥒。註詳部首。

臽：《唐韻》戸𤟟切《集韻》乎韽切，𠀤音陷。《說文》小阱也。从人在臼上，舂地坎可臽人。《徐曰》若今人作穴，以臽虎也。會意。《玉篇》坑也。《同文備考》失足入坑坎也。从側人，从杵臼之臼，象人在臼中。又《廣韻》《集韻》𠀤苦感切，音坎。義同。或作𥦶。

臾：《唐韻》《集韻》𠀤求位切，音匱。同蕢。《說文》草器也。古象形。引論語：荷臾而過孔氏之門。或作䕚。◎按論語今作蕢。又《廣韻》羊朱切《集韻》《韻會》容朱切《正韻》雲居切，𠀤音余。《儀禮·燕禮》寡君有不腆之酒，以請吾子之與寡君須臾焉。《中庸》道也者，不可須臾離也。又姓。《左傳·文六年》賈季奔狄，宣子使臾駢送其帑。又人名。《史記·封禪書》黃帝得寶鼎宛朐，問於鬼臾區。《淮南子·汜論訓》臾兒，易牙，湽澠之合者，嘗一哈水，而甘苦知矣。《註》臾兒，易牙，皆齊之知味者也。又國名。《左傳·僖二十一年》任宿，須句，顓臾，風姓也。《註》顓臾在泰山南，武陽縣東北。又《字彙補》鳧臾，東方國名。卽扶餘也。又《荀子·大略篇》語曰：流丸止于甌臾，流言止于智者。又《集韻》《韻會》𠀤勇主切，音庾。《周禮·冬官考工記·弓人》往體多，來體寡，謂之夾臾之屬。《註》夾臾之弓，合五成規。《疏》夾臾，反張多隨，曲執向外。《釋文》臾，音庾。又《正韻》尹竦切，音勇。縱臾，與慫慂通。詳心部慂字註。又《韻補》叶兪戍切，音裕。《漢·廣陵厲王歌》奉天期兮不得須臾，千里馬兮駐待隅路。

臿：《唐韻》楚洽切《集韻》《韻會》《正韻》測洽切，𠀤音插。《說文》舂去麥皮也。《博雅》臿，舂也。又與插同。《史記·司馬相如傳》赤瑕駁犖，雜臿其閒。又與鍤同。《史記·始皇本紀》禹身自持築臿。《註》臿，築牆杵也。《前漢·溝洫志》舉臿爲雲，決渠爲雨。《註》臿，鍫也，所以開渠者也。《淮南子·精神訓》今夫繇者，揭钁臿，負龍土。《註》臿，鏵也。靑州謂之鏵，有刃也。三輔謂之𨬞。《揚子·方言》江淮南楚之閒謂之臿，沅湘之閒謂之畚。又《韻會》或作接。《周禮·地官·廩人》大祭祀，共其接盛。《註》接讀爲扱。扱以授舂人舂之也。《正字通》扱以授舂人舂之，非與臿同也。韻會誤。

𦥘：《正字通》𡬯字之譌。

𦥝：《唐韻》《韻會》以沼切《正韻》伊鳥切，𠀤遙上聲。《說文》抒臼也。挹彼注此謂之𦥝。又《廣韻》以周切《韻會》夷周切，𠀤音尤。義同。又《廣韻》《韻會》羊朱切《集韻》容朱切，𠀤音余。《博雅》抒也。

舀：《正字通》同𦥝。

䑔：《廣韻》《集韻》《韻會》𠀤房越切，音伐。《廣韻》舂米。《韻會》舂也。又《集韻》芳廢切，音肺。又房廢切，音吠。義𠀤同。

𦥞：《正字通》𦥨字之譌。

舁：〔古文〕𦥠《廣韻》以諸切《集韻》《韻會》羊諸切《正韻》雲俱切，𠀤音余。《說文》共舉也。《徐曰》用力也。兩手及爪皆用也。又《正韻》轝車也。又《集韻》苟許切，音舉。又《正韻》羊茹切，音豫。義𠀤同。《集韻》或作𢌱。◎按字彙譌入五畫，非。今改正。

𦥟：《集韻》同𦥝。

𦥠：《集韻》舁，古作𦥠。註詳本畫。

𦥡：《字彙補》與䑔同。《唐釋元應衆經音義》微舂臼𦥡。

𦥥：《字彙》同䑔。

𦥦：《類篇》莫葛切，音末。舂米碎。

舂：《唐韻》《集韻》《韻會》《正韻》𠀤書容切，音摏。《說文》擣粟也。黃帝臣雍父作舂。《詩·大雅》誕我祀如何，或舂或揄。《莊子·逍遙遊》適百里塡宿舂糧。《百里奚·妻扊扅歌》舂黃藜，搤伏雞。又官名。《周禮·地官》舂人掌共米物。又樂器。《周禮·春官·笙師註》舂牘以竹，大五六寸，長七尺，短者一二尺。其端有兩空髤畫，以兩手築地。《釋名》舂，撞也。牘，筑也。以舂築地爲節也。又縣名。《前漢·地理志》南陽郡舂陵縣。《後漢·光武紀》舂陵節侯買。《註》舂陵，鄕名，本屬零陵，在今永州唐興縣北。又山名。《淮南子·天文訓》日至虞淵，是謂高舂。至于連石，是謂下舂。又鳥名。《爾雅·釋鳥》鷺，舂鉏。《疏》齊魯之閒，謂之舂鉏。又《博雅》獨舂，䳚瞗也。又舂容。《禮·樂記》善待問者如撞鐘，待其舂容，然後盡其聲。《韓愈·送權秀才序》寂寥乎短章，舂容乎大篇。又與衝通。《史記·魯世家》獲長狄，富父終生舂其喉以戈殺之。《後漢·西羌傳》水舂河漕。又《正字通》音窻。八蠻之類。一曰旁舂。見墨子。又《集韻》諸容切《韻會》職容切，𠀤音鍾。荆山別名。《張正見·白頭吟》彈珠金市側，抵玉舂山東。

𦥧：《正字通》同貶。

𦥨：《集韻》同臽。◎按正字通同舀，誤。𦥝字重文作𦥟。

𦥩：《正字通》與䑕同。見漢仙人唐君𥓓。

𦥪：音未詳。《唐許敬宗賀慶雲表》雕題鏤𦥪之類。《字彙補》按集韻古齒字作𦥒，此疑齒字之譌。

𦥭：《唐韻》《集韻》𠀤匹各切，音粕。《說文》齊謂舂爲𦥭。《類篇》或作𦦐。

舃：《廣韻》《集韻》《韻會》《正韻》𠀤思積切，音昔。《博雅》舃，履也。《釋名》複其下曰舃。舃，腊也。行禮久立地，或泥濕，故複其末下，使乾腊也。《古今注》舃以木置履下，乾腊不畏泥濕也。天子赤舃。《詩·豳風》赤舃几几。《傳》赤舃，人君之盛履也。又《小雅》赤芾金舃。《註》舃，達履也。《疏》履之最上達者也。舃有三等，赤舃爲上，冕服之舃。下有白舃，黑舃。《左傳·桓二年》帶裳幅舃，衡紞紘綖，昭其度也。《註》舃，複履。《疏》謂其複下也。又大貌。《詩·魯頌》松桷有舃。《傳》舃，大貌。又《班固·典引》舃奕乎千載。《註》舃奕，光曜流行貌。又草名。《爾雅·釋草》馬舃，車前。《疏》馬舃，一名車前，一名當道。《莊子·至樂篇》生於陵屯，則爲陵舃。陵舃得鬱栖，則爲烏足。《註》陵屯，阜也。言物因水成而陸產，生於陵屯，化作車前，改名陵舃也。一名澤舃，隨燥濕變也。又與磶同。《何晏·景福殿賦》玉舃承跋。《註》舃與磶同。廣雅曰：磶，礩也，言以玉礩承柱之跋也。亦與潟同。《前漢·溝洫志》終古舃鹵兮生稻粱。《註》師古曰：舃鹵，卽斥鹵也。謂鹹鹵之地也。《王融·策文》舃鹵可腴。又《廣韻》《正韻》七雀切《集韻》七約切，𠀤與鵲同。鳥名。《說文》䧿也。又《集韻》闥各切，音託。大貌。詩松桷有舃，徐邈讀。又《韻補》履舃。亦叶音鵲。《陸雲·逸民賦》相彼宇宙，方之委舃，夫豈不休，而好是冲漠。《註》委舃，猶弃屣也。磶原字从舃，不从舄。

𦥮：《字彙補》古文爲字。註詳爪部八畫。

𦥳：《廣韻》《集韻》𠀤去演切，音遣。《六書總要》小塊也。遣字从此。

舅：《廣韻》其久切《集韻》《韻會》《正韻》巨九切，𠀤音臼。《爾雅·釋親》母之晜弟爲舅，母之從父晜弟爲從舅。《詩·秦風》我送舅氏，曰至渭陽。又《大雅》王之元舅，文武是憲。又《爾雅·釋親》婦稱夫之父曰舅，稱夫之母曰姑。《禮·內則》婦事舅姑，如事父母。又《爾雅·釋親》妻之父爲外舅。又姓。《姓譜》晉大夫舅犯之後。又通作咎。《儀禮·士昏禮註》古文舅皆作咎。《𥡆天子傳》咎氏。《郭璞註》咎猶舅也。又《韻補》叶曁几切，音麂。《前漢·敘傳》遭成之逸，政自諸舅。陽平作威，誅加卿宰。宰，獎里切。又《易林》潔身白齒，衰老復起。多孫衆子，宜利姑舅。又叶跽許切，音矩。《韓愈·元和聖德詩》皇帝曰吁，伯父叔舅。各安爾位，訓厥甿畮。畮音姥。

𦥴：《字彙》舂本字。

𦥵：《集韻》同舀。

𦥶：《說文》舅本字。

與：〔古文〕𢌱𦦲𠔔《廣韻》弋諸切《正韻》弋渚切《集韻》《韻會》演女切，𠀤音予。《說文》黨與也。《戰國策》是君以合齊與强楚。《註》與，黨與也。《管子·八觀篇》請謁得于上，則黨與成于下。又《廣韻》善也。《禮·禮運》諸侯以禮相與。又《增韻》及也。《易·說卦》是以立天之道，曰隂與陽。立地之道，曰柔與剛。立人之道，曰仁與義。又許也，從也。《論語》吾與點也。《管子·形勢解》鬼神助之，天地與之。又待也。《論語》歲不我與。又《博雅》如也。《前漢·韓信傳》大王自料，勇悍仁彊孰與項王。《註》師古曰：與，如也。《司馬相如·子虛賦》楚王之獵，孰與寡人。又施予也。《禮·曲禮》與人者，不問其所欲。《周禮·春官·大卜》以邦事作龜之八命，一曰征，二曰象，三曰與。《註》與，謂予人物也。又助也。《戰國策》吾將深入吳軍，若扑一人，若捽一人，以與大心者也。《註》與，猶助也。又類也。《周語》夫禮之立，成者爲飫，昭明大節而已，少曲與焉。《註》與，類也，威儀少比類也。又以也。《詩·召南》之子歸，不我與。《朱註》與，猶以也，以謂挾己而偕行也。又和也。《戰國策》內𡨥不與，外敵不可拒。《註》𡨥猶亂，與猶和也。又用也。《詩·唐風》人之爲言，苟亦無與。《傳》無與，弗用也。又數也。《禮·曲禮》生與來日。《註》與，猶數也。又語辭。《禮·表記》君子與其有諾責也，寧有已怨。又容與，閑適貌。《莊子·人閒世》因案人之所感，以求容與其心。《註》以求從容自放，而遂其侈心也。《史記·司馬相如傳》楚王乃弭節，裴回翱翔容與。《註》索隱曰：言自得。又《正字通》大與，官名，主爵祿之官。又不與，國名。《山海經》有不與之國，烈姓黍食。又姓。又《廣韻》羊洳切《集韻》《韻會》《正韻》羊茹切，𠀤音豫。參與也。《正韻》干也。《中庸》夫婦之愚，可以與知焉。《周禮·冬官考工記》國有六職，百工與居一焉。又縣名。《史記·曹相國世家》參以中涓從，將擊胡陵方與。《註》索隱曰：地理志，二縣皆屬山陽。正義曰：與，音預。又《正字通》疑慮未決也。通作豫。《前漢·昌邑王傳》楊敞猶與無決。又《陳湯傳》士卒猶與。通作豫。又《集韻》《韻會》羊諸切《正韻》雲俱切，𠀤音余。語辭。《論語》其爲仁之本與。《禮·檀弓》曾子曰：微與。其嗟也可去，其謝也可食。《疏》微，無也。與，語助。又《詩·小雅》我黍與與，我稷翼翼。《箋》與與，翼翼，蕃廡貌。又《論語》與與如也。《註》威儀中適貌。又舒也。《前漢·禮樂志》朱明盛長，旉與萬物。《註》師古曰：敷與，言開舒也。與，弋於反。又人名。《書·舜典》垂拜稽首，讓于殳斨曁伯與。《傳》殳斨，伯與，二臣名。《釋文》與，音餘。又山名。同輿。《山海經》敦與之山。《註》按名勝志作敦輿山。《又》苦山之首，曰休與之山。《註》與或作輿。又《集韻》倚亥切，音欸。与也。◎按說文与訓賜予也，一勺爲与。與訓黨與也。今俗與字通作与。

𦥻：《廣韻》《集韻》𠀤之睡切，音惴。杵擊也。又《集韻》主繠切，音錘。舂也。

𦥼：《集韻》要，古作𦥼。註詳西部三畫。

䑗：《廣韻》徒朗切《集韻》待朗切，𠀤音盪。舂也。持米精也。

𦦅：《玉篇》七漏切，音湊。半舂也。

興：《唐韻》《韻會》《正韻》𠀤虛陵切，音𨞾。《爾雅·釋言》興，起也。《詩·小雅》夙興夜寐。《禮·中庸》國有道，其言足以興。《註》興，謂起在位也。又《廣韻》盛也。《詩·小雅》天保定爾，以莫不興。《箋》興，盛也。又《五音集韻》舉也。《周禮·夏官·大司馬》進賢興功，以作邦國。《註》興，猶舉也。又動也。《周禮·冬官考工記·弓人》下柎之功，末應將興。《註》興，猶動也。又《詩·大雅》興迷亂于政。《箋》興，猶尊尚也。又《周禮·地官·旅師》頒其興積。《註》縣官徵聚物曰興。今云軍興是也。又《司稼》平其興。《註》所徵賦。又州名。《五音集韻》漢置武都郡，魏立東西州。梁爲興州，因武興山而名。又縣名。《李顒·涉湖詩》旋經義興境。又殿名。《張衡·西京賦》龍興含章。《註》龍興，殿名。又姓。《姓譜》漢濟陰王，謁者興渠。又《廣韻》《集韻》《韻會》《正韻》𠀤許應切，音嬹。《集韻》象也。又《韻會》比興。《增韻》興，况意思也。《周禮·春官·大師》敎六詩，曰風曰賦曰比曰興曰雅曰頌。《詩詁》興者，感物而發，如倉庚于飛，熠燿其羽，昔我往矣，楊柳依依之類。又《正韻》悅也。《禮·學記》不興其藝，不能樂學。《註》興之言喜也。《殷仲文詩》獨有淸秋日，能使高興盡。又《正韻》許刃切，音釁。《禮·文王世子》旣興器用幣。《釋文》音同釁。又《韻補》叶火宮切，音凶。《馬融·長笛賦》曲終闋盡，餘弦更興。繁手累發，密櫛𤴁重。重平聲。又叶虛良切，音香。《徐幹·雜詩》沈隂增憂愁，憂愁爲誰興。念與君相別，乃在天一方。《潘乾𥓓》實天生德，有漢將興。子子孫孫，俾爾熾昌。又叶丘侵切，音欽。《詩·大雅》殷商之旅，其會如林。矢于牧野，維予侯興。考證：〔又《掌均》平其興。〕謹按周禮無掌均之官，所引出地官司稼。掌均謹改司稼。

𦦆：《篇海》居玉切，音菊。靴𦦆，子纏連者。

𦦇：《玉篇》同𦥻。

𦦈：《玉篇》同臿。

𦦉：《玉篇》䙴本字。

䑘：《廣韻》酢何切《集韻》《韻會》《正韻》才何切，𠀤音醝。舂也，擣也。又《集韻》阻氏切，音㧗。磨麥也。

𦦏：《正字通》俗齏字。

𦦐：《類篇》與𦥭同。

𦦑：《集韻》符分切，音汾。水名。

𦦘：《篇海》測洽切，音插。揚麥杴也。

𦦙：〔古文〕𦬠𠃥《廣韻》居許切《集韻》《韻會》苟許切，𠀤音莒。《說文》對𦦙也。一曰輿也。《徐曰》輿輦。《增韻》扛也。又挈也。《廣韻》擎也。《周禮·冬官考工記·廬人》𣪠兵同强，𦦙圍欲細。《註》𦦙，謂手所操。《杜甫詩》𦦙觴白眼望靑天。又《增韻》立也。《左傳·文元年》楚國之𦦙，恆在少者。《註》𦦙，立也。又言也。《禮·曲禮》主人不問，客不先𦦙。又《雜記》過而𦦙君之諱，則起。《註》𦦙，猶言也。又動也。《楚語》夫事君者，不爲外內行，不爲豐約𦦙。《註》𦦙，動也。《前漢·張蒼傳》人主無過𦦙。又《韻會》稱也，揚也，拔也。《禮·檀弓》所𦦙於晉國，管庫之土，七十有餘家。《註》𦦙之於君，以爲大夫土也。又《儒行》懷忠信以待𦦙，力行以待取。又皆也。《左傳·哀六年》君𦦙不信羣臣乎。《禮·月令》季春之月，犧牲駒犢，𦦙書其數。又合也。《史記·刺客傳》韓𦦙國而與仲子爲讐。《抱朴子·勤求卷》或𦦙門扣頭，以向空坐。又行也。《周禮·地官·師氏》凡祭祀賔客，會同喪紀，軍旅王𦦙則從。《註》𦦙，猶行也。又起也。《晉語》𦦙而從之，陽子道與之語，及山而還。《註》𦦙，猶起也。《戰國策》臣聞當世之𦦙王，必誅暴正亂。《註》𦦙王，興起之王。又《詩·大雅》靡神不𦦙。《疏》言已爲旱之故，祈禱明神。無有神不求，而𦦙祭之者。《禮·王制》山川神祗，有不𦦙者爲不敬。《註》𦦙，猶宗也。又《禮·王制》以三十年之通，雖有凶旱水溢，民無菜色，然後天子食，日𦦙以樂。《周禮·天官·膳夫》王日一𦦙。《註》殺牲盛饌曰𦦙。又《儀禮·特牲饋食禮》嗣𦦙奠盥入。《註》𦦙，猶飮也。又《周禮·地官·司門》凡財物，犯禁者𦦙之。《註》𦦙之，沒入官。又《司關》凡貨不出于關者，𦦙其貨。《註》從私道出避稅者，則沒其財。又鳥飛也。《論語》色斯𦦙矣。《註》言鳥見人之顏色不善，則飛去。《張衡·西京賦》鳥不暇𦦙。又《儀禮·特牲饋食禮》乃食食𦦙。《疏》食𦦙，謂骨體正脊，從俎𦦙鄕口，因名體爲𦦙。又唐人舉止端麗曰𦦙𦦙。《韓愈·送陸暢歸江南詩》𦦙𦦙江南子。又《小爾雅》二十四銖曰兩，兩有半曰捷，倍捷曰𦦙。《註》𦦙，三兩。又姓。出《姓苑》。又木名。《山海經》萯山之首，曰敖岸之山，北望河林，其狀如蒨如𦦙。《註》蒨，𦦙，皆木名也。𦦙，櫸柳，大者連抱數仞。又獸名。《山海經》崇吾之山，有獸焉，其狀如禺而文，臂豹虎而善投，名曰𦦙父。《註》大如狗，狀如猴，黃黑色，多髯𩯡，好奮頭𦦙石擲人，卽𦦙父也。又地名。《春秋·定四年》蔡侯以吳子及楚人戰于柏𦦙。《註》柏𦦙，楚地。又山名。《山海經》讙𦦙之山，雒水出焉。《又》仁𦦙之山。又《集韻》《韻會》《正韻》𠀤居御切，音據。《禮·儒行》其愼𦦙有如此者。《註》徐音倨。《前漢·揚雄傳》蔡澤雖噤吟而笑唐𦦙。《註》師古協音居御切。《崔駰·達旨》或望色而斯𦦙。《註》叶去聲。又《集韻》羊諸切，音余。對舉也。

𦦚：《集韻》寅，古作𦦚。註詳宀部八畫。

𦦡：《正字通》𦦧字之譌。

𦦢：《集韻》除庚切，音鋥。舂也。

𦦣：《廣韻》七外切《集韻》取外切，𠀤音襊。小舂。

舊：《唐韻》《集韻》《韻會》巨救切《正韻》巨又切，𠀤音柩。《說文》鴟舊，舊留也。《徐曰》卽怪鴟也。又《廣韻》故也。《增韻》對新之稱。《詩·豳風》其新孔嘉，其舊如之何。《左傳·僖二十八年》輿人誦，原田每每，舍其舊，而新是謀。《公羊傳·莊二十九年》新延廄者何。修舊也。又久也。《詩·大雅》於乎小子，告爾舊止。《箋》舊，久也。又《韻會》昔也，老宿也。又姓。漢上黨太守舊彊。又與柩同。《金史·蔡珪傳》燕靈王舊。舊，古柩字通用。又《韻會》《正韻》𠀤巨九切，音臼。義同。又《集韻》許尤切，音休。與鵂同。又《韻補》叶巨己切，音技。《詩·大雅》匪上帝不時，殷不用舊。時音氏。《又》維今之人，不尚有舊。叶上里。又叶巨寄切，音忌。《韋𤣥成詩》天子我監，登我三事。顧我傷墜，爵復我舊。又《管子·牧民篇》不恭祖舊，則孝弟不備。◎按唐韻正，舊音忌，則忌亦正音，非叶音。又叶去九切，音糗。《前漢·敘傳》三枿之起，本根旣朽。枯楊生華，曷惟其舊。

𦦤：《集韻》農，古作𦦤。註詳辰部六畫。

𦦥：《玉篇》古文農字。註詳辰部六畫。

𦦦：《集韻》喪，古作𦦦。註詳口部九畫。

𦦧：《集韻》古勇切，音拱。所以技鬲者。一曰舂器。亦姓。又渠容切，音蛩。又苟許切，音舉。又方勇切，音覂。義𠀤同。

舋：《廣韻》許覲切《集韻》許愼切《韻會》《正韻》許刃切，𠀤欣去聲。同釁。𨻶罅也。龜瓦裂皆曰舋。又《王延壽·魯靈光殿賦》仡奮舋而軒鬐。《註》杜預曰：舋，動也。又《集韻》文運切，音問。義同。考證：〔《王延壽魯靈光殿賦》倚仡奮舋而軒鬐。〕謹照原文奔虎攫拏以梁倚，倚字屬上爲句，謹省去倚字。

𦦩：《集韻》紆勿切，音鬱。𦦩屈，短貌。

𦦪：《集韻》他刀切，音饕。古器也。

𦦫：《集韻》雲俱切，音亏。種耬田器。或作𥃖。

𦦬：《集韻》讓，古作𦦬。註詳言部十七畫。

𦦰：《集韻》覩老切，音倒。《博雅》舂也。或作𦦺𦦾。亦作擣。

𦦱：《類篇》與臿同。

𦦲：《集韻》與，古作𦦲。註詳八畫。又王遇切，音芋。轉也。

𦦶：《集韻》壤，古作𦦶。註詳土部十七畫。

𦦺：《集韻》與𦦰同。

𦦼：《字彙補》音義同溲。註詳水部十畫。

𦦽：《五音類聚》居願切，音絹。量也。又方萬切，音販。義同。

𦦾：《集韻》同𦦰。

𦧁：《集韻》方勇切，音覂。與𦦧同。

𦧂：《玉篇》古文䙴字。註詳襾部五畫。

𦧄：《集韻》塵，古作𦧄。註詳土部十一畫。

