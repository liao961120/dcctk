矛：〔古文〕𨥨𢦧鉾𥍥《唐韻》莫浮切《集韻》《韻會》迷浮切，𠀤音謀。《說文》酋矛也。建於兵車，長二丈，象形。《徐曰》鉤兵也。《書·牧誓》立爾矛。《傳》矛長，故立之於地。《詩·秦風》厹矛鋈錞。《傳》三隅矛也。《禮·曲禮》進矛戟者前其鐓。《疏》矛如鋋而三廉也。《周禮·冬官考工記·廬人》酋矛常有四尺，夷矛三尋。《註》八尺曰尋，倍尋爲常。酋夷，長短名。《史記·仲尼弟子傳》越使大夫種以屈盧之矛賀吳王。《尉繚子·制談篇》殺人於五十步之內者，矛戟也。《揚子·方言》矛，吳揚江淮南楚五湖之閒謂之鍦，或謂之鋋，或謂之鏦。又言不相副曰矛盾。《韓非子·難一篇》楚人譽其盾之堅曰：物莫能陷也。又譽其矛之利曰：物無不陷也。或曰以子之矛，陷子之盾，何如。其人弗能應。此矛盾之說也。又星名。《史記·天官書》杓端有兩星，一內爲矛招搖，一外爲盾天鋒。《註》招搖爲天矛，近北斗者也。又藥名。《本草綱目》衞矛，一名鬼箭。《李時珍曰》齊人謂箭羽爲衞，此物幹有直羽如箭羽，矛刃自衞之狀，故名。

䂆：《集韻》詰歷切，音喫。矛也。又呼狊切，音殈。義同。《廣韻》作𥍰。《類篇》與𥎍同。《集韻》或作𥍠𥍟。

𥍞：《字彙補》女六切，音恧。利也。

䂇：《唐韻》女久切《集韻》女九切，𠀤音紐。《說文》刺也。又《廣韻》《集韻》𠀤女六切，音朒。義同。

𥍟：《廣韻》《集韻》𠀤呼狊切，音殈。矛也。與䂆同。又《集韻》馨激切，音鬩。義同。或作𥍧𥍠。又𠛬狄切，音檄。義同。長𥍟謂之勃盧。又營隻切，音役。小矛也。與鈠𨦯𠀤同。

矜：《唐韻》《集韻》巨巾切《韻會》《正韻》渠巾切，𠀤音㨷。《說文》矛柄。《史記·主父偃傳》起窮巷，奮棘矜。《註》矜者，戟鋋之杷也。《揚子·方言》矜謂之杖。《註》矛戟，矜卽杖也。《集韻》或作𥎊㮗，通作槿。又《廣韻》巨斤切《集韻》渠斤切，𠀤音勤。又《集韻》渠京切，音擎。義𠀤同。又《廣韻》《集韻》《韻會》𠀤居陵切，音兢。《六書略》矜本矛柄，因音借爲矜憐之矜。《爾雅·釋訓》矜憐，撫掩之也。又《釋言》苦也。《註》可矜憐者亦辛苦。《書·泰誓》天矜于民。《詩·小雅》爰及矜人。《註》貧窮可憐之人也。《公羊傳·宣十五年》見人之厄則矜之。《註》矜，憫也。又《小爾雅》惜也。《書·旅獒》不矜細行，終累大德。《註》矜，憐惜之意。《傳》矜持也。又《博雅》危也。《詩·小雅》居以凶矜。《箋》凶危之地，謂四裔也。又哀也。《揚子·方言》齊魯之閒曰矜。又遽也。《揚子·方言》秦晉或曰矜。或曰遽。又自賢曰矜。《書·大禹謨》汝惟不矜，天下莫與汝爭能。《公羊傳·僖九年》矜之者何。猶曰莫若我也。《註》色自美大之貌。《管子·法法篇》彼矜者滿也，細之屬也。《註》滿招損，小人之類也。又莊以持已曰矜。《論語》君子矜而不爭。又敬也。《孟子》使諸大夫國人皆有所矜式。又尚也。《賈誼·治安策》嬰以廉恥，故人矜節行。又竦也。《張衡·思𤣥賦》魚矜鱗而幷凌。又《詩·小雅》矜矜兢兢。《註》羊羣堅强也。又《集韻》居覲切，兢去聲。亦憐也。又《集韻》《韻會》姑頑切《正韻》姑還切。𠀤與瘝同。《後漢·和帝紀》寤寐恫矜。《註》病也。又同鰥。《詩·大雅》不侮矜寡。《禮·王制》老而無妻者謂之矜。《集韻》通作𩶊𥎅。《琅邪代醉編》鰥寡之鰥，禮記作矜。哀矜之矜，前漢于定國傳作鰥。二字通聲互用也。《六書正譌》矜从令。

𥍠：《廣韻》許激切《集韻》馨激切，𠀤音鬩。《玉篇》長矛也。《左思·吳都賦》長𥍠短兵。亦作𥍟。又《集韻》𠛬狄切，音檄。又詰歷切，音喫。又《韻會》呼狊切，音殈。義𠀤同。與𥍧䂆𥍰𠀤通。

𥍡：《正字通》俗矠字。

𥍢：《集韻》與𥍸同。

𥍣：《玉篇》許迸切，轟去聲。《類篇》矛屬。又《集韻》下老切，音昊。義同。

𥍤：《篇韵》同矛。

𥍥：《字彙補》古文矛字。註詳部首。

𥍧：《集韻》馨激切，音鬩。《博雅》矛也。又《韻會》呼狊切，音殈。義同。《集韻》或作𥍟𥍠。

𥍨：《集韻》古委切，音詭。短矛也。

䂈：《廣韻》《集韻》𠀤徒冬切，音彤。《博雅》刺也。《玉篇》刺矛也。

矞：《唐韻》餘律切《集韻》允律切《韻會》《正韻》以律切，𠀤音聿。《說文》以錐有所穿也。从矛从㕯。一曰滿有所出也。又《揚子·太𤣥經》物登明堂，矞矞皇皇。《註》矞矞，物長春風之聲貌也。又矞似，人名。《左傳·文十年》楚范巫矞似。《註》范邑之巫也。又矞雲，瑞雲也。《前漢·董仲舒雨雹對》雲五色爲慶，三色成矞。《埤雅》或曰二色爲矞，外赤內靑謂之矞雲。矞同霱。又矞皇，神名。《前漢·司馬相如·大人賦》前長離而後矞皇。《史記》作潏湟。又《五音集韻》况必切，熏入聲。《玉篇》飛貌。《類篇》驚遽貌。《禮·禮運》鳳以爲畜，故鳥不矞。《註》矞又作獝，驚飛也。《左思·吳都賦》驫駥飍矞。《註》衆馬走貌。矞同獝。《集韻》或作𥎕䎉。又《集韻》古穴切，音玦。權詐也。《荀子·非十二子篇》矞宇嵬瑣。《註》矞同譎。

𥍪：《玉篇》丈買切《集韻》丈蟹切，𠀤音廌。矛也。

𥍫：《唐韻》魯當切《集韻》盧當切，𠀤音郞。《說文》矛屬。《廣韻》短矛也。《說文》本作𥎇。

𥍬：《字彙》七桓切，攛平聲。《篇海》矛也。

矟：《廣韻》所角切《集韻》《韻會》《正韻》色角切，𠀤音朔。《博雅》矛也。《釋名》矛長丈八尺曰矟，馬上所持，言其矟矟便殺也。《晉書·劉邁傳》桓敬道戲馬㕔事前，以矟擬殷仲堪。邁謂敬道曰：馬矟有餘，精理不足。《宋史·儀衞志》矟，長矛也。木刃黑質盡雲氣。又䂍矟，唐金吾將軍執之。宋制，鹵簿出則八枚前導。又《王羲之·題衞夫人筆陣圖》紙者，陣也。筆者，刀矟也。墨者，鍪甲也。水硏者，城池也。心意者，將軍也。《集韻》亦作槊鎙。

𥍭：《廣韻》《集韻》𠀤征例切，音制。矛謂之𥍭。

𥍮：《廣韻》《集韻》𠀤符容切，音逢。《字林》矛有二樸曰𥍮𥎂。又《集韻》敷容切，音峰。矛屬。《玉篇》一作𥎌。

𥍯：《廣韻》子心切《集韻》咨林切，𠀤音祲。《玉篇》錐也。又《廣韻》七林切《集韻》千尋切，𠀤音侵。又《集韻》將廉切，音尖。又子鴆切，祲去聲。義𠀤同。《集韻》與鋟鋑鐫𠀤通。

𥍰：《廣韻》同䂆。

𥍱：《字彙補》精百切，音嘖。《海篇》矛屬。

𥍲：《集韻》諾盍切，音䟜。柔也。

𥍳：《集韻》女九切，音紐。𠢢𥍳，輭也。

矠：《唐韻》士革切，音賾。《說文》矛屬。《廣韻》以矛取物也。又《廣韻》楚革切《集韻》測革切，𠀤音策。義同。又刺取也。《魯語》矠魚𪔀。又《集韻》仕角切，音浞。刺也。本作𥎏。《集韻》亦作捔𢳇簎。《正譌》別作擉。

䂉：《集韻》胡溝切，音侯。矛屬。

𥍶：《集韻》同䂉。

𥍷：《正字通》俗𥎋字。

𥍸：《廣韻》視遮切《集韻》時遮切，𠀤音佘。短矛也。又《集韻》《韻會》𠀤商支切，音施。義同。與鉈鍦𠀤同。或省作𥍢。

𥍹：《唐韻》居偃切《集韻》紀偃切，𠀤音湕。《博雅》矛也。又《集韻》九件切，音蹇。義同。

𥍺：《集韻》祖叢切，音椶。錐也。

𥍻：《集韻》隱㦥切，音偃。戟三刃者謂之𥍻。或作䤷。

𥍼：《集韻》於莖切，音罌。以羽飾矛也。通作英。《正字通》詩鄭風：二矛重英。註：以朱羽爲矛飾。加矛作𥍼，非。

𥍽：《玉篇》同䂌。

𥍾：《字彙》與𥎂同。

𥍿：《字彙補》同盾。

𥎂：《廣韻》而容切《集韻》《韻會》如容切，𠀤音茸。𥍮𥎂，見𥍮字註。

𥎃：《字彙》許意切，音戲。《篇海類編》戰也。又弩具。

𥎄：《字彙》同槍。《通俗文》剡木傷盜謂之𥎄。

𥎅：《集韻》居陵切，音兢。寡也。通作矜。

𥎆：《唐韻》苦蓋切《集韻》丘蓋切，𠀤音喞。《說文》矛屬也。又《集韻》渴合切，音佮。義同。

𥎇：《說文》𥍫本字。

𥎊：《廣韻》巨巾切《集韻》《韻會》《正韻》渠巾切，𠀤音㨷。《玉篇》矛柄也。又鉏耰也。又《廣韻》巨斤切《集韻》《韻會》渠斤切，𠀤音勤。義同。《正字通》同矜。《字彙補》譌作𥍵，非。

𥎋：《廣韻》楚江切《集韻》初江切，𠀤音牕。短矛也。又《集韻》七恭切，音瑽。矛也。一曰矟小者。與鏦同。俗作𥍷。《字彙補》譌作𥎒，非。

𥎌：《玉篇》同𥍮。

𥎍：《集韻》側革切，音責。矛屬。《類篇》同䂆。

䂊：《集韻》羊茹切，音預。𥎎䂊，矛屬。

𥎎：《集韻》下買切，音蠏。註見上（䂊字）。一曰𥎎𥍪。

䂌：《廣韻》尺容切《集韻》《韻會》昌容切，𠀤音衝。《廣雅》短矛也。《玉篇》或作𥍽。

𥎏：《說文》矠本字。

𥎐：《集韻》允律切，音聿。出也。

𥎓：《集韻》里弟切，音禮。戟屬。鈒謂之𥎓。

𥎔：《篇海類編》良以切，音禮。小矛也。

𥎖：《集韻》民𤰞切，音彌。矛屬。

𥎗：《廣韻》徐呂切《集韻》象呂切，𠀤音敘。矛也。

𥎘：《字彙補》而兗切，音軟。軟弱也。

𥎙：《字彙補》充莊切，音瘡。短貌。

𥎚：《說文長箋》同𥎊。

䂍：《集韻》弼角切，音雹。䂍矟，唐衞仗名。《金元儀衞仗志》俱有䂍矟。《正字通》開寶禮本作犦矟。䂍犦𠀤同。

𥎡：《集韻》同矡。《字彙補》改音矜，非。

䂎：《廣韻》作管切《集韻》《韻會》《正韻》祖管切，𠀤音纂。《博雅》䂎謂之鋋。《北史·王思政傳》東魏來攻潁川，思政作火䂎，火箭，焚其攻具。《隋書·煬帝紀》五年，民閒䂎刃之類，皆禁絕之。《元史·儀仗志》䂎制如戟，鋒刃兩旁微起，下有鐏銳。又《廣韻》子算切《集韻》祖算切，𠀤纂去聲。義同。又《廣韻》七亂切《集韻》取亂切，𠀤音竄。小矟也。又《集韻》七丸切，竄平聲。遙捉矛也。《集韻》同鑹。《玉篇》亦作𥎥。俗作䂎。《韻會》同鐏，非。

矡：《玉篇》居縛切《集韻》厥縛切，𠀤音矍。矛屬。又《字彙補》錐也。

𥎥：《玉篇》同䂎。

