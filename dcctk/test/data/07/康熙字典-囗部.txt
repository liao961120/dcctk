囗：《玉篇》古文圍字。《說文》回也，象回帀之形也。註詳九畫。又《字彙》古文國字。《商子·弱民篇》民弱囗强，囗强民弱，有道之囗，務在弱民。古國字皆作囗，蓋倉頡所制也。註詳八畫。又《字彙》古作方圓之方。○按此說無考証，《正字通》駁之，是。

𡆠：《集韻》入質切。同日。《說文》實也。太陽之精不𧇾。从囗一，象形。唐武后作𡆠。

𡆡：《字彙補》古文起字。註詳走部三畫。

囘：《說文》回本字。《徐鍇曰》中象旋轉之形。

囙：《正字通》俗因字。

㘝：《唐韻》《集韻》𠀤昵立切，音淰。《說文》私取物縮藏之。从囗从又。又《唐韻》女洽切《集韻》昵洽切，𠀤音𦣀。義同。或作囡𡆴。

囚：《唐韻》似由切《集韻》《韻會》徐由切，𠀤音遒。《說文》繫也。从人，在囗中。《爾雅·釋言》拘也。《風俗通》遒也。辭窮情得，以罪誅遒也。《周禮·秋官·掌囚註》囚，拘也。主拘繫當𠛬殺者。又《掌囚》掌守盜賊。凡囚者，上罪梏拲而桎，中罪桎梏，下罪梏。《註》拲者，兩手共一木也。中罪不拲，手足各一木。下罪又去桎。又罪人也。《禮·月令》挺重囚，益其食。《註》挺，拔出之意。重囚禁繫嚴密，故特加寬，益其食也。又獄辭亦曰囚。《書·康誥》丕蔽要囚。《註》要囚，獄詞之要者。蔽，斷也，爲囚求生道也。又《詩·魯頌》在泮獻囚。《註》囚，所鹵䉟者。又叶似魚切，音徐。《王逸·九思》白龍兮見射，靈龜兮執拘。仲尼兮困阨，鄒衍兮幽囚。

𡆣：《字彙》得立切，音的。動也。○按此字非囚之誤，卽㘝之譌。《字彙》音義，殊無考據。且《說文》有㘝無囚。《正字通》云：《元包經》𡆣，取也。與㘝義相近，入乃又之訛，其說近是。

四：〔古文〕𦉭《唐韻》《集韻》𠀤息利切，音泗。《說文》囗，四方也。八，別也。囗中八，象四分之形。又《玉篇》隂數次三也。《正韻》倍二爲四。《易·繫辭》天一地二，天三地四，天五地六，天七地八，天九地十，五位相得而各有合。《又》兩儀生四象，四象生八卦。又姓。《正字通》宋有四象，慶元閒知汀州府。又《正字通》今官司文移變四作肆，防詐譌𥨥易，非四之本義也。又《集韻》息七切，音悉。關中謂四數爲悉。○按《正字通》云平聲音司，引《樂譜》四五讀司烏，不知此特口變易，非四有司音也。《正字通》誤。

囝：《集韻》九件切，音蹇。閩人呼兒曰囝。《正字通》閩音讀若宰。《靑箱雜記》唐取閩子爲宦官，顧况有哀囝詩。又有囝別郎罷，郎罷別囝詩，以寓諷。郎罷，閩人呼父也。又《集韻》魚厥切，音刖。與月同。唐武后作。

𡆧：《玉篇》古文窗字。註詳穴部七畫。《字彙》从囗从𡭔，凡曾會等字皆从此，與囦字不同。

回：《唐韻》戸恢切《集韻》《韻會》《正韻》胡隈切，𠀤音洄。《說文》从囗，中象回轉之形。《徐鍇曰》渾天之氣，天地相承。天周地外，隂陽五行，回轉其中也。又《說文》邪也，曲也。《詩·小雅》淑人君子，其德不回。《禮·禮器》禮飾回，增美質，措則正，施則行。又《正韻》返也。《後漢·蔡邕傳》回途要至，俯仰取容。又《廣韻》違也。《詩·大雅》求福不回。《又》徐方不回。《註》回猶違也，言不違命也。又《詩·大雅》昭回于天。《註》昭，明。回，旋也。又屈也。《後漢·盧植傳》可加赦恕申宥回枉。《又》抗議不回。又徘回。《說文》徘徊本作裵回。寬衣也，取其裵回之狀。《張衡·思𤣥賦》馬倚輈而徘回。《註》言踟躊不進也。又低回，紆衍貌。《史記·孔子世家贊》適魯，觀仲尼車服禮器，余低回留之，不能去。《前漢·揚雄傳》大道低回。又姓。《韻會》古賢者方回之後。《正字通》明宣德中御史回續。又地名。《後漢·郡國志》右扶風有回城，名曰回中。又通作迴。《荀子·儒效篇》圖迴天下於掌上。又通作廻。《史記·鄒陽傳》墨子廻車。又《正字通》回回，國名。西域大食國種也。明丘濬曰：國在玉門關外萬里，𨻰隋閒入中國。金元以後，蔓延滋甚，所至輒相親守，其所謂敎門者尤篤，今在在有之。又《集韻》《韻會》𠀤戸賄切，音悔。繞也。《左傳·襄十八年》右回梅山。徐邈讀上聲。又《集韻》《韻會》𠀤胡對切，音繢。《前漢·趙充國傳》回遠千里。《註》回謂路迂回也，音胡悔反。又畏避也。《前漢·王溫舒傳》卽有避回。《註》謂不盡意，捕擊盜賊。又《蓋寬饒傳》刺舉無所回避。《註》回𠀤讀若諱。俗作囬。

囟：〔古文〕𠙷𦞤䪿顖《廣韻》息晉切《集韻》思晉切，𠀤音信。《說文》頭會腦蓋也。象形。《魏校曰》頂門也。子在母胎，諸竅尚閉，唯臍內氣，囟爲之通氣，骨獨未合。旣生，則竅開，口鼻內氣，尾閭爲之洩氣，囟乃漸合，隂陽升降之道也。《方書》頂中央旋毛中爲百會，百會前一寸半爲前頂，百會前三寸卽囟門。又《集韻》息忍切，信上聲。又息利切，音四。義𠀤同。

𡆨：《五音集韻》古文良字。註詳艮部一畫。

因：〔古文〕𤇀《唐韻》於眞切《集韻》《韻會》《正韻》伊眞切，𠀤音姻。《說文》从囗大。會意。《徐鍇曰》能大者，衆圍就之也。又仍也，襲也。《論語》殷因於夏禮。《孟子》爲高必因丘陵，爲下必因川澤。《書·堯典》日永星火，以正仲夏，厥民因。《註》析而又析也。《禮·禮器》因天事天，因地事地，因名山升中于天，因吉土以享帝于郊。又依也。《論語》因不失其親，亦可宗也。又托也。《孟子》時子因𨻰子而以告孟子。又由也。《鄒陽·上梁王書》夜光之璧，以暗投人於道，莫不按劒相眄者，無因至前也。又緣也。《傳燈錄》欲知前世因，今生受者是。欲知後世因，今生作者是。又姓。《左傳·定二年》遂人四族，有因氏。《正字通》明有因禮、因絅。又《六書正譌》借爲昏姻之姻，言女有所因。又叶烏前切，音烟。《陸雲·贈顧尚書詩》殊音合奏，曲異響連。絕我懽條，統我思因。《集韻》或作㧢。考證：〔《鄒陽上梁王書》夜光之璧，以暗投人於道，莫不按劒相盼者，無因至前也。〕謹照史記漢書本傳盼𠀤作眄，改眄。

𡆩：《正字通》伊宵切，音妖。《酉陽雜俎》神名。人影九重，第七重曰竈𡆩。

𡆪：《川篇》音窻。孔穴也。

囡：《集韻》與㘝同。

囤：《廣韻》徒損切《集韻》《韻會》杜木切，𠀤讀若頓。《說文》本作𥫱，篅也。篅判竹圜以盛穀也。徐鍇曰：今俗言倉篅。《玉篇》小廩也。《六書故》囤囷類。又《集韻》徒渾切，音屯。義同。◎按集韻音屯，字彙卽以爲俗屯字，非。考證：〔今俗言倉篅也。一曰篪判竹圜以盛穀也。〕謹按今俗言倉篅見徐鍇說文繫傳，一曰篪三字說文無繫傳亦無。今改篅判竹圜以盛穀也。徐鍇曰今俗言倉篅。

囥：《集韻》口浪切，音亢。藏也。

囦：《玉篇》古文淵字。《元包經》物萌於囦。又《郭璞·江賦》瀇滉囦泫。《註》深廣之貌。

囧：《唐韻》《集韻》《韻會》𠀤俱永切，音憬。《說文》窻牖麗廔闓明，象形。又伯囧，人名。周太僕。正本作囧，俗訛作冏。見《書·囧命》。又與烱同。《韓愈詩》蟲鳴室幽幽，月吐窻囧囧。《註》囧囧猶烱烱也。烱从火囧。

囨：《玉篇》匹懸切，音萹。唾聲也。

囩：《集韻》王分切，音雲。《說文》回也。从囗云聲。田十二頃也。又《集韻》于元切，音袁。又《廣韻》爲贇切，音筠。義𠀤同。

囪：《廣韻》楚江切《集韻》初江切，𠀤音牕。《說文》在牆曰牖，在屋曰囪。《集韻》俗作窓。又《廣韻》倉紅切《集韻》麤叢切，𠀤音聰。竈突也。《集韻》通孔也。鄭康成曰：窻助戸爲明。或作牕窗囱。

囫：《字彙》呼骨切，音忽。《俗書刊誤》物完曰囫圇。與渾侖同義。

𡆴：《玉篇》女洽切，音𡤙。手動也。《集韻》與㘝同。詳前㘝字註。

囬：《正字通》俗回字。又《鄞本監韻》回作囬，非。囬乃古面字也。

园：《唐韻》五丸切《集韻》《正韻》五官切，𠀤音岏。與刓同。《正韻》圭角泯鑠也。《莊子·齊物論》五者园而幾向方矣。《集韻》同團。或作抏。

囮：《廣韻》《集韻》五禾切《韻會》《正韻》吾禾切，𠀤音譌。《說文》譯也。率鳥者，繫生鳥以來之，名曰囮。《徐鍇曰》譯者，傳四夷及鳥獸之語。囮者，誘禽鳥也，卽今鳥媒也。又化也。《元包經》羣類囮育，庶物甡植。《註》囮與吪同。化也。又《廣韻》以周切，音猷。又《集韻》以九切，音槱。義𠀤同。

囯：《正字通》俗國字。

困：〔古文〕𣏔《唐韻》《集韻》《韻會》《正韻》𠀤苦悶切，坤去聲。《說文》故廬也。从木，在囗中。《徐鍇曰》舊所居廬，故其木久而困獘也。《六書本義》木在囗中，木不得申也，借爲窮困，病困之義。又卦名。《易·困卦》象曰：澤無水困，君子以致命遂志。又《序卦》升而不已則困。又《廣韻》窮也，苦也。《書·大禹謨》不廢困窮。《禮·中庸》事前定則不困。又《史記·范睢蔡澤傳》二子不困阸，惡能激乎。又瘁也，倦極力乏也。《後漢·耿純傳》世祖至營，勞純曰：昨夜困乎。又憂愁也。《書·盤庚》汝不憂朕心之攸困。又亂也。《論語》不爲酒困。《註》言不爲酒所困而及亂也。又不通也。《禮·中庸》或困而知之。《論語》困而學之，又其次也。《註》謂有所不通也。又《孟子》困於心，衡於慮，而後作。《註》事勢窮蹙，以至困於心，衡於慮，然後奮發而興起也。又爲人所阸亦曰困。《左傳·宣十四年》困獸猶𨷖，况國相乎。又叶苦昆切，音坤。《易林》陽不制隂，宜其家困。又叶苦卷切，款去聲。《後漢·竇何傳贊》上惽下蔽，人靈動怨，將糾邪慝，以合人願。道之屈矣，代離凶困。

𡆵：《正字通》與𡈋同。別作閫梱。

𡆶：《正字通》與模同。見漢𥓓。

𡆷：《集韻》乎骨切，音忽。與曶同。

𡆸：《玉篇》古文日字。註詳部首。

囶：《玉篇》古文國字。註詳八畫。

𡇈：《唐韻》《集韻》《正韻》𠀤徒浪切，音宕。碎石聲也。《集韻》與𡇵同。詳後𡇵字註。又《玉篇》古文橐字。註詳木部十二畫。

𡇉：《字彙》呼骨切，音忽。與笏同。公及大夫士所搢書，所忽忘，故名。詳竹部笏字註。

㘠：《廣韻》彼側切《集韻》筆力切，𠀤音逼。閉也。

𡇊：《集韻》與圃同。種菜地也。詳圃字註。

㘡：《集韻》柙古作㘡。註詳木部五畫。

囷：《唐韻》去倫切《集韻》《韻會》《正韻》區倫切，𠀤音箘。《說文》廩之圓者。从禾，在囗中。圓謂之囷，方謂之京。《周禮·冬官考工記·匠人》囷窌倉城。《註》地上爲之，圓曰囷，方曰倉，穿地曰窌。《詩·魏風》不稼不穡，胡取禾三百囷兮。《註》圓廩也。又《周語》市無赤米，而囷鹿空虛。《註》先儒以爲圓曰囷，方曰鹿。鹿善聚，亦善散，故囷亦謂之鹿也。又輪囷，屈曲盤戾貌。《前漢·鄒陽傳》蟠木根柢，輪囷離奇，爲萬乗器，以左右爲之先也。《左思·吳都賦》重葩掩葉，輪囷虬蟠。《註》謂木如龍之盤屈也。又星名。《石氏星經》天囷十二星，主倉廩之屬。又《集韻》《韻會》《正韻》𠀤巨隕切，音窘。義同。

囸：《字彙》古文日字。○按卽𡆸字之譌。

囹：《唐韻》《集韻》《韻會》𠀤郎丁切，音靈。《說文》獄也。从囗令聲。《徐鍇曰》囹者，欞也，欞檻之名。《禮·月令》仲春，命有司省囹圄。《疏》牢也。秦曰囹圄。

固：〔古文〕怘《唐韻》《集韻》《韻會》《正韻》𠀤古慕切，音顧。《說文》四塞也。从囗古聲。《徐鍇曰》淮南子謂九州之險，爲九州之塞也。《禮·禮運》城郭溝池以爲固。《周禮·夏官·掌固》掌修城郭溝池樹渠之固。《註》掌國所依阻者。城郭已下數事，皆是牢固之事也。《孟子》固國不以山谿之險。又《唐韻》堅也。《論語》學則不固。《詩·魯頌》式固爾猷，淮夷卒獲。《禮·曲禮》將適舍求無固。《註》就館不能無求於主人，執所欲，而必得之，非爲客之義。又《廣韻》再辭也。《書·大禹謨》禹拜稽首固辭。《禮·投壺》敢固以請。《註》固之言如故也，如故者，重辭也。又執一不通也。《論語》非敢爲佞也，疾固也。《孟子》固哉，高叟之爲詩也。又鄙陋也。《禮·曲禮》輟朝而顧君子謂之固。《註》謂鄙野不達禮也。又《哀公問》公曰：寡人固不固，焉得聞此言。《註》固，陋也。又本然之詞。《孟子》天下固畏齊之强也。《又》固所願也。又已然之詞。《孟子》夫世祿，滕固行之矣。又《屈原·離騷》自前世而固然。又常然之詞。《孟子》若固有之。又固守也。《論語》君子固窮。又姓。《說苑》有固乗。又僕固，複姓。唐有僕固懷恩。又固始，漢侯國名。成固，縣名。固陵，聚名。《後漢·郡國志》固始國，屬豫州汝南郡。成固，屬益州漢中郡。固陵，屬豫州𨻰國陽夏縣。又與錮通。《禮·月令》季冬行春令，國多固疾。《註》謂久疾不瘥也。

㘢：《字彙》翁上聲。圓穴也。

𡇒：《玉篇》莫兮切，音迷。地名。

𡇓：《玉篇》陟栗切，音挃。下入也。又《廣韻》《集韻》𠀤丁結切，音迭。義同。

囿：《唐韻》于救切《集韻》《韻會》尤救切《正韻》爰救切，𠀤音右。《說文》从囗有聲。苑有垣也。一曰禽獸有囿。《詩·大雅》王在靈囿。《疏》囿者，築牆爲界域，而禽獸在其中也。《周禮·地官·囿人》掌囿遊之獸禁。《註》古謂之囿，漢謂之苑。《孟子》文王之囿。《註》古者四時之田，皆於農隙以講武事。不欲馳騖於稼穡場圃之中，故度閒曠之地以爲囿也。《初學記》囿猶有也。有藩曰園，有牆曰囿。又九囿。《通鑒外紀》人皇氏，依山川土地之勢，財度爲九州，謂之九囿。又《司馬相如·封禪文》遙集乎文雅之囿，翱翔乎禮樂之場。又《左思·魏都賦》聊爲吾子，復玩德音，以釋二客，競於辨囿也。又識不通廣曰囿。猶拘墟也。《尸子廣擇篇》列子貴虛，揚子貴別，囿其學之相，非也，皆弇於私也。又《集韻》于九切，音有。義同。又《唐韻》于六切，音哊。《詩·大雅》王在靈囿，麀鹿攸伏。又《劉向·九歎》莞芎棄於澤洲兮，瓟蠡橐於筐簏。麒麟奔於九臯兮，熊羆蔒而逸囿。又叶于愧切，音位。《張衡·東京賦》悉率百禽，鳩諸靈囿。獸之所同，是謂告備。又叶于詭切，音委。《司馬相如·騶虞頌》般般之獸，樂我君囿。黑質白章，其儀可喜。

𡇔：《六書統》古文婁字。註詳女部八畫。

𡇕：《字彙》古文國字。《崔亭伯樽銘》云萬𡇕咸懽。○按《正字通》云樽銘本作圀，𡇕乃圀字之訛也。

圀：《玉篇》古文國字。註詳八畫。唐武后所作。《正字通》唐武后時，有言國中或者惑也，請以武鎮之，又有言武在囗中，與困何異，復攺爲圀。八方土地。

𡇖：《字彙補》知𢶫切，音眞。宋時取士編號之字也。《名臣奏議》司馬光論，𡇖𣭆兩號，所對策辭理俱高。

𡇗：《奚韻》同囸。

𡇘：《海篇》同𡆩。

𡇠：《唐韻》陟革切，音責。𡇠𡇠，硬貌。

𡇡：《玉篇》古文目字。註詳部首。

㘣：《廣韻》辭沿切，音旋。規也。又《唐韻》火懸切《集韻》縈緣切，𠀤音娟。義同。又《集韻》旬宣切。與圜同。○按此字與圓員圜三字𠀤同。《說文》㘣，規也。規卽象天體之圜也，圜卽今圓字也，員卽方圓之圓也。音分義同，互詳各註。又《集韻》隨戀切，音鏇。義同。

圁：《唐韻》語巾切《集韻》魚斤切，𠀤音銀。水名。《前漢·地理志》在幷州西河郡。《水經注》河水南過圁陽縣東，圁水出上郡白土縣圁谷，逕其縣南又東逕圁隂縣，南流注於河。圁隂，漢惠帝五年置，王莽攺方隂。《後漢·郡國志》作圜陽。

𡇢：《字彙》面本字，俗作靣，非。○按《說文》本作𠚑。

圂：《唐韻》《集韻》𠀤胡困切，音溷。《說文》廁也。从豕在囗中也。會意。又《集韻》《正韻》𠀤胡慣切。與豢同。《禮·少儀》君子不食圂腴。註：謂犬豕之屬食米穀者也。考證：〔《說文》象豕在囗中也。《禮·少儀》君子不食圂腴。圂音豢。〕謹按引說文豕在囗中與上文所引重複，且訓豕在囗中者音胡惯切，今改禮少儀君子不食圂腴。註謂犬豕之屬食米穀者也。

圃：《唐韻》博古切《集韻》彼五切，𠀤音補。《說文》種菜曰圃。《周禮·天官·大宰》九職，二曰園圃，毓草木。《註》樹果蓏曰圃，園其樊也。又《地官·場人》掌國之場圃，而樹之果蓏珍異之物，以時斂而藏之。《疏》場圃連言同地耳。春夏爲圃，秋冬爲場也。又《地官·閭師》任圃，以樹事責草木。《註》任，使也。園圃毓草木，故還使貢草木也。又《周禮·夏官·職方氏》河南曰豫州，其澤藪曰圃田。《註》圃田在中牟。《後漢·郡國志》中牟縣有圃田澤。○按圃田，卽詩所謂甫草是也，在周東都畿內，後爲鄭地。又藉圃，蒲圃，𠀤地名。《左傳·哀十七年》衞侯爲虎，幄于藉圃。又《襄四年》季孫樹六檟于蒲圃東門之外。又《何晏·景福殿賦》建以永寧安昌臨圃。《註》皆殿名也。又縣圃，山名。《楚辭·天問》崑崙縣圃，其尻安在。又《揚雄·甘泉賦》配帝居之縣圃兮，象太乙之威神。《註》縣圃在崑崙山，天帝所居。亦作𤣥圃。《穆天子傳》銘迹於𤣥圃之上，以詔後世。《庾信·馬射賦》周王𤣥圃之前，猶驂八駿。又《唐韻》《集韻》𠀤博故切，音布《屈原·離騷》朝發軔於蒼梧兮，夕余至乎懸圃。欲少留此靈瑣兮，日忽忽其將暮。《集韻》或省作甫。別作𡇊。

圄：《唐韻》魚呂切《集韻》偶舉切《韻會》《正韻》偶許切，𠀤音語。獄名。《說文》守之也。《禮·月令》省囹圄。《註》圄，止也。所以止罪人出入於舍。《初學記》囹，領也。圄，禦也。言領錄囚徒禁禦也。一曰囹，令也。圄，悟也。令罪人入其中，自悔悟也。《左傳·宣四年》圄伯嬴于轑陽而殺之。又與圉同。《說文》囹圄作囹圉，所以拘罪人也。《書·禹貢》西傾朱圉。《前漢·地理志》作朱圄。又《東方朔傳》囼圉空虛。

圅：《唐韻》《集韻》𠀤胡男切，音含。《說文》函本字。註詳囗部六畫。又《集韻》戸感切，音頷。口上曰臄，口下曰圅。或作𦞞。

𡇣：《字彙補》古文古字。註詳口部二畫。

𡇤：《字彙補》補皿切，音丙。《穆天子傳》𡇷𡇤爲右。◎按𡇷𡇤與泰𡇤同，古之善禦者。

𡇰：《廣韻》旨兗切《集韻》主兗切，𠀤音膊。囚𠛬，錮人出也。

圇：《字彙》龍春切，音倫。囫圇也。詳前囫字註。

圈：《集韻》驅圓切，犬平聲。與棬同。屈木所爲，巵匜之屬。或作桊𥁠𥁸。又《集韻》去爰切，綣平聲。又逵員切，音權。義𠀤同。又《唐韻》其卷切《正韻》逵眷切，𠀤音倦。《說文》養畜之閑也。《玉篇》牢也。又《唐韻》《集韻》𠀤渠篆切，倦上聲。又《集韻》窘遠切，音𧯦。義𠀤同。又姓。漢有圈稱，撰𨻰留風俗傳，避難攺姓卷。又《唐韻》巨万切《集韻》《韻會》具願切，𠀤韏去聲。與𡈕同。地名。《公羊傳·文十一年》楚子伐圈。《註》求阮反，一音卷。《字林》臼萬反。又《集韻》《正韻》𠀤去遠切，音綣。《禮·玉藻》圈豚，行不舉足。《註》圈，轉也，謂徐趨曳轉，循地而行也。《釋文》圈，去阮反。又舉遠反。

𡇱：《唐韻》克角切，音確。鞭聲。

𡇲：《集韻》嬭古作𡇲。註詳女部十四畫。

𡇳：《玉篇》烏宏切，音泓。空也。

圉：《唐韻》魚巨切《集韻》偶舉切《韻會》魚許切《正韻》偶許切，𠀤音語。《說文》本作𡇻。圉人，掌馬者。《周禮·夏官·校人》乗馬，一師四圉。《註》四匹爲乗，養馬爲圉，乗馬分爲四圉，則圉師一人掌之。又《圉師》掌敎圉人養馬。又《圉人》掌養馬芻牧之事，以役圉師。《註》役者，圉師使令焉。又《爾雅·釋詁》垂也。《註》守圉在外垂也。《詩·大雅》多我覯痻，孔棘我圉。《左傳·隱十一年》亦聊以固我圉也。又《僖二十八年》不有行者，誰扞牧圉。又月名。《爾雅·釋天》月在丁曰圉。又《孟子》始舍之圉圉焉。《註》圉圉，困而未舒之貌。又姓。《左傳·哀十六年》楚圉公陽穴宮負王，以如昭夫人之宮。又圉門，周王城門。《周語》王自圉門入。又圉陽，地名。《左傳·昭二十四年》楚王以舟師略吳疆，至圉陽而還。又朱圉，山名。《書·禹貢》西傾朱圉。《前漢·地理志註》山在冀縣南梧中聚。又邑名。《後漢·郡國志》圉屬豫州𨻰留郡。又洛陽有圉鄉。又與圄同。詳前圄字註。又與敔通。樂器。《詩·周頌》𪔛磬柷圉。《書·益稷》作柷敔。又《諡法》威德剛武曰圉。又《正韻》魚據切，音御。止也，捍也。《莊子·繕性篇》其來不可圉。《註》與禦同。《管子·大匡篇》吾參圍之，安能圉我。又《前漢·賈誼傳序》設建屏藩，以守强圉。吳楚合從，賴誼之慮。考證：〔《左傳·哀十六年》楚圉公陽穴宮負王，以入昭夫人之宮。〕謹照原文入改如。〔《管子·大匡篇》吾參圉之〕謹照原文圉改圍。

𡇴：《玉篇》古文圖字。註詳十一畫。

𡇵：《集韻》大浪切，音宕。砰𡇵，石聲。或作𡇈。

𡇶：《集韻》曷閣切，音合。會也。與郃同。

圊：《唐韻》七情切《集韻》親盈切，𠀤音淸。《說文》厠淸也。《徐鍇曰》厠古謂之淸者，言汚穢常當淸除也。《博雅》圂厠也。《釋名》雜也，言人雜厠其上也。又《集韻》倉經切，音靑。義同。

國：〔古文〕囗囶圀𢧌䆐《唐韻》古或切《集韻》骨或切，𠀤觥入聲。《說文》邦也。《周禮·夏官·量人》掌建國之法，以分國爲九州。又《冬官·考工記》匠人營國，旁三門，國中九經九緯，經涂九軌，左祖右社，面朝後市。《禮·王制》五國以爲屬，十國以爲連，二十國以爲卒，二百一十國以爲州。《孟子》大國，地方百里，次國，地方七十里，小國，地方五十里。又《周禮·地官·掌節》山國用虎節，土國用人節，澤國用龍節。《註》山國多山者，土國平地也，澤國多水者。又滅人之國曰勝國。《左傳註》勝國者，絕其社稷，有其土地也。又九州之外曰外國。亦曰絕國。《後漢·班超傳》君侯在外國三十餘年。《又》遠處絕國。又兩國相距曰敵國。《孟子》敵國不相征也。又外國來附者曰屬國。《李陵·答蘇武書》聞子之歸位，不過典屬國。《註》典，掌也。卽掌屬國之事者。又城郭國，行國。《宋程大昌備北邊對》漢西域諸國，有城郭國，有行國。城郭國，築城爲守者，行國不立城，以馬上爲國也。又姓。《姓苑》太公之後。齊有國氏，世爲上卿，宋有國卿。又囯,《正字通》俗國字。囻，同國，民國期間俗字。

𡇷：《字彙補》通奈切，音泰。人名。見𡇤字註。

𡇼：《唐韻》《集韻》𠀤乙轄切，音碣。馲駝聲。《韓愈詩》椎肥牛呼牟，載實駝鳴𡇼。《訓義》牛之聲曰牟，駝之鳴曰𡇼。

圌：《唐韻》市緣切《集韻》淳沿切，𠀤音遄。與篅同。《說文》判竹圜以盛穀也。又《唐韻》《集韻》𠀤是爲切，音垂。《集韻》山名，在吳郡。○按今靖江有圌福二山，卽其地也。又《正字通》竇圌山，在綿州。

𡇽：《集韻》因連切，音烟。《說文》火氣也。同𤎟，籀文烟字。亦作𡨾。

圍：〔古文〕囗《唐韻》羽非切《集韻》于非切，𠀤音韋。《說文》守也。又繞也。《易·繫辭》範圍天地而不過。《註》周備也。範，如金之有模範。圍，匡郭也。又《詩·商頌》帝命式于九圍。《註》分天下爲九處，若規圍然。又環也。《周禮·夏官·環人註》環猶圍也，主圍賔客，任器爲之守衞。又遮取禽獸。《禮·曲禮》國君春田不圍澤。《註》春育之時，不合圍盡收之也。又《王制》天子不合圍。《註》言不四面圍之也。又環繞攻城。《春秋·提要註》環其城邑曰圍。又《周禮·春官·大宗伯》以禬禮哀圍敗。《註》謂其國見圍入，而國被禍敗也，喪失財物，則同盟之國會合財貨歸之，以更其所喪也。又《韻會》五寸曰圍，一抱曰圍。《莊子·人閒世》櫟，社樹，其大蔽牛，絜之百圍，散木也無所用，故壽。又縣名。《後漢·郡國志》圍縣，屬涼州武威郡。又與韋通。《前漢·成帝紀》大風拔木，十韋以上。又與衞通。《管子·地員篇》山藜葦芒，羣藥安聚，以圍羣殃。《註》圍同衞。又《唐韻》《集韻》𠀤于貴切，音謂。繞也。

𡇾：《字彙補》古文冒字。註詳冂部七畫。

𡇿：《五音篇海》烏還切，音彎。《字彙補》水曲貌。

𡈀：《篇海》音屈。平聲。囷倉也。

圑：《集韻》符遇切，音附。樹蔬曰圑。《正字通》俗圃字。

𡈊：《玉篇》陟立切，音縶。从馬，在囗中。亦羈紲之意。

園：《唐韻》羽元切《集韻》于元切，𠀤音袁。《說文》所以樹果也。《初學記》有藩曰園。《易·賁卦》賁于丘園，束帛戔戔。《詩·鄭風》將仲子兮，無踰我園。《註》園者，圃之樊，其內可樹木也。又《周禮·地官·載師》以場圃任園地。《註》圃，種果蓏之屬。季秋，於其中爲場。樊圃謂之園，任者取正於是也。《又》園廛二十而一。《註》廛無穀，園少利，故僅二十而稅一也。又歷代帝王陵寢曰園。漢制，園陵有令，文帝陵爲文園。《司馬相如傳》爲文園令。又《唐書·李晟傳》臣已肅淸宮禁，袛謁寢園。又桃園，地名。《前漢·地理志》全鳩里，其西名桃園，卽古之桃林也。《潘岳·西征賦》問休牛之故林，感徵名於桃園。又袛園。《梵書》須達多長者，建精舍，請佛住，凡千二百區，謂之祇樹園。又東園公，商山四皓之一。○按史失其姓名，《字彙》以園公爲姓，非。又叶于羣切，音熅。《蘇軾·祭韓琦文》意廣才疏，將歸丘園。公治此邦，歿食其民。考證：〔《周禮·地官·充人》以場圃任園地。〕謹照原文充人改載師。〔《梵書》須達多長者，建精舍，請佛住，凡十二百區。〕謹按文義十改千。

圓：《唐韻》王權切《集韻》《韻會》《正韻》于權切，𠀤音員。與圜同。方之對也。《說文》圜，全也。《韻會》古方圓之圓皆作圜，今皆作圓。《易·繫辭》蓍之德圓而神，卦之德方以智。《管子·心術篇》能大圓者，體乎大方。《韓非子·飾邪篇》左手畫圓，右手畫方，不能兩全。《郭璞·江賦》圓淵九迴而懸騰。《註》峽江深急，激岸石而成圓流也。《元結·惡圓論歌》寧方爲皁，不圓爲卿。寧方爲汙辱，不圓爲顯榮。又圓夢，占夢以決吉凶也。《秦再思紀異錄》長安興義寺有圓夢堂，禪師智滿，圓夢獲驗，堂因以名。又與員同。《孟子》規矩方員之至也。《詩·商頌》景員維河。《說文長箋》員當作圓，言周景山皆大河也。又與卵同。《山海經》丹山之陽，有鳳之圓。《緯略》圓，古卵字。《正字通》經本作丸，緯略因聲近，譌爲圓。又《集韻》王問切，音運。義同。又叶于分切，音雲。《蔡洪·圍棋賦》曲直有正，方而不圓。算徒授卒，三百維羣。

圔：《唐韻》烏洽切《集韻》乙洽切，𠀤音浥。圔窊，聲下貌。又《馬融·長笛賦》窳圔寘𧹞。《註》皆言其聲之下也。又《玉篇》烏合切，音罯。義同。

𡈋：《唐韻》《集韻》𠀤苦本切，音閫。《說文》从囗，象宮垣道上之形。《爾雅·釋宮》宮中閧謂之壼。或作𡈋。又《唐韻》去倫切《集韻》區倫切，𠀤音囷。義同。

𡈌：《集韻》莫報切，音冒。覆也，食巾也。

𡈍：《五音集韻》古文零字。註詳雨部五畫。

𡈎：《字彙補》籀文日字。陽之精也。

𡈏：《篇海》音釁。氣惡也。

㘤：《集韻》烏關切，音彎。《郭璞·江賦》涒㔂㘤潾。《註》水勢迴旋之貌。

𡈕：《玉篇》巨萬切《集韻》具願切，𠀤韏去聲。與圈同。邑名也。又《集韻》達眷切，音倦。義同。

圖：〔古文〕𡈖𡇴《唐韻》《集韻》《韻會》《正韻》𠀤同都切，音徒。《說文》計畫難也。从囗啚。啚，難意也。《徐鍇曰》圖畫必先規畫之也，故从囗。啚者吝嗇難之意也。又《爾雅·釋詁》謀也。《書·太甲》愼迺儉德，惟懷永圖。又《君牙》思其艱，以圖其易，民乃寧。又《周禮·秋官·大行人》春朝諸侯而圖天子之事。《註》王者春見諸侯，則圖其事之可否也。又度也。《詩·小雅》是究是圖，亶其然乎。《論語》不圖爲樂之至於斯也。又除治也。《左傳·隱元年》無使滋蔓。蔓，難圖也。又計也。《周禮·秋官·小司寇》孟冬祀司民，獻民數于王，王拜受之，以圖國用，而進退之。又河圖。《易·繫辭》河出圖，洛出書，聖人則之。《孔安國曰》河圖者，伏羲氏王，龍馬出河，遂則其文以畫八卦。《通鑒》漢光武帝讀河圖會昌符曰：赤劉之九會命岱宗。《春秋緯》河圖有九篇。又版圖。《周禮·天官·宮正》爲之版以待。《釋文》版，名籍。圖，地圖也。又《地官·大司徒》以天下土地之圖，周知九州之地域廣輪之數。又《夏官·職方氏》掌天下之圖，以掌天下之地。《註》圖若今司空郡國與地圖也。《史記·酇侯世家》沛公至咸陽，蕭何獨先入，收秦丞相禦史律令圖書，具知天下阸塞戸口多少强弱處。又圖讖，占驗之書也。《後漢·光武紀》李通以圖讖說帝。《又》中元元年，宣佈圖讖於天下。又圖象。《周禮·秋官·司約》小約劑書于丹圖。《註》小約劑萬民約也。丹圖，雕器簠簋之屬有圖象者也。《何晏·景福殿賦》圖象，古昔以當箴規。《王延壽·魯靈光殿賦》圖畫天地，品類羣生。又浮圖，佛敎也。又寺塔亦曰浮圖。杜甫有和高適登慈恩寺浮圖詩。又《王君玉·國老談苑》李允則守雄州，出庫錢建浮圖。監司劾奏，眞宗使密諭之。允則曰：非留心釋氏，實爲邊地起望樓耳。《韓愈·王仲舒墓誌》禁僧道，不得於境內立浮圖，以其誑丐漁利，奪編氓之產也。又叶他魯切，音吐。《詩·大雅》我儀圖之，惟仲山甫舉之。《易林》爲隸所圖，與衆庶伍。

圗：《正字通》俗圖字。

團：《唐韻》度官切《集韻》《韻會》《正韻》徒官切，𠀤音搏。《說文》圓也。《班婕妤詩》裁爲合歡扇，團團似明月。《張衡·思𤣥賦》志團團以應懸兮，誠心固其如結。又黃團，瓜蔞名。《韓愈·城南聯句》紅皺曬檐瓦，黃團繫門衡。又通作摶。《周禮·冬官考工記·梓人》小首而長，摶身而鴻。《註》摶徒丸反。圓也。又通作專。《周禮·地官·大司徒》其民專而長。《註》專，圓也。徒丸反。《前漢·五行志》蜺再重赤而專。又《宋玉·九辯》意專專之不可化兮。卽團團也。又通作敦。《詩·豳風》有敦瓜苦。《疏》蔓生專專然。音團。又通作顓。《賈捐之棄珠崖議》顓顓獨居一海之中。《註》顓顓，圓貌。又通作慱。《詩·檜風》勞心慱慱兮。《傳》言憂思團結不解。與團同。又與园同。見园字註。又《集韻》淳沿切，音輇。義同。亦作槫。又豎兗切，音踹。與槫同。載柩車也。又叶徒年切，音田。《白居易·悟眞寺詩》悠悠白雲過，決開露靑天。西北日落時，夕暉紅團團。

𡈖：《集韻》圖古作𡈖。註詳本畫。

𡈗：《玉篇》末各切，音莫。義闕。

𡈘：《集韻》冒古作𡈘。註詳冂部七畫。

𡈙：與囮同。見《說文先訓》。

𡈚：《字彙補》古文罪字。註詳网部八畫。

圚：《玉篇》胡對。切，音闠。門闠也。

𡈢：《集韻》與𡈷同。

𡈣：《唐韻》須緣切《集韻》荀緣切，𠀤音宣。面圓也。或作𩕖𩉃。

圛：《唐韻》羊益切《集韻》《韻會》《正韻》夷益切，𠀤音睪。《說文》回行也。引逸周書，圛圛升雲，半有半無。《徐鍇曰》洪範卜五，曰雨，曰霽，曰蒙，曰圛，曰克。圛者，象氣絡繹不絕也。半有半無，卽史龜筴傳所謂雨不雨，霽不霽，氣不聯屬之說也。《今文尚書》作驛。

圜：《唐韻》王權切。《集韻》于權切。𠀤與圓同。《說文》天體也，全也，周也。《易·說卦》乾爲天，爲圜。《周禮·冬官考工記》輿人爲車，圜者中規，方者中矩。《又》規之以眡其圜也。《禮·深衣》袂圜以應規，曲袷如矩以應方。又《前漢·梅福傳》高祖從䛫如轉圜。《註》與圓同。又《周禮·春官·大司樂》圜鍾，爲宮。《註》圜鐘，夾鐘也。又《周禮·春官·大司樂》冬日至，于地上之圜丘，夏日至，于澤中之方丘。《註》因高以事天，故於地上取自然之丘，圜者應天圜也。因下以事地，故於澤中取方丘，水中不可以設祭，故亦取自然之方丘，象地方故也。又圜法，錢也。《前漢·食貨志》齊太公爲周立九府圜法。又《周禮·地官·比長》以圜土納之。《註》圜土，獄城也。獄必圜者，規主仁，以仁心求其情，古之治獄，閔於出之。《又》司圜掌收敎罷民，凡害人者，弗使冠飾，而加明𠛬焉，任之以事，而收敎之。《疏》收敎者，謂入圜土，見收使困苦攺悔。又《唐韻》戸關切《集韻》《韻會》《正韻》胡關切，𠀤音還。繞也，圍也。《賈誼·治安策》動一親戚，天下圜視而起。《註》驚視也。《通鑑》漢明帝幸辟雍，冠帶縉紳之徒圜橋門，而觀聽者蓋億萬人。又圜陽，縣名。見前圁字註。

𡈪：《字彙補》古文滿字。註詳水部十一畫。𢒠，古文馬。

𡈭：《玉篇》古文獄字。註詳犬部十一畫。

𡈳：《集韻》俱倫切，音麕。《博雅》束也。又《集韻》苦殞切，音僒。又丘粉切，音𧼐。義𠀤同。又苦本切，音閫。與𡈢同。成就也。或作𧛃。亦作稛。

㘥：《唐韻》以周切《集韻》夷周切，𠀤音猷。與囮同。

𡈸：《正字通》同囮。○按此卽㘥字變文。

𡈹：《唐韻》籀文囿字。从田中四木，象形也。詳囿字註。

圝：《唐韻》落官切《集韻》盧丸切《正韻》盧官切，𠀤音鸞。《說文》團圝，圓也。《孟郊詩》可惜大雅志，意比小團圝。《梵書》大家團圝頭，共說無生話。

