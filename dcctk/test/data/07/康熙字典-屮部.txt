屮：《廣韻》丑列切《集韻》敕列切，𠀤音徹。《說文》艸木初生也。象丨出形，有枝莖也。《徐鉉曰》屮，上下通也。象艸木萌芽，通徹地上也。又《集韻》采早切，音艸。尹彤曰：古文或以爲艸字。《前漢·鼂錯傳》屮茅臣無識知。

屯：《集韻》《韻會》𠀤株倫切，音肫。《說文》難也。象艸木之初生，屯然而難。从屮貫一。一，地也，尾曲。《玉篇》萬物始生也。又《廣韻》厚也。《易·屯卦》屯，剛柔始交而難生。又屯邅，難行不進貌。《易·屯卦》屯如邅如。別作迍。又《增韻》吝也。《易·屯卦》屯其膏。又《廣韻》《集韻》徒渾切《正韻》徒孫切，𠀤音豚。聚也，勒兵而守曰屯。《前漢·趙充國傳》分屯要害。又兵耕曰屯田。《周禮·冬官》有屯部，今曰屯田司。又姓，三國蜀漢法部尚書屯度。又屯留，縣名，在上黨。又《集韻》徒困切，音頓。亦姓。《風俗通》混屯，太昊之良佐，子孫因以爲氏。又叶徒沿切，音田。《馬融·廣成頌》校隊案部，爲前後屯。甲乙相伍，戊己爲堅。

㞢：《玉篇》古文之字。《說文》出也。象艸過屮，枝莖益大，有所之也。一者，地也。亦姓。隸作之。

𡳾：《集韻》《類篇》𠀤居月切，音厥。《六書略》屯丩，動貌。

屰：《唐韻》《廣韻》宜戟切《集韻》《類篇》《韻會》《正韻》仡戟切，𠀤凝入聲。逆本字。《說文》不順也。从干，下凵，逆之也。又《集韻》匹陌切，音魄。月始生三日。與魄通。又《正字通》古戟字，有枝兵也，與干字同體。雙枝爲屰，單枝爲戈。隸借爲逆順字，作戟字以別之。

𡴁：《集韻》專古作𡴁。註詳寸部八畫。

𡴂：《字彙補》古文攀字。《前漢·司馬相如傳》仰𡴂橑而捫天。《註》𡴂，古攀字。文選今作攀。

㞣：《唐韻》《集韻》撫文切《韻會》《正韻》敷文切，𠀤音芬。《說文》艸初生，香分布也。《徐曰》初生孚甲也。又香也。重文从艸作芬。《詩·大雅》燔炙芬芬。又《集韻》符分切，音汾。義同。

𡴆：《廣韻》《集韻》𠀤力竹切，音六。《說文》菌𡴆，地蕈，叢生田中。《籀文》从三𡴆。

㞷：〔古文〕呈𡴍《集韻》《類篇》𠀤胡光切，音皇。《說文》艸木妄生也。从屮从王，與古文封字从㞢土會意不同。凡狂匡往字从此。○按《總要》音汪，艸木大茁也。《同文備考》音旺，艸木生也。舊註从《廣韻》巨王切，音狂，非。

𡴇：《集韻》敷容切。丰本字。本作𡴀。《說文》艸盛𡴀𡴀也。从生，上下達也。或作䒠豐。

𡴈：《集韻》居玉切，音鞠。《說文》持也。从反𠃨。本作𠩀。

𡴋：《集韻》母罪切。每本字。《說文》艸盛上出也。从屮母聲。引左傳，原田𡴋𡴋。《徐鉉曰》今別作苺，非是。又事屢也，凡也，雖也。隸作𣫭。《正字通》𡴋有平上去三聲。別詳母部每字註。

𡴌：《字彙補》古文甲字。註見田部一畫。

𡴍：《集韻》㞷古作𡴍。註見四畫。

𡴎：《廣韻》《集韻》𠀤魚列切，音蘖。《說文》危高也。从𠂤屮聲。《正譌》辥字从此。商書天作𡴎，別用孼，譌。《正字通》或作隉臲。

𡴏：《集韻》靑古作𡴏。註見部首。

𡴐：集韻》靑古作𡴐。註見部首。

𡴑：《玉篇》古文靑字。註見部首。

𡴕：《正字通》俗𡴋字。

𡴖：《說文》古文南字。註見十部七畫。

𡴗：《玉篇》古字叀字。○按叀亦作𡵏。隸作顓，通用專。《字彙》訓小謹，與正譌叀訓同，音拴去聲，失顓專本音，誤。《正字通》叀，古从二𠙴，譌从呂。非。𡴗字从呂作，七画。𡵏字原作屮下㕕。又𡴁。

𡴘：《正字通》幸本字。《說文》吉而免凶也。从屰从夭。隸作幸。

𡴛：《廣韻》《集韻》𠀤徒沃切。毒本字。《說文》𡴛，厚也，害人之艸，往往而生。从屮毐聲。若荼莽治葛之屬。本作𡴛。或曰列子亭之𤯟之，化育之義。从母从生，子居母腹，固而後生。會意。亦作𤯟，後借爲毒害字，省作毒。互詳母部毒字註。《正字通》同文備考，𤯟爲亭𤯟字，等谷切，𡴛爲𡴛虫字，讀若匵。分𤯟𡴛爲二，非。

𡴜：《字彙補》古文愼字。註見心部十畫。

𡴝：《集韻》則𠋫切。奏本字。正譌从本，从艸从屮。屮音徹，上進之義。本亦訓進。會意。

𡴞：《集韻》余準切。同允。本作𡴞。引《易·升卦》𡴞升大吉。

𡴟：《集韻》南古作𡴟。註詳十部七畫。

𡴠：《字彙補》五嶽姓崇名𡴠。音未詳。見五嶽眞形圖。

𡴡：《字學三正》古文本字。○按《集韻》本，古文作𡴩。下从三口。

𡴤：《玉篇》古文手字。註見部首。

𡴥：《集韻》離古作𡴥。註見禸部六畫。《正字通》离，註：山神獸也。从禽頭，从禸，从屮。歐陽喬說：𡴥，猛獸也。《說文註》从屮，義無所取。疑象形。同文舉要，从屮。屮音徹，象獸頭角，能觸害物，故从凶。《吳元滿·總要》象三角直目形。小篆譌作离，說文謬入禸部，別加鬼作魑，楷偏旁作离。按象形之說𠀤泥。吳氏改作三角直目形，尤非。正譌，𡴥山神獸，借爲卦名。又麗也。隸作𡿎。

𡴦：《玉篇》詡軍切。熏本字。《說文》火煙上出也。从屮从黑。屮黑，熏象也。《集韻》隸作熏。俗作燻，非。

𡴧：《集韻》喪古作𦱺。註詳口部九畫。

𡴨：《字彙補》古文奏字。註詳大部六畫。

𡴩：《集韻》本古作𡴩。註詳木部一畫。

𡴪：《玉篇》力竹切。籀文𡴆字。从三𡴆，叢生。朱謀㙔曰：𡴫卽稑字，蔬屬總名。《正字通》稑，禾屬。𡴆，地蕈。朱氏合稑𡴫爲一，非。以𡴫爲蔬屬總名者，亦非。

𡴬：《集韻》拜古作𡴬。註詳手部五畫。《六書精蘊》作𢫶。𢫶原字从拜从下。

