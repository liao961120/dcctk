*妾換馬

伴鳳樓中妾，如龍櫪上宛。同年辭舊寵，異地受新恩。

香閣更衣處，塵蒙噴草痕。連嘶將忍淚，俱戀主人門。

*七夕

河耿月涼時，牽牛織女期。歡娛方在此，漏刻竟由誰。

定不嫌秋駛，唯當乞夜遲。全勝客子婦，十載泣生離。

*月夜

露下涼生簟，無人月滿庭。難聞逆河浪，徒望白榆星。

樹繞孤棲鵲，窗飛就暗螢。移時宿蘭影，思共習芳馨。

*仲夏寄江南

五月行將近，三年客未回。夢成千里去，酒醒百憂來。

晚暮時看槿，悲酸不食梅。空將白團扇，從寄複裴回。

*欲銷雲

欲隱從龍質，仍餘觸石文。霏微依碧落，仿佛誤非雲。

度月光無隔，傾河影不分。如逢作霖處，當為起氤氳。

*遇邊使

累年無的信，每夜夢邊城。袖掩千行淚，書封一尺情。

*移住別居

自到西川住，唯君別有情。常逢對門遠，又隔一重城。

*堋口逢友人

艱難別離久，中外往還深。已改當時法，空餘舊日心。

*雨霽登北岸寄友人

稻黃撲撲黍油油，野樹連山澗自流。

憶得年時馮翊部，謝郎相引上樓頭。

*長安親故

楚蘭不佩佩吳鉤，帶酒城頭別舊遊。

年事已多筋力在，試將弓箭到並州。

*悲秋

秋空雁度青天遠，疏樹蟬嘶白露寒。

階下敗蘭猶有氣，手中團扇漸無端。

*晚蟬

深藏高柳背斜暉，能軫孤愁減昔圍。

猶畏旅人頭不白，再三移樹帶聲飛。

*維揚郡西亭贈友人

萍颯風池香滿船，楊花漠漠暮春天。

玉人此日心中事，何似乘羊入市年。

*終南精舍月中聞磬

精廬殘夜景，天宇滅埃氛。幽磬此時擊，餘音幾處聞。

隨風樹杪去，支策月中分。斷絕如殘漏，淒清不隔雲。

羈人方罷夢，獨雁忽迷群。響盡河漢落，千山空糾紛。

*題漢州西湖

西湖創置自房公，心匠縱橫造化同。

見說鳳池推獨步，高名何事滯川中。

*題漢州西湖

鳳沼才難盡，餘思鑿西湖。珍木羅修岸，冰光映坐隅。

琴台今寂寞，竹島尚縈紆。猶蘊濟川志，芳名終不渝。

*湘弦曲

楚雲錚錚戛秋露，巫雲峽雨飛朝暮。古磬高敲百尺樓，孤猿夜哭千丈樹。雲軒碾火聲瓏瓏，連山卷盡長江空。

鶯啼寂寞花枝雨，鬼嘯荒郊松柏風。滿堂怨咽悲相續，苦調中含古離曲。繁弦響絕楚魂遙，湘江水碧湘山綠。

*黃雀行

穿屋穿牆不知止，爭樹爭巢入營死。林間公子挾彈弓，一丸致斃花叢裏。小口黃雛未有知，青天不解高高飛。

虞人設網當要路，白日啾嘲禍萬機。

*雁門太守行

旌旗閃閃搖天末，長笛橫吹虜塵闊。跨下嘶風白練獰，腰間切玉青蛇活。擊革摐金燧牛尾，犬羊兵敗如山死。

九泉寂寞葬秋蟲，濕雲荒草啼秋思。

*陽春曲

紫錦紅囊香滿風，金鸞玉軾搖丁冬。沙鷗白羽翦晴碧，野桃紅豔燒春空。芳草綿延鎖平地，壟蝶雙雙舞幽翠。

鳳葉龍吟白日長，落花聲底仙娥醉。

*傷歌行

兔走烏飛不相見，人事依稀速如電。王母夭桃一度開，玉樓紅粉千回變。車馳馬走咸陽道，石家舊宅空荒草。

秋雨無情不惜花，芙蓉一一驚香倒。勸君莫謾栽荊棘，秦皇虛費驅山力。英風一去更無言，白骨沉埋暮山碧。

*無題

喬木掛斗邑，水驛壞門開。向月片帆去，背雲行雁來。

晚年名利跡，甯免路岐哀。前計不能息，若為玄鬢回。

*客舍喜友人相訪

荒居無四鄰，誰肯訪來頻。古樹秋中葉，他鄉病裏身。

雁聲風送急，螢影月流新。獨為成名晚，多慚見友人。

*詣李侍郎

文字元無底，功夫轉到難。苦心三百首，暫請侍郎看。

*吊靈均

萬古汨羅深，騷人道不沉。明明唐日月，應見楚臣心。

*吊韓侍郎

星落少微宮，高人入古風。幾年才子淚，並寫五言中。

*故白岩禪師院

能師還世名還在，空閉禪堂滿院苔。

花樹不隨人寂寞，數枝猶自出牆來。

*招玉川子詠新文

清氣宿我心，結為清泠音。一夜吟不足，君來相和吟。

