辰：〔古文〕𠩟𠨷𨑄《唐韻》植鄰切《集韻》《韻會》《正韻》丞眞切，𠀤音晨。《說文》辰，震也。三月陽氣動，雷𩃓振，民農時也。《釋名》辰，伸也。物皆伸舒而出也。又時也。《書·臯陶謨》撫于五辰。《註》謂五行之時也。又日也。《左傳·成九年》浹辰之閒。《註》自子至亥，十二日也。又歲名。《爾雅·釋天》太歲在辰曰執徐。又三辰，日月星也。《左傳·桓二年》三辰旂旗。《疏》日照晝，月照夜，星運行于天，昏明遞匝，民得取其時節，故三者皆爲辰也。又日月合宿謂之辰。《書·堯典》曆象，日月星辰。《註》辰，日月所交會之地也。又北辰，天樞也。《爾雅·釋天》北極謂之北辰。《註》北極，天之中，以正四時。又大辰，星名。《春秋·昭十七年》有星孛于大辰。《公羊傳》大辰者何，大火也。大火爲大辰，伐爲大辰，北辰亦爲大辰。《註》大火謂心星，伐爲參星。大火與伐所以示民時之早晚，天下所取正。北辰，北極天之中也，故皆謂之大辰。又《爾雅·釋訓》不辰，不時也。《詩·大雅》我生不辰。又《小雅》我辰安在。又叢辰，術家名。《史記·日者傳·叢辰註》猶今之以五行生尅擇日也。又《韻會》州名。古沅陵郡，隋置辰州，以辰溪名。又叶時連切，音禪。《韓愈詩》吾懸日與月，吾繫星與辰。叶先韻。考證：〔《左傳·桓二年》三辰旂旗。《註》日照晝，月照夜，星運行于天，昏明遞匝〕謹照原文註改疏。

𨑃：《正字通》辰本字。古文作𨑃。《字彙》附厂部。今復以此爲古文，非。

𨑄：《集韻》辰古作𨑄。註詳𨑃。

辱：〔古文〕𢟲《唐韻》而蜀切《集韻》儒欲切，𠀤音蓐。《廣韻》恥也。《禮·曲禮》孝子不登危，懼辱親也。又汙也。《左傳·襄三十年》使吾子辱在塗泥久矣。又屈也。《禮·曲禮》君言至，則主人出拜君言之辱。《註》屈辱尊命之臨也。又僇也。《說文》辱，从寸，在辰下。失耕時於封疆上僇之也。又姓，見《姓苑》。

𨑅：《字彙》克盍切，音磕。閉門聲。《正字通》𢩘字之譌。

農：〔古文〕䢉𦦥辳𨑇𣊤𨑋𨑆𦦤莀《唐韻》《集韻》𠀤奴冬切，音儂。《說文》耕也，種也。《書·洪範》農用八政。《註》農者，所以厚生也。《周禮·天官·大宰》以九職任萬民。一曰三農生九穀。《註》三農：山農、澤農、平地農也。《左傳·襄九年》其庶人力于農穡。《註》種曰農，斂曰穡。又神農，古炎帝號。《前漢·食貨志》闢土植穀曰農。炎帝敎民植穀，故號神農氏，謂神其農業也。又萬山氏有子曰農，能植百穀，後世因名耕甿爲農。又司農，官名。《前漢·百官志》秦曰治粟內史，漢景帝更名大司農。又弘農，郡名。《前漢·地理志註》武帝元鼎四年置。又姓也。《風俗通》神農氏後。又叶奴當切，音囊。《潘岳·籍田頌》思樂甸畿，薄采其芳。大君戾止，言籍其農。又叶奴刀切，音猱。《束皙·勸農賦》惟百里之置吏，各區別而異曹。考治民之踐職，美莫富乎歡農。

𨑆：《集韻》農古作𨑆。註詳農字。

𨑇：《字彙補》古文農字。註詳農字。

䢅：《唐韻》食鄰切，音辰。《說文》早昧爽也。从𦥑从辰。辰時也。互詳晨字註。

䢇：《廣韻》《正韻》而隴切《集韻》《韻會》乳隴切，𠀤音宂。不肖也。又傝䢇，劣也。亦作闒茸。

辳：《玉篇》古文農字。註詳六畫。

辴：《廣韻》《集韻》《韻會》𠀤止忍切，音軫。《廣韻》笑貌。《莊子·達生篇》桓公辴然而笑。一作囅。又《廣韻》丑饑切《集韻》抽遲切，𠀤音絺。又《廣韻》《集韻》《韻會》𠀤丑忍切，音趁。義𠀤同。

𨑊：《廣韻》女容切《集韻》尼容切，𠀤音濃。《博雅》𨑊𨑊，多也。《揚子·方言》南楚凡大而多謂之𨑊。凡人語言過度及妄施行，亦謂之𨑊。《崔駰·達旨》紛𨑊塞路。又《廣韻》奴動切，濃上聲。郺𨑊，多貌。◎按《正字通》𨑊字下有曟字。重出，刪。

䢈：《廣韻》呼外切《集韻》黃外切，𠀤音會。《說文》日月合宿爲䢈。又《集韻》植鄰切，音辰。義同。通作辰。

䢉：《集韻》農古作䢉。註詳六畫。

𨑋：《集韻》農古作𨑋。註詳六畫。

