臣：〔古文〕𢘑《唐韻》植鄰切《集韻》《韻會》丞眞切，𠀤音辰。事人之稱。《說文》臣，牽也，事君也。象屈服之形。《白虎通》臣者，纏也，勵志自堅固也。《廣韻》伏也。仕於公曰臣，任於家曰僕。《易·序卦》有父子，然後有君臣，有君臣，然後有上下。《詩·小雅》率土之濱，莫非王臣。又《前漢·王陵傳》陳平謝曰：主臣。《註》文穎曰：惶恐之辭，猶今言死罪。晉灼曰：主，擊也。臣，服也。言其擊服。惶恐之辭。《通雅》發語敬謝之辭，猶主在上，臣在下，自然敬恐也。又姓。《奇姓通》唐臣悅，著平陳紀。又《韻補》叶音禪。《道藏歌》躋景西那東，肆覲善因緣。常融無地官，皆是聖皇臣。

𦣝：《唐韻》與之切，音移。《說文》頷也。通作頤。又《集韻》曳來切。義同。關中語也。

臤：《集韻》賢，古作臤。註詳貝部八畫。又《廣韻》苦閑切《集韻》丘閑切，𠀤音慳。堅也。又《集韻》丘耕切，音鏗。又輕煙切，音牽。又丘寒切，音看。義𠀤同。

臥：《唐韻》吾賀切《集韻》《韻會》吾貨切《正韻》五箇切，𠀤音餓。《說文》休也。从人臣，取其伏也，人臣事君俯僂也。《長箋》因休義借寐也。《廣韻》寢也。《釋名》化也，精氣變化，不與覺時同也。《禮·樂記》魏文侯問於子夏曰：吾端冕而聽古樂，則唯恐臥。又《韻會》寢室曰臥。《後漢·宦者傳論》乃以張卿爲大謁者，出入臥內。又息也。《管子·白心篇》臥名利者寫生危。《註》息其名利之心，則無危生之累也。

𦣟：《字彙補》音未詳。《太淸金液神氣經》大山姓馮，名𦣟嵩。小山姓崇，名𡹦，字𦣟𡼉。

𦣠：《玉篇》古文望字。註詳月部七畫。

䑐：《篇海》之忍切，音忱。同𥅘，明也。

𦣤：《正字通》音移。引說文，廣𦣝也。◎按說文本作巸，字彙入已部，《正字通》譌增。

臦：《唐韻》居况切《集韻》古况切，𠀤音誑。《說文》乖也。从二臣相違。《集韻》背也。又《集韻》嫗往切，音枉。又求枉切，音俇。義𠀤同。又俱永切，音憬。人名。周有伯臦。通作囧。互見後臩字註。

臧：《唐韻》則郞切《集韻》《韻會》《正韻》兹卽切，𠀤音贓。《爾雅·釋詁》臧，善也。《易·師卦》初六，師出以律，否臧凶。《詩·衞風》不忮不求，何用不臧。《傳》臧，善也。又《廣韻》厚也。又《揚子·方言》荆淮海岱雜齊之閒罵奴曰臧，罵婢曰獲。又姓。《姓苑》出東筦魯孝公子臧僖伯之後。又與贜通。吏受賕也。《前漢·尹賞傳》貪污坐臧。又《集韻》昨郞切。與藏同。《管子·侈靡篇》天子藏珠玉，諸侯藏金石。《前漢·食貨志》輕微易臧。又《韻會》《正韻》𠀤才浪切。與庫藏之藏同。《前漢·食貨志》出御府之臧以贍之。又與臟同。《前漢·王吉傳》吸新吐故，以練五臧。又《藝文志》有客疾五臧狂顚病方。又臧善之臧，亦叶音臟。《詩·小雅》未見君子，憂心柄柄。旣見君子，庶幾有臧。怲音謗。

臨：〔古文〕𦣷《唐韻》力尋切《集韻》《韻會》犂針切《正韻》犂沉切，𠀤音林。《爾雅·釋詁》臨，視也。《詩·衞風》日居月諸，照臨下土。又《大雅》上帝臨女，無貳爾心。《箋》臨，視也。《禮·曲禮》臨諸侯，畛於鬼神。《疏》以尊適𤰞曰臨。《穀梁傳·哀七年》春秋有臨天下之言焉，有臨一國之言焉，有臨一家之言焉。《註》徐乾曰：臨者，撫有之也。又《博雅》臨，大也。又《戰國策》縣隂以甘之，循有燕以臨之。《註》臨，猶制也。又易卦名。又車名。《詩·大雅》以爾鉤援，與爾臨衝，以伐崇墉。《傳》臨，臨車也。《疏》臨者，在上臨下之名。《釋名》臨，如字。韓詩作隆。又地名。《左傳·哀四年》荀寅奔鮮虞，趙稷奔臨。《註》臨，晉邑。又丘名。《爾雅·釋丘》右高名臨丘。又姓。《後趙錄》秦州刺史臨深。《孔融傳》有臨孝存。又門名。《左思·吳都賦》左稱彎崎，右號臨硎。《註》彎崎，臨硎，閽闥名。吳後主起昭明宮，於太初之東開彎崎臨硎二門，彎崎宮東門，臨硎宮西門。又《韻會》力鴆切《正韻》力禁切，𠀤林去聲。《增韻》喪哭。《顏師古曰》衆哭曰臨。《左傳·宣十二年》楚子圍鄭，旬有七日。鄭人卜行成，不吉。卜臨于大官，且巷出車，吉。《註》臨，哭也。《釋文》臨，力鴆切。又《韻補》叶盧東切，音隆。《詩·大雅》后稷不克，上帝不臨。耗斁下土，寧丁我躬。《司馬相如·長門賦》奉虛言而望誠兮，期城南之離宮。修薄具而自設兮，君不肯乎幸臨。又叶力陽切，音良。《秦始皇祠洛水歌》洛陽之水，其色蒼蒼。祠祭大澤，倏忽南臨。洛濱醊禱，色連三光。考證：〔《禮·檀弓》臨諸侯，畛於鬼神。〕謹照原書檀弓改曲禮。〔《司馬相如·長門賦》君不肯兮幸臨。〕謹照原文兮改乎。

臩：《廣韻》《集韻》𠀤俱往切，音逛。驚走也。又往來貌。又《廣韻》《集韻》𠀤俱永切，音烱。《周書》伯臩，周穆王臣。今作囧。

䑑：《五音集韻》古文僕字。註詳人部十二畫。

𦣲：《古孝經》臨字。

𦣴：《集韻》獲頑切，音鐶。堅𦣴。

𦣷：《集韻》臨，古作𦣷。註詳十一畫。

