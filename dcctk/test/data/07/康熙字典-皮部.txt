皮：〔古文〕𥬖𠰎《唐韻》符羈切《集韻》《韻會》《正韻》蒲糜切，𠀤音疲。《說文》剝取獸革者，謂之皮。从又，爲省聲。《長箋》从爲形義俱遠。當作从又从尸。《徐曰》又，手也。生曰皮，理之曰革，柔之曰韋。《書·禹貢》梁州，厥貢熊羆狐狸織皮。《傳》貢四獸之皮，織金罽。《周禮·天官》掌皮掌秋斂皮，冬斂革，春獻之。《註》有毛爲皮，去毛爲革。又《釋名》被也。被，覆體也。《韻會》皮膚，肌表也。《史記·酈生傳》足下以目皮相，恐失天下士。又《揚子·方言》秦晉言非其事，謂之皮傳。《註》謂强語也。《後漢·張衡傳》後人皮傳，無所容篡。《註》皮膚淺近，强相傅會也。又《博雅》皮，弁冠也。《禮·郊特牲》祭之日，王皮弁以聽祭報，示民嚴上也。又《正韻》狐貉之裘曰皮也。《莊子·讓王篇》冬日衣皮毛。又皮侯。《周禮·冬官考工記》張皮侯而棲鵠。《論語》射不主皮。《註》皮，革也。布侯而棲革於其中以爲的，所謂鵠也。又皮幣。《前漢·武帝紀》請收銀錫，造白金及皮幣，以足用。又腹心部曰皮室。《遼史·百官國語解》軍制有南北左右皮室，及黃皮室，皆掌精兵。又《博雅》重皮，厚朴也。又《古今注》長安兒童呼苦葴爲皮弁。又《本草·釋名》仰天，皮掬，天皮，地衣草別名。卽濕地上苔衣也。又皮氏，縣名。《前漢·地理志》屬河東郡。又皮山，山名。見《山海經》。又姓。鄭大夫子皮，後漢皮揚，唐皮日休。又叶蒲何切，音婆。《詩·召南》羔羊之皮，素絲五紽。《左傳·宣二年》宋華元謂役者曰：牛則有皮，犀兕尚多，棄甲則那。役者曰：從其有皮，丹漆若何。

𤿆：《集韻》張梗切，爭上聲。皮膚急貌。

𤿇：《字彙補》匹美切，音嚭。枝折也。《篇海》亦作㱟。

㿪：《廣韻》《集韻》𠀤胡官切，音桓。《博雅》㿪，瘤病也。一曰皾㿪，矢藏。

皯：《唐韻》《集韻》𠀤古旱切，干上聲。《說文》面黑氣也。《博雅》病也。《列子·黃帝篇》焦然肌色皯黣。又《廣韻》工旦切《集韻》《韻會》居案切，𠀤干去聲。義同。《集韻》或作䵟𩈅。《廣韻》亦書作𤿊。

𤿈：《集韻》弼角切，音雹。肉胅起。一曰皮破。同𦢊。又北角切，邦入聲。同㿺。

𤿉：《字彙補》同𤿈。

𤿊：《廣韻》同皯。

𤿋：《字彙補》七雀切，音鵲。皮皴也。

㿫：《篇海》兵媚切，音祕。劈麻苧㿫頭也。又㿫皺，不伸也。

𤿎：《廣韻》敷羈切《集韻》攀糜切，𠀤音披。《揚子·方言》南楚之閒，器破未離謂之𤿎。又《廣韻》匹鄙切《集韻》《韻會》普鄙切《正韻》普弭切，𠀤披上聲。又《廣韻》符鄙切《集韻》部鄙切，𠀤皮上聲。義𠀤同。《集韻》亦作𢻹。𢻹原字刻从文。

㿬：《廣韻》伯加切《集韻》邦加切，𠀤音巴。㿬皻，鼻病。《正字通》同疤。

𤿏：《集韻》奴紺切，南去聲。柔革。

𤿐：《字彙》疋𤰞切，音披。《篇海》開張也。又𤿐䙹，開口貌。《王延壽·王孫賦》脣𥀏㗩以𤿐䙹。

𤿑：《唐韻》布火切《集韻》《韻會》補火切，𠀤音簸。蹇也。又《集韻》補過切，簸去聲。足橫病。《說文》𤿑，曲脛也。从大，象偏曲之形。與跛通。

𤿒：《字彙補》同𤿏。

㿭：《集韻》恥格切，音坼。皴㿭也。又力摘切，音𥖪。姓也。出東平郡。○按《字彙》譌从斤，入四畫內。今改正。

𤿕：《廣韻》武盡切《集韻》彌盡切，𠀤音泯。《玉篇》皮理細𤿕。

皰：《唐韻》旁敎切《集韻》《韻會》皮敎切，𠀤庖去聲。《說文》面生氣也。《徐曰》面瘡也。《博雅》病也。《正字通》凡手足臂肘暴起如水泡者謂之皰。《淮南子·說林訓》潰小皰而發痤疽。《韓愈·食蝦蟇詩》雖然兩股長，其奈脊皴皰。又《廣韻》匹貌切《集韻》披敎切，𠀤音砲。義同。《集韻》亦作䩅䶌疱。或作胞𦝐。

𤿖：《五音集韻》莫撥切，音抹。皮也。

𤿗：《集韻》勿發切。同𥀯。俗韤字。

𤿘：《集韻》之遙切，音昭。肉之魄膜也。或作皽。

㿮：《廣韻》《集韻》𠀤於驚切，音英。《玉篇》靑貌。又《廣韻》《集韻》《正韻》𠀤於亮切，音怏。義同。又靑血也。一曰面蒼。

𤿙：《廣韻》《集韻》𠀤爭義切，音𧙁。《玉篇》皮不伸也。又《廣韻》《集韻》𠀤平義切，音被。義同。

𤿚：《集韻》聰徂切，音麤。《博雅》皸皵，𤿚也。《廣韻》皮皵惡也。又皴𤿚，皮裂也。又《廣韻》七與切《集韻》此與切，𠀤蛆上聲。義同。《玉篇》今作麁。《類篇》通作皻。

𤿛：《字彙補》同辜。

㿯：《廣韻》都合切《集韻》德合切，𠀤音答。《玉篇》皮寬也。

𤿟：《集韻》須倫切，音荀。足坼也。《正字通》俗皸字。

𤿠：《廣韻》居質切《集韻》激質切，𠀤音吉。《玉篇》黑𤿠。《類篇》皮黑也。

𤿡：《字苑》九僞切。同攰。《顏氏家訓》人問蔣濟書云：弊攰之民，何字。余曰：意攰卽𤿡倦之𤿡耳。《集韻》作𢼨，疲極也。

㿰：《集韻》牛交切，音聱。皮堅也。又必歷切，音壁。皮乾聲。

𤿧：《廣韻》《集韻》《韻會》侯旰切《正韻》侯幹切，𠀤音翰。射韝以皮𤿧臂。《玉篇》射𤿧。或作捍。

㿱：《廣韻》寺絕切《集韻》似絕切，𠀤旋入聲。枯也。一曰撮取皮也。

皳：《集韻》巨鳩切。同毬。丸鞠也。

𤿨：《集韻》私妙切。同鞘。刀室也。

𤿩：《廣韻》苦角切《集韻》克角切，𠀤音確。𥀣𤿩，皮乾也。

𤿪：《廣韻》《集韻》𠀤側洽切，音眨。皺𤿪，老人皮膚貌。《類篇》本作𥀈。《字彙補》亦作𥀈。

皴：《唐韻》《集韻》《韻會》𠀤七倫切，音逡。《說文》皮細起也。《玉篇》皵也。《梁書·武帝紀》執筆觸寒，手爲皴裂。又繪法。《湯垕書鑒》曹弗興善畫，作人物衣紋皴縐。又董元畫山石，作麻皮皴。又《字義總略》楊朴詩：數个湖皴徹骨乾。陸放翁筆記謂：不知皴爲何物。湖卽詩狼跋其胡之胡，獸項下縣肉也。胡皴乃牛項下垂皮，言其味薄也。又《蘇軾·龍眼詩》獨使皴皮生，弄色映琱俎。《註》皴皮，指荔枝。

𤿫：《玉篇》他活切，音脫。皮剝也。又《集韻》徒活切，音奪。又椿劣切，音痥。義𠀤同。又《集韻》他骨切，吞入聲。皮壞也。又《廣韻》丑悅切，穿入聲。皮破也。

皵：《廣韻》《正韻》七雀切《集韻》《韻會》七約切，𠀤音鵲。皮皴也。又木皮甲錯也。《爾雅·釋木》大而皵楸，小而皵榎。《疏》樊光云：皵，豬皮也。謂樹皮粗也。《鄒浩四柏賦》皮皴皵以龍驚。又《廣韻》《集韻》《韻會》《正韻》𠀤七迹切，音磧。義同。又《廣韻》皮細起也。又《集韻》思積切，音昔。又倉各切，音錯。義𠀤同。本作𥀟。通作𣛵。

𤿳：《廣韻》弁忍切，欽上聲。皮厚貌。

𤿴：《集韻》盧谷切，音祿。𤿴瘯，皮肉瘦惡也。

𤿵：《玉篇》七絕切，詮入聲。皮斷也。

𤿶：《篇海》他典切，音腆。皮起也。

𤿷：《玉篇》口咸切，音𢽣。《篇海》不平貌。

㿲：《字彙補》與欹同。一作騎。

㿴：《廣韻》都盍切《集韻》德盍切，𠀤擔入聲。《玉篇》𥀰㿴，皮瘦寬貌。又《篇海類編》腥羶也。《集韻》或作䐛。

皶：《正字通》俗皻字。

㿵：《集韻》與𥀫同。

𥀀：《正字通》譌㿹字。

𥀁：《廣韻》徒古切《集韻》動五切，𠀤音杜。《字林》桑皮也。今作杜。又《廣韻》當古切《集韻》董五切，𠀤音睹。義同。

皷：《正字通》俗鼓字。

皸：《唐韻》矩云切《集韻》拘云切《韻會》拘雲切，𠀤音君。《說文》足坼也。《類篇》皴也，皵也，又手足坼裂也。《前漢·趙充國傳》將軍士寒，手足皸瘃。《唐書·李甘傳》凍膚皸瘃。《註》皸，凍裂也。《金壷字考》皸瘃，凍瘡也。又《廣韻》《正韻》居運切《集韻》俱運切，𠀤君去聲。又《集韻》區倫切，音囷。義𠀤同。

𥀂：《集韻》補孔切，音琫。枲履也。一曰小兒皮屨。又《集韻》補講切，邦上聲。義同。又《集韻》悲江切，音邦。皮裹屨也。《說文》本作䋽。《集韻》亦作𧛜，與幫鞤𠀤通。

𥀃：《集韻》下遘切，音後。《埤蒼》石蜜膜也。一曰石墓。又《集韻》胡溝切，後平聲。義同。

𥀄：《集韻》同𥀃。

㿳：《集韻》莊持切，音葘。手足膚黑。㿳原字刻从𡿧，不从巛。

𥀍：《玉篇》古文羆字。註詳网部十四畫。《集韻》作𥀧。

𥀎：《集韻》克角切，音確。卵孚也。一曰物之甲孚。與㲉𣪹𠀤同。《正字通》俗𣪛字。加皮，非。

㿶：《集韻》逋旁切，音㨍。治履邊也。與幫鞤縍䩷𠀤同。

㿷：《廣韻》楚媿切《集韻》楚類切，𠀤推去聲。《玉篇》粟體也。《類篇》膚如粟也。又《集韻》楚委切，音𧍒，又才何切，音醝。義𠀤同。又《廣韻》《集韻》𠀤七到切，音慥。《廣韻》米穀雜也。《類篇》米未舂也。與糙同。《字彙補》譌作𥀞，非。

皺：《廣韻》《集韻》《韻會》《正韻》𠀤側救切，音縐。《玉篇》面皺也。《增韻》眉攢也。又《類篇》皵也。《韓愈·南城詩》爛熳堆眾皺。《朱子註》謂高陵深谷如皺物蹙摺之文耳。又《孟郊·南城聯句》紅皺曬檐瓦。《許彥周詩話》紅皺是說乾棗。又《集韻》葘尤切，縐平聲。革文蹙也。與𩌄同。又《貫休湖頭別墅詩》饑䑕掀菱殼，新蟬避栗皺。《註》皺栗，蓬也。叶上頭下休。《玉篇》亦作𤿥。《字彙補》亦作𤿿。俗作𤿥。

𥀏：《字彙》蜜沙切，音麻。𥀏㗩，閉口貌。見𤿐字註。《初學記》作𥀇，非。

𥀐：《集韻》何干切，音寒。膜也。

皻：《廣韻》側加切《集韻》莊加切，𠀤音渣。《類篇》鼻上皰。《黃帝素問》勞汗當風寒，薄爲皻。《註》俗謂之粉刺。又《正字通》紅暈似瘡，浮起。著面鼻者，曰酒皻。又《五音集韻》采古切，音蔖。《博雅》皸皵，皻也。《玉篇》今作齇。《類篇》通作𤿚。俗作皶。

𥀔：《集韻》盧谷切，音祿。獸皮有文貌。或从攵作𢿇。攴部譌作𢿇，非。𢿇字从攵作。

𥀕：《廣韻》畢吉切《集韻》壁吉切，𠀤音必。《玉篇》畫韋曰𥀕。《類篇》韍也。《集韻》與韠鞸同。通作縪。

𥀖：《廣韻》側持切，音緇。手足生堅皮也。本作𥀜。《字彙補》別作𥀋，亦作𥀑。

㿸：《廣韻》無遠切《集韻》武遠切，𠀤音晚。《博雅》離也。謂皮脫離也。又《廣韻》《集韻》𠀤無販切，晚去聲。義同。《廣韻》作𥀗。《玉篇》亦作脕。

𥀗：同㿸。又《集韻》謨官切，音漫。皮也。

𥀘：《篇海》匹美切，音嚭。列名也。

𥀙：《字彙補》側救切，音縐。皮縮。

𥀟：《集韻》皵本字。

𥀢：《玉篇》扶分切，音焚。鼓也。○按《詩·大雅》：賁鼓維鏞。註：大鼓也。亦作鼖。俗加皮作𥀢，又加革作䩿，𠀤非。

𥀣：《廣韻》胡覺切《集韻》轄覺切，𠀤音學。見𤿩字註。

𥀤：俗㿸字。

㿹：《集韻》他達切，音闥。皮起也。又俗譌作𥀀。

𥀥：《集韻》同𥀰。

皽：《廣韻》知演切《集韻》知輦切，𠀤音展。《博雅》離也。《廣韻》皮寬也。又皮肉之上魄膜也。《禮·內則》濯手以摩之，去其皽。又《廣韻》《集韻》《韻會》旨善切《正韻》之輦切，𠀤鸇上聲。又《廣韻》止遙切《集韻》之遙切，𠀤音昭。義𠀤同。又《集韻》黨旱切，音亶。面膚病也。《集韻》同𤿘。俗省作𤿝。

𥀦：《玉篇》古文羆字。註詳网部十四畫。

𥀧：《字彙補》古文羆字。註詳网部十四畫。

𥀫：《集韻》忍善切，音蹨。柔皮也。又奴侯切，音羺。革也。《說文》本作㞋。《集韻》或作㿵。亦作𥀭。

𥀬：《集韻》於琰切，音媕。瘍痂也。

𥀭：《集韻》與𥀫同。

皾：《唐韻》《集韻》𠀤徒谷切，音瀆《廣韻》滑也。《玉篇》貯弓器。又皾㿪，箭器也。《集韻》弓矢韇也。今謂之胡鹿。《揚子·方言》所以藏箭弩，謂之箙弓，謂之鞬。或謂之𥀲《註》牛犢也。《說文》本作韇。

㿺：《廣韻》《集韻》𠀤北角切，音剝。墳起也。一曰皮破也。又《玉篇》步角切，音雹。肉膭起也。《集韻》或作𤿈𦢊。亦省作暴。

𥀯：《集韻》勿發切，晚入聲。《類篇》足衣也。《說文》本作韤。通作韈襪。俗作𤿗。

𥀰：《廣韻》盧盍切《集韻》力盍切，𠀤音臘。見㿴字註。《類篇》亦作𥀥。

𥀱：《集韻》古晃切，音廣。張大貌。

𥀴：《字彙補》與欹同。

𥀵：《集韻》凌如切《五音集韻》力居切，𠀤音廬。皮也。一曰腹前𥀵。與臚膚𠀤通。○按《集韻》又龍都切，音盧，與㪭字義同。疑卽㪭字之譌。

𥀶：《正字通》譌𣀮字。

𥀹：《廣韻》《集韻》《韻會》𠀤古典切，音繭。皮起也。又《類篇》胝也。又足指約中斷傷也。與趼同。《韻會》通作繭。

𥀺：《字彙補》先叶切，音燮。和也。

