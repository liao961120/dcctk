舛：《唐韻》昌兗切《集韻》《韻會》《正韻》尺兗切，𠀤音喘。《說文》對臥也。从夕㐄相背。《博雅》舛，偝也。《前漢·楚元王傳》朝臣舛午，膠戾乖剌。《註》言志意不和，各相違背也。《抱朴子·任命卷》躁靜異尚，翔沉舛情。又《廣韻》剝也。《莊子·天下篇》惠施多方，其書五車，其道舛駁。又《增韻》舛，錯也。《韻會》錯亂也。《左思·吳都賦》詭類舛錯。《王融·靜行詩》遵塗每多舛，顧省能無忡。又《類篇》尺尹切，音蠢。雜也。

舜：〔古文〕𡐩𡳈𡳉《廣韻》《集韻》《韻會》𠀤輸閏切，音蕣。《說文》草也。楚謂之葍，秦謂之藑，蔓地連華。又《詩·鄭風》有女同車，顏如舜華。《傳》舜，木槿也。又有虞氏之號。《史記·五帝紀》虞舜者，名曰重華。《註》駰按：諡法曰：仁聖盛明曰舜。又姓。見《姓譜》。

舝：《唐韻》胡瞎切《集韻》《韻會》下瞎切《正韻》胡八切，𠀤音轄。《說文》車軸耑鍵也。兩穿相背。《詩·衞風》載脂載舝。《釋文》車軸頭金也。又《小雅》閒關車之舝兮。又星名。《史記·天官書》鈐北一星曰舝。又《韻會》亦作轄。《左傳·昭二十五年》叔孫昭子賦車轄。

舞：〔古文〕𦐀《唐韻》文甫切《集韻》《韻會》罔甫切《正韻》罔古切，𠀤音武。《說文》舞樂也。《玉篇》足相背也。《周禮·春官·樂師》凡舞，有帗舞，有羽舞，有皇舞，有旄舞，有干舞，有人舞。《左傳·隱五年》夫舞，所以節八音而行八風。《前漢·高帝紀》軍中無以爲樂，請以劒舞。又鍾體也。《周禮·冬官考工記·鳧氏》銑閒謂之于，于上謂之鼓，鼓上謂之鉦，鉦上謂之舞。《註》此四名者，鍾體也。又變弄也。《前漢·張湯傳》舞文巧詆。《又》舞知以御人。又官名。《周禮·地官》有舞師。又地名。《戰國策》秦繞舞陽之北，以東臨許，則南國必危矣。《前漢·地理志》舞隂，縣名。又姓。

䑝：《玉篇》古雅切，音賈。玉爵也。《正字通》斝字之譌。

䑞：《說文》舜本字。

𦨁：《韻會》與葟同。詳艸部葟字註。

䑟：《篇海》胡光切，音皇。𤯷本字。花蘂也。又榮也。

𦨄：《類篇》篆文𤯷字。◎按集韻古文𤯷字作𦨃，另載生部。又𦨁。

𦨆：《五音集韻》將倫切，音遵。羽獵韋袴。

