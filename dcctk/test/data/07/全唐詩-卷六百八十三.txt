*《幽窗

刺繡非無暇，幽窗自鮮歡。手香江橘嫩，齒軟越梅酸。

密約臨行怯，私書欲報難。無憑諳鵲語，猶得暫心寬。

*江樓二首

夢啼嗚咽覺無語，杳杳微微望煙浦。

樓空客散燕交飛，江靜帆飛日亭午。

ok魚苦筍香味新，楊柳酒旗三月春。

風光百計牽人老，爭奈多情是病身。

*春盡日

樹頭初日照西簷，樹底蔫花夜雨沾。外院池亭聞動鎖，後堂闌檻見垂簾。柳腰入戶風斜倚，榆莢堆牆水半淹。

把酒送春惆悵在，年年三月病厭厭。

*詠燈

高在酒樓明錦幕，遠隨漁艇泊煙江。

古來幽怨皆銷骨，休向長門背雨窗。

*別緒

別緒靜愔愔，牽愁暗入心。已回花渚棹，悔聽酒壚琴。

菊露淒羅幕，梨霜惻錦衾。此生終獨宿，到死誓相尋。

月好知何計，歌闌歎不禁。山巔更高處，憶上上頭吟。

*見花

褰裳擁鼻正吟詩，日午牆頭獨見時。血染蜀羅山躑躅，肉紅宮錦海棠梨。因狂得病真閒事，欲詠無才是所悲。

看卻東風歸去也，爭教判得最繁枝。

*馬上見

驕馬錦連錢，乘騎是謫仙。和裙穿玉鐙，隔袖把金鞭。

去帶懵騰醉，歸成困頓眠。自憐輸廄吏，餘暖在香韉。

*繞廊

濃煙隔簾香漏泄，斜燈映竹光參差。

繞廊倚柱堪惆悵，細雨輕寒花落時。

*屐子

方寸膚圓光致致，白羅繡屟紅托裏。

南朝天子欠風流，卻重金蓮輕綠齒。

*青春

眼意心期卒未休，暗中終擬約秦樓。光陰負我難相遇，情緒牽人不自由。遙夜定嫌香蔽膝，悶時應弄玉搔頭。

櫻桃花謝梨花發，腸斷青春兩處愁。

*聞雨

香侵蔽膝夜寒輕，聞雨傷春夢不成。

羅帳四垂紅燭背，玉釵敲著枕函聲。

*懶起

百舌喚朝眠，春心動幾般。枕痕霞黯澹，淚粉玉闌珊。

籠繡香煙歇，屏山燭焰殘。暖嫌羅襪窄，瘦覺錦衣寬。

昨夜三更雨，今朝一陣寒。海棠花在否，側臥捲簾看。

*已涼

碧闌幹外繡簾垂，猩血屏風畫折枝。

八尺龍須方錦褥，已涼天氣未寒時。

*欲去

粉紜隔窗語，重約蹋青期。總得相逢處，無非欲去時。

恨深書不盡，寵極意多疑。惆悵桃源路，惟教夢寐知。

*橫塘

秋寒灑背入簾霜，鳳脛燈清照洞房。蜀紙麝煤沾筆興，越甌犀液發茶香。風飄亂點更籌轉，拍送繁弦曲破長。

散客出門斜月在，兩眉愁思問橫塘。

*五更

往年曾約郁金床，半夜潛身入洞房。懷裏不知金鈿落，暗中唯覺繡鞋香。此時欲別魂俱斷，自後相逢眼更狂。

光景旋消惆悵在，一生贏得是淒涼。

*聯綴體

院宇秋明日日長，社前一雁到遼陽。

隴頭針線年年事，不喜寒砧搗斷腸。

*半睡

抬鏡仍嫌重，更衣又怕寒。宵分未歸帳，半睡待郎看。

*寒食夜

清江碧草兩悠悠，各自風流一種愁。

正是落花寒食夜，夜深無伴倚南樓。

*哭花

曾愁香結破顏遲，今見妖紅委地時。

若是有情爭不哭，夜來風雨葬西施。

*重游曲江

鞭梢亂拂暗傷情，蹤跡難尋露草青。

猶是玉輪曾輾處，一泓秋水漲浮萍。

*遙見

悲歌淚濕澹胭脂，閑立風吹金縷衣。

白玉堂東遙見後，令人鬥薄畫楊妃。

*新秋

一夜清風動扇愁，背時容色入新秋。

桃花臉裏汪汪淚，忍到更深枕上流。

*宮詞

繡裙斜立正銷魂，侍女移燈掩殿門。

燕子不來花著雨，春風應自怨黃昏。

*蹋青

蹋青會散欲歸時，金車久立頻催上。

收裙整髻故遲遲，兩點深心各惆悵。

*夜深

惻惻輕寒翦翦風，小梅飄雪杏花紅。

夜深斜搭秋千索，樓閣朦朧煙雨中。

*夏日

庭樹新陰葉未成，玉階人靜一蟬聲。

相風不動烏龍睡，時有嬌鶯自喚名。

*新上頭

學梳松鬢試新裙，消息佳期在此春。

為要好多心轉惑，遍將宜稱問傍人。

*中庭

夜短睡遲慵早起，日高方始出紗窗。

中庭自摘青梅子，先向釵頭戴一雙。

*詠浴

再整魚犀攏翠簪，解衣先覺冷森森。教移蘭燭頻羞影，自試香湯更怕深。初似洗花難抑按，終憂沃雪不勝任。

豈知侍女簾帷外，剩取君王幾餅金。

*席上有贈

矜嚴標格絕嫌猜，嗔怒雖逢笑靨開。小雁斜侵眉柳去，媚霞橫接眼波來。鬢垂香頸雲遮藕，粉著蘭胸雪壓梅。

莫道風流無宋玉，好將心力事妝台。

*早歸

去是黃昏後，歸當朧fC時。叉衣吟宿醉，風露動相思。

*玉合

羅囊繡兩鳳凰，玉合雕雙鸂鶒。中有蘭膏漬紅豆，每回拈著長相憶。長相憶，經幾春？人悵望，香氤氳。

開緘不見新書跡，帶粉猶殘舊淚痕。

*金陵

風雨蕭蕭，石頭城下木蘭橈。煙月迢迢，金陵渡口去來潮。

自古風流皆暗銷，才魂妖魂誰與招？彩箋麗句今已矣，羅襪金蓮何寂寥。

*懶卸頭

侍女動妝奩，故故驚人睡。那知本未眠，背面偷垂淚。

懶卸鳳凰釵，羞入鴛鴦被。時複見殘燈，和煙墜金穗。

*倚醉

倚醉無端尋舊約，卻憐惆悵轉難勝。靜中樓閣深春雨。

遠處簾櫳半夜燈。抱柱立時風細細，繞廊行處思騰騰。

分明窗下聞裁翦，敲遍闌幹喚不應。

*詠手

腕白膚紅玉筍芽，調琴抽線露尖斜。背人細撚垂胭鬢。

向鏡輕勻襯臉霞。悵望昔逢褰繡幔，依稀曾見托金車。

後園笑向同行道，摘得蘼蕪又折花。

*荷花

紈扇相欹綠，香囊獨立紅。浸淫因重露，狂暴是秋風。

逸調無人唱，秋塘每夜空。何繇見周昉，移入畫屏中。

*松髻

髻根松慢玉釵垂，指點花枝又過時。

坐久暗生惆悵事，背人勻卻淚胭脂。

*寄遠

眉如半月雲如鬟，梧桐葉落敲井闌。孤燈亭亭公署寒，微霜淒淒客衣單。想美人兮雲一端，夢魂悠悠關山難。

空房輾轉懷悲酸，銅壺漏盡聞金鸞。

*蹤跡

東烏西兔似車輪，劫火桑田不復論。

唯有風光與蹤跡，思量長是暗銷魂。

*病憶

信知尤物必牽情，一顧難酬覺命輕。

曾把禪機銷此病，破除才盡又重生。

*妒媒

洞房深閉不曾開，橫臥烏龍作妒媒。好鳥豈勞兼比翼，異華何必更重台。難留旋逐驚飆去，暫見如隨急電來。

多為過防成後悔，偶因翻語得深猜。已嫌刻蠟春宵短，最恨鳴珂曉鼓催。應笑楚襄仙分薄，日中長是獨裴回。

*不見

動靜防閑又怕疑，佯佯脈脈是深機。

此身願作君家燕，秋社歸時也不歸。

*晝寢

碧桐陰盡隔簾櫳，扇拂金鵝玉簟烘。撲粉更添香體滑，解衣唯見下裳紅。煩襟乍觸冰壺冷，倦枕徐欹寶髻松。

何必苦勞魂與夢，王昌只在此牆東。

*意緒

絕代佳人何寂寞，梨花未發梅花落。東風吹雨入西園，銀線千條度虛閣。臉粉難勻蜀酒濃，口脂易印吳綾薄。

嬌饒意態不勝羞，願倚郎肩永相著。

*惆悵

身情長在暗相隨，生魄隨君君豈知。被頭不暖空沾淚，釵股欲分猶半疑。朗月清風難愜意，詞人絕色多傷離。

何如飲酒連千醉，席地幕天無所知。

*忍笑

宮樣衣裳淺畫眉，晚來梳洗更相宜。

水精鸚鵡釵頭顫，舉袂佯羞忍笑時。

*詠柳

褭雨拖風不自持，全身無力向人垂。

玉纖折得遙相贈，便似觀音手裏時。

*密意

呵花貼鬢黏寒發，凝酥光透猩猩血。

經過洛水幾多人，唯有陳王見羅襪。

*偶見

秋千打困解羅裙，指點醍醐索一尊。

見客入來和笑走，手搓梅子映中門。

*寒食夜有寄

風流大抵是倀倀，此際相思必斷腸。

雲薄月昏寒食夜，隔簾微雨杏花香。

*效崔國輔體四首

澹月照中庭，海棠花自落。獨立俯閑階，風動秋千索。

雨後碧苔院，霜來紅葉樓。閑階上斜日，鸚鵡伴人愁。

酒力滋睡眸，鹵莽聞街鼓。欲明天更寒，東風打窗雨。

羅幕生春寒，繡窗愁未眠。南湖一夜雨，應濕採蓮船。

*後魏時相州人作李波小妹歌疑其未備因補之

李波小妹字雍容，窄衣短袖蠻錦紅。未解有情夢梁殿，何曾自媚妒吳宮。難教牽引知酒味，因令悵望成春慵。

海棠花下秋千畔，背人撩鬢道匆匆。

*春晝

春融豔豔，大醉陶陶。漏添遲日，箭減良宵。

藤垂戟戶，柳拂河橋。簾幕燕子，池塘伯勞。

膚清臂瘦，衫薄香銷。楚殿衣窄，南朝髻高。

河陽縣遠，清波地遙。絲纏露泣，各自無憀。

*三憶

憶眠時，春夢困騰騰。輾轉不能起，玉釵垂枕棱。

憶行時，背手挼金雀。斂笑慢回頭，步轉闌幹角。

憶去時，向月遲遲行。強語戲同伴，圖郎聞笑聲。

*六言三首

春樓處子傾城，金陵狎客多情。朝雲暮雨會合，羅襪繡被逢迎。華山梧桐相覆，蠻江豆蔻連生。

幽歡不盡告別，秋河悵望平明。

一燈前雨落夜，三月盡草青時。半寒半暖正好，花開花謝相思。惆悵空教夢見，懊惱多成酒悲。

紅袖不幹誰會，揉損聯娟澹眉。

此間青草更遠，不唯空繞汀洲。那裏朝日才出，還應先照西樓。憶淚因成恨淚，夢游常續心遊。

桃源洞口來否，絳節霓旌久留。

*寒食日重游李氏園亭有懷

往年同在鸞橋上，見倚朱闌詠柳綿。今日獨來香徑裏，更無人跡有苔錢。傷心闊別三千里，屈指思量四五年。

料得他鄉遇佳節，亦應懷抱暗淒然。

*思錄舊詩於卷上，淒然有感，因成一章

緝綴小詩鈔卷裏，尋思閒事到心頭。

自吟自泣無人會，腸斷蓬山第一流。

*春閨二首

願結交加夢，因傾瀲灩尊。醒來情緒惡，簾外正黃昏。

氤氳帳裏香，薄薄睡時妝。長籲解羅帶，怯見上空床。

*代小玉家為蕃騎所虜後寄故集賢裴公相國

動天金鼓逼神州，惜別無心學墜樓。不得回眸辭傅粉，便須含淚對殘秋。折釵伴妾埋青塚，半鏡隨郎葬杜郵。

唯有此宵魂夢裏，殷勤見覓鳳池頭。

*薦福寺講筵偶見又別

見時濃日午，別處暮鐘殘。景色疑春盡，襟懷似酒闌。

兩情含眷戀，一餉致辛酸。夜靜長廊下，難尋屐齒看。

*複偶見三絕

霧為襟袖玉為冠，半似羞人半忍寒。

別易會難長自歎，轉身應把淚珠彈。

桃花臉薄難藏淚，柳葉眉長易覺愁。

密跡未成當面笑，幾回抬眼又低頭。

半身映竹輕聞語，一手揭簾微轉頭。

此意別人應未覺，不勝情緒兩風流。

*厭花落

厭花落，人寂寞，果樹陰成燕翅齊，西園永日閑高閣。

後堂夾簾愁不卷，低頭悶把衣襟撚。忽然事到心中來，四肢嬌入茸茸眼。也曾同在華堂宴，佯佯攏鬢偷回面。

半醉狂心忍不禁，分明一任傍人見。書中說卻平生事，猶疑未滿情郎意。錦囊封了又重開，夜深窗下燒紅紙。

紅紙千張言不盡，至誠無語傳心印。但得鴛鴦枕臂眠，也任時光都一瞬。

*春悶偶成十二韻

阡陌懸雲壤，闌畦隔艾芝。路遙行雨懶，河闊過橋遲。

雁足應難達，狐蹤浪得疑。謝鯤吟未廢，張碩夢堪思。

有意通情處，無言攏鬢時。格高歸斂笑，歌怨在顰眉。

醉後金蟬重，歡餘玉燕欹。素姿淩白柰，圓頰誚紅梨。

粉字題花筆，香箋詠柳詩。繡窗攜手約，芳草蹋青期。

別淚開泉脈，春愁罥藕絲。相思不相信，幽恨更誰知。

*想得

兩重門裏玉堂前，寒食花枝月午天。

想得那人垂手立，嬌羞不肯上秋千。

*偶見背面是夕兼夢

酥凝背胛玉搓肩，輕薄紅綃覆白蓮。此夜分明來入夢，當時惆悵不成眠。眼波向我無端豔，心火因君特地然。

莫道人生難際會，秦樓鸞鳳有神仙。

*五更

秋雨五更頭，桐竹鳴騷屑。卻似殘春間，斷送花時節。

空樓雁一聲，遠屏燈半滅。繡被擁嬌寒，眉山正愁絕。

*有憶

晝漏迢迢夜漏遲，傾城消息杳無期。愁腸泥酒人千里，淚眼倚樓天四垂。自笑計狂多獨語，誰憐夢好轉相思。

何時鬥帳濃香裏，分付東風與玉兒。

*半夜

板合數尊後，至今猶酒悲。一宵相見事，半夜獨眠時。

明朝窗下照，應有鬢如絲。

*信筆

睡髻休頻攏，春眉忍更長。整釵梔子重，泛酒菊花香。

繡疊昏金色，羅揉損砑光。有時閑弄筆，亦畫兩鴛鴦。

*寄恨

秦釵枉斷長條玉，蜀紙虛留小字紅。

死恨物情難會處，蓮花不肯嫁春風。

*兩處

樓上澹山橫，樓前溝水清。憐山又憐水，兩處總牽情。

*擁鼻

擁鼻悲吟一向愁，寒更轉盡未回頭。綠屏無睡秋分簟，紅葉傷心月午樓。卻要因循添逸興，若為趨競愴離憂。

殷勤憑仗官渠水，為到西溪動釣舟。

*閨怨

時光潛去暗淒涼，懶對菱花暈曉妝。

初坼秋千人寂寞，後園青草任他長。

*褭娜

褭娜腰肢澹薄妝，六朝宮樣窄衣裳。著詞暫見櫻桃破，飛醆遙聞豆蔻香。春惱情懷身覺瘦，酒添顏色粉生光。

此時不敢分明道，風月應知暗斷腸。

*多情

天遣多情不自持，多情兼與病相宜。蜂偷野蜜初嘗處，鶯啄含桃欲咽時。酒蕩襟懷微駊騀，春牽情緒更融怡。

水香剩置金盆裏，瓊樹長須浸一枝。

*偶見

千金莫惜旱蓮生，一笑從教下蔡傾。仙樹有花難問種，禦香聞氣不知名。愁來自覺歌喉咽，瘦去誰憐舞掌輕。

小疊紅箋書恨字，與奴方便寄卿卿。

*個儂

甚感殷勤意，其如阻礙何。隔簾窺綠齒，映柱送橫波。

老大逢知少，襟懷暗喜多。因傾一尊酒，聊以慰蹉跎。

*無題

小檻移燈灺，空房鎖隙塵。額波風盡日，簾影月侵晨。

香辣更衣後，釵梁攏鬢新。吉音聞詭計，醉語近天真。

妝好方長歎，歡餘卻淺顰。繡屏金作屋，絲幰玉為輪。

致意通綿竹，精誠托錦鱗。歌凝眉際恨，酒發臉邊春。

溪紵殊傾越，樓簫豈羨秦。柳虛禳沴氣，梅實引芳津。

樂府降清唱，宮廚減食珍。防閑襟並斂，忍妒淚休勻。

宿飲愁縈夢，春寒瘦著人。手持雙豆蔻，的的為東鄰。

碧瓦偏光日，紅簾不受塵。柳昏連綠野，花爛爍清晨。

書密偷看數，情通破體新。明言終未實，暗祝始應真。

枉道嫌偷藥，推誠鄙效顰。合成雲五色，宜作日中輪。

照獸金塗爪，釵魚玉鏤鱗。渺彌三島浪，平遠一樓春。

墮髻還名壽，修蛾本姓秦。棹尋聞犬洞，槎入飲牛津。

麟脯隨重釀，霜華間八珍。錦囊霞彩爛，羅襪砑光勻。

羞澀佯牽伴，嬌饒欲泥人。偷兒難捉搦，慎莫共比鄰。

紫蠟融花蒂，紅綿拭鏡塵。夢狂翻惜夜，妝懶厭淩晨。

茜袖啼痕數，香箋墨色新。

*倒押前韻

白下同歸路，烏衣枉作鄰。佩聲猶隔箔，香氣已迎人。

酒勸杯須滿，書羞字不勻。歌憐黃竹怨，味實碧桃珍。

翦燭非良策，當關是要津。東阿初度洛，楊惲舊家秦。

粉化橫波溢，衫輕曉霧春。鴉黃雙鳳翅，麝月半魚鱗。

別袂翻如浪，回腸轉似輪。後期才注腳，前事又含顰。

縱有才難詠，寧無畫逼真。天香聞更有，瓊樹見長新。

鬥草常更僕，迷鬮誤達晨。嗅花判不得，檀注惹風塵。

*閨情

輕風滴礫動簾鉤，宿酒猶酣懶卸頭。但覺夜深花有露，不知人靜月當樓。何郎燭暗誰能詠，韓壽香焦亦任偷。

敲折玉釵歌轉咽，一聲聲作兩眉愁。

*自負

人許風流自負才，偷桃三度到瑤台。

至今衣領胭脂在，曾被謫仙痛咬來。

*天涼

愁來卻訝天涼早，思倦翻嫌夜漏遲。

何處山川孤館裏，向燈彎盡一雙眉。

*日高

朦朧猶記管弦聲，噤z9餘寒酒半醒。

春暮日高簾半卷，落花和雨滿中庭。

*夕陽

花前灑淚臨寒食，醉裏回頭問夕陽。

不管相思人老盡，朝朝容易下西牆。

*舊館

前歡往恨分明在，酒興詩情大半亡。

還似牆西紫荊樹，殘花摘索映高塘。

*中春憶贈

年年長是阻佳期，萬種恩情只自知。

春色轉添惆悵事，似君花發兩三枝。

*春恨

殘夢依依酒力餘，城頭畫角伴啼烏。

平明未卷西樓幕，院靜時聞響轆轤。

*秋千

池塘夜歇清明雨，繞院無塵近花塢。五絲繩系出牆遲，力盡才瞵見鄰圃。下來嬌喘未能調，斜倚朱闌久無語。

無語兼動所思愁，轉眼看天一長吐。

*長信宮二首

天上夢魂何杳杳，宮中消息太沉沉。

君恩不似黃金井，一處團圓萬丈深。

天上鳳凰休寄夢，人間鸚鵡舊堪悲。

平生心緒無人識，一隻金梭萬丈絲。

*句

豈獨鴟夷解歸去，五湖漁艇且餔糟。（聞再除戎曹，依前充職）

