目：〔古文〕𡇡𥃦𥆤《唐韻》《集韻》《韻會》𠀤莫六切，音牧。《說文》人眼，象形，重童子也。《春秋元命苞》肝之使也。《韓詩外傳》心之符也。《禮·郊特牲》氣之淸明者也。易說卦離爲目。《註》南方之卦，主視。故爲目。《書·舜典》明四目。《註》廣四方之視，以決天下壅蔽。又《博雅》視也。凡注視曰目之。《史記·𨻰丞相世家》𨻰平去楚，渡河，船人疑其有金，目之。又動目以諭也。《前漢·高帝紀》范增數目羽擊沛公。又含怒側視也。《周語》國人莫敢言，道路以目。又《小爾雅》要也。《周禮·春官》簭人掌三易，以辨九簭之名，四曰巫目。《疏》是要目之事。又見也。《公羊傳·桓二年》內大惡諱，此其目言之何遠也。《註》目，見也，斥見其惡也。又稱也。《穀梁傳·隱元年》段，鄭伯弟也。以其目君，知其爲弟也。《註》謂稱鄭伯。又條目。《論語》請問其目。《註》條件也。《前漢·劉向傳》校中祕書，各有條目。又節目。《禮·學記》善問者如攻堅木，先其易者，後其節目。方氏曰：節則木理之剛，目則木理之精。又題目。《後漢·許劭傳》曹操微時，常求劭爲己目。《註》命品藻爲題目。《晉書·山濤傳》甄拔人物，各有題目，時稱山公啓事。又凡目。《周禮·天官·小宰》師掌官成，以治凡。司掌官法，以治目。《公羊傳·僖五年》一事而再見者，前目而後凡也。《春秋·繁露》目者，偏辨其事也。凡者，獨舉其事也。又科目。《舊唐書·懿宗紀》以宋震胡德融，考科目舉人。《宋史·選舉志》宋之科目有進土，有諸科，有武舉，常選外又有制科，有童子舉，而進士得人爲盛。又黃目，周彝名。《禮·明堂位》鬱尊用黃目。又暉目，鴆鳥也。《淮南子·繆稱訓》暉目知晏。《註》晏，無雲也。天將晏靜，暉目先鳴。又比目，魚名。不比不行。亦謂之鰈。見《爾雅·釋地》。又橫目，傅草別名。鬼目，苻草別名。俱見《爾雅·釋草》。又海外有一目國，一目中其面而居。見《山海經》。又天目，山名。《元和地志》上有兩峰，峰頂各一池，若天左右目。又縣名。《前漢·地理志》河目縣，屬幷州。又州名。《唐書·地理志》目州隷隴右道。又姓。《潛夫論》目夷氏，子姓，宋微子後。又目宿，草名。通作𥄕。《前漢·西城傳》馬耆目宿。《史記·大宛傳》作苜蓿。又叶莫筆切，音密。《夏侯湛抵疑》心有窮志，貌有飢色。吝江河之流，不以躍舟船之檝。惜東壁之光，不以寓貧婦之目。

𥃤：《字彙》居小功，音絞。目重皮也。《篇海》或作𥄩𥆎。

𥃦：《字彙》古文目字。註詳部首。

𥃧：《唐韻》敕鳩切《集韻》丑鳩切，𠀤音抽。《說文》眣也。本作䀺。又《廣韻》居夭切《集韻》舉夭切，𠀤音矯。義同。又《玉篇》目重瞼也。又《集韻》於絞切，音抝。深目也。與窅同。通作𥄀䁱眑。《字彙補》譌作䀞，非。

䀎：《玉篇》俗眄字。

𥃨：《玉篇》補木切，音卜。目骨。

盯：《廣韻》直庚切《集韻》除庚切，𠀤音棖。《玉篇》𥋝盯，視貌。《廣韻》直視也。《孟郊·城南聯句》眼瞟强盯𥋝。又《集韻》《韻會》𠀤抽庚切，音撐。又《廣韻》《集韻》𠀤張梗切，朾上聲。又《集韻》豬孟切，朾去聲。義𠀤同。《類篇》或作䁎。《集韻》與瞠同。或作瞪。

䀏：《唐韻》黃絢切《集韻》熒絹切，𠀤音縣。《說文》目搖也。或从旬作眴。又《唐韻》胡畎切，縣上聲。義同。又《集韻》須倫切，音荀。目眩也。

𥃩：《說文》艮本字。从匕目。匕目，猶目相上不相下也。○按《五音集韻》作㫐。又《集韻》眼，古作𥃩。註詳六畫。《六書本義》目也。从匕，取二目相比𠀤也。○按《廣韻》《集韻》𠀤音幺，望遠也。乃㫐字之譌。見日部㫐字註。

𥃪：《字彙補》古敲切，音嬌。地名。亦作𥄧。

𥃫：《字彙補》照昔切，音隻。目病也。

䀐：《廣韻》所咸切《集韻》師咸切，𠀤音攕。《廣韻》瞻視也。又《類篇》暫見也。與𥊀同。又《集韻》所鑑切，攕去聲。義同。

䀑：《正字通》譌𥄗字。

盰：《唐韻》《集韻》𠀤古旱切，干上聲。《說文》目多白也。又張目也。《白虎通》盰目𨻰兵，天下富昌。又人名。《後漢·西羌傳》隴西太守劉盰。又《廣韻》古按切《集韻》《韻會》居案切《正韻》古汗切，𠀤干去聲。義同。

䀒：《集韻》倉先切，音千。䀒瞑，遙視也。《張衡·南都賦》靑冥䀒瞑。《註》遙視闇未明也。又通作芊。《楚辭·九懷》遠望兮芊眠。《註》芊眠與䀒瞑音義同。

𥃲：《說文》具本字。从廾，貝省。古以貝爲貨。詳八部具字註。

䀓：《廣韻》《集韻》𠀤胡玩切，音換。睕䀓，轉目。一曰大目貌。

盱：《唐韻》況于切《集韻》《韻會》匈于切，𠀤音吁。《說文》張目也。《六書故》張目企望者，必猶豫不進也。《揚子·方言》燕代朝鮮冽水謂黸瞳子爲盱。《註》謂舉眼也。《易·豫卦》盱豫悔。《註》上視也。《前漢·王莽傳》盱衡厲色。《註》眉上曰衡。盱衡，舉眉揚目也。又《爾雅·釋詁》憂也。《詩·小雅》云何其盱。《鄭箋》病也。《朱傳》望也。又盱盱，張目貌。《荀子·非十二子篇》學者之嵬盱盱然。又視周章貌。《莊子·寓言篇》而睢睢盱盱，而誰與居。又《博雅》睢睢盱盱，元氣也。又《集韻》睢盱，小人喜悅貌。又質朴之形。《王延壽·魯靈光殿賦》鴻荒朴略，厥狀睢盱。又縣名。盱眙，屬臨淮郡。又盱水，西北至南昌，入湖漢，𠀤見《前漢·地理志》。又通作訏。《詩·鄭風》洵訏且樂。《註》洵，訏樂貌。韓詩作恂盱。《前漢·地理志》亦作恂盱。《註》恂，信。盱，大也。又草名。《爾雅·釋草》盱，虺牀。《註》蛇牀也。一名馬牀。又姓。《集仙傳》漢盱烈，豫章人。《墉城集》有盱母。《萬姓統譜》或从目从干，音幹。又人名。《公羊傳·昭三十一年》顏夫人有子，名盱。《註》盱，又許孤反。本或作𥅚。一音夸。又《集韻》雲俱切，音于。亦蛇牀也。與𦰲同。又《集韻》荒胡切，音呼。亦張目也。與𥅚同。

𥃳：《說文》盱本字。

𥃴：《集韻》虛政切，兄去聲。目轉也。

𥃵：《字彙》扶泛切，音梵。大目。

𥃶：同上，俗字。

𥃷：《正字通》釋典㝵字之譌。

䀔：《集韻》而振切，音認。視貌。一曰眩也。或作䀼。

盲：《唐韻》武庚切《集韻》《正韻》眉庚切《韻會》眉㼱切，𠀤音蝱。《說文》目無牟子。《釋名》盲，茫也，茫茫無所見也。《淮南子·泰族訓》盲者，目形存，而無能見也。又盲風，疾風也。《禮·月令》仲秋盲風至。又《正韻》巫放切。與望同。《周禮·天官內饔》豕盲眂而交睫腥。《註》盲，當爲望。《禮·內則》作望視。又叶謨郞切，莽平聲。《荀况佹詩》天地易位，四時易鄉。列星隕墜，旦暮晦盲。又叶謨蓬切，音蒙。《老子·道德經》五色令人目盲，五音令人耳聾。《越絕書》內視者盲，反聽者聾。《集韻》或作瞢朚𤷐。考證：〔《淮南子·泰俗訓》盲者，目形存，而無能見也。〕謹按盲者二句見泰族訓，謹照原書改泰族訓。

盳：《集韻》謨郞切，音芒。盳洋，仰視貌。又蒲光切，音旁。無放切，音妄。義𠀤同。《正字通》俗盲字，从亡目，失明也。何能仰視。

𥃸：貤字之譌。《字彙補》譌作𥅓，尤非。

𥃹：《集韻》樞絹切，音釧。視專貌。

直：〔古文〕𣓟𣖴《唐韻》除力切《集韻》逐力切，𠀤音値。《說文》正見也。《博雅》正也。《玉篇》不曲也。《易·坤卦》直其正也。《書·洪範》王道正直。又準當也。《禮·投壺》馬各直其算。《史記·平準書》以白鹿皮爲皮幣，直四十萬。又《增韻》當也。《儀禮·士冠禮》主人立于阼階下，直東序西面。《疏》謂當堂上東序牆也。又伸也。《孟子》枉尺而直尋。又《玉篇》侍也。《晉書·羊祜傳》悉統宿衞，入直殿中。又順也。《詩·鄭風》洵直且侯。又猶宜也。《詩·魏風》爰得我直。又猶但也。《孟子》直不百步耳。又猶故也。《史記·留侯世家》張良嘗遊下邳，圯上有一老父至良所，直墮其履圯下。又埋枉曰直。《韓愈·王仲舒墓誌》公知制誥友人得罪公，獨爲直其冤。又直來，無事而來也。《公羊傳·莊二十七年》直來曰來。又《禮·月令》田事旣畢，先定準直，農乃不惑。《疏》準謂輕重平均，直謂繩墨得中也。又骨直，謂强毅也。《周禮·冬官考工記工人》骨直以立。又語發聲。《史記·龜筴傳》神龜知吉凶，而骨直空枯。《正義曰》直，語發聲也。又柄也。《禮·明堂位》玉豆雕篹。《註》篹，籩屬，雕刻飾其直者也。《疏》雕鏤其柄。又殖也。《揚子·太𤣥經》直，東方也，春也。質而未有文也。《註》直之言殖也。萬物甲始出殖立，未有枝葉也。又《揚子·方言》袒飾謂之直袊。《註》婦人初嫁所著上衣，直袊也。又《韻會小補》器直，曲尺也。梓人用之。又官名。《鄧析子·轉辭篇》湯有司直之人。又《通典》漢時繡衣直指，卽秦時御史大夫。又直人，邑名。《左傳·昭二十三年》劉子取直人。又泉名。《公羊傳·昭五年》直泉者何，涌泉也。又門名。《三輔黃圖》長安城西出第二門曰直城門。又姓。漢有直不疑。又《諡法》肇敏行成曰直。又《集韻》《韻會》直吏切《正韻》直意切，𠀤音治。與値通。《史記·項羽紀》直夜潰圍。《註》直，讀曰値。當也。《索隱曰》古字例以直爲値。《前漢·酷吏傳》無直甯成之怒。《史記》作値。又物價曰直。《北史·齊景思王傳》食雞羹，何不還他價直也。又傭作得錢亦曰直。《柳宗元·送薛存義序》向使傭一夫於家，受若直，怠若事，則必甚怒而黜罰之矣。又叶直略切，音著。《樂府·焦仲卿妻詩》命如南山石，四體康且直。阿母得聞之，零淚應聲落。又叶直六切，音逐。《楚辭·九章》令五帝以折中兮，戒六神與嚮服。俾山川以備御兮，命咎繇使聽直。《六書正譌》从乚从十目。乚，古隱字。十目所視，雖隱亦直。會意。俗作直，非。考證：〔《揚子·方言》袒謂之直衿。《註》婦人初嫁所著上衣，直衿也。〕謹照原文袒下增飾字。兩衿字𠀤改袊。

𥃺：《字彙》於敎切，音靿。深目也。《廣韻》作𥃯。《集韻》作𥄀，與窅𥃧䁱眑同。

盵：《廣韻》去旣切《集韻》丘旣切，𠀤音氣。姓也。

𥃻：《字彙補》古文首字。註詳部首。

𥃼：《字彙補》音義同融。註詳虫部十畫。

𥃽：《字彙補》烏姜切，音央。《靑箱雜記》羊目𥃽瞳者，毒害人也。

盶：《集韻》五遠切，音阮。視也。《王延壽·王孫賦》盶𥊶𥌎而踧𣥨。《註》皆言形狀乖戾。

盷：《廣韻》亭年切，音田。目貌。《大戴禮·本命篇》人生三月而徹盷，然後能有見。《註》盷，精也，轉視貌。又《廣韻》地名，在絳。又《集韻》胡千切，音賢。大目也。一曰國名。又《廣韻》《集韻》𠀤胡涓切，音懸。盷瞑，大目也。又《集韻》眉貧切，音珉。視貌。與盿同。

𥄃：譌㸓字。《說文》本作㫘，美畢切，不見也。从日，否省聲。《類篇》或作㸓，載日部。《字彙》从目，非。

𥄄：《正字通》譌眽字。

𥄅：《正字通》譌昈字。

相：《唐韻》《正韻》息良切《集韻》《韻會》思將切，𠀤音襄。《說文》省視也。又《廣韻》共也。《正韻》交相也。《易·咸卦》二氣感應以相與。《公羊傳·桓三年》胥命者何，相命也。《註》胥，相也。相與胥音別義通。又質也。《詩·大雅》追琢其章，金玉其相。又相思，木名。《左思·吳都賦》相思之樹。《註》大樹也。東冶有之。又《唐韻》《正韻》𠀤息亮切，襄去聲。《爾雅·釋詁》視也。《左傳·隱十一年》相時而動。又《集韻》助也。《易·泰卦》輔相天地之宜。《書·立政》用勱相我國家。又《爾雅·釋詁》導也。又勴也。《註》謂贊勉。《疏》鄉飲酒云：相者，一人敎導，卽贊勉也。又《增韻》𢷤也。《周禮·春官·大宗伯》朝觀會同，則爲上相。《註》相，詔王禮也。出接賔曰𢷤，入詔禮曰相。相者，五人卿爲上𢷤。又《廣韻》扶也。《禮·禮器》樂有相步。《註》扶工也。又《小爾雅》治也。《左傳·昭九年》𨻰水屬也，火水妃也，而楚所相也。《註》楚之先祝融，主治火事。又選擇也。《周禮·春官·簭人》上春相簭。《註》謂更選擇其蓍也。又送杵聲。《禮·曲禮》鄰有喪，舂不相。《註》相者，聲以相助，歌以助舂，猶引重者呼邪許也。又相術。《左傳·文元年》內史叔服能相人。又月名。《爾雅·釋天》七月爲相。又官名。《呂覽》相者，百官之長也。《古三墳》伏犧氏上相共工，下相皇桓。《前漢·百官公卿表》相國，丞相，皆秦官。又計相。《史記·張丞相傳》張蒼遷爲計相。《註》專主計籍。又內相。《唐書·陸贄傳》贄爲翰林時，號內相。又家相。《禮·曲禮》士不名家相。《註》主知家務者。又《周禮·春官》有馮相氏。《夏官》有方相氏。又樂器。《禮·樂記》治亂以相。《註》相卽拊也。亦以節樂，以韋爲表，裝之以穅。穅，一名相，因以名焉。又星名。《石申星經》相星在北極斗南。又江神，名奇相。見《博雅》。又太史𠋫部有相風竿。《傅休奕相風賦》表以靈鳥，鎭以金虎。以𠋫祥風，以占吉凶。《古今注》作伺風鳥，夏禹所作也。又藥名。《本草綱目》𤰞相，麻黃別名。相鳥，馬蘭別名。又地名。《商書序》河稟甲居相。《註》在河北。令魏郡有相縣。又州名。後魏置相州，唐曰鄴都。又姓。《後漢·南蠻傳》武落鐘離山出四姓，一曰相氏。《後秦》相雲。《北齊》相願。又相里，務相，空相，熊相，倚相，京相，沂相，俱複姓。又《字彙補》音禳。《禮·祭法》相近於坎壇，祭寒暑也。《註》相近當爲禳祈，王肅又作祖迎。又叶思必切，音悉。《杜甫·漫興絕句》恰似春風相欺得，夜來吹折數枝花。《陸游詩話》白樂天用相字，多作思必切，如爲問長安月，如何不相離是也。此詩相欺，亦當讀入聲。《說文》易緯文曰：地可觀者，莫可觀於木，故从目从木。《正字通》相，俗作𥄢，轉注。相，思將切，省視也。𥄢，莫卜切，目不明也。分相𥄢爲二，非。

䀕：《廣韻》直引切《集韻》丈忍切，𠀤音朕。瞋怒目貌。又《類篇》目之精也。《後漢·盧植傳註》無目䀕曰瞽。與眹通。

𥄆：《正字通》俗眂字。

䀖：《集韻》他年切，音天。視也。又他甸切，天去聲。義同。又《篇海》仰視也。《集韻》或作瞋睼。

𥄇：《集韻》與眂同。一作同睧省。

𥄈：《集韻》莫六切，音目。敬也。通作穆。《字彙》與睦同。

盹：《集韻》朱倫切，音諄。與𥇜同。《類篇》鈍目也。《篇海》目藏也。又《廣韻》《集韻》𠀤之閏切，諄去聲。義同。

䀗：《唐韻》《集韻》𠀤古穴切，音玦。《說文》涓目也。《廣韻》目患也。又《集韻》呼決切，音血。驚視也。又顧盼不定貌。《王延壽·王孫賦》眎𥊬睫以䀗睳。《集韻》與瞲𥄴同。《泝原》通作𥄎。《說文》本作䀗，从目夬聲。《徐鉉曰》當从決省。䀗字从目从叏。

𥄉：《唐韻》古堯切《集韻》堅堯切，𠀤音澆。《說文》到𩠐也。賈侍中說，斷𩠐到縣也。《廣韻》漢三族，令先黥劓，斬左右趾，𥄉首，葅其骨，謂之具五𠛬。《六書正譌》俗用梟，非。梟，不孝鳥也。

𥄊：《字彙》同𥄉。

䀘：《正字通》同䀘。䀘原字从幵。《唐韻》苦兮切《集韻》牽奚切，𠀤音谿。《說文》蔽人視也。一曰直視也。又《集韻》堅奚切，音雞。躁視也。又《廣韻》戸圭切，音攜。能視也。又直視貌。又《集韻》詰計切，音契。義同。《說文》或作𥅝。《集韻》或作𥅳。䀘原字从幵。

𥄋：《集韻》女六切，音肭。視也。

盺：《集韻》許斤切，音欣。《玉篇》喜也。又《類篇》視不明貌。

𥄌：《正字通》俗睟字。

盻：《唐韻》《集韻》《韻會》《正韻》𠀤胡計切，音係。《說文》恨視貌。《魏志·許褚傳》馬超問，虎侯安在。魏太祖顧指褚。褚瞋目盻之，超不敢動。又勤苦貌。《孟子》使民盻盻然。《趙註》勤苦不休息貌。《朱註》恨視也。又《廣韻》五計切。《集韻》研計切，𠀤音詣。又《集韻》吾禮切，詣上聲。義𠀤同。《字彙》盻字乃盻恨之盻，今人混作盼睞之盼，非。

盼：《唐韻》《集韻》《韻會》匹莧切《正韻》匹襉切，𠀤攀去聲。《玉篇》目黑白分明也。《詩·衞風》巧笑倩兮，美目盼兮。《註》盼，叶匹見反。又《佩觿集》美人動目貌。《宋玉·神女賦》目若微盼，精彩相接。又《正韻》顧也，視也。《宋書·謝晦傳》同被齒盼。《魏書·昭成子孫元暉傳》亦蒙恩盼。又木名。《山海經》浮山多盼木，枳葉而無傷，木蟲居之。又州名。《唐書·地理志》隴右道有盼頓州。又水名。《山海經》黃山，盼水出焉，西流注於赤水。又人名。《史記·楚世家》齊將田盼子。又姓。《山海經》深目民之國盼姓，食魚。《註》黃帝時姓也。又《集韻》披班切，音攀。亦美目也。又《字彙補》符分切，音汾。瞵盼，天旦欲明也。《王褒·九懷》進瞵盼兮上丘墟。○按《說文》盼、盻、眄音義各別。《韻補》盼一作眄。舉要盼亦同盻。𠀤非。

𥄍：《集韻》古獲切，音幗。目貌。

盽：《集韻》與䀱同。

䀙：《廣韻》《集韻》𠀤七計切，音砌。《玉篇》視也。《類篇》察也。一曰袤視。與𥉻同。

盾：《唐韻》食尹切《集韻》《韻會》豎尹切，𠀤犉上聲。《說文》瞂也，所以扞身蔽目，象形。《釋名》遯也。跪其後，避以隱遯也。《詩·秦風》龍盾之合。《傳》盾，干也。畫龍於盾，合而載之，以蔽車也。《左傳·定八年》虞人以鈹盾夾之。《周禮·夏官》司兵掌五盾。《註》干櫓之屬。《齊語》管子曰：制輕罪，贖以鞼盾一戟。《註》綴革有文，如繪也。《管子·幼官篇》兵尚脅盾。《註》署之于脅，故名。《宋史·兵農志》楊偕獻所製神盾。《元史·世祖紀》馬八國進銅盾。又鉤盾，宦者近署。《前漢·昭帝紀》上耕于鉤盾弄田。又官名。《唐書·百官志》鉤盾署令二人，掌供薪炭，鵝鴨，蒲藺，陂池，藪澤之物。又星名。《史記·天官書》杓端外一星，爲盾天鋒。又國名。《魏書·世祖紀》頞盾國獻獅子。又言不相副曰矛盾。詳見矛字註。又《集韻》庾準切《正韻》羽敏切，𠀤音允。亦干也。又中盾，太子詹事之屬。《前漢·班固敘傳》數遣中盾，請問近臣。《師古曰》盾，讀曰允。今作中允。又《廣韻》徒損切《集韻》《韻會》杜本切《正韻》徒本切，𠀤豚上聲。人名。晉卿趙盾。《集韻》通作楯。別作𢧕，非。

𥄎：《唐韻》火劣切《集韻》翾劣切，𠀤音𩖶。《說文》舉目使之也。从攴从目。又《廣韻》况逼切《集韻》忽域切，𠀤音洫。又《廣韻》望發切《集韻》勿發切，𠀤音韤。又《廣韻》《集韻》𠀤七役切，音𢔠。義𠀤同。又《類篇》目小動也。《泝原》與瞲同。《六書故》別作䀗。

𥄏：《正字通》俗眵字。

盿：《廣韻》武巾切《集韻》眉貧切，𠀤音珉。視貌。或作盷䁕𥄐。

𥄐：《字彙》同盿。

𥄑：《廣韻》防無切，音扶。望也。

𥄒：《集韻》許𦚢切，音靴。目動也。

眀：《集韻》《正韻》𠀤眉兵切，音鳴。視瞭也。○按《正字通》云：《莊子·外物篇》目徹爲明。不借用眀，从日月，會明意。目明意，目明與明暗之明義同。田蓺衡曰：古皆从日月作明。漢乃从目作眀。《廣韻》禮部韻略俱不收眀字。《正韻》沿《玉篇》《集韻》之誤，分明、眀爲二，非。

省：〔古文〕𡮀䁞《唐韻》《集韻》《韻會》《正韻》𠀤息幷切，騂上聲。《說文》視也。《爾雅·釋詁》察也。《易·觀卦》先王以省方觀民設敎。《論語》吾日三省吾身。又《廣韻》審也。《正字通》明也。《列子·楊朱篇》實僞之辨，如此其省也。又孟孫陽曰：一毛微於肌膚，肌膚微於一節，省矣。又《爾雅·釋詁》善也。《詩·大雅》帝省其山。《箋》省，善也。《禮·大傳》省于其君。《註》善于其君，謂免于大難也。又《小爾雅》過也。《史記·秦始皇紀》飾省宣義。《註》飾，文飾也。省，過也。又《博雅》省省，不安也。《揚子·方言》秦晉之閒謂不安爲省省。又《唐韻》《集韻》《韻會》《正韻》𠀤所景切，生上聲。禁署也。《前漢·昭帝紀》帝姊長公主共養省中。《蔡邕云》本爲禁中，避元后父名改曰省中。《師古曰》省，察也。言入此中者當察視，不可妄也。又《唐書·百官志》官司之別曰省，曰臺，如尚書，黃門，中書，祕書，殿中，內侍六省是也。《韻會》本作𡨽。或作𨵥。又《集韻》𥳑也。《韻會》少也。《左傳·僖二十一年》貶食省用。《禮·鄉飲·酒義》拜至獻酬，辭讓之節繁，及介省矣。《註》小減曰省。《史記·李將軍傳》莫府省約文書籍事。《註》省，少也。又《釋名》省，嗇也。曜嗇約少之言也。又藕名。《淸異錄》北戎藕止三孔，漢語轉譯其名曰省事三。又姓。《左傳》宋大夫省臧。又與眚通。《書·洪範》王省惟歲。《史記·宋世家》作眚。《公羊傳·莊二十二年》春王正月，肆大省。《左傳》《穀梁》作眚。又《集韻》息淺切，音蘚。同獮。秋田也。《禮·玉藻》惟君有黼裘，以誓省。《註》省，當爲獮。《說文》本作𥅱。从睂省，从屮。《徐鉉曰》屮，通識也。《同文舉要》舊从目从屮，徹於目者，能省視。又从少从目。凡物少經目則省事。眇同意。《字彙補》又作①。①字原作屮下省。

𥄓：《集韻》方鳩切，缶平聲。見也。○按字从不目，與見義遠，疑是㫘字之譌。

眂：《唐韻》常利切《集韻》時利切，𠀤音嗜。《說文》眂貌。又與視通。《周禮·天官·大宰》王眂治朝，則贊聽治。又《食醫》凡食齊眂春時。《疏》眂，猶比也。《師曠·禽經》白鷁相眂而孕。《註》雄雌相視而孕也。又《博雅》語也。《正韻》與眎通。互詳眎字註。又《廣韻》承旨切《正韻》善指切，𠀤嗜上聲。亦與視同。又《唐韻》是支切《集韻》常支切，𠀤嗜平聲。《玉篇》視也。《廣韻》眂眂役目。又《集韻》章移切，音支。義同。《說文》見部，古視字从氐。《舉要》亦作眡。○按从氐非，視音諧聲，當以从氏爲正。考證：〔《周禮·天官·大宰》王眂治朝，則贊聽政。〕謹照原文聽政改聽治。

眃：《集韻》王分切，音雲。眩眃，視不明貌。又《集韻》戸袞切，音混。眩眃，疾視貌。《後漢·張衡思𤣥賦》儵眩眃兮反常閭。《註》眩，眃音縣混。

䀚：《集韻》魚剛切，音卬。舉目視也。

眄：《唐韻》莫甸切《集韻》《韻會》眠見切《正韻》莫見切，𠀤音麫。《說文》目偏合也。又袤視也。《揚子·方言》自關而西，秦晉之閒曰眄。《史記·鄒陽傳》按劒相眄。《前漢·班固敘傳》虞卿以顧眄，而捐相印。《陶潛·歸去來辭》眄庭柯以怡顏。又流眄，轉眼貌。《張衡·西京賦》眳藐流眄，一顧傾城。又《淮南子·覽冥訓》臥倨倨，興眄眄。《註》眄眄然，視無智巧貌也。又《廣韻》《集韻》《韻會》彌殄切《正韻》莫辨切，𠀤麫上聲。義同。俗作䀎。

眅：《唐韻》普班切《集韻》《韻會》《正韻》披班切，𠀤音攀。《說文》多白眼也。又《六書故》反目貌。又人名。《左傳》鄭游眅，字子明。又《廣韻》《集韻》《韻會》《正韻》𠀤普版切，攀上聲。義同。又《正字通》膜侵睛，謂之眅睛。又《集韻》普患切，攀去聲。義同。《集韻》或作𥈼。

眆：《集韻》撫兩切《正韻》妃兩切，𠀤音紡。《玉篇》眆䀟，見似不諦。《正字通》與仿彷髣𠀤同。又《集韻》微見也。或作眪。又《正韻》與倣同。《唐袁楚客規魏元忠書》非眆桀歟。

𥄔：《廣韻》《集韻》𠀤普蓋切，音霈。𥄔昧，目不明也。又《廣韻》《集韻》𠀤博蓋切，音貝。《玉篇》不明貌。《集韻》或从日作昁。又《集韻》普活切，音鏺。與𥄱同。

𥄕：《唐韻》莫撥切，音末。《說文》目不正也。从𦫳从目。《徐鍇曰》丫角戾也。又《廣韻》《集韻》𠀤徒結切，音垤。義同。又《集韻》莫結切，音蔑。義同。或書作𦭝。《字彙》从𦫳，與从艸者不同。

眇：《唐韻》亡沼切《集韻》《韻會》《正韻》弭沼切，𠀤音藐。《說文》一目小也。《釋名》目匡陷急曰眇。眇，小也。《正韻》偏盲也。《易·履卦》眇能視。《穀梁傳·成元年》晉郤克眇。又《正韻》微也，細也，末也。《前漢·昭帝詔》朕以眇身護保宗廟。又《博雅》遠也。《莊子·庚桑楚》藏其身也，不厭深眇而已矣。又《增韻》盡也。《荀子·王制篇》王者仁眇天下，義眇天下，威眇天下。又細視也。《前漢·班固答賔戲》離婁眇目於毫分。又杳眇，遠視貌。《史記·司馬相如傳》俛杳眇而無見。又《集韻》《正韻》𠀤彌笑切，音妙。《類篇》成也。《易·繫辭》眇萬物而爲言。王肅說。今本作妙。又《集韻》眇然，微細貌。又幼眇，精微也。《前漢·元帝贊》窮極幼眇。《註》師古讀要妙。又要眇，好貌。《楚辭·九歌》美要眇兮宜修。

眈：《唐韻》丁含切《集韻》《韻會》《正韻》都含切，𠀤音酖。《說文》視近而志遠。《易·頤卦》虎視眈眈。《釋文》虎下視貌。又樂也。《書·無逸》惟眈樂之從。《傳》過樂之謂眈。《中庸》和樂且眈。《詩·小雅》作湛。《爾雅·釋詁》作妉。《說文》作媅，音義𠀤同。又《廣韻》《集韻》𠀤都感切，酖上聲。亦虎視也。又《廣韻》徒含切《集韻》徒南切，𠀤音潭。義同。又《集韻》徒感切，潭上聲。徐視也。與𧡪同。又《集韻》丑甚切，音踸。出頭視也。通作闖。又叶持林切，音沈。《詩·衞風》于嗟女兮，無與士眈。叶上葚。葚，平聲。《張翰·雜詩》靑條若總翠，黃葉如散金。嘉卉亮有觀，顧此難久眈。《正字通》眈與耽別。耳𠂹之耽从耳，眈樂之眈从目。易，書，詩本作眈，譌作耽。正韻：耽，一作眈，非。俗作躭，尤非。

眉：〔古文〕𥅮《唐韻》武悲切《集韻》《韻會》𥄐悲切，𠀤音麋。《說文》目上毛也。《釋名》媚也。有嫵媚也。《春秋·元命包》天有攝提，人有兩眉，爲人表𠋫，陽立于二，故眉長二寸。《註》攝提二星頗曲，人眉似之。又《揚子·方言》東齊謂老曰眉。《郭璞註》言秀眉也。《詩·豳風》爲此春酒，以介眉壽。《註》豪眉也。又渠眉，玉飾之溝瑑也。《周禮·春官·典瑞》駔圭璋，璧琮，琥璜之渠眉。又井邊地曰眉。《前漢·游俠傳》揚雄酒箴曰：觀瓶之居，居井之眉。《註》若人目上之有眉也。又姓。宋眉壽，明眉旭。又《韻會》通作麋。《大戴禮·主言篇》孔子愀然揚麋。《荀子·非相篇》伊尹之狀，面無須麋。又通作嵋。峨嵋山，在蜀嘉定府峨眉縣南百里，兩山相對如蛾眉。又州名。魏置眉州，因峨眉山爲名。○按《說文》本作睂，从目，象睂之形。上象額理也。徐曰：仌，頟理也。指事。隸作眉，《字彙補》又作𥅕𥇮，非。

𥄖：《玉篇》許己切，音迄。視也。

䀛：《唐韻》莫佩切，音妹。《說文》目冥遠視也。一曰久也。又旦明也。《班固·幽通賦》䀛昕寤而仰思。《註》䀛昕，晨旦明也。又《博雅》䀛，䀛視也。又《玉篇》亡拜切《廣韻》莫拜切《集韻》暮拜切，𠀤霾去聲。義𠀤同。又《廣韻》䀛眼久視也。又《玉篇》亡撥切《廣韻》莫撥切，𠀤音末。遠視也。一曰不正視貌。又《集韻》文拂切，音勿。《類篇》瞑也。《字彙補》冥莫也。《劉歆·遂初賦》飄寂寥以荒䀛。又《集韻》莫八切，音㑻。視也。又惡視也。與䀣同。

䀜：《正字通》同䀛。又《篇海》呼骨切，音忽。急視貌。

眊：《唐韻》亡報切《集韻》《韻會》《正韻》莫報切，𠀤音帽。《說文》目少精也。一曰不明貌。《孟子》胷中不正，則眸子眊焉。《前漢·息夫躬傳》憤眊不知所爲。《封龍子御對篇》眊眊乎其猶醉也。又《唐國史補》進士不捷而飲，謂之打眊𦗵。《蘇軾·與潘三失解後飲酒詩》顧我自爲都眊矂。一作毷氉。又與耄同。言老而視眊也。《前漢·武帝紀》哀夫老眊。《註》眊，古耄字。老稱也。又《玉篇》《廣韻》莫角切《集韻》墨角切，𠀤尨入聲。義同。又《博雅》眊眊，思也。或作𥉗。又《集韻》莫佩切，音妹。《博雅》好也。又《集韻》慕各切，音莫。目不明也。與瞙同。

看：《唐韻》苦寒切《集韻》《韻會》《正韻》丘寒切，𠀤音刊。《說文》睎也。《博雅》視也。《吳志·周魴傳》看伺空隙。《𥳑文帝對燭賦》迴照金屏裏，眽眽兩相看。又《宋史·禮志》大宴前一日，御殿閱百戲謂之獨看。又《遼史·地理志》大東丹國新建南京，分南北，市中爲看樓，晨集南市，夕集北市。又姓。見《姓苑》。又《唐韻》苦旰切《集韻》《韻會》墟旰切《正韻》袪幹切，𠀤刊去聲。義同。又叶苦堅切，音牽。《吳邁遠·長相思詩》經春不舉袖，秋落寧復看。一見願道意，君門已九關。關，音涓。又叶苦甸切，牽去聲。《蘇轍·詠彝亭詩》千里思山夢中見，要須罷郡歸來看。《說文》从手下目。徐曰：以手翳目而望也。重文作𣉙。俗作㸔。

𥄗：《唐韻》《集韻》𠀤烏括切，音斡。《說文》捾目也。又《集韻》鄔管切，斡上聲。義同。又《集韻》女夬切，嬭去聲。睉𥄗，目惡。

𥄘：《佩觿集》失冉切，音陝。姓也。

𥄙：《說文》古文視字。註詳見部五畫。

𥄚：《字彙補》古文視字。註詳見部五畫。

𥄛：《字彙補》許乙切，音迄。𥄛嚮也。

𥄜：《字彙補》丘乙切，音乞。視也。

𥄝：《字彙補》莫見切，音面。邪視。

𥄞：《字彙補》菲朗切，音仿。𥄞見也。

𥄱：《唐韻》扶沸切《集韻》父沸切，𠀤音狒。《說文》目不明也。又《集韻》芳未切，音費。義同。又《廣韻》《集韻》𠀤普活切，音鏺。𥄱眛，目不明貌。或作𥄔。又《集韻》敷勿切，音拂。視貌。又《類篇》亦書作䀟。與髴彿弗𠀤通。眆䀟，已見眆字註。

䀟：同𥄱。

眎：《玉篇》古文視字。註詳見部五畫。《魏志·武帝紀》袁紹虎眎四州。《宋史·流球國傳》眎月盈虧以紀時。《文子·微明篇》眎于冥冥，聽于無聲。又人名。《南史·蕭思話傳》蕭惠明子眎素。又《廣韻》神至切，音示。《玉篇》語也。《廣韻》呈也。《前漢·趙充國傳》以眎羌虜。《註》眎，亦示字。

眏：《廣韻》烏郞切《集韻》於郞切，𠀤音鴦。《玉篇》囙不明也。又《廣韻》眏𥉽，目貌。又《集韻》倚朗切，鴦上聲。義同。又《集韻》倚兩切，音怏。恨視。又《集韻》於慶切，音映。視也。與暎同。

眐：《廣韻》《集韻》𠀤諸盈切，音征。《玉篇》獨視貌。又《集韻》之盛切，征去聲。耑視也。

𥄲：《字彙》彌邪切，音眻。目小也。眻原字从𦍋，不从羊。

䀠：《唐韻》九遇切《集韻》俱遇切，𠀤音句。《說文》左右視也。《元包經》大有䀠鎣于頁。傳曰：目之覽也。《註》䀠，目。頁，首也。又彥䀠，人名。見《宋史·宗室表》。又《廣韻》舉朱切《集韻》恭于切，𠀤句平聲。義同。《玉篇》與瞿同。《集韻》或作奭眗。《六書故》通作𥉁。

眑：《集韻》《韻會》《正韻》𠀤伊鳥切，音杳。《類篇》視貌。又《韻會》深遠也。《前漢·禮樂志·安世房中歌》淸思眑眑。又《廣韻》《集韻》《韻會》《正韻》𠀤於糾切，幽上聲。義同。又《集韻》於絞切，音拗。深目也。與窅同。又《廣韻》《集韻》𠀤於交切，拗平聲。與䫜同。面目不平也。見《趙叔向·肎綮錄》。

眒：〔古文〕𥋀《廣韻》《集韻》《韻會》𠀤試刃切，申去聲。張目也。又引目也。又《玉篇》疾貌。《史記·司馬相如子虛賦》儵眒淒洌。《張揖註》皆疾貌。又《廣韻》鳥獸驚貌。《左思·蜀都賦》鷹犬倏眒。《李善註》眒，驚也。又《廣韻》失人切《集韻》升人切，𠀤音申。義同。《集韻》或作瞋。

眓：《唐韻》《集韻》𠀤呼括切，音豁。《說文》視高貌。《博雅》眓眓，視也。又《集韻》呼哲切，音𩖶。義同。

𥄳：《唐韻》徒合切《集韻》達合切，𠀤音沓。《說文》目相及也。本作眔。从目从隶省。凡鰥懷等字皆从此。

眕：《唐韻》之忍切《集韻》《韻會》《正韻》止忍切，𠀤音軫。《說文》目有所限而止也。又《爾雅·釋言》重也。《左傳·隱三年》石碏曰：憾而能眕者，鮮矣。《註》安重貌。戴侗曰：有忍意。又人名。晉右衞將軍𨻰眕。《晉書音義》又音眞。《篇海》或作𥇐。

眖：《集韻》許放切，音況。《玉篇》視也。又人名。孟眖。見《宋史·宗室表》。

眗：《廣韻》舉朱切《集韻》恭于切，𠀤音拘。《玉篇》左右視也。與䀠同。又《集韻》匈于切，音吁。眗瞜，笑也。本作𥈈。又《集韻》墟侯切，音摳。《埤蒼》目深貌。或作䁱瞘。

眘：《玉篇》古文愼字。註詳心部十一畫。《史記·虞卿傳》趙王割縣媾秦。卿曰：王眘勿予。《南史·王融傳》州閭鄉黨見許愚眘。又國名。《前漢·武帝紀》海外肅眘。又人名。《宋史》孝宗諱眘。又姓。見《直音》。《說文》本作𡺊。《廣韻》作昚。《正韻》亦作眘。《讀書通》通作麎。

𥄴：《集韻》呼決切，音血。驚視也。《王延壽·魯靈光殿賦》仡欺𤟧以鵰𥄴。《註》如鵰之視也。《聲類》與瞲同。《集韻》或作䀗。又《集韻》古穴切，音玦。目深貌。同𥈾省。

眙：《唐韻》《集韻》《韻會》《正韻》𠀤丑吏切，笞去聲。《說文》直視也。《徐曰》視不移也。《史記·滑稽傳》目眙不禁。又《揚子·方言》眙，逗也。西秦謂之逗。《註》逗卽今住字，謂住視也。又《字林》驚視貌。《班固·西都賦》雖輕迅與僄狡，猶愕眙而不能階。又《廣韻》丈證切，澄去聲。直視貌。一作瞪。又《集韻》丑證切，敕去聲。義同一作覴。又《廣韻》與之切《集韻》《韻會》盈之切，𠀤音怡。舉目貌。又盱眙，縣名，在楚州。通作台。

眚：《唐韻》《集韻》《韻會》《正韻》𠀤所景切，生上聲。《說文》目病生翳也。又《廣韻》過也，災也。《易·訟卦》无眚。《釋文》子夏傳云：妖祥曰眚。馬云：災也。鄭云：過也。《書·舜典》眚災肆赦。《傳》眚謂過誤。《左傳·僖三十三年》不以一眚掩大德。《註》眚謂微傷。《後漢·郞顗傳》景雲降集，眚沴息矣。《註》眚沴，謂災氣。又妖病也。《前漢·外戚傳》中山小王未滿歲有眚病。《孟康註》妖病也。蘇林曰：名爲肝厥，發時唇口手足指甲皆靑。又裁省也。《周禮·地官·大司徒》荒政十二，七曰眚禮。《註》荒政，殺禮也。又通作㾪，瘦謂之㾪。《周禮·夏官·大司馬》馮弱犯寡則眚之。《註》眚，損也。四面削其地，猶人眚瘦也。又通作省。詳省字註。又《集韻》息井切，騂上聲。義同。

𥄵：《廣韻》許聿切《集韻》休必切，𠀤熏入聲。深目貌。與瞲，𥅛同。又《五音集韻》于聿切，音淢。目動也。

眛：《唐韻》《集韻》《韻會》《正韻》𠀤莫佩切，音妹。《說文》目不明也。《廣韻》目暗也。《左傳·僖二十四年》目不別五色之章爲眛。又《廣韻》《集韻》《正韻》𠀤莫貝切，音沬。義同。

眜：《唐韻》莫撥切，音末。《說文》目不明也。又人名項羽將鐘離眜。又《集韻》莫結切《正韻》彌列切，𠀤同蔑。地名。《春秋·隱元年》公及邾儀父盟于蔑。《公羊傳》《穀梁傳》𠀤作眜。

眝：《唐韻》陟呂切《集韻》展呂切，𠀤音貯。《說文》長眙也。一曰張目也。《陸機·弔魏武帝文》貯美目其何望。又《廣韻》《正韻》直呂切《集韻》《韻會》丈呂切，𠀤音佇。義同。《字彙補》亦作𥅖。

𥄶：《集韻》與覗同。竊見也。通作伺。

䀡：《廣韻》丑豔切《集韻》敕豔切，𠀤諂去聲。《玉篇》視也。《類篇》窺也。與覘同。又《集韻》《韻會》𠀤癡廉切，諂平聲。亦同覘。《類篇》闚也。《揚子·方言》凡相竊視，南楚或謂之䀡。又《集韻》之廉切，音詹。目垂也。又《廣韻》《集韻》𠀤丁兼切，店平聲。《類篇》竊視也。又《廣韻》目垂貌。又《廣韻》丁念切《集韻》都念切，𠀤音店。義同。又《靑箱雜記》䀡䁠者，淫亂也。又《集韻》吐濫切，塔去聲。𠋫視也。

眞：〔古文〕𡙊《唐韻》側鄰切《集韻》《韻會》《正韻》之人切，𠀤軫平聲。《說文》仙人變形而登天也。《司馬子坐忘樞翼篇》鍊形爲氣，名曰眞人。又《玉篇》不虛假也。《韻會》實也。僞之反也。《正韻》神也，淳也，精也，正也。《莊子·漁父篇》眞者，精誠之至也。《前漢·宣帝詔》使眞僞毋相亂。《後漢·馬援傳》帝王自有眞也。又《南齊書·顧歡傳》佛號正眞，眞會無生。《天隱子神解篇》本一性而言，謂之眞如。又《舊唐書·明皇紀》莊子文子列子庚桑子所著書，改爲眞經。又天曰眞宰。《莊子·齊物論》若有眞宰，而特不得朕。又天眞，天乙，始生之眞元也。《黃帝素問》有上古天眞論。又畫像曰寫眞。《張君房麗情集》蒲女崔徽寫眞，寄裴敬中。又星名。《晉書·天文志》京房風角集星章，妖星，一曰眞若。歲星所生也。又茶名。《博物志》飲眞茶，令人少眠。任昉云：眞，香茗，出巴東。又香名。《洪芻香譜》降眞香，生南海諸山。又金名。《本草·釋名》陶弘景曰：仙方名金爲太眞。又玉名。《抱朴子僊藥篇》𤣥眞者，玉之別名也。又州名。漢廣陵地，宋置眞州。又四川化外，唐置眞州。又姓。漢長史眞祐，宋學士眞德秀。又複姓。唐將軍眞郭待封。又《南齊書·魏虜傳》北魏呼官吏爲眞，如直眞，烏矮眞之類。又叶之然切，音旃。《陸雲·陸常侍誄》於惟君德，齊聖廣淵。羣彥景附，漸化濯眞。《六書正譌》人受氣以生，目最先，神之所聚，無非實也。故从目从匕。匕，化也。从兀，氣之狀也。會意。《孫季昭曰》六經之中無眞字。𠤛，古文眞。

真：同眞。俗字。

𥄷：《集韻》果羽切，音矩。《玉篇》視也。《類篇》驚視貌。與𥈋同。

𥄸：《集韻》莫飽切，音卯。𥅟𥄸，邪視。

眠：〔古文〕𥺠《唐韻》莫賢切《集韻》《韻會》民堅切《正韻》莫堅切，𠀤麫平聲。《說文》翕目也。《釋名》泯也。無知泯泯也。《玉篇》寐也。《後漢·第五倫傳》竟夕不眠。《三國志·趙雲傳》先主與雲同牀眠臥。《列子·周穆王篇》西極古莽國，其民不食不衣而多眠，五旬一覺。東極阜落國，其民常覺而不眠。又凡草木之偃者亦曰眠。《三輔故事》漢苑有柳，如人形，一曰三眠三起。又凡鳥獸之偃息皆曰眠。《杜甫詩》沙上鳧雛傍母眠。又《宋史·禮志》諸王聘妃有眠羊臥鹿等物。又芊眠，茂密貌。《陸機·文賦》淸麗芊眠。《註》文采茂密貌。又色深貌。一曰遙視闇未明也。《張衡·南都賦》靑冥䀒瞑。《註》言林木眾色幽昧也。䀒瞑與芊眠同。互見䀒字註。又姓。見《姓苑》。又《集韻》彌殄切，麫上聲。《揚子·方言》楚郢謂欺謾爲眠娗。一曰偄劣。又《列子·力命篇》眠娗諈諉。《註》眠娗，不開通貌。一曰以言相嗤弄也。又《集韻》眠見切，音麫。《類篇》偃息也。又《博雅》眠眩，亂也。《揚子·方言》凡飲藥傅藥而毒，東齊海岱之閒謂之眠。或謂之眩。又《韻會》或作泯。《史記·司馬相如·大人賦》視眩眠而無見。《前漢書》作眩泯。《師古曰》目不安也。又《集韻》彌盡切，音泯。視也。《說文》本作瞑。从目冥，會意。

眡：《廣韻》都奚切《集韻》都黎切，𠀤音低。《類篇》視貌。又《玉篇》古文視字。註詳見部五畫。《正字通》俗眂字。眂同視。分爲二，誤。

𥄹：《集韻》皮敎切，庖去聲。目怒貌。又《集韻》弼角切，音雹。義同。

眢：《唐韻》一丸切《集韻》《韻會》烏丸切《正韻》烏歡切，𠀤音剜。《說文》目無明也。《六書故》眸子枯陷也。又井枯無水亦謂之眢。《左傳·宣十二年》目於眢井而拯之。《註》廢井也。又《廣韻》《集韻》《韻會》𠀤於袁切，音寃。義同。又《廣韻》目空貌。又《集韻》邕危切，音逶。義同。

䀢：《廣韻》舒閏切《集韻》《正韻》輸閏切，𠀤音舜。與瞚瞬眴𠀤通。《玉篇》目動也。以目通指也。《公羊傳·文七年》䀢晉大夫使與公盟。《疏》言其用目眂之，而幷使向魯，若今時瞬眼矣。本又作䀵，譌作眣，非。又《廣韻》《集韻》𠀤式荏切，音審。《廣韻》瞚也。《類篇》視也。又《廣韻》書之切，音詩。䀢的也。見《聲韻》。

眣：〔古文〕𥄺《唐韻》丑栗切《集韻》《韻會》敕栗切，𠀤音抶。《說文》目不正也。从目失聲。《徐曰》其視散，若有所失也。又《廣韻》《集韻》《韻會》徒結切《正韻》杜結切，𠀤音絰。義同。又《類篇》目出貌。或作眰𥈖。又《廣韻》陟鎋切，音哳。目露貌。又《集韻》𥉈古作眣。註詳十畫。○按眣與䀢別。《韻會》眣註，存《說文》本訓，復載增韻，以目通指曰眣，誤。《正韻》及《字彙》譌誤與增韻同。又《類篇》眣，或作䀵，音升基切。引《春秋傳》眣魯衞之使，亦誤。

𥄺：《玉篇》古文眣字。註詳上。

眤：《正字通》𥄿字之譌。字彙音義混同䁥，非。

𥄻：《集韻》余支切，音移。視也。

𥄼：《集韻》同𥈓。

眥：《唐韻》在詣切《集韻》《韻會》《正韻》才詣切，𠀤音劑。《說文》目厓也。《史記·司馬相如子虛賦》弓不虛發，中必決眥。《前漢書》作眦。《列子·湯問篇》拭眥揚眉而望之。《註》眥，目際也。《靈樞經·癲狂篇》目眥決于面者爲銳眥，在內近鼻者爲內眥。《註》眥者，睛外之眼角也。又衣交領處曰眥。《爾雅·釋器》衣眥謂之襟。《註》謂領交處，如人眼，脣，眥，頭也。《集韻》又音貲。又《廣韻》《集韻》《韻會》𠀤疾智切，音漬。亦目厓也。又《集韻》仕懈切《韻會》士懈切《正韻》助邁切，𠀤柴去聲。《博雅》睚眥裂也。《類篇》恨視也。又舉目相忤貌。《史記·范睢傳》睚眥之怨必報。《集韻》或作𥈐。《晉書·載記》譌作疵，非。又《正韻》資四切，音恣。《集韻》鉏佳切，音柴。義𠀤同。

眦：《類篇》與眥同。

眧：《廣韻》尺沼切《集韻》齒紹切，𠀤超上聲。《玉篇》目弄人也。《類篇》以目玩人謂之眧。

眨：《唐韻》《集韻》𠀤側洽切，音𠰏。《說文》目動也。《集韻》或作䀹。

眩：《唐韻》黃絢切《集韻》《韻會》《正韻》熒絹切，𠀤音衒。《說文》目無常主也。《博雅》惑也。亂也。《中庸》敬大臣則不眩。《前漢·元帝紀》俗儒好是古非今，使人眩于名實。《師古註》眩，亂視也。又眠眩，亂也。瞑眩，劇也。𠀤詳眠瞑二字註。又眩疾，風疾也。《後漢·姜肱傳》言感眩疾，不欲出風。又眩雷，地名。在烏孫北。見《漢書》。又《韻會》或作𤣥。《荀子·正論篇》上周密則下疑𤣥矣。《註》𤣥與眩同，謂幽深難知。又與眴通。詳眴字註。又《廣韻》《集韻》《韻會》《正韻》𠀤胡涓切，衒平聲。義同。又《釋名》懸也。目視動亂，如懸物遙遙然不定也。《靈樞經·衞氣篇》上虛則眩。又《揚子·方言》䀼眩，懣也。朝鮮冽水之閒，顚眴謂之䀼眩。《註》眩音懸。又《集韻》胡辦切《韻會》《正韻》胡慣切。𠀤與幻同。相詐惑也。《史記·大宛傳》安息王以黎軒善眩人獻于漢。《師古註》今吞刀吐火，屠人𢧵馬諸術是也。又《集韻》扃縣切，音罥。行且賣也。與𧗳衒同。

䀣：《唐韻》《集韻》𠀤兵媚切，音祕。《說文》直視也。又《博雅》慙也。《揚子·方言》趙魏曰恥。或从目。又《集韻》莫筆切，音密。義同。又《廣韻》《集韻》《韻會》𠀤莫八切，蠻入聲。《博雅》視也。一曰惡視。《孟郊·征蜀聯句》獷眼困逾䀣。《集韻》或作䀛。考證：〔《集韻》莫肇切，音密。〕謹照原文莫肇切改莫筆切。

眪：《集韻》補永切，音丙。視也。又《類篇》目明也。又人名。柳眪，見《唐書·宰相表》。又《集韻》撫兩切，音紡。微見也。與眆同。《字彙補》或書作𥅙。

𥄽：《集韻》女利切，音膩。視也。

䀤：《字彙補》莫豆切，音茂。《靑箱雜記》䀤睮者，嫉妒人也。

𥄾：《集韻》省本字。

𥄿：《玉篇》古文眱字。註詳六畫。

𥅀：《字彙補》漢𥓓鼎字。

𥅁：《篇海》靖故切，音祚。目也。

𥅂：《字彙補》音未詳。人名。梁時仰公𥅂，墮洞庭穴中。

𥅄：《字彙補》農魯切，音弩。𥅄目也。《帝京景物篇》四壁金剛，振臂拳旅，𥅄矁據指。

眭：《唐韻》許規切《集韻》翾規切，𠀤音觿。《說文》深目也。又《廣韻》眭盱，健貌。又《廣韻》戸圭切《正韻》弦雞切，𠀤音攜。目深惡視。《集韻》或作𥍋。又《集韻》呼維切，音倠。仰目也。與睢同。又《廣韻》息爲切《集韻》宣爲切，𠀤髓平聲。姓也。出趙郡，前漢眭弘，北魏眭夸。又《集韻》涓惠切，音桂。亦姓也。又《淮南子·原道訓》眭然能視。又《集韻》於避切，音恚。目小怒貌。同𥉖省。

䀧：《集韻》虎孔切，音嗊。矇䀧，目不明也。

𥅚：《集韻》同盱。

𥅛：《玉篇》同瞲。《集韻》或作𥄵。亦作𥅜。

𥅜：同𥅛。○按《㴑原》𥅜與𥄎瞲同。《字彙》沿徐本《說文》之譌，以𥅜爲瞋重文，非。互詳𥆏字註。

䀨：《集韻》荒刮切，歡入聲。視也。《埤蒼》怒視貌。又人名。希䀨。見《宋史·宗室表》。又《廣韻》《集韻》𠀤呼八切，音傄。義同。或作𥆠。又《集韻》古活切，音括。《類編》目暗也。《正字通》與耳部聒字義別。

䀩：《唐韻》盧各切《集韻》歷各切，𠀤音落。《說文》眄也。《博雅》視也。《揚子·方言》吳揚江淮謂眄曰䀩。又吳揚謂視曰䀩。東齊亦曰䀩。又《廣韻》離灼切《集韻》力灼切，𠀤音略。義同。

眮：《廣韻》徒紅切《集韻》徒東切，𠀤音同。目眶也。又《揚子·方言》轉目也。吳楚謂瞋目顧視亦曰眮。又《廣韻》《正韻》徒總切《集韻》《韻會》杜孔切，𠀤同上聲。又《廣韻》《集韻》𠀤徒弄切，同去聲。義𠀤同。

𥅝：《說文》同䀘。

𥅞：《集韻》設職切，音式。目所記也。

䀪：《集韻》寒剛切，音航。與𦐄䲳同。通作頏。《篇海》鳥飛高下也。《揚雄·甘泉賦》魚頡而鳥䀪。《註》頡䀪猶頡頏，謂魚躍鳥翔也。又《埤雅》禽經曰：燕以狂䀪視也。

眯：《唐韻》《正韻》莫禮切《集韻》《韻會》母禮切，𠀤音米。《說文》艸入目中也。《廣韻》物入目中也。又塵粃迷視也。《莊子·天運篇》播糠眯目。《文子·上德篇》蒙塵而欲無眯，不可得絜。又《集韻》母鄙切，音美。義同。又《集韻》蜜二切，音寐。與𡬍同。《博雅》厭也。《莊子·天運篇》彼不得夢，必且數眯焉。《註》眯，魘夢也。又《集韻》民𤰞切，音彌。眇目也。與𥅘𥌃同。《集韻》或作𥅼。

𥅟：《集韻》吉巧切，音狡。詳𥄸字註。

𥅠：《集韻》許𠋫切，齁去聲。怒目視貌。《揚子·太𤣥經》遠𥅠近棓，失父類也。

眰：《集韻》徒結切，音垤。目出貌。一曰目不正也。與眣同。或作𥈖。又人名。《五代史·唐本紀》盧臺軍將龍眰。又《集韻》敕栗切，音抶。義同。又職日切，音質。視也。與𧠫同。

𥅡：胹字之譌。○按《集韻》𥅡，人之切。或作聏。訓和調。《正韻》胹聏𠀤收支韻。聏註引《莊子》以聏合驩。《讀書通》《忸恧》通作聏。引《揚子·太𤣥經》聏于中。未詳。《莊子》本从肉作胹。註：胹，和萬物也。《太𤣥》本从心作恧。註：與恧同，慚也。《說文·肉部》載胹字，耳、目二部𠀤無聏、𥅡字。《字彙》沿《集韻》《正韻》之譌，𥅡、聏二字註𠀤引《莊子》胹合。《字彙補》又沿《讀書通》之譌，𥅡註增引《太𤣥》恧中，俱失考正。《舉要》𥅡訓調和，聏訓調聲，未詳。𥅡、聏俱胹字譌文，强分𥅡、聏爲二，亦非。恧原字从忄从而。

𥅢：《正字通》䁓字之譌。

眱：〔古文〕𥄿𥅣《廣韻》以脂切《集韻》延知切，𠀤音姨。《玉篇》目小視也。又《廣韻》熟視不言也。又《博雅》讎眱，直視也。又《集韻》田黎切，音題。義同。又大計切，題去聲。與睇同。

𥅣：《玉篇》古文眱字。註詳上。《集韻》作𥄿。

䀫：《廣韻》古洽切《集韻》訖洽切，𠀤音夾。𥆢細暗。又眇也。一曰目睫動。或作䀹。又《字彙》丁本切，敦上聲。朦朧欲睡貌。

眲：《廣韻》《集韻》𠀤尼戹切，儜入聲。《類篇》輕視也。《列子·黃帝篇》列子見商丘開，衣冠不檢，莫不眲之。又《揚子·方言》揚越之郊，凡人相侮以爲無知，謂之眲。眲，耳目不相信也。《郭璞註》因字名也。又《唐韻》《集韻》𠀤仍吏切，音餌。又《集韻》竹力切，音陟。又昵格切，音搦。義𠀤同。

𥅤：《玉篇》同睵。

𥅥：《正字通》𥉛䁙二字之譌。

䀬：《廣韻》《集韻》𠀤莊緣切，音𢂘。《玉篇》目瞬也。《廣韻》目眇視也。又《廣韻》疾緣切《集韻》從緣切，𠀤音全。義同。又《集韻》逡緣切，音筌。目不明也。

䀭：《集韻》柯開切，音該。目大貌。又䀭矚，眾相視貌。又人名。𨻰䀭，宋理宗時人。

𥅦：《集韻》盧對切，音攂。目不正也。

𥅧：《廣韻》《集韻》𠀤呼決切，音血。𥉺𥅧，視惡貌。

𥅨：《集韻》居鄧切，音亙。目起貌。

眳：《集韻》彌幷切，音名。《博雅》眳睛，謓也。《玉篇》不悅貌。又眉睫之閒爲眳。《張衡·西京賦》眳藐流眄。《註》眳，眉睫之閒，藐好視容也。又《廣韻》亡井切《集韻》母井切，𠀤名上聲。又《廣韻》莫迥切《集韻》母迥切，𠀤音茗。義𠀤同。又《類篇》目暗也。

眴：《唐韻》黃絢切《集韻》熒絹切，𠀤音縣。與䀏同。《說文》目搖也。《廣韻》目動也。《史記·項羽紀》項梁眴籍曰：可行矣。《註》謂動目私視之也。又眩也。《楚辭·九章》眴兮窈窕。又眴轉，視不明也。《班固·西都賦》目眴轉而意迷。又冥眴，視不諦也。《揚雄·甘泉賦》目冥眴而亡。見《文選註》。昏亂之貌。又眴眴，目搖動不明也。《素問》腎瘧者目眴眴然。又柔順貌。《管子·小問篇》苗始其少也，眴眴乎何其孺子也。《註》穀苗始則柔順，故似孺子也。又鮮明貌。《宋玉·風賦》眴煥粲爛。又人名。熊眴。見《史記·楚世家》。又與眩通。《揚雄·劇秦美新文》臣嘗有顚眴病。《註》眩惑也。眴與眩古字通。又《廣韻》許縣切《集韻》《韻會》翾縣切《正韻》翾眩切，𠀤音絢。義同。又《廣韻》舒閏切《集韻》《韻會》《正韻》輸閏切，𠀤音舜。目自動也。與瞚瞬䀢瞤𠀤通。又《廣韻》如勻切，音犉。亦同瞤。又《廣韻》相倫切《集韻》須倫切，𠀤音荀。亦同䀏，目眩也。又鱗眴，無涯也。《張衡·西京賦》坻崿鱗眴。又《集韻》松倫切，音旬。《前漢·地理志》眴卷，縣名，屬安定郡。

眵：《唐韻》叱支切《集韻》《韻會》侈支切，𠀤音鴟。《說文》目傷眥也。一曰瞢兜。《廣韻》目汁凝也。《韓愈·短燈檠歌》兩目眵昏頭雪白。又《廣韻》《集韻》𠀤章移切，音支。義同。《正韻》與𥉍同。俗作𥄏。

𥅩：《正字通》眓字之譌。

眶：《廣韻》去王切《集韻》《韻會》《正韻》曲王切，𠀤音筐。《玉篇》眼眶也。《集韻》目厓也。《列子·仲尼篇》矢來注眸子，而眶不睫。《張衡·西京賦》隅目高眶。《註》高眶，深童子也。又通作匡。《史記·淮南王安傳》涕滿匡而橫流。《集韻》或作𩒑。

眷：《唐韻》居倦切《集韻》《韻會》古倦切《正韻》吉掾切，𠀤音卷。《說文》顧也。《博雅》嚮也。又回視也。《書·大禹謨》皇天眷命。又與睠通。《詩·小雅》睠睠懷顧。《韓詩》作眷眷，勤厚之意也。又《大雅》乃眷西顧。《箋》眷，本又作睠。又親屬也。《五代史·裴皞傳》裴氏自晉魏以來，世爲名族。居燕省者，號東眷。居涼者，號西眷。居河東者，號中眷。又或作婘。《史記·樊噲傳》誅諸呂婘屬。又姓。見《姓苑》。又茂眷，代北複姓。又壹斗眷，代北三字姓。《集韻》亦作𠝂。

眸：《唐韻》莫浮切《集韻》《韻會》迷浮切，𠀤音謀。《說文》目童子也。《釋名》冒也。相裹冒也。《孟子》存乎人者，莫良於眸子。又《集韻》通作牟。《荀子·非相篇》堯舜參牟子。《註》牟同眸。謂二瞳相參也。

眹：《唐韻》直引切《集韻》《韻會》丈忍切《正韻》直忍切，𠀤𨻰上聲。《說文》目精也。俗謂目童子。《周禮·春官·瞽矇註》無目眹謂之瞽。有目眹而無見謂之矇。《音義》眹，又作䀕。或作䀹。又《類篇》目兆也。《佩𧥏集》吉凶形兆，謂之兆眹，字从目。又《正韻》卽涉切，音接。亦目童子也。《說文》本作𥆵。从目灷聲。○按勝字賸字皆从朕，疑古以眹爲朕。

眺：《唐韻》《集韻》《韻會》《正韻》𠀤他弔切，音糶。《說文》目不正也。《潘岳·射雉賦》邪眺旁剔。《註》視瞻不正，常驚惕也。又《玉篇》眺望也。《類篇》遠視也。《禮·月令》可以遠眺望。又臺名。《三輔黃圖》影蛾池，一曰眺蟾臺。又《集韻》《正韻》土了切《韻會》吐了切，𠀤糶上聲。義同。或作覜。

𥅪：《集韻》尸周切，音收。𥌛𥅪，斂容視貌。又《集韻》居虬切，音樛。義同。

眻：《廣韻》與章切《集韻》《韻會》余章切，𠀤音陽。美目也。又《玉篇》眉閒曰眻。又《廣韻》餘亮切《集韻》弋亮切，𠀤陽去聲。義同。《集韻》或作䁑。通作揚。

眼：〔古文〕𥃩《唐韻》五限切《集韻》《韻會》《正韻》語限切，𠀤顏上聲。《說文》目也。《靈樞經·大惑論》五藏六府之精氣，皆上注于目，爲之精。精之窠爲眼，骨之精爲童子，筋之精爲黑眼，氣之精爲白眼，故童子黑眼法于隂，白眼赤衇法于陽。《釋名》限也。瞳子限限而出也。《易·說卦》巽其於人也，爲多白眼。《史記·孔子世家》眼如望羊。《晉書·阮籍傳》籍能爲靑白眼。《南史·陶弘景傳》仙書云：眼方者壽千歲。弘景末年，一眼有時而方。又馬有夜眼。《本草綱目》馬夜眼在馬足膝上，有此能夜行。又果名。《嵆含·草木狀》南方之果，珍異者有龍眼。又香名。《洪芻香譜》白眼，香黃熟之別名。又彪眼泉，地名。見《北史·常景傳》。又姓。見《姓苑》。又《集韻》《韻會》《正韻》𠀤魚懇切，垠上聲。《周禮·冬官考工記·輪人》望其轂欲其眼也。《註》眼出大貌。一曰突出貌。鄭康成讀。又叶五建切，言去聲。《謝靈運·斤竹㵎詩》企石挹飛泉，攀林摘葉卷。想見山阿人，薜蘿若在眼。又叶伊甸切，音宴。《蘇轍·雪詩》終勝溪嶂長熏眼，典衣共子成高讌。《說文》本作𥆢。

䀮：《廣韻》《集韻》𠀤呼光切，音荒。《玉篇》目不明也。《靈樞經·脈篇》目䀮䀮如無所見。《註》腎虛則瞳神昏眩。俗本譌作𥆨，非。又《廣韻》莫郞切《集韻》謨郞切，𠀤音茫。又《集韻》虎廣切，荒上聲。義𠀤同。《集韻》或作𥉂。《字彙補》譌作𥇀𥇫𥆰，𠀤非。𥇀字从目从𦬆。

眽：《唐韻》《集韻》𠀤莫獲切，音麥。《說文》目財視也。《徐曰》目略視之也。又《廣韻》相視也。《古詩》盈盈一水閒，眽眽不得語。又《玉篇》眽眽，姦人視也。又《韻會》莫白切，音陌。義同。又《集韻》莫狄切，銘入聲。《類篇》袤視也。又《揚子·方言》眽蜴，欺謾也。楚人通語。又通作𧠨。《前漢·揚雄河東賦》眽隆周之大寧。《註》眽，視也。卽𧠨字。《正譌》通作覛。義同。《讀書通》通作覓，非。

眾：〔古文〕𥅫𠱧《唐韻》《廣韻》《集韻》《類篇》《韻會》《正韻》𠀤之仲切，終去聲。《說文》多也。《徐曰》國語三人爲眾。數成於三也。《易·說卦》坤爲眾。《疏》取其地載物非一也。《書·湯誓》格爾眾庶。《詩·周頌》命我眾人。《黌山子損益篇》寡者，爲人上者也。眾者，爲人下者也。又眾雨。《禮·月令·淫雨蚤降註》雨三日以上爲霖，今月令曰眾雨。又星名。《史記·天官書》婁爲聚眾。又縣名。《前漢·地理志》安眾縣，秦置，屬南陽郡。又《唐韻》職戎切《集韻》《韻會》之戎切，𠀤音終。義同。又草名。《爾雅·釋草疏》眾，一名秫。稷之黏者也。又濼，一名貫眾，藥草也。又姓。《左傳》有眾仲，眾父，以字爲氏。又叶諸良切，音章。《道藏歌》攜袂明眞館，仰期無上皇。北鈞唱羽人，玉女粲賢眾。又叶諸仍切，音蒸。《揚子·太𤣥經》減於艾無以涖眾也，減黃貞臣道丁也。又叶才淫切，音琴。《揚子·太𤣥經》減其儀欲自禁也，減於艾無以涖眾也。《正字通》从橫目，从㐺，人數多也。目，數也。字彙作衆，列血部，非。

𥅫：《字彙補》古文眾字。註詳上。

𥅬：《字彙補》音涓。淸明也。

𥅭：《集韻》視古作𥅭。註詳見部五畫。

眿：《玉篇》同眽。

𥅮：《字彙補》字義總略，古眉字。註詳四畫。

睂：《說文》眉本字。

䀯：《正篇》卜古切，音補。視貌。

䀰：《廣韻》《集韻》𠀤古祿切，音穀。《玉篇》目開也。《廣韻》大目也。《類篇》目動也。與𥆌同。

𥆋：《集韻》許勿切，音欻。目動也。與𥊊同。

𥆌：《集韻》訖岳切，音角。目動也。又胡谷切，音斛。義同。又《廣韻》《集韻》𠀤古祿切，音穀。與䀰同。

睃：《集韻》祖峻切，音俊。視也。又遵全切，音鐫。人名。《前漢·諸侯王表》魯文王睃。晉灼讀。

𥆍：《集韻》同𥍉。

𥆎：《篇海類編》同𠮜，亦作𥄩。

䀱：《集韻》敷容切，音丰。目𥉻也。或作盽。

睄：《集韻》所敎切，音稍。小視也。又人名。汝睄。見《宋史·宗室表》。

睅：《唐韻》《集韻》戸版切《韻會》合版切，𠀤音莞。《說文》大目也。《廣韻》目出貌。《左傳·宣二年》睅其目。《疏》目大則出見。或作睆。又《集韻》下罕切，音旱。義同。或作暖。

睆：《說文》同睅。又實貌。《詩·小雅》有杕之杜，有睆其實。又明星貌。《詩·小雅》睆彼牽牛。又美好貌。《禮·檀弓》華而睆，大夫之簀與。《疏》刮削木之節目，使其睆睆然好也。徐邈又音刮。又《六書故》睆，目圜轉也。《詩·邶風》睍睆黃鳥。《傳》睍睆，好貌。《朱註》其音淸和圜轉也。又睆睆，窮視貌。《莊子·天地篇》睆睆然在纆繳之中，而自以爲得。《正韻》音緩。《集韻》又音湲。又人名。與睆。見《宋史·宗室表》。又《字彙補》古侯國少昊之後也。《路史·國名記》舒之懷寧有睆故城。睆與皖通。又《集韻》鄔管切，音盌。小嫵媚也。或作睕。

䀲：《集韻》莫六切，音牧。目病。

𥆏：《吳元滿·㴑原》瞋重文作𥆏。詳後瞋字註。○按《說文》瞋，从目眞聲。祕書或从成。徐本誤从戍，非是，以𥅜與瞋音義相牴牾也。又《字彙》：時正切，音盛，明也。與日部晠字音義相溷，亦非。

𥆐：《類篇》同䁩。

𥆑：《集韻》待鼎切，庭上聲。《玉篇》目出也。

𥆒：《正字通》睆字之譌。

䀳：《類篇》同𥈙。省文。

睇：《唐韻》特計切《集韻》《韻會》《正韻》大計切，𠀤音第。《說文》目小視也。《揚子·方言》南楚謂眄曰睇。《禮·內則》在父母舅姑之所，不敢睇視。《註》傾視也。《楚辭·九歌》旣含睇兮又宜笑。《註》微眄貌。《集韻》或作眱。又《集韻》田黎切，第平聲。迎視也。與睼同。又《廣韻》土雞切《集韻》天黎切，𠀤音梯。視也。

䀴：《廣韻》五剄切《集韻》研領切，𠀤迎上聲。《玉篇》直視也。又《廣韻》五夾切，嵒入聲。《埤蒼》視貌。又《集韻》丘耕切，音硜。與𥉸同。

𥆓：《正字通》俗眒字。

䀵：同䀢。《類篇》同眣，誤。又《廣韻》式其切《集韻》升基切，𠀤音詩。眴也。

𥆔：《字彙》虛交切，音哮。《篇海》瞎也。

𥆕：《正字通》膏字之譌。

𥆖：《廣韻》《集韻》𠀤當侯切，音兜。《類篇》目蔽垢也。又《廣韻》𥆖眵，目汁凝也。《集韻》與𧡸𥉝𠀤同。

睈：《廣韻》《集韻》𠀤丑郢切，音逞。《玉篇》睈睈，照視也。又《廣韻》意不盡也。

睉：《唐韻》昨禾切，音矬。《說文》目小也。又《集韻》粗果切，蹉上聲。義同。又仕夬切，膗去聲。睉𥃫，目惡。《徐鉉曰》按尚書：元首叢睉哉。叢睉，猶細碎也。今从肉，非。

䀶：《唐韻》《集韻》力讓切《正韻》力仗切，𠀤音亮。《說文》目病也。《玉篇》一作䁁。又《集韻》丘亮切，却去聲。義同。或作䁁𥇉。又盧當切，音郞。又郞宕切，郞去聲。義𠀤同。又里黨切，郞上聲。目明也。與𥇑同。

䀷：《廣韻》居怯切《集韻》訖業切，𠀤音劫。《玉篇》急視也。《廣韻》視貌。

𥆗：《唐韻》况晚切《集韻》火遠切，𠀤暄上聲。《說文》大視也。《總要》从大𥄎，會意。《集韻》與𧡩同。又《廣韻》巨員切《集韻》逵員切，𠀤音權。義同。又《集韻》古玩切，音貫。大目也。

𥆘：《集韻》郭獲切，音虢。《類篇》閉目貌。《神異經》八荒有毛人，見人則𥆘目開口。

𥆙：《廣韻》《集韻》𠀤莫江切，音尨。《玉篇》目暗也。

𥆚：《集韻》烏光切，音汪。𥆚𥆚，目欲泣貌。

䀸：《廣韻》《集韻》𠀤丑例切，音慸。《玉篇》瞥也。《廣韻》目光也。又目明也。《類篇》目美也。又《唐韻》《集韻》𠀤征例切，音制。又《廣韻》旨熱切《集韻》之列切，𠀤音浙。義𠀤同。《集韻》或作䀿。《正字通》與𥇕同。

睊：《字彙》俗睊字。睊原字从䏍。《唐韻》於絢切，淵去聲。《說文》視貌。又《廣韻》古縣切《集韻》扃縣切《韻會》規縣切《正韻》吉掾切，𠀤涓去聲。睊睊，側目相視貌。《孟子》睊睊胥讒。又《廣韻》古懸切《集韻》恚懸切《正韻》圭淵切，𠀤音涓。義同。

𥆛：《廣韻》許役切《集韻》呼役切，𠀤兄入聲。《玉篇》視也。《廣韻》眼也。又《集韻》營隻切，音役。義同。又《廣韻》《集韻》𠀤呼狊切，音殈。與瞁同。

𥆜：《集韻》于放切，音旺。視也。○按《字彙》：音往。光也，美也，祭祀之豐也。溷同日部暀字，非。

𥆝：《廣韻》素何切《集韻》桑何切，𠀤音娑。《廣韻》偷視也。《類篇》視之略也。或作𥇇。

鿃：《集韻》《韻會》𠀤失冉切，音閃。䀹䀹，目數動貌。《韻會》作覢。《集韻》通作睒。䀹原字从㚒，不从夾。

䀹：《唐韻》子葉切《集韻》卽涉切，𠀤音接。《說文》目旁毛也。《史記·扁鵲傳》忽忽承䀹。《集韻》或作睫𥊆𥇒𣮌𣮍𣰞。又《集韻》失涉切，音攝。目動貌。與𥍉同。又側洽切，音𠰏。目動也。與眨同。又五洽切，音𧬬。㛼䀹，戲謔貌。又訖洽切，音夾。目睫動。一曰眇也。《韓非子·說林篇》惠子曰：今有人見君，則䀹其一目，奚如。鄒君曰：我必殺之。惠子曰：瞽兩目䀹，君奚爲不殺。君曰：不能勿䀹。《集韻》與䀫同。

𥆞：《唐韻》居倦切《集韻》古倦切，𠀤音眷。《說文》目圍也。又《集韻》醜古作𥆞。註詳酉部十畫。○按《字彙》《正字通》譌作𥆞，誤入七畫，非。

𥆟：《集韻》欲雪切，音悅。目玩也。

䀺：《唐韻》敕鳩切《集韻》丑鳩切，𠀤音抽。《說文》眣也。䀞本字。又《集韻》丑交切，音䫸。目不正也。又《廣韻》土刀切《集韻》他刀切，𠀤音韜。《類篇》目不明也。一曰目通白也。《字彙補》目重瞼也。○按《楊氏古音》唐小說，術士相裴夫人，目䀺而緩，主淫。俗誤作脩長之脩，非。𠌪，同。

𥆠：《集韻》同䀨。

睋：《廣韻》五何切《集韻》《韻會》《正韻》牛何切，𠀤音莪。《玉篇》望也。《廣韻》視也。《公羊傳·定八年》睋而鋟其板。《班固·西都賦》睋北阜。

䀻：《集韻》匹正切，音聘。《玉篇》視也。又人名。希䀻。見《宋史·宗室表》。本从甹。俗作䀻，非。

䀼：《唐韻》昌眞切《集韻》稱人切，𠀤音嗔。《說文》與瞋同。又《廣韻》《集韻》𠀤而振切，音認。《類篇》視貌。一曰眩也。又䀼眩，懣也。詳眩字註。《集韻》與䀔同。又《玉篇》之忍切，音軫。亦眩懣也。

䀽：《唐韻》于線切，延去聲。《說文》本作𢌨。相顧視而行也。《博雅》視也。又《廣韻》以然切《集韻》《韻會》《正韻》夷然切，𠀤音延。又《集韻》延面切，衍去聲。義𠀤同。又《廣韻》七絹切，音縓。更視貌。

睌：《唐韻》武限切《集韻》武𥳑切，𠀤音矕。《說文》睌䁂，目視貌。又《廣韻》無畏視也。又《博雅》睌睌，視也。《廣韻》書作𥇅。

睍：《唐韻》《集韻》《韻會》《正韻》𠀤胡典切，賢上聲。《說文》出目也。又小視也。《唐書·韓愈傳》低首下心，伈伈睍睍。《註》伈伈，恐貌。睍睍，視貌。或作俔。又睍睆，好貌。詳睆字註。又人名。李睍上表求立陸襄𥓓。見《梁書》。又李睍，夏國主。見《宋史》。又《集韻》形甸切，賢去聲。目小也。

睎：《唐韻》香衣切《集韻》《韻會》香依切，𠀤音希。《說文》望也。《玉篇》眄也。《揚子·方言》東齊靑徐閒謂眄曰睎。《班固·西都賦》睎秦嶺。《郭璞·江賦》飛廉無以睎其蹤。又慕也。《揚子·法言》睎驥之馬，亦驥之乘也。睎顏之人，亦顏之徒也。《韓愈·南山詩》蒼黃望遐睎，所矚纔左右。又《韻會》通作希。《孝經序》希升堂者，必自開戸牖。《疏》希，望也。又《前漢·董仲舒傳》公孫弘希世用事。《註》希，觀相也。《字彙補》或作𥅹。亦作①，非。①字从目，右刻作厂内巾。

𥆡：《正字通》字彙音含。視也。出《釋典》。按訓視作𥆡，非。

𥆢：《說文》眼本字。

𥆣：《玉篇》舒仁切，音申。引目也。

䀾：《集韻》董五切，音睹。《篇海》多也。又《類篇》仉䀾，梁公子名。《字彙補》譌作𥅐，非。

𥆤：《字彙補》古文目字。註詳部首。

𥆥：《字彙補》許頰切，音弽。昏暗貌。

𥆦：《字彙補》力求切，音留。臥視也。

睒：《唐韻》《集韻》《韻會》《正韻》𠀤失冉切，音閃。《說文》暫視貌。《郭璞·江賦》獱獺賧瞲乎厱空。又窺也。《揚子·太𤣥經》瞢復睒天，不覩其軫。《註》瞢復而窺天，天道高遠，故不見其軫界也。又電光也。《元包經》電炟炟，其光睒也。《韓愈·寄崔立之詩》雷電生睒睗。又晶熒貌。《韓愈·東方半明詩》太白睒睒。又地名。《唐書·南蠻傳》越睒之西產善馬，世稱越睒駿。又《元史·地理志》廣南西路，北勝府順州，俗名牛睒。又國名。《晉法顯佛國記》西北有國名拘睒彌。又《集韻》舒贍切，閃去聲。視速貌。又《廣韻》《集韻》𠀤吐濫切，塔去聲。𠋫視也。又部落名。《唐書·西域傳》突羅朱闇婆部落，名伽龍睒。《韻會》一作覢。《集韻》通作䀹。或作𥊆。獱原刻从賔。

睓：《集韻》《韻會》𠀤他典切，音腆。慙也。與㥏同。又人名。汝睓。見《宋史·宗室表》。

䁁：《玉篇》同䀶。

𥇉：《集韻》與䀶䁁𠀤同。

睔：《唐韻》《集韻》𠀤古本切，音袞。《說文》目大也。《南齊書·張融海賦》瞯睔煥七曜之文。又人名。《春秋傳》有鄭伯睔。又《廣韻》《集韻》《韻會》𠀤古困切，袞去聲。大目露睛也。又《集韻》古患切，音慣。義同。又《廣韻》盧本切《集韻》魯本切，𠀤論上聲。睔目貌。又《集韻》胡關切，音還。大目貌。同䁵。又《廣韻》胡本切《集韻》戸袞切，𠀤音混。義同。或作𥇊。

𥇊：同睔。

睕：《廣韻》於遠切《集韻》委遠切，𠀤音婉。《類篇》目開貌。《玉篇》小嫵媚也。又《廣韻》《集韻》𠀤烏括切，剜入聲。義同。又《廣韻》《集韻》𠀤烏貫切，剜去聲。睕䀓，大目。又轉目也。又《集韻》鄔管切，剜上聲。與睕同。又烏丸切，音剜。睕睕，深目貌。《晉書·載記》孫珍患目，崔約戲曰：溺中則愈。珍曰目何可溺。約曰：卿目睕睕，正耐溺中。

䁂：《唐韻》侯𥳑切《集韻》下𥳑切，𠀤音限。《說文》大目也。又晚䁂。見晚字註。

䁃：《字彙》必昭切，音標。著眼視也。《篇海》亦作𥋦𥌜。

𥇋：《正字通》俗盲字。

𥇌：《集韻》胡紺切，音憾。目深貌。又乞洽切，音恰。目陷也。與䁍同。

𥇍：《集韻》竹角切，音卓。目明也。

𥇎：《集韻》民𤰞切，音彌。眇目也。《類篇》或作𥌃眯。

䁄：《集韻》下頂切，音悻。瞑目貌。又人名。與䁄。見《宋史·宗室表》。

𥇏：《字彙》許役切，兄入聲。驚貌。

𥇐：同眕。

𥇑：《玉篇》古文朗字。註詳月部七畫。又《集韻》目明也。或作䀶。又《集韻》撫兩切，音紡。微見也。與眆同。

睖：《廣韻》《集韻》𠀤丑升切，音僜。睖瞪，直視貌。又《集韻》閭承切，音陵。義同。

睗：《唐韻》《集韻》《韻會》《正韻》𠀤施隻切，音釋。《說文》目疾視也。《廣韻》睒睗，急視也。《左思·吳都賦》忘其所睒睗。《庾信·枯樹賦》木魅睗睒。

䁅：《集韻》母梗切，音猛。𥉔䁅，有餘視也。又《集韻》喜也。又《類篇》恚貌。又《廣韻》武幸切，黽上聲。義同。又《廣韻》《集韻》𠀤莫更切，猛去聲，䁅盯，目怒貌。或作𥋝。

睘：同瞏。俗省。

𥇒：《集韻》同䀹。

𥇓：《玉篇》多佞切，音訂。見也。又《集韻》徒徑切，音定。義同。

睙：《集韻》力結切，蓮入聲。轉視也。

䁆：《廣韻》於業切《集韻》乙業切，𠀤音浥。目閉也。又《玉篇》烏感切，諳上聲。義同。本作䁆。

睚：《唐韻》五佳切《集韻》《韻會》宜佳切《正韻》宜皆切，𠀤音崖。《說文》目際也。《類篇》舉目也。《前漢·杜欽傳》報睚眦怨。《註》睚，舉眼也。眦，目匡也。言舉目相忤者，必報之也。《正字通》睚眦，謂忤眂也。忤眂者，正眂則目上指，側眂則目指眥。又《六書故》通作厓。《前漢·孔光傳》厓眥莫不誅傷。又《廣韻》五隘切《集韻》牛解切《正韻》牛懈切，𠀤崖去聲。又《集韻》魚駕切，音訝。義𠀤同。《集韻》或作𥊅𥌚𤷅。

睛：《廣韻》《正韻》子盈切《集韻》《韻會》咨盈切，𠀤音精。《玉篇》目珠子也。《靈樞經》陽氣上走，于目而爲睛。《管輅曰》人眼有方睛者多壽。《吳志·孫皓傳》歸命侯橫睛逆視。《韓愈·月蝕詩》念此日月者，爲天之眼睛。《師曠·禽經》鵁鶄，睛交而孕。又雙睛，鳥名。《拾遺記》堯時秪支國獻重明鳥，一名雙睛。能逐猛獸，使羣惡不爲害。今人元旦或刻木鑄金或晝雞牖上，卽其遺像。又《廣韻》《正韻》七靜切《集韻》《韻會》此靜切，𠀤音請。《字林》眳睛，不悅目貌。又《集韻》疾郢切，音穽。與睜同。

睜：《廣韻》《集韻》𠀤疾郢切，音穽。《字林》眳睜，不悅視也。或作睛。俗作睜。

睝：《集韻》良脂切，音棃。《類篇》目閉也。

𥇔：《廣韻》《集韻》𠀤丑亮切，音暢。《玉篇》失志貌。《類篇》望恨也。又《集韻》中良切，音張。目大貌。

睞：《唐韻》《集韻》《韻會》《正韻》𠀤洛代切，音賚。《說文》目童子不正也。《六書故》遊眺也。《廣韻》傍視也。《𨻰思王·洛神賦》明眸善睞。《南史·梁𥳑文帝紀》眄睞則目光燭人。又《正字通》盼睞眷顧貌。又《集韻》郞才切，賚平聲。目偏也。又《梵書》譌作睞，非。

䁇：《廣韻》亡逼切《集韻》密逼切，音近密。《玉篇》暫視也。《廣韻》細視也。《吳萊尚志賦》䁇瞭目以霧披。又《廣韻》莫北切《集韻》密北切，𠀤音墨。義同。

䁈：《唐韻》苦系切《集韻》詰計切，𠀤音契。《說文》省視也。《玉篇》窺也。又《字彙》區里切，音起。義同。《說文》本作𢾥。从目，啓省聲，與肉部䏿字別。

䁉：《字彙》同䁈。

睟：《廣韻》《集韻》《韻會》𠀤雖遂切，音粹。《類篇》視正貌。《正字通》目淸明也。又《廣韻》潤澤貌。《孟子》睟然見於面。《南齊書·高帝贊》端已雄睟。又純也。《揚子·太𤣥經》睟君道也。《註》陽氣純也。又天名。《揚子·太𤣥經》九天，五爲睟天。又《集韻》祖對切，音晬。目際也。

睠：《玉篇》同眷。又叶逵員切，音權。《劉向·九歎》思念郢路兮，還顧睠睠。流涕交集兮，泣下漣漣。

睡：《唐韻》是僞切《集韻》《韻會》樹僞切《正韻》殊僞切，𠀤音瑞。《說文》坐寐也。《史記·商君傳》衞鞅語事良久，孝公時時睡，弗聽。《前漢·賈誼治安策》將吏被介冑而睡。又花名。《淸異錄》盧山一比丘晝寢石上，夢中聞花香，旣覺，尋香求之，因名睡香。四方奇之，謂乃花中祥瑞，遂以瑞易睡。又草名。《洞冥記》末多國有五味草，食之使人不眠，名曰却睡草。《述異記》桂林有睡草，見之則令人睡。亦呼爲懶婦箴。《說文》本作𥋍，从目𡍮聲。《六書故》睡卽古寐字。

𥇕：《集韻》征例切，音制。目明也。

睢：《唐韻》許惟切《集韻》呼維切，𠀤音倠。《說文》仰目也。《聲類》大視也。《前漢·五行志》萬眾睢睢，驚怪連日。《註》仰目視貌。又睢盱，詳盱字註。又恣睢，恣意怒視也。《史記·伯夷傳》暴戾恣睢。《註》睢，仰目怒貌。又《禮書》暴慢恣睢。《註》恣睢，猶毀訾也。《後漢·崔駰傳》羿浞狂以恣睢。《註》自用之貌。又《韻會小補》睢音雖。又《廣韻》許規切《集韻》《韻會》翾規切《正韻》翾圭切，𠀤音𧥏。又《廣韻》香季切《集韻》《韻會》《正韻》香萃切，𠀤倠去聲。義𠀤同。又《集韻》翾畦切，音近醯。睢睢，元氣貌。又《廣韻》息遺切《集韻》《韻會》《正韻》宣佳切，𠀤音綏。水名。在梁郡，受汴入泗。或作濉。《左傳·成十五年》出舍于睢上。又睢陽、睢陵，𠀤縣名。又睢州，今屬歸德府。又姓。趙大夫食采于睢邑，因以爲氏。明有睢稼，洪武初請立臥𥓓。又《字彙補》曰唯切，音偉。星名。《史記·天官書》歲星與翼軫，晨出曰天睢。《集韻》或作眭。《說文》从目隹聲。與隹部从且不同。

𥇖：《唐韻》《集韻》𠀤芳微切，音霏。《說文》大目也。又《廣韻》府巾切，又卜巾切《集韻》悲巾切，𠀤音彬。義同。

𥇗：《集韻》訖黠切，音戛。䀣𥇗，視貌。《類篇》本作𥇵。

𥇘：《五音集韻》渠殞切，音窘。大目也。

𥇙：《廣韻》呼或切，𠐿入聲。睡目貌。又《集韻》忽域切，音洫。義同。《字彙補》一作𥇿。

𥇚：《廣韻》去奇切，音崎。目一隻也。

督：《唐韻》冬毒切《集韻》《韻會》《正韻》都毒切，𠀤音篤。《說文》察也。《廣韻》率也，勸也。《增韻》催趨也。《正韻》董也。又敕戒也。《前漢·車千秋傳》宜有以敎督。《唐晝裴度傳》請身督戰。又《說文》目痛也。又《爾雅·釋詁》正也。《左傳·僖十二年》謂督不忘。《疏》謂管仲功德正而不忘也。又《增韻》責也。《史記·項羽紀》聞大王有意督過之。《註》督，責也。又考也。《韓非子·揚權篇》督參鞠之。《註》考驗盡之也。又中也。《周禮·冬官考工記·匠人註》督旁之脩。《疏》中央爲督，所以督率兩旁。《莊子·養生主》緣督以爲經。《註》督，中也。謂中兩閒而立，俗所謂騎縫也。《六書故》人身督脈當身之中，貫徹上下，故衣縫當背之中，達上下者，亦謂之督。別作裻。又《奇經攷》督者，都也，督脈爲陽脈之都綱。又家督，長子也。《史記·越世家》朱公長男曰：家有長子曰家督。又大將曰督。《後漢·郭躬傳》軍征校尉，一統於督。又督郵，督護，都督，皆官名。又地名。《左傳·成十六年》我師次于督揚。《註》卽祝柯縣，今屬濟南郡。又《史記·燕世家》荊軻獻督亢地圖於秦。《註》督亢，燕地。徐廣曰：涿有督亢亭。又姓。望出巴郡，晉有督戎。又通作篤毒竺。《書·微子之命》曰篤不忘。《孔傳》篤，厚也。本又作竺。左傳謂：督不忘。林註謂：督厚不可忘也。《前漢·張騫傳》身毒在大夏東南。《李奇曰》一名天篤。《師古曰》今之天竺，蓋身毒，聲轉爲天篤，篤省文作竺，又轉爲竹音。《後漢·杜篤論都賦》摧天督。《註》卽天竺國。按此是督與篤竺毒古𠀤通。考證：〔《周禮·冬官考工記·匠人註》督旁之脩。〕謹照原文㫦改脩。〔左傳謂篤不忘。〕謹照僖十二年原文篤改督。

睤：《廣韻》匹詣切《集韻》《韻會》匹計切，𠀤音媲。《玉篇》左睤右睨。《集韻》睤睨，邪視也。又通作㑭。《史記·信陵君傳》㑭睨，故久立。又通作辟。《前漢·息夫躬傳》辟倪兩宮閒。又通作䁹。《晉書·列傳》䁹睨漢廷。又《宋史·儀衞志》睤睨，如華蓋而小。《唐書·儀衞志》作俾倪。又《釋名》城上垣曰睤睨。言於其孔中睤睨非常也。一作𡌨堄。與陴，壀𠀤通。又《集韻》普米切，媲上聲。義同。下从丌。俗作睤，非。考證：〔《釋名》城上垣曰睤睨。言其於孔中睤睨非常也。〕謹照原文其於改於其。

睥：《字彙》同睤。

睦：〔古文〕𡻲《集韻》《韻會》𠀤莫六切，音牧。《說文》目順也。一曰敬和也。《博雅》信也。《廣韻》親也。《書·堯典》九族旣睦。《禮·禮運》講信修睦。又州名。唐置睦州。又姓。《正字通》北齊散騎常侍睦豫。又與穆通。《史記·司馬相如傳》旼旼睦睦。《前漢書》作穆穆。又叶莫筆切，音密。《易林》種一得十，曰益有息。仁政獲民，四國親睦。《六書故》睦，目諧也。凡人喜慍，必形于面目，故和爲睦，乖爲睽。別作𥄈。

睧：《集韻》呼昆切，音昏。目暗也。《淮南子·原道訓》漠睧於勢利。《註》漠睧，猶鈍睧不知足也。《集韻》亦省作昏。

𥇛：《唐韻》舉朱切《集韻》恭于切，𠀤音拘。《說文》目邪也。又《集韻》矢長六指也。又人名。彥𥇛。見《宋史·宗室表》。又《集韻》果羽切，拘上聲。義同。又《集韻》俱遇切，拘去聲。左右視也。與䀠同。又《集韻》迄力切，音䀌。邪視貌。與𥈜同。《六書統》从目，在大之兩旁。施目於旁，不正也。許氏曰斜視，或視人之左。或視人之右也，一作𥈀。

𥇜：《唐韻》之閏切《集韻》朱閏切，𠀤諄去聲。《說文》謹鈍目也。《廣韻》亦作盹。又《廣韻》章倫切《集韻》朱倫切，𠀤音諄。又《集韻》殊倫切，音純。義𠀤同。又他昆切，音暾。視不明也。又光鑊切，音郭。目張貌。與曠同。《說文》本作𥌲。

睨：《唐韻》《集韻》《韻會》𠀤研計切。音詣。《說文》袤視也。《左傳·哀十三年》余與褐之父睨之。《史記·藺相如傳》持璧睨柱。《屈原·離騷》忽臨睨夫舊鄉。又禽鳥斜視亦曰睨。《埤雅》禽經曰：雞以嗔睨。《王楙補禽經》鴨以怒睨。又日斜亦曰睨。《莊子·天下篇》日方中方睨。《衍義》日斜如人睨目。又人名，睨夫。見《宋史·宗室表》。又與倪堄通。睤睨，詳睤字註。又《集韻》吾禮切，詣上聲。義同。

睩：《唐韻》《集韻》《韻會》《正韻》𠀤盧谷切，音鹿。《說文》目睞謹也。《廣韻》視貌。《宋玉·招魂》蛾眉曼睩，目騰光些。《王逸·九思》哀世兮睩睩。又《集韻》龍玉切，音錄。謹視貌。

睪：〔古文〕𥇝《唐韻》羊益切《集韻》《韻會》《正韻》夷益切，𠀤音亦。《說文》伺視也。令吏將目捕罪人也。又《字彙》引也，給也。又《玉篇》睪睪，生也，樂也，好也。又《廣韻》引繪貌。又睪黍，山名。《戰國策》睪黍，梁父之隂。又《六書本義》與懌繹同。又《廣韻》尼輒切《集韻》昵輒切，𠀤音聶。亦伺視也。又《正韻》直格切，音宅。與澤同。《荀子·正論篇》側載睪芷以養鼻。《註》睪芷，香草也。或曰睪，當爲澤，澤蘭也。又《正韻》擇，亦作睪。又《集韻》都故切，音妒。敗也。與殬斁通。《說文》本作𥇝。从橫目，从㚔。殬原字从歺。

睫：《唐韻》子葉切《集韻》卽涉切，𠀤音接。同䀹。《說文》目旁毛也。《釋名》揷接也。揷於眼眶而相接也。《禮·內則》豕望視而交睫腥。《註》目睫毛交也。《莊子·庚桑楚》向吾見若眉睫之閒，吾因以得女矣。《皇極經世》走之類，上睫接下。飛之類，下睫接上。類使之然也。又《集韻》七接切，音妾。義同。又書涉切，音攝。目動貌。與𥍉同。

睬：《字彙補》此宰切，音彩。偢睬，俗言也。詞家多用此字。偢音秋。

𥇝：《類篇》古文睪字。註詳本畫。

睭：《字彙補》知丑切，音帚。深也。《淮南子·兵略訓》深哉睭睭。

𥇞：《字彙補》丁念切，音店。目垂貌。

𥇟：《字彙補》故巧切，嬌上聲。《靑箱雜記》應徵拗𥇟者，崛强人也。

𥇠：《字彙補》烏揷切，音鴨。媚也。

𥇡：《說文》睪本字。

𥈂：《集韻》訖力切，音棘。張目也。

睮：《集韻》《韻會》𠀤容朱切，音俞。睮睮，媚貌。《前漢·韋賢傳》睮睮諂夫。

𥈃：《唐韻》《集韻》《韻會》𠀤蘇后切，音叟。《說文》無目也。《玉篇》無眸子也。《周語》𥈃賦矇誦。又通作瞍。《周禮·春官·瞽矇註》有目無眸子謂之瞍。《音義》瞍本作𥈃。又《正韻》先侯切，叟平聲。義同。

睯：《字彙》呼昆切，音昏。悶也。

䁊：《唐韻》《集韻》𠀤烏括切，音斡。《說文》短深目貌。《廣韻》目深黑貌。又《博雅》塞也。又《集韻》女刮切，音妠。目深貌。又《廣韻》《集韻》𠀤女利切，音膩。義同。《字彙補》譌作䁊，非。

䁋：《廣韻》呼牒切《集韻》虛涉切，𠀤音弽。《玉篇》閉一目也。《類篇》目眇視也。《集韻》與瞸䁯通。又《廣韻》徒協切《集韻》達協切，𠀤音牒。義同。又《集韻》直涉切，音䐑。視不正貌。

睰：《廣韻》莫八切，蠻入聲。視睰。

𥈄：《廣韻》《集韻》《韻會》《正韻》𠀤丑降切，踔去聲。直視也。《集韻》或作䚎𧡥，亦書作𥈩。《字彙補》譌省作𥆇，非。

睱：《集韻》亥駕切，音下。閒睱，視也。一曰緩視也。又何加切，下平聲。目白貌。

𥈅：《篇海》他典切，音腆。面慙貌。與靦同。

䁌：《廣韻》《集韻》𠀤王勿切，雲入聲。《類篇》暫見也。又《廣韻》䁌䁌，見也。

𥈆：《唐韻》亡保切《集韻》武道切，𠀤帽上聲。《說文》低目視也。《集韻》俯目細視謂之𥈆，通作冒。《書·君奭》武王惟冒。《說文》引作𥈆。又《廣韻》莫到切《集韻》莫報切，𠀤音帽。又《廣韻》許竹切《集韻》許六切，𠀤音蓄。義𠀤同。又《集韻》莫𠋫切，音茂。義同。又目不明也。與瞀同。

𥈇：《玉篇》而緣切，軟平聲。目垂也。

𥈈：《廣韻》況于切《集韻》匈于切，𠀤音吁。𥈈瞜，笑貌。或省作眗。

睲：《廣韻》《集韻》𠀤息井切，騂上聲。《玉篇》視也。《廣韻》睲睲，照視。又《集韻》桑經切，音星。目睛照也。又《廣韻》蘇佞切，星去聲。義同。

睳：《廣韻》呼攜切《集韻》翾畦切，𠀤音近醯。《埤蒼》瘠人視貌。一曰健而無德。又《玉篇》目瞢也。又䀗睳，見䀗字註。

𥈉：《廣韻》呼貫切《集韻》呼玩切，𠀤音喚。《玉篇》山海經有璽𥈉國，在崑崙墟之東南流沙中。或作蠒㬇。㬇原字从奐。

䁍：《唐韻》苦夾切《集韻》乞洽切，𠀤音恰。《說文》目陷也。《六書故》眸子枯陷也。《集韻》或作𥇌。又《集韻》口陷切，恰去聲。又口減切，恰上聲。義𠀤同。又枯含切，音堪。《博雅》視也。

𥈊：《集韻》色洽切，音霎。目睫動貌。

𥈋：《集韻》果羽切，音矩。《博雅》驚也。《類篇》驚視貌。或作𥄷。

𥈌：《正字通》𥉈字之譌。

煛：《廣韻》古迥切《集韻》畎迥切，𠀤音熲。大目也。又《六書統》目光也。又人名。師煛。見《宋史·宗室表》。又與囧通。《書·囧命序傳》伯囧，臣名。亦作煛。又《集韻》目驚貌。又《集韻》煚古作煛。註詳火部九畫。

𥈍：《正字通》𥆣字之譌。

䁎：《廣韻》宅耕切《集韻》除耕切，𠀤音橙。安審視貌。又人名。希䁎。見《宋史·宗室表》。又《集韻》唐丁切，音庭。目眵也。又《集韻》抽庚切，音撐。直視也。同瞠。《類篇》通作盯。

睴：《唐韻》《集韻》𠀤古鈍切，滾去聲。《說文》大目出也。《六書故》目急出也。又《類篇》睴睴，視貌。又人名。南唐大將軍皇甫睴。又《集韻》五困切，音諢。又《廣韻》胡本切《集韻》戸袞切，𠀤音混。義𠀤同。

𥈎：《玉篇》同瞎。

䁏：《集韻》伊鳥切，音杳。䁏眇，遠視也。《木華·海賦》朱𤒦綠烟，䁏眇蟬蜎。《註》皆烟豔飛騰之貌。《類篇》或作䁘。

睵：《廣韻》《集韻》𠀤倉才切，音猜。《博雅》睵。𥉻，視也。一曰睽也。又《廣韻》祖才切《集韻》將來切，𠀤音哉。義同。或省作𥅤。

䁐：《集韻》於驚切，音英。深目也。又於慶切，英去聲。視也。亦作眏。

睶：《集韻》尺尹切，音蠢。大目也。又人名。《元史·世祖紀》高麗王王睶來朝。

睷：《集韻》居言切，建平聲。目數也。《王守仁九華賦》睷異景於穹坳。

睸：《集韻》蜜二切，音寐。目合也。又明秘切，音媚。義同。本作𥋎。

睹：〔古文〕覩《唐韻》當古切《集韻》《韻會》《正韻》董五切，𠀤音賭。《說文》見也。《禮·禮運》以隂陽爲端，故情可睹也。《周漢武帝詔》此子大夫之所睹聞也。

䁑：《集韻》余章切，音陽。與眻同。眉閒曰眻。一曰美目也。通作揚。

𥈏：《正字通》𥈀字之譌。字彙音訓溷同𥉁，非。

𥈐：《玉篇》同眦。

睺：《廣韻》戸鉤切《集韻》胡溝切，𠀤音侯。半盲也。《揚子·方言》半盲爲睺。又《集韻》深目也。又《釋典》阿脩羅食月，時名羅睺羅。又《廣韻》胡遘切《集韻》下遘切，𠀤侯去聲。又《集韻》呼侯切，音齁。義𠀤同。

𥈑：《集韻》同睺。

𥈒：《集韻》姑還切，音關。𥈒𥈒，視貌。本从𢇅。譌从廾。非。

䁒：《廣韻》子入切《集韻》卽入切，𠀤音㗱。眨䁒，目動也。又《集韻》側立切，音戢。淚出貌。同𥊬。

𥈓：《集韻》姑華切，音瓜。《類篇》目也。或作𥄼。

䁓：《集韻》祖叢切，音椶。《類篇》視也。又《廣韻》作孔切《集韻》祖動切，𠀤椶上聲。《揚子·方言》伺視也。凡相竊視，南楚或謂之䁓。又《廣韻》《集韻》𠀤作弄切，椶去聲。義同。又《類篇》矇䁓，視貌。又《廣韻》古拜切《集韻》居拜切，𠀤音戒。怒也。

䁔：《唐韻》况袁切《集韻》《韻會》許元切，𠀤音暄。《說文》大目也。《韓愈·陸渾山火詩》電光䃸磹頳目䁔。《集韻》與暄同。又《廣韻》况晚切《集韻》《韻會》火遠切《正韻》况遠切，𠀤暄上聲。義同。又《廣韻》《正韻》胡管切《集韻》戸管切《韻會》合管切，𠀤音緩。《玉篇》大目眥也。又《集韻》下罕切，音旱。與睅同。《㴑原》通作𧡩。

睻：同䁔。

睼：《唐韻》《集韻》𠀤他計切，音剃。《說文》迎視也。《班固·東都賦》弦不睼禽。《張衡·思𤣥賦》親所睼而弗識。又《集韻》《韻會》𠀤田黎切，音題。義同。又遠視也。又坐見也。或作睇。又《廣韻》《集韻》𠀤他甸切，天去聲。視也。與䀖瞋𠀤同。《㴑原》或作𧡨。

睽：《唐韻》苦圭切《集韻》《韻會》傾畦切，𠀤音奎。《說文》目不相視也。《玉篇》目少精也。《六書故》反目也，因之爲睽乖。《易·序卦》睽者，乖也。《雜卦》睽，外也。又《集韻》涓畦切，音圭。義同。又《廣韻》異也。《唐書·柳宗元傳》睽焉而鬭。《宋史·沈起傳》內自睽疑。又張目貌。《韓愈·鄆州谿堂詩》萬目睽睽。又楚邑名。《左傳·僖二十七年》楚子使子文治兵于睽。又《集韻》其季切，音悸。睽睢張目貌。《王延壽·魯靈光殿賦》顄顤顟而睽睢。○按《說文》本作睽。《舉要》別作𠋳，非。《正韻牋》睽孤之睽从目，睽違之睽从日，聾睽之睽从耳。俗溷用，非。《㴑原》又以暌卽睽之譌，亦非。

䁕：《廣韻》武巾切《集韻》眉貧切，𠀤音珉。與盿同。《玉篇》視貌。又《廣韻》《集韻》𠀤彌鄰切，音民。俯視也。通作闅。

𥈔：《集韻》與䁙同。詳䁙字註。又《玉篇》仰視也。《廣韻》視貌。○按《說文》本作䁙，訓目相戲。𥈔卽俗䁙字。《玉篇》《廣韻》分䁙𥈔爲二，非。

睾：《正韻》古勞切，音高。與皋同。澤也。《列於天瑞篇》望其壙，睾如也。《金壷字考》睾如，澤貌。又腎丸也。《靈樞經》腰脊控睾而痛。《註》睾，隂丸。又《字彙補》睾蘇，木名。一名白䓘。又《荀子·王霸篇》睾牢天下而制之，若制子孫。《註》睾，或作畢，言盡牢籠天下也。《新序》作宰牢。《後漢·馬融傳》皋牢陵山。《註》引荀子，睾作皋。又《字彙補》何襖切，音皞。廣大貌。《荀子·解蔽篇》睾睾廣廣，孰知其德。《正字通》字彙與臯同，亦與澤同。不知皋澤岸也，訓澤非音澤。又正韻七陌睾字兩見，音亦者，訓伺視。音宅者，與澤同。十三爻皋亦作睾。睾註引列子釋文音臯，蓋未詳考臯卽皋字，臯之同睾，睾之音澤，皆轉寫錯互相承不改。睾譌从血，猶皋譌从丰。凡經傳子史作睾臯者，皆譌文也。干祿字書亦云：睾，俗皋字。

睿：《唐韻》以芮切《集韻》《韻會》俞芮切《正韻》于芮切，𠀤音銳。《說文》深明也。通也。《玉篇》聖也，智也。《書·洪範》思曰睿，睿作聖。《蔡傳》睿者，通乎微也。《徐幹·中論修本篇》睿莫大乎自慮。《說文》本作叡，籀文作壡。《前漢·五行志》亦作𧮲。《六書正譌》从𣦵从目，从谷省。𣦵取其穿，目取其明，谷取其響應不窮。別作叡，非。俗作𧇖，尤非。

𥈕：《集韻》民𤰞切，音彌。汚面謂之𥈕。或作𥉓。

𥈖：《集韻》與眣眰𠀤同。

𥈗：《玉篇》薄意切，音避。眥也。

𥈘：《正字通》同䁁。

瞀：《唐韻》《集韻》《韻會》《正韻》𠀤莫𠋫切，音茂。《說文》低目謹視也。又《玉篇》目不明貌。《晉書·天文志》眼瞀精絕，故蒼蒼也。《揚子·太𤣥經》視也見，而晦也瞀。《亢倉子·全道篇》夫瞀視者，以黊爲赤。《註》黊同黃。《韓愈·南山詩》淚目苦矇瞀。又亂也。《北史·房豹傳》是非瞀亂。《楚辭·九章》中悶瞀之忳忳。《註》煩亂也。又不敢正視貌。《荀子·非十二子篇》子弟之容瞀瞀然。又被髮也。《淮南子·道應訓》去其瞀而載之木。《註》木騖鳥冠也。又蟲名。《埤雅》蜹似蚊而小。一名瞀芮。《列子·天瑞篇》瞀芮生乎腐蠸。又姓。《左傳》莒有瞀胡。又通作貿。《禮·檀弓》貿貿然來。《註》貿貿，不明貌。與瞀同。又通作霿。《廣韻》䐨瞀。《集韻》作䐨霿，鄙吝心不明也。《正韻》無識也。《荀子·儒效篇》愚陋傋瞀。《註》傋音寇，愚也。瞀，無知也。《前漢·五行志》作傋霿。又通作愗。《楚辭·九辯》直怐愗以自苦。《註》愗音茂，愚貌。與瞀通。互詳䐨字註。又《集韻》《韻會》𠀤迷浮切，音謀。義同。又《王逸·九思》復顧兮彭瞀，叶上憂下投。本作務。務光，古介士也。一作牟光。古務瞀牟𠀤通。又《廣韻》莫角切。《集韻》墨角切，𠀤尨入聲。目不明也。又《集韻》《韻會》𠀤亡遇切，音務。義同。又俯視也。《黃帝素問》民病肩臂瞀重。《註》低目俯首曰瞀。《靈樞經》交兩手而瞀爲臂厥。《註》瞀，目垂貌。又《集韻》微夫切，務平聲。《前漢·地理志》雊瞀，縣名，屬上谷郡。《註》孟康音句無。又《字彙補》莫到切，音冒。視眩易也。《莊子·徐無鬼》予適有瞀病。又《埤雅》莫卜切，音木。雀目夕昏，人有至夕昏不見物者，謂之雀瞀。《說文》本作瞀。《集韻》或作𥈆。瞀字原刻从攴，不从攵。

𥈙：《廣韻》盧達切《集韻》郞達切，𠀤音𤷫。《玉篇》目子不正也。《類篇》或省作䀳。

瞁：《廣韻》許役切《集韻》呼役切，𠀤兄入聲。驚視貌。《周邦彥汴都賦》心駭神悸，瞁䁨而不敢進。《盛恩北固山賦》瞁然失色。又《廣韻》《集韻》《韻會》《正韻》𠀤呼狊切，馨入聲。義同。或作𥆛。

瞂：《唐韻》扶發切，音伐。《說文》盾也。《揚子·方言》自關而東謂之干，或謂之瞂。關西謂之盾。《汲冢周書》請令以鮫瞂利劒爲獻。《張衡·西京賦》植鎩懸瞂，用戒不虞。又通作伐。《詩·秦風》蒙伐有苑。《註》伐，中干也。盾之別名。《玉篇》引《詩》作瞂。《說文》从盾犮聲。俗作〈盾叐〉，非。

𥈚：《玉篇》式冉切，音閃。𥈚𥈚，目貌。又式涉切，音攝。義同。

瞃：《字彙補》烏沒切，音𩑦。惡視也。

𥈛：《篇海》盧谷切，音六。深目也。又《字彙補》奉無切，音扶。義同。

𥈜：《廣韻》許極切《集韻》迄力切，𠀤音衋。《類篇》邪視也。或省作𥇛。

瞇：《集韻》母婢切，音弭。眇目也。又彌計切，音謎。睥也。○按《字彙補》譌作𥇆，改音彌，亦訓眇目，非。

𥈼：《唐韻》薄官切《集韻》蒲官切，𠀤音盤。《說文》轉目視也。《博雅》𥈼𥈼，視也。又《集韻》披班切，音攀。又普患切，攀去聲。𠀤同眅。

䁗：《玉篇》苦改切，音凱。明也。

䁘：《集韻》餘招切，音遙。美目也。又《廣韻》以沼切《集韻》《正韻》以紹切，𠀤遙上聲。義同。又《集韻》眇䁘，視貌。《木華·海賦》羣妖遘迕，眇䁘冶夷。又《集韻》《正韻》𠀤伊鳥切，音杳。《類篇》遠視也。與䁏同。

瞈：《字彙》烏孔切，音塕。瞈矇，目不明也。

䁙：《唐韻》《集韻》𠀤於殄切，音蝘。《說文》目相戲也。《揚子·方言》視也。東齊曰䁙。凡以目相戲曰䁙。又或作燕。《說文》引《詩·邶風》：䁙婉之求。今《詩》作燕。又《集韻》伊甸切，蝘去聲。又《廣韻》烏㵎切《集韻》於諫切，𠀤音晏。又《廣韻》於黠切。《集韻》乙黠切，𠀤晏入聲。義𠀤同。《集韻》或作𥈔𥍂。亦作𥉛。

䁚：《集韻》鎖本切，音損。目病。又《㴑原》瞏，俗作䁚。詳瞏字註。

𥈽：《集韻》悉則切，僧入聲。䁼𥈽，視無見也。

瞉：《廣韻》苦𠋫切《集韻》丘堠切，𠀤音𡨥。瞉霧，鄙吝心不明也。又通作傋。《荀子·儒效篇》愚陋傋瞀。《註》傋瞀，無知也。俗本譌作溝。《前漢·五行志》不敬而傋，霿之所致也。又《集韻》通作怐。《楚辭·九辯》直怐愗而自苦。《註》愚貌。遘𡨥二音，怐愗與瞉瞀義同。《釋文》作𢛑。互詳瞀字註。又《集韻》或作佝。怐愗，或从人作佝。又《集韻》居𠋫切，音構。義同。又《玉篇》古例切，音計。《篇海》久視也。《字彙補》譌作𥊧。註云：𥊧瞀，無睱也。通作瞉，非。

𥈾：《唐韻》於悅切《集韻》一決切，𠀤音抉。《說文》目深貌。又《集韻》古穴切，音玦。義同。《六書總要》窅，俗作𥈾。《集韻》或作𥄴。

瞊：《字彙》徒黨切，音蕩。不明也。

瞋：《唐韻》昌眞切《集韻》《韻會》《正韻》稱人切，𠀤音嗔。《說文》張目也。《廣韻》怒也。《史記·項羽紀》項王瞋目叱之，樓煩目不敢視。《魏略·苛吏傳》濟隂王思瞋怒無度。又《埤雅》禽經曰：鴨以怒瞋視也。又《集韻》稱脂切，音鴟。義同。又癡鄰切，疢平聲。盛貌。又亭年切，音田。眠瞋，低目貌。又之刃切，音震。恚也。又試刃切，申去聲。與眒同。又他甸切，天去聲。與䀖睼𠀤同。《說文》祕書或从成从辰。

𥈿：《集韻》呼貢切，烘去聲。瞢𥈿，不明也。

瞌：《集韻》克盍切，音磕。眼瞌，欲睡貌。《正字通》人勞倦，合眼坐睡曰瞌睡。《貫休·畫羅漢詩》瞌睡山童欲成夢。

𥉀：《集韻》古患切，瘝去聲。《類篇》視貌。與鰥同。

𥉁：《唐韻》九遇切《集韻》俱遇切，𠀤音句。《說文》舉目驚𥉁然也。《玉篇》恐也。又《廣韻》《集韻》𠀤苦礦切，坑上聲。義同。一曰好貌。又《集韻》畎迥切，音熲。目驚也。《六書統》𥉁，放目而視。从目从夰。夰，放也。戴侗合䀠，瞿，𥉁爲一。

𥉂：《集韻》與䀮同。○按狼𥉂國人，夜能齅金卽知好惡。《左思·吳都賦》烏滸狼𥉂是也。本从肉，《玉篇》《類篇》俱誤引从目。《字彙》已見肉部㬻字註，又誤引訓𥉂字，殊失考正。

𥉃：《集韻》乃代切，音耐。視不明也。

𥉄：《集韻》戸八切，音滑。䀣𥉄，直視貌。

𥉅：《廣韻》古核切《集韻》各核切，𠀤音隔。《玉篇》目不正也。

𥉆：《廣韻》《集韻》𠀤郞計切，音麗。《玉篇》視也。又《類篇》求也。一曰索視貌。《郭璞·江賦》𥉆雾祲於淸旭。又《揚子·方言》伺視也。凡相竊視，南楚或謂之𥉆。又《集韻》力智切，音詈。義同。《類篇》書作𥊨。或作𥌿。《集韻》與䚕同。

𥉇：《集韻》居𠋫切，音搆。視也。通作覯。

𥉈：〔古文〕𠊹眣《唐韻》《集韻》𠀤他歷切，音剔。《說文》失意視也。《左思·魏都賦》𥉈焉失所。《註》狀其聞言駭伏也。又《廣韻》《集韻》𠀤丑鳩切，音抽，義同。《說文》本作𥊕，俗作𥈌。譌作𥉉。

𥉉：《正字通》𥉈字之譌。

𥉊：《集韻》莫駕切，音罵。《類篇》視貌。

𥉋：《廣韻》徒登切，音騰。美目貌。

䁛：《廣韻》俱位切《集韻》基位切，𠀤音媿。大視也。又視貌。與𥍁同。或作𧢦。

瞍：《集韻》《韻會》《正韻》𠀤蘇后切，音叟。與𥈃同。《字林》目有眹無珠子也。《詩·大雅》矇瞍奏公。《註》古者樂師皆以瞽者爲之，以其善聽審音也。又長老之稱。《書·大禹謨》衹載見瞽瞍。《蔡傳》瞍，長老之稱。亦作叟。又《正韻》先侯切，叟平聲。又《集韻》先彫切，音簫。義𠀤同。

𥉌：《字彙》得合切，音答。大垂目貌。

𥉍：《正韻》與眵同。

𥉎：《廣韻》丑林切，音琛。私出頭視也。《正字通》𧡬字之譌。○按《說文》見部𧡬讀若彬。訓私出頭視。《廣韻》譌从目，《字彙》改音探，𠀤非。

𥉏：《說文》與看同。

瞎：《廣韻》許鎋切《集韻》《韻會》《正韻》許轄切，𠀤音㔠。《玉篇》一目合也。《類篇》目盲也。《十六國春秋》苻生無一目，七歲，其祖洪戲之曰：吾聞瞎兒一淚，信乎。生怒，引刀自刺出血曰：此亦一淚耶。《孟郊·寄張籍詩》西明寺後窮瞎張太祝，縱爾有眼誰爾珍。又吐蕃名。《宋史·仁宗紀》西蕃瞎氊來貢。又《神宗紀》河州首領瞎藥等來降。《集韻》一作𥈎。

𥉐：《集韻》牽奚切，音溪。目動也。又《廣韻》胡禮切《集韻》戸禮切，𠀤音徯。義同。

𥉑：《廣韻》《集韻》𠀤余六切，音育。《博雅》望也。又《廣韻》目明貌。又《廣韻》下各切《集韻》曷各切，𠀤音涸。義同。又《集韻》黑各切，音郝。失明也。與矐同。又訖岳切，音角。去目睛也。亦同矐。

𥉒：《字彙》古了切，音皎。《篇海類編》明也。通作䁶。又魚列切，音櫱。義同。

瞏：《唐韻》《正韻》渠營切《集韻》《韻會》葵營切，𠀤音瓊。《說文》目驚視也。《黃帝索問》少陽終者。百節皆縱，目瞏絕系。《註》直眂如驚貌。又瞏瞏，無所依也。《詩·唐風》獨行瞏瞏。《註》瞏，本作煢。又作焭。《正字通》與赹通。又憂也。《詩·周頌》瞏瞏在疚。《正字通》今詩作嬛，字譌義同。○按瞏與惸通。俗作㒌𡞦𠊫𡦃，𠀤非。又《集韻》旬宣切，音旋。復返也。與還𢕼𠀤同。通作旋。《說文》从目袁聲。俗作睘。譌作𦊷。

𥉓：《廣韻》《集韻》𠀤莫結切，音蔑。《玉篇》汚面也。又《廣韻》武移切《集韻》民𤰞切，𠀤音彌。義同。《玉篇》作𥈕。

䁜：《集韻》戸廣切，黃上聲。目大貌。又《廣韻》呼晃切《集韻》虎晃切，𠀤音𧨆，䁳䁜，目疾也。出新字林。

𥉔：《廣韻》《集韻》𠀤古幸切，音耿。𥉔䁅，有餘視也。詳䁅字註。

𥉕：《正字通》與矇同。詳後矇字註。又《集韻》蒙弄切，蒙去聲。𥉕䁓，視貌。

𥉖：《集韻》於避切，音恚。目小怒貌。或作眭。

𥉗：《集韻》同眊。

𥉘：《廣韻》杜奚切《集韻》田黎切，𠀤音提。《玉篇》視也。《廣韻》困視貌。又《類篇》顯也。又《集韻》大計切，提去聲。義同。《集韻》與𧡨同。

𥉙：《集韻》視古作𥉙。註詳見部五畫。又與𧡺同。

瞐：《廣韻》莫角切《集韻》墨角切，𠀤尨入聲。《玉篇》美目也。又《類篇》目深也。《六書故》亦作𦋹。

瞑：《唐韻》莫經切《集韻》《韻會》忙經切，𠀤音溟。《說文》翕目也。《廣韻》合目瞑瞑也。《後漢·馬援傳》甘心瞑目。《皇極經世》在水者不瞑，在風者瞑。《註》魚在水，其目盡夜不瞑也。又《集韻》目不明也。《晉書·山濤傳》臣耳目聾瞑，不能自勵。又《呂覽》瞑者，目無由接也。《汲冢周書》師曠曰：請使瞑臣往與之言。《註》無目故稱瞑。又《春秋·繁露》民者，瞑也。瞑也者，名其別離分散也。又瞑瞑視，不審之貌。《荀子·非十二子篇》酒食聲色之中，則瞑瞑然。《淮南子·覽冥訓》其視瞑瞑。又《集韻》《韻會》母迥切《正韻》莫迥切，𠀤溟上聲。又《集韻》《韻會》𠀤莫定切，溟去聲。義𠀤同。又《廣韻》莫賢切《集韻》民堅切《正韻》莫堅切，𠀤麫平聲。與眠通。《玉篇》寐也。《莊子·德充符》據槁梧而瞑。又弓名。《唐書·南蠻傳》永昌野桑生石上，其材上屈兩向而下植，取以爲弓，不筋漆而利，名曰瞑弓。又菜名。《本草綱目》瞑菜，一名睡菜，南海人食之思睡，故名。又盱瞑，與芊眠同。《張衡·南都賦》攢立叢駢，靑麗盰瞑，杳藹蓊鬱于谷底，森䔿䔿而刺天。李善讀，𠀤詳盰眠二字註。又《廣韻》莫甸切《集韻》《韻會》眠見切《正韻》莫見切，𠀤音麫。瞑眩劇也。又憒亂也。《書·說命》若藥不瞑眩，厥疾弗瘳。一作眠眩。互詳眠字註。又《集韻》謨耕切，音萌。與𥌯同。又叶武巾切，音旻。《楚辭·招魂》致命於帝，然後得瞑些，歸來歸來。往恐危身些。《註》瞑，臥也。《正字通》古無眠字，瞑卽眠。今通用眠，正譌从瞑廢眠，泥。考證：〔《莊子·德充符》據高梧而瞑。〕謹照原文高改槁。

䁝：《唐韻》戸扃切《集韻》懸扃切，𠀤迥平聲。《說文》惑也。又《廣韻》余傾切《集韻》維傾切，𠀤音營。義同。又《集韻》於莖切，音鶯。目淨貌。又《廣韻》《集韻》𠀤烏猛切，音㴄。亦惑也。又《廣韻》淸潔也。

𥉚：《正字通》睡本字。

䁞：《集韻》省古作䁞。註詳四畫。

𥉛：《集韻》同䁙。或作𥍂。

䁟：《字彙補》鋤加切，音槎。《淮南子·原道訓》所謂人者，偶䁟智故，曲巧僞詐，所以俯仰於世人，而與俗交者。考證：〔《淮南子·原道訓》所謂人者，隅䁟智故，曲巧譌詐，所以俯仰於世人，而與俗交者。〕謹照原文隅改偶。譌改僞。

𥉜：《字彙補》時斤切，音秦。《靑箱雜記》䀡䁠眠𥉜者，淫亂也。

𥉝：《集韻》當侯切，音兜。𥉝瞘，目深也。又《類篇》目蔽垢也。《集韻》或作𥆖。與𧡸同。《字彙補》譌作𥉝。

䁠：《集韻》勒兼切，音鬑。䁠䀡，目垂也。

𥉞：《字彙補》莫登切，懜上聲。目不明也。

𥉟：《字彙補》𠀤桓切，音槃。《篇海類編》迴𥉟也。

䁢：《廣韻》似宣切《集韻》旬宣切，𠀤音旋。《玉篇》好貌。《靈樞經》隂陽和平之人，其狀䁢䁢然。《註》目好貌。又人名。希䁢。見《宋史·宗室表》。《集韻》與嫙同。

瞔：《集韻》側革切，音責。張目也。

瞕：《等韻》之亮切，音障。《宇彙》目生瞕翳。《正字通》通作障。

𥉴：《廣韻》美畢切《集韻》莫筆切，𠀤音密。𥉴𥉴，不可測也。又《廣韻》彌畢切《集韻》覓畢切，𠀤音蜜。義𠀤同。

𥉵：《集韻》謨加切，音麻。緩視貌。

䁣：《集韻》食川切，音船。目動也。

𥉶：《廣韻》《集韻》𠀤盧谷切，音鹿。𥌮𥉶，眼淨也。又目明也。

𥉷：《集韻》倉歷切，音戚。見也。

𥉸：《廣韻》客庚切，音坑。𥉸𥌯，視不分明也。《王延壽·魯靈光殿賦》屹𥉸𥌯以勿罔。《註》言殿東西廂奧祕高邃，視之不明，望之不審也。又《集韻》丘耕切，音硜。義同。或作䀴。

𥉹：《玉篇》同𥍔。

𥉺：《廣韻》《集韻》𠀤丁結切，顚入聲。詳𥅧字註。

𥉻：《唐韻》戚細切《集韻》《韻會》《正韻》七計切，𠀤音砌。《說文》察也。《博雅》視也。《類篇》一曰袤視。《嵆康·琴賦》明嫿𥉻惠。《顏延之·贈王太常詩》聆龍𥉻九泉。又《廣韻》《集韻》𠀤丑例切，音慸。又《廣韻》初八切《集韻》初戛切，𠀤音察。義𠀤同。《類篇》或作䀙。

𥉼：《集韻》堅堯切，音澆。視也。

瞖：《廣韻》《正韻》於計切《集韻》《韻會》壹計切，𠀤音翳。《玉篇》眼疾也。《正字通》目障也。《宋史·謝皇后傳》后生而瞖一目。又藥名。《本草·釋名》羅勒。一名瞖子草，以其子治瞖也。

𥉽：《廣韻》苦岡切《集韻》丘岡切，𠀤音康。《玉篇》眏𥉽。《廣韻》䀹𥉽。《集韻》𥉐𥉽，𠀤目貌。

䁤：《集韻》丑戹切，檉入聲。澤眼也。又䁤䁺，目明貌。又陟革切，音摘。目豎也。又《廣韻》火癸切，倠上聲。恚視也。又火季切，倠去聲。義同。

䁥：《集韻》尼質切，音㥾。小目也。《五音篇海》作眤。

瞗：《唐韻》都僚切《集韻》丁聊切，𠀤音雕。《說文》目熟視也。又《集韻》當侯切，音兜。瞗瞗，鳥名。人面鳥啄，有翼不能飛。《集韻》當侯切，音兜。鳥名。又丁聊切，音貂。目熟視也。《廣雅》瞗，視也。

𥉾：《玉篇》口交切，音敲。窅𥉾，面不平也。

𥉿：《字彙》莫狄切，音覓。邪視也。《王延壽·王孫賦》眙睕䁓以𥉿䁑。本作𥊋。

瞘：《廣韻》《集韻》𠀤烏侯切，音歐。深目貌。或作䁱。又《集韻》墟侯切，音摳。與眗同。又《字彙》丘舉切，袪上聲。目往也。

瞙：《廣韻》慕各切《集韻》《韻會》《正韻》末各切，𠀤音莫。《字統》目不明也。俗謂目瞖曰瞙。《集韻》或作眊。

䁦：《集韻》與覰同。

瞚：《唐韻》舒閏切《集韻》《韻會》《正韻》輸閏切，𠀤音舜。《說文》開闔目數搖也。《史記·扁鵲傳》目眩然而不瞚。《莊子·庚桑楚》終日視而目不瞚。《註》目動曰瞚。《集韻》或作瞬眴䀢瞤。

瞛：《集韻》七恭切，音瑽。目光也。《張協·七命》怒目電瞛。又人名。孟瞛。見《宋史·宗室表》。又《集韻》《韻會》𠀤將容切，音蹤。義同。

䁧：《玉篇》無昭切，音描。張目也。

𥊀：《集韻》師咸切，音攕。暫見也。或作䀐。又桑感切，音糝。視也。

𥊁：《字彙》同𥊴。

瞜：《廣韻》落侯切《集韻》郞侯切，𠀤音樓。《玉篇》視也。又《類篇》瞜睺，偏盲也。一曰細視。或作𧢃。又矖瞜，古明目者。《孟子》作離婁。又《廣韻》力朱切《集韻》龍珠切，𠀤音瘻。眗瞜，笑也。又瞴瞜，微視也。《說文》作瞴婁。

瞝：《集韻》《韻會》𠀤抽知切，音螭。視也。《賈誼·弔屈原賦》瞝九州而相君兮，何必懷此都也。《註》瞝謂歷視也。《漢書》作歷。

𥊂：《集韻》同矖。

䁨：《廣韻》虛郭切《集韻》忽郭切，𠀤音霍。《玉篇》驚視也。《揚雄·蜀都賦》蘢睢䁨兮罧布列。《集韻》或作矐。

瞞：《唐韻》母官切《集韻》《韻會》《正韻》謨官切，𠀤滿平聲。《說文》平目也。《徐曰》目瞼低也。杜林曰：目眥平貌。又《廣韻》目不明也。《荀子·非十二子篇》酒食聲色之中，則瞞瞞然。《註》閉目貌。又匿情相欺亦曰瞞。《汲冢周書》淺薄閒瞞，其謀乃獲。又人名。《魏志·武帝紀》太祖姓曹諱操，小字阿瞞。又鄋瞞，長翟國名。《左傳·文十一年》鄋瞞侵齊。又城名。《舊唐書·地理志》西域於解蘇國所治，治數瞞城，置以其王領之。又姓。《風俗通》荆蠻之後，本姓蠻，後爲瞞氏。又《集韻》謨奔切，音門。慚貌。《莊子·天地篇》子貢瞞然慙。《註》又音蠻。又母版切，蠻上聲。義同。又母本切，門上聲。暗也。《正字通》瞞與樠別，韻會引莊子，以爲門戸則液瞞，謝惠連詩：永保液瞞。叶音綿，不知莊本作樠，以瞞爲樠，誤。

瞟：《唐韻》敷沼切《集韻》《韻會》匹沼切《正韻》普沼切，𠀤飄上聲。《說文》𥉻也。又《埤蒼》一目病也。又《類篇》目小貌。又《集韻》匹妙切，飄去聲。矖也。又《廣韻》撫招切《集韻》紕招切，𠀤音飄。瞟𥉻，明察也。又瞟眇，視不明之貌。《王延壽·魯靈光殿賦》忽瞟眇以響像。《說文》本作𥍌。《篇海類編》亦作𥋄。《集韻》或作𥋠𧢄。

瞠：《廣韻》丑庚切《集韻》《韻會》《正韻》抽庚切，𠀤音撐。《倉頡篇》直視也。《莊子·田子方》夫子奔軼，絕塵，而回瞠若平後矣。《宋史·孔宗旦傳》宗旦始官京東，與李師道徐程尚同等爲監司耳目，號爲四瞠，人多惡之。又《玉篇》與𥊲同。《馬融·長笛賦》留眎瞠眙。《文選》作𥊲。又通作憆。《前漢·外戚傳》武問客，陛下得武書，意如何。曰：憆也。《註》直視貌。師古曰：字本作瞠，其音同耳。又《集韻》《韻會》恥孟切《正韻》敕諍切，𠀤撐去聲。又《五音集韻》徒杏切，音瑒。又《集韻》抽良切，音倀。義𠀤同。又他郞切，音湯。亦直視也。或作𥊲。又徐更切，棖去聲。定視也。與𥊼同。《韻會》亦作盯䁎。《正字通》或作瞪。

瞡：《集韻》《韻會》均窺切《正韻》居爲切，𠀤音規。瞡瞡，自得貌。一曰眇視也。又《增韻》小見貌。《荀子·非十二子篇》學者之嵬瞡瞡然。《註》同䂓。又《廣韻》《集韻》𠀤規恚切，規去聲。《博雅》視也。《埤蒼》眇視貌。又《類篇》瞋貌。又《廣韻》居悸切，音季。視貌。又《集韻》其季切。音悸。亦視也。與𧡫同。

𥊃：《唐韻》木空切《集韻》《韻會》謨中切，𠀤木平聲。《說文》目不明也。《文中子·魏相篇》孰謂齊文宣瞢，而善揚遵彥也。又晦也。《揚子·太𤣥經》瞢隂征南，陽征北，物失明，莫不瞢瞢。又《廣韻》武登切《集韻》《韻會》彌登切，𠀤默平聲。又《集韻》忙肯切，默上聲。又《集韻》《韻會》𠀤母亙切，默去聲。義𠀤同。又不光明也。《周禮·春官》眂祲掌十煇之法，六曰瞢。《註》日月瞢瞢無光也。《楚辭·天問》冥昭瞢闇，誰能極之。《註》言日月盡夜淸濁晦明也。又《博雅》慚也。一曰悶也。《左傳·襄十四年》戎子駒支對士匄曰：不與於會，亦無瞢焉。《左思·魏都賦》有靦瞢容。《註》瞢，愧也。○按瞢俗作懵懜。《正韻》：瞢同懵。讀若孟，攺莫更切，非。又《集韻》莫結切，音蔑。亦目不明也。或作𦱛。又《集韻》《正韻》𠀤眉庚切。與盲同。《山海經》甘棗山有草，名蘀，可以已瞢。又《廣韻》《集韻》《韻會》𠀤莫鳳切。與夢同。澤名。《周禮·夏官·職方氏》荆州其澤藪曰雲瞢。《爾雅·釋地》作雲夢。《前漢·班固敘傳》令尹子文初生，棄於瞢中。《註》雲瞢，澤也。瞢同夢。又《集韻》謨蓬切《正韻》莫紅切，𠀤音蒙。雲瞢，李軌讀平聲。《正韻》左傳，漢書，夢字有二音，則瞢字亦宜通用。《說文》本作𥊄，从𦫳，从橫目，从䀏。䀏，目數搖也。《六書正譌》䀏卽眩字，會意，通用夢。別作矒、懵，𠀤非。

䁩：《廣韻》語居切《集韻》《正韻》牛居切《韻會》魚居切，𠀤音魚。《爾雅·釋畜》馬二目白，䁩。《註》似魚目也。陸佃云：今之環眼馬，馬最下者。通作魚。《詩·魯頌》有驔有魚。《字書》作𩥭。《類篇》或作𥆐。

𥊄：《說文》瞢本字。

𥊅：《集韻》同睚。

𥊆：《集韻》同睫。

𥊇：《字彙補》古晏切，音監。視也。亦作𥂄。

𥊈：《字彙補》力其切，音棃。目𥃤也。《篇海類編》與𥌛同。

𥊉：《集韻》渴合切，堪入聲。困悶眼也。《類篇》欲睡貌。

𥊊：《類篇》𥆋本字。

𥊪：《集韻》五委切，危上聲。𥊪𥊪，目好貌。

𥊫：《字彙》古患切，音慣。直視貌。

𥊬：《唐韻》阻立切《集韻》側立切，𠀤音戢。《玉篇》目出淚也。又目動貌。《王延壽·王孫賦》眎𥊬睫以䀗睳。《類篇》或省作䁒。

瞤：《廣韻》如勻切《集韻》濡純切《韻會》儒純切，𠀤音犉。《說文》目動也。《西京雜記》陸賈曰：目瞤得酒食。《黃帝素問》肉瞤瘛。《註》動掣也。《類篇》或作𥌎。又《集韻》而宣切，輭平聲。義同。又《集韻》《韻會》𠀤輸閏切，音舜。開闔目數搖也。與瞚瞬䀢眴𠀤同。

瞥：《唐韻》普蔑切《集韻》《韻會》《正韻》匹蔑切，𠀤音撆。《說文》過目也。一曰財見也。《徐曰》瞥然暫見也。《張衡·思𤣥賦》遊麈外而瞥天。《梁書·王筠傳》余少好書，雖偶見瞥觀，皆卽疏記。《淮南子·說林訓》𪔀無耳，而目不可以瞥，精於明也。《註》瞥之則見也。又《說文》目翳也。又《廣韻》普滅切，篇入聲。又《集韻》必列切，音𪔀。又普吠切，坏去聲。義𠀤同。又《集韻》必袂切，音蔽。瞖也。又叶匹昧切，音配。《馬融·廣成頌》投殳狂擊，頭陷顱碎，獸不得猭，禽不得瞥。《說文》本作瞥。《集韻》亦作𧢍覕。

䁫：《集韻》胡骨切，魂入聲。濁垢也。又《字彙》蒙弄切，蒙去聲。目不明也。

𥊭：《集韻》祖寸切，尊去聲。赤目也。

䁬：《廣韻》昨棱切《集韻》徂棱切，𠀤音層。目小作態瞢䁬也。又《類篇》瞢䁬，目不明貌。

𥊮：《廣韻》呼麥切《集韻》忽麥切，𠀤轟入聲。《玉篇》目病也。

𥊯：《廣韻》胡結切《集韻》奚結切，𠀤音頁。䁾𥊯，目赤貌。

䁭：《集韻》𤰞遙切，音標。惡視貌。又《篇海》望也。

瞦：《唐韻》許其切《集韻》虛其切，𠀤音煕。《說文》目童子精也。

瞧：《字彙》慈消切，音樵。偸視貌。《嵆康·難自然好學論》覩文籍則目瞧。又叶才笑切，樵去聲。《郭璞·鴣𪄶黃鳥贊》鴣𪄶之鳥，食之不瞧。爰有黃鳥，其鳴則叫。婦人是服，矯情易操。

瞨：《集韻》匹角切，音朴。目暗也。

𥊰：《集韻》中庚切，𩏠平聲。直視也。

𥊱：《正字通》𥆏字之譌。字彙音稱，訓怒目，義與瞋同。○按瞋重文作𥆏攺从盛，非。

䒅：《玉篇》以證切，音孕。美目也。大視也。又大登切，音滕。義同。又《揚子·方言》隻也。南楚江淮之閒或曰䒅。《註》論隻耦也。○按《廣韻》《正韻》訓雙也，誤。《集韻》《正韻》𠀤作膡。俗譌作〈目眷〉，非。

𥊲：《集韻》與瞠𥊼𠀤同。

䁮：《廣韻》昨鹽切《集韻》慈鹽切，𠀤音潛。閉目內思也。又《廣韻》漸念切《集韻》慈豔切，𠀤潛去聲。義同。又《博雅》憂也。又《集韻》子念切，音僭。《揚子·方言》宋衞謂憂或曰䁮。《註》䁮者，憂而不動也。俗作𥋋。

䁯：《集韻》許及切，音吸。視貌。又虛涉切，音弽。目眇視也。與䁋瞸同。

瞩：《正字通》俗矚字。

瞪：《廣韻》直庚切《集韻》《韻會》《正韻》除庚切，𠀤音棖。直視也。《晉書·郭文傳》瞪眸不轉，跨躡華堂，如行林野。《唐書·杜甫傳》甫嘗醉登嚴武牀，瞪視曰：嚴挺之乃有此兒。《宋史·盛度傳》度體肥，艱於拜起，賔客有拜之者，則瞪視而詬詈之。又《廣韻》宅耕切，音橙。又《廣韻》直陵切《集韻》持陵切，𠀤音澄。又《廣韻》丈證切《集韻》《韻會》澄應切，𠀤澄去聲。義𠀤同。《集韻》與盯眙同。《正字通》通作瞠。

𥊳：《玉篇》同䁴。

瞫：《唐韻》《集韻》《韻會》《正韻》𠀤式荏切，音審。《說文》深視也。一曰下視也。又竊見也。《禮·部韻略》平視也。又姓。《後漢·南蠻傳》武落鐘離山有黑穴，出四姓，瞫氏其一也。又《集韻》式禁切，審去聲。低目視也。又徒南切，音潭。視也。又《廣韻》《集韻》𠀤徒紺切，潭去聲。義同。又《集韻》昌枕切，琛上聲。人名。《左傳·文二年》晉有狼瞫。《註》尺甚反。《前漢·古今人表》師古音審。《說文》本作𥍗，隸省作瞫。《玉篇》或作䚓。俗作瞫，非。

𥊴：《廣韻》《集韻》𠀤先外切，音𥕸。流盼也。《篇海》或作𥊁。

䁰：《集韻》虎項切，音傋。邪視也。本作𥊾。

瞬：《廣韻》舒閏切《集韻》《韻會》《正韻》輸閏切，𠀤音舜。目自動也。《列子·湯問篇》紀昌學射於飛衞，衞曰：爾先學不瞬，而後可言射矣。《宋史·韓世忠傳》目瞬如電。又《埤雅》木槿朝生夕隕，一名舜。蓋瞬之義取諸此。《陸機·文賦》觀古今之須臾，撫四海於一瞬。《司馬法·嚴位篇》一人之禁，無過瞬息。《玉篇》與瞚同。《集韻》亦作眴䀢瞤。

𥊵：《字彙》他蓋切，音太。瞹𥊵，不明也。《正字通》正韻六泰收瞹𥊵，訓日不明，諸韻書皆然，無从目作瞹𥊵者，日譌从目，非。

䁱：《廣韻》《集韻》𠀤烏侯切，音歐。《玉篇》深目貌。又《廣韻》恪侯切《集韻》墟侯切，𠀤音摳。又《集韻》於絞切，音拗。又於敎切，拗去聲。義𠀤同。《集韻》與窅同。亦作眗瞘眑𥃧。

瞭：《廣韻》盧鳥切《集韻》《韻會》朗鳥切《正韻》盧皎切，𠀤音了。《廣韻》目睛明也。《周禮·春官·大師》眂瞭三百人。《註》瞭，目明者。《孟子》胷中正則眸子瞭焉。又《師曠·禽經》瞭曰鷂。《張華註》能遠視也。又《楚辭·九辯》瞭冥冥而薄天。《註》瞭，音了，一音杳。亦通作杳。又《廣韻》落蕭切。《集韻》《韻會》憐蕭切《正韻》連條切，𠀤了平聲。義同。

𥊶：《字彙》而兗切，音軟。《王延壽·王孫賦》盶𥊶𥌎而踧𣥨。《註》皆言形狀乖戾。

瞮：《字彙》敕列切，音徹。明也。

𥊷：《正字通》譌𥊷字。𥊷字从里作，如默譌作黙。

𥊸：《廣韻》他德切《集韻》惕得切，𠀤音忒。𥊸䁿，目欲臥貌。《字彙補》亦作𥌩。

瞯：《唐韻》戸閒切《集韻》《韻會》何閒切《正韻》何艱切，𠀤音閑。《說文》戴目也。《徐曰》謂目望陽也。《揚子·方言》眄也，吳揚江淮之閒或曰瞯。又《廣韻》人目多白也。又《爾雅·釋畜疏》馬一目白者名瞯。《張協·七命》天驥之駿，眸瞯黑照。《註》瞯，馬目也。《說文》作𩦂。又《漢書·音義》瞯，小兒癇病也。又姓。《史記·酷吏傳》濟南瞯氏。又《集韻》居莧切《韻會》居諫切《正韻》居晏切，𠀤閒去聲。視也。又覘也。《孟子》王使人瞯夫子。《宋史·鎭王竑傳》丞相史彌遠，使美人瞯竑，動息必以告。《集韻》同覸。《正字通》與瞰闞矙𧡌𧢞𠀤通。

𥊹：《集韻》同𥌾。

𥊺：《正字通》俗瞯字。

瞰：《廣韻》《集韻》《韻會》《正韻》𠀤苦濫切，音闞。《博雅》視也。《揚雄·校獵賦》東瞰目盡。《班固·東都賦》瞰四裔而抗稜。《張衡·思𤣥賦》瞰瑤谿之赤岸。又俯視曰瞰。《後漢·光武紀》雲車千餘，瞰臨城中。又《埤雅》王褒曰：魚瞰雞睨。《註》瞰，魚目不瞑也。《集韻》或作瞯𥍓。

瞱：《廣韻》筠輒切《集韻》域輒切，𠀤音饁。目動貌。一曰怒視也。

瞲：《玉篇》呼聿切《五音集韻》况必切，𠀤音矞。《類篇》目深貌。或作𥅛𥄵。又《廣韻》《集韻》𠀤呼決切，音血。驚視貌。《荀子·榮辱篇》瞲然視之。《集韻》或作𥄴䀗。《㴑原》亦作𥄎。

瞳：《廣韻》《正韻》徒紅切《集韻》《韻會》徒東切，𠀤音同。《玉篇》目珠子也。《釋名》瞳子。瞳，重也，膚幕相裹重也。《靈樞經》骨之精爲瞳子。《註》腎之精也。又通作童。《史記·項羽本紀》舜目蓋重瞳子，項羽亦重瞳子。《前漢書》作童。《神仙傳》李根兩目童子皆方。仙經云：八百歲人童子方也。又無心直視之貌。《莊子·知北遊》女瞳焉如新生之犢。又《集韻》丑降切，踔去聲。《莊子·知北游郭註》瞳，菟絳反。《李註》未有知貌。《正韻》又音充。

𥊻：同𥍔。俗省。

䁲：《唐韻》《集韻》𠀤莫佳切，買平聲。《說文》小視也。《廣韻》視貌。又叶莫婆切，音摩。《揚子·太𤣥經》旌旗絓羅，干戈蛾蛾。師孕唁之，哭且䁲。《註》䁲，竊視也。《說文》本作䁲。《集韻》或作䚑。

瞴：《唐韻》莫浮切《集韻》迷浮切，𠀤音謀。《說文》瞴婁，微視也。又《廣韻》武夫切《集韻》微夫切，𠀤音無。義同。又《廣韻》文甫切《集韻》罔甫切，𠀤無上聲。《博雅》好也。《廣韻》微視貌。又《集韻》忙皮切，音糜。美目貌。

𥊼：《廣韻》《集韻》《正韻》𠀤除更切，棖去聲。定視也。或作瞠𥊲。

瞵：《唐韻》力珍切《集韻》《韻會》《正韻》離珍切，𠀤音鄰。《說文》目精也。又《倉頡篇》視不了也。《類篇》視貌。《左思·吳都賦》鷹瞵鶚視。《潘岳·射雉賦》瞵悍目以旁睞。又《篇海》瞵瞵，下視貌。又瞵盼，天旦欲明也。見盼字註。又《韻會》通作璘。《埤蒼》瞵㻞，文貌。《揚雄·甘泉賦》璧馬犀之璘㻞。又《集韻》里忍切，鄰上聲。視不明貌。又《廣韻》《集韻》《韻會》《正韻》𠀤良刃切，鄰去聲。義同。又《集韻》靈年切，音憐。怒目貌。一曰以目隨也。又《皇甫謐·釋勸》忽金白之輝矅，忘靑紫之班瞵。辭容服之光粲，抱弊褐之終年。瞵叶年。《說文》本作𥌌。

瞶：《廣韻》《正韻》居胃切《集韻》《韻會》歸謂切，𠀤音貴。《倉頡篇》極視也。又《類篇》目無精也。又《廣韻》《韻會》𠀤以醉切，遺去聲。義同。《類篇》別作𥌰。《正字通》本作𥌶，與耳部聵字別。

𥊽：《唐韻》古魂切《集韻》《韻會》公渾切，𠀤音崐。《說文》周人謂兄曰𥊽。从弟从眾。《徐鉉曰》眾目相及也。兄弟親比之義。《六書本義》从眾，及也。及在弟上者。兄之義。《精薀》从弟在後，其前眾者，首得父母之氣相連逮也。《爾雅·釋親》省作晜。《玉篇》省作罤。今通作昆。

䁳：《廣韻》模朗切《集韻》母朗切，𠀤音莽。《玉篇》無一目曰䁳。又《廣韻》矘䁳，目無精也。一曰目不明也。《楚辭·遠遊》作矘莽。

𥊾：《集韻》䁰本字。

𥊿：《字彙補》明連切，音綿。遠視也。

𥋀：《類篇》古文眒字。註詳五畫。

𥋁：《玉篇》雖一切。音悉。罪止也。

𥋂：《五音篇海》同𥈉。國名，在流沙。

𥋃：《字彙補》俗𥌎字。

𥋄：《篇海》同瞟。

瞸：《集韻》弋涉切，音葉。瞼也。又《類篇》目眇視也。又《集韻》虛涉切，音弽。義同。或作䁋䁯。

瞹：《廣韻》於蓋切，哀去聲。隱也。又瞹𥊵，見𥊵字註。

𥋙：《廣韻》五盍切《集韻》玉盍切，𠀤玵入聲。𥋙睡也。又《類篇》睡貌。

𥋚：《唐韻》《集韻》𠀤莫結切，音蔑。《說文》目眵也。《廣韻》目赤也。《六書本義》同蔑。《集韻》或作䁾。

瞺：《廣韻》《集韻》𠀤烏外切，音薈。《玉篇》眉目閒貌。

䁴：《唐韻》《集韻》𠀤旨善切，鸇上聲。《說文》視而止也。《玉篇》一作𥊳。又《廣韻》式善切《集韻》矢善切，𠀤羶上聲。視面色變也。

𥋛：《正字通》矚字之譌。

𥋜：《集韻》甾尤切，音鄒。顰也。

䁵：《唐韻》《集韻》𠀤邦免切，編上聲。《說文》兒初生瞥者，从目睘聲。言兒始生，目有翳也。又《集韻》方免切，篇上聲。義同。又胡關切，音還。大目貌。《王延壽·王孫賦》䁵瞁歷而隳離。《類篇》或作睔。

䁶：《集韻》吉歷切，音激。目不瞬也。又《字彙》吉了切，音皎。《篇海》明也。一曰淸別貌。亦作𥉒。

𥋝：《廣韻》莫杏切《集韻》母梗切，𠀤音猛。視也。又𥋝盯，直視也。又《廣韻》武庚切《集韻》眉庚切《韻會》謨盲切，𠀤猛平聲。又《廣韻》莫耕切，音萌。義𠀤同。又《集韻》莫更切，萌去聲。與䁅同。

䁷：《廣韻》古岳切《集韻》訖岳切，𠀤音覺。目明也。又《廣韻》《集韻》𠀤烏酷切，音沃。瞋目也。又《正字通》古文覺字。字彙音覺，訓明也，與覺義近。又音屋，瞋目也。分爲二，非。○按諸韻書覺、䁷俱𠀤收。覺訓寤也，䁷訓目明也，且覺無瞋義，似屬臆斷。

䁸：《廣韻》女江切《集韻》濃江切，𠀤音𦗳。《玉篇》目不明也。又《集韻》奴冬切，音農。《玉篇》怒目也。

䁹：《集韻》同睤。

𥋞：《集韻》同𥌼。

䁺：《廣韻》《集韻》𠀤施隻切，音釋。視貌。又《集韻》昌石切，音尺。義同。又夷益切，音亦。《類篇》目明貌。《揚子·方言》睨䁺，明也。《繆襲·尤射》上下䁺爰易釐。《註》䁺，明也。又人名。《吳越春秋》越王無壬生無䁺。本作𥋭。

瞻：《唐韻》職廉切《集韻》《韻會》《正韻》之廉切，𠀤音詹。《說文》臨視也。《韻會》仰視曰瞻。《詩·邶風》瞻彼日月。《禮·曲禮》視瞻無回。又官名。《魏書·官氏志》有瞻人郞。又國名。《唐書·南蠻傳》瞻博，或曰瞻婆，北距兢伽河。又山水名。《山海經》有瞻諸山。又瞻水，出婁涿山，東流注於洛。又姓。《正字通》元有瞻思，通經學。又通作詹。《史記·周本紀》顧詹有河。又《集韻》章豔切，詹去聲。視也。又叶側姜切，音章。《詩·大雅》維此惠君，民入所瞻。秉心宣猶，考愼其相。相平聲。又叶側銜切，斬平聲。《詩·小雅》節彼南山，維石巖巖。赫赫師尹，民具爾瞻。考證：〔《詩·衞風》瞻彼日月。〕謹照原文衞風改邶風。

𥋟：《字彙》同䂀。

瞼：《唐韻》《集韻》《韻會》《正韻》𠀤居奄切，音檢。《說文》目上下瞼也。《北史·姚僧垣傳》瞼垂覆目不得視。《王叔和脈經》𦜉之𠋫在瞼，瞼動則知𦜉能消化。𦜉病則瞼澀，嗜臥。《註》瞼，眼弦也。又《埤雅》鸚鵡兩瞼俱動，如人目。又蠻語謂州爲瞼。《唐書·南蠻傳》有十瞼。《六書正譌》別作臉，非。《佩𧥏集》臉，七占翻，臛也。瞼，已冉翻，目也。

瞽：《唐韻》公戸切《集韻》《韻會》果五切《正韻》公五切，𠀤音古。《說文》目但有朕也。《博雅》盲也。《釋名》鼓也。瞑瞑然目平合於鼓皮也。《周禮·春官·瞽矇註》無目眹謂之瞽。《莊子·逍遙遊》瞽者無以與乎文章之觀。又瞽，樂官也。《書·胤征》瞽奏鼓。《詩·周頌》有瞽有瞽，在周之庭。《註》目無明則耳聰，使爲樂官，名之曰瞽，因所掌而命名也。又御瞽，侍御樂工也。《禮·玉藻》御瞽幾聲之上下。又學名。《禮·明堂位》瞽宗，殷學也。《註》樂師，瞽矇之所宗，故謂瞽宗。《周禮·春官·大司樂》樂祖祭於瞽宗。又舜父名瞽瞍。《書·堯典》瞽子。《傳》無目曰瞽。舜父有目不能分別好惡，故時人謂之瞽，配字曰瞍，又通作鼓。《前漢·古今人表》鼓叜蟜牛子生舜。

瞾：《字彙》同照。○按《正字通》：唐武后自制十九字，以曌爲名，與照音義同，从明，非从二目也。後譌爲瞾。《略記字始》譌爲𣎡。《字彙》改作瞾，《字彙補》又作𥋫，𠀤非。𣎡字原作朋下空。

瞿：《唐韻》九遇切《集韻》《韻會》俱遇切，𠀤音句。《說文》鷹隼之視也。《徐曰》驚視貌，會意。又《禽經》雀以猜瞿視也。《埤雅》雀俯而啄，仰而四顧，所謂瞿也。又《廣韻》視貌。《集韻》心驚貌。《禮·檀弓》曾子聞之瞿然。又《雜記》見似目瞿，聞名心瞿。《註》瞿然驚變也。又瞿瞿，驚遽不審貌。《禮·玉藻》視容瞿瞿。又瞪視貌。《荀子·非十二子篇》學者之嵬瞿瞿然。又無守貌。《詩·齊風》狂夫瞿瞿。《註》謂精神不立，志無所守。又《爾雅·釋訓》儉也。《詩·唐風》良士瞿瞿。《疏》李巡曰：良士顧禮節之儉也。又《唐韻》其俱切《集韻》《韻會》權俱切，𠀤音衢。義同。又騤瞿，走貌。《張衡·西京賦》百禽㥄遽，騤瞿奔觸。又句瞿，斗也。《山海經》陽山有獸，其頸𦜜狀如句瞿，名曰領胡。《註》言頸上有肉𦜜如斗也。又鳥名。《山海經》禱過山，鳥名瞿，如其鳴自號也。又山名。《山海經》瞿父之山，無草木，多金玉。又灘名。《寰宇記》瞿塘在𧃍州東一里，古西陵峽也。又人名。《竹書紀年》殷武乙，名瞿。又姓。漢有漢南太守瞿茂。又複姓。《前漢·儒林傳》魯商瞿子木，受易孔子。《註》商瞿，姓也。《遼史·禮志》西域淨梵王子姓瞿曇氏。又與戵通。《書·顧命》一人冕執瞿。《註》戟屬。又與衢通。《韓詩外傳》直曰車前，瞿曰芣苢，蓋生於兩旁謂之瞿。《丹鉛錄》楚辭天問，靡萍九衢。衢，本作瞿。又與蘧通。《爾雅·釋草》大菊，蘧麥。《註》卽瞿麥，藥草也。《集韻》亦作𧄒。又《集韻》衢遇切《正韻》忌遇切，𠀤衢去聲。與懼通。恐也。《禮·檀弓》瞿然失席。《註》瞿，本又作懼。《前漢·東方朔傳》吳王懼然易容。又《集韻》訖力切，音亟。瞿瞿，居喪視不審貌。《禮·檀弓》瞿瞿如有求而弗得。徐邈讀。

𥋠：《類篇》同瞟。

𥋡：《玉篇》徒郞切，音唐。𥋡視也。

𥋢：《玉篇》許尤切，音休。目多汁也。《類篇》亦作𥌪。

𥋣：《集韻》居迓切，音駕。視也。

矀：《廣韻》武悲切《集韻》旻悲切，𠀤音眉。伺視也。又《廣韻》《集韻》𠀤無非切，音微。義同。

𥋤：《字彙補》殊羊切，音嘗。目也。

𥋥：《字彙補》古役切，音橘。見也。

𥋦：《篇海》䁃𥌜𠀤同。

𥋿：《廣韻》呼格切《集韻》郝格切，𠀤音赫。《玉篇》目赤也。

𥌀：《字彙》初戛切，音察。視貌。

𥌁：《集韻》乞及切，音泣。目睛中枯也。

𥌂：《廣韻》莫賢切《集韻》民堅切，𠀤音眠。《玉篇》視也。《廣韻》與矈同。又《集韻》忙經切，音銘。《類篇》密也。本作𥋬。通作𦤝。

𥌃：《集韻》𥇎眯𠀤通。

𥌄：《廣韻》《集韻》𠀤苦骨切，音窟。目突𥌄。《類篇》目出貌。《字彙補》譌作𥈷，非。

𥌅：《集韻》益涉切，饜入聲。目動貌。

𥌆：《集韻》張流切，音輈。《類篇》𥌆𥇔，目動貌。

𥌇：《正字通》瞴字之譌。

矃：《玉篇》乃頂切，寧上聲。盯矃，視也。《吳萊尚志賦》守盯矃謂眞瞶。

𥌈：《唐韻》古銜切《集韻》居銜切，𠀤減平聲。《說文》視也。又《廣韻》格懺切《集韻》居懺切，𠀤減去聲。瞻也。《集韻》通作監。

𥌉：《正字通》同𥌺。

矄：《集韻》許云切，音熏。目暗也。

矅：《集韻》同𥌉。

矆：《唐韻》許縛切《集韻》怳縛切，𠀤况入聲。《說文》大視也。又矆睒，電光也。《木華·海賦》䨹昱絕電，百色妖露，呵㗵掩鬱，矆睒無度。《註》言羣妖吞吐光色，眩惑無定也。《玉篇》亦作䂄。又《集韻》屋虢切，音擭。視遽貌。或作蒦。

矇：《廣韻》《正韻》莫紅切《集韻》《韻會》謨蓬切，𠀤音蒙。《說文》童矇也。一曰不明也。《釋名》有眸子而失明，蒙蒙無所別也。《博雅》盲也。《詩·大雅》矇瞍奏公。《傳》有眸子而無見曰矇。《疏》矇卽今靑盲。《禮·仲尼燕居》昭然若發矇矣。又《王充·論衡》人未學問曰矇。又《徐幹·中論》見人而不自見者，謂之矇。又《集韻》母總切，音蠓。瞈矇，目不明也。又叶莫江切，音尨。《東方朔·七諫》終不變而死節兮，惜年齒之未央。將舫舟而下流兮，冀幸君之發矇。通作蒙。別作𥉕。

𥌊：《唐韻》蒲莧切，音瓣。《說文》小兒白眼也。又《廣韻》匹莧切《集韻》普莧切，𠀤音盼。義同。或曰視貌。

𥌋：《正字通》俗瞢字。《集韻》作矒。

矈：《廣韻》莫賢切《集韻》《韻會》民堅切，𠀤音眠。《說文》目旁薄緻宀宀也。《爾雅·釋詁》密也。又《集韻》彌殄切，眠上聲。義同。《說文》本作𥌗。《集韻》或作𥌂。通作臱。

矉：《唐韻》符眞切《集韻》《正韻》毗賓切，𠀤音頻。《說文》恨張目也。引《詩》：國步斯矉。今詩作頻。又《正字通》與顰通。心恨額蹙也。《莊子·天運篇》西施病心，而矉其里。又《廣韻》必鄰切《集韻》𤰞民切，𠀤音賓。義同。

矊：《廣韻》武延切《集韻》彌延切，𠀤音綿。瞳子黑也。《揚子·方言》南楚江淮之閒，黸瞳之子謂之矊。《註》黸，黑也。矊，言矊邈也。又矊，脉也。《楚辭·招魂》靡顏膩理，遺視矊些。《註》言諸女心中矊脉，時時竊視，安詳審諦，志不可動也。又矊眇，視貌。《郭璞·江賦》江妃舍嚬而矊眇。又《集韻》彌殄切。音眄。義同。《玉篇》同𥌭，亦書作𥌣。

𥌌：《說文》瞵本字。

𥌍：《集韻》翾畦切，音睳。𥉓𥌍，面有垢也。

𥌎：《類篇》與瞤同。

𥌏：《集韻》彌幷切，音名。眉闊謂之𥌏。

𥌐：《篇海類編》良秀切，音溜。凡書生重玩溫故曰𥌐。又定意也。

䁻：《唐韻》書藥切《集韻》式灼切，𠀤音爍。美目也。又《集韻》狼狄切，音歷。目暫視也。

䁼：《集韻》密北切，音墨。見𥈽字註。

矌：《唐韻》《集韻》𠀤苦謗切，音曠。《玉篇》目無眹也。又《集韻》古曠切，光去聲。目無色也。又《集韻》光鑊切，光入聲。《類篇》張目貌。又《倉頡篇》矖矌，視貌。《江淹·雜體詩》矖矌盡都甸。

䁽：《廣韻》良涉切《集韻》力涉切，𠀤音獵。《玉篇》目暗也。《類篇》病視也。

𥌚：《集韻》莫懈切，音賣。邪視也。又牛懈切，崖去聲。與睚同。目際也。一曰怒視。又殊遇切，音樹。視貌。

𥌛：《廣韻》郞奚切《集韻》憐題切，𠀤音黎。視也。又《集韻》郞計切，黎去聲。義同。《篇海》或作𥊈。

矍：《唐韻》九縛切《集韻》《韻會》《正韻》厥縛切，𠀤音攫。《說文》隹欲逸走也。从又，持之矍矍也。《徐曰》左右驚顧也。一曰視遽貌。《易·震卦》視矍矍。《疏》不專視之容。鄭康成曰：目不正也。徐邈讀若謔。又矍踢，驚動貌。《揚雄·河東賦》河靈矍踢。又矍鑠，輕健貌。《後漢·馬援傳》矍鑠哉，是翁也。又矍相，地名。《禮·射義》孔子射于矍相之圃。又姓。《正字通》唐刺史矍璋，博士矍參。又《韻會》或作戄。《後漢·班固傳》矍然失容。又《李固傳》泰使戄然。又《集韻》怳縛切，况入聲。義同。

𥌜：《篇海》同䁃。

矎：《廣韻》《集韻》𠀤火懸切，音鋗。《博雅》視也。《玉篇》直視也。《張志和·鸑鷟篇》睢盰矎𥆏察乎瞳。又《廣韻》休正切《集韻》虛政切《正韻》呼正切，𠀤騂去聲。義同。又《集韻》翾縣切，鋗去聲。矎矎，目不正也。《王延壽·魯靈光殿賦》目矎矎而喪精。

䁾：《廣韻》《集韻》《韻會》莫結切《正韻》彌列切，𠀤音蔑。《釋名》目眥傷赤曰䁾。䁾，末也。創在目兩末也。《廣韻》䁾𥊯，目赤貌。《篇海》目眚也。《呂覽·季春紀》氣鬱，處目則爲䁾爲盲。高諺曰：蔑，眵也。䁾與蔑古字通。又《正字通》目不明曰䁾。義與眛同。又叶莫筆切，音密。《宋玉·風賦》中脣爲胗，得目爲䁾。啗齰嗽獲，死生不卒。《文選》作蔑。《玉篇》本作𥋚。俗作䁾。○按今書冊通書作䁾。

𥌝：《六書故》瞟本字。《說文》作𥍌。

𥌞：《字彙補》扶艱切，音樊。美目貌。

𥌟：《字彙補》五其切，音疑。視也。

𥌭：《唐韻》《集韻》𠀤戸犬切，音鉉。《說文》盧童子也。又《廣韻》《集韻》𠀤胡涓切，鉉平聲。又《廣韻》許緣切《集韻》隳緣切，𠀤音翾。義𠀤同。《玉篇》通作矊。

𥌮：《廣韻》郞擊切《集韻》狼狄切，𠀤音歷。𥌮𥉶，視明貌。

𥌯：《廣韻》莫耕切《集韻》謨耕切，𠀤音萌。見𥉸字註。或作瞑。

矐：《廣韻》呵各切《集韻》《韻會》黑各切，𠀤音郝。重目。又光明也。又《類篇》失明也。《史記·荆軻傳》秦始皇惜高漸離善擊築，重赦之，乃矐其目。《索隱》以馬矢熏，令失明。司馬氏一音角。《集韻》或作𥉑。又《廣韻》虛郭切。《集韻》忽郭切，𠀤音霍。目開也。又《類篇》駭視也。與䁨通。

𥌰：《廣韻》以追切《集韻》夷隹切，𠀤音遺。目病也。又《集韻》以醉切，遺去聲。義同。

矑：《廣韻》落胡切《集韻》《正韻》龍都切《韻會》籠都切，𠀤音盧。《玉篇》視也。又《廣韻》目童子也。通作盧。《揚雄·甘泉賦》玉女亡所，眺其淸矑。《漢書》作盧。

䁿：《集韻》密北切，音墨。𥊸𥊷，目欲臥貌。一曰驚也。

䂀：《集韻》虛宜切，音羲。目動也。

𥌱：《集韻》謨中切，音瞢。寐言也。

𥌲：《說文》𥇜本字。

矒：《集韻》與𥊃同。

䂁：《玉篇》助咸切，音讒。《篇海》怒視也。又目深貌。

𥌺：《廣韻》弋照切《集韻》弋笑切，𠀤音耀。《玉篇》眩𥌺也。《類篇》視誤也。又《廣韻》以灼切《集韻》弋灼切，𠀤音藥。矐𥌺，視貌。《說文》本作𧢢。《集韻》或作矅。

𥌻：《集韻》離閑切，音斕。視貌。

𥌼：《集韻》郞丁切，音靈。目光也。或作𥋞。

𥌽：《集韻》於莖切，音鶯。𥌽𥊲，目無光也。

𥌾：《集韻》於陵切，音鷹。𥌾睖，定視也。或作𥊹。

𥌿：《集韻》䚕𥉆𠀤同。

𥍀：《集韻》子冉切，尖上聲。笑貌。

𥍁：《玉篇》居韋切，音歸。目也。又《類篇》與䁛同。詳䁛字註。《集韻》或作𧢦。

𥍂：《廣韻》與𥉛同。

𥍃：《本草序例》目辟眼𥍃，有五花而自正。《註》五加皮，三葉爲雄，五葉爲雌。取五葉者，酒浸飲之，其目𥍃者正。音未詳。

䂂：《集韻》權俱切，音劬。義闕。人名。漢有䂂丘。又《篇海》其遇切，劬去聲。《字彙》姓也。

𥍈：《正字通》𥝋字之譌。

𥍉：《廣韻》書涉切《集韻》失涉切，𠀤音攝。目動貌。或作䀹睫。又《集韻》尼輒切，音聶。義同。或作𥆍。

矔：《唐韻》《集韻》《韻會》《正韻》𠀤古玩切，音貫。《說文》目多精也。《玉篇》轉目貌。《揚子·方言》梁益之閒，瞋目曰矔，轉目顧視亦曰矔。《劉歆·遂初賦》空下旹而矔世兮，自命己之取患。又《廣韻》張目也。又《集韻》閉一目也。又人名。《左傳·文七年》鱗矔爲司徒。又《集韻》古患切，音慣。亦轉目也。又逵員切，音權。目眶也。

𥍊：《玉篇》古文觀字。註詳見部十八畫。一作𩁰。𩁰原字从日，不从囧。

𥍋：《集韻》精垂切，音厜。𥍋眭，視也。又《集韻》懸圭切，音攜。目惡視也。與眭同。又虎癸切，倠上聲。恚視也。

䂃：《廣韻》《集韻》𠀤子肖切，音醮。《玉篇》目冥也。《類篇》嗔目也。又貝名。《朱仲·相貝經》䂃貝使胎消，勿以示孕婦，赤帶通脊是也。又《集韻》卽約切，音爵。亦目瞑也。又咨盈切，音精。義同。

𥍌：《說文》瞟本字。

𥍏：《集韻》悉協切，音燮。閉目也。又《類篇》作𥍆。

矕：《唐韻》武版切《集韻》《韻會》《正韻》母版切，𠀤蠻上聲。《說文》目矕矕也。《類篇》目美貌。又《博雅》視也。《廣韻》視貌。《后漢·馬融·廣成頌》右矕三塗。《韓愈·贈張籍詩》親戚相覘矕。又被也。《班固·答賔戲》矕龍虎之文舊矣。又《集韻》謨官切，音瞞。亦視也。《文選·馬融·長笛賦》長矕遠引。李善讀。又謨還切。音蠻。目暗也。又盧丸切，音巒。目昏也。

矖：《廣韻》《集韻》《韻會》𠀤所綺切，音屣。《玉篇》視也。《倉頡篇》索視之貌。《魏書·張淵·觀象賦》矖目八荒。《劉勰·通塞篇》登峰而長矖。《集韻》或作䚕𥊂。又《集韻》所蟹切，音灑。亦視也。《後漢·馬融·廣成頌》目矖鼎俎。《註》矖，音灑。又《廣韻》呂支切《集韻》《韻會》鄰知切。𠀤與離同。矖瞜，見瞜字註。

矗：《廣韻》丑六切《集韻》《韻會》敕六切，𠀤忡入聲。《玉篇》齊也。草木盛也。《左思·吳都賦》橚矗森萃。又《廣韻》直也。《元包經》語其義則矗然而不誣。《註》直而不妄也。又《集韻》長直貌。《謝靈運·山居賦》直陌矗其東西。《杜牧·阿房宮賦》蜂房水渦，矗不知其幾千萬落。又《增韻》聳上貌。《正韻》高起也。《司馬相如·上林賦》崇山矗矗。又《廣韻》《集韻》初六切《正韻》昌六切，𠀤音珿。又《集欲》丑衆切，忡去聲。義𠀤同。

矘：《唐韻》他朗切《集韻》坦朗切，𠀤音儻。《說文》目無精直視也。《後漢·梁冀傳》冀鳶肩豺目，洞精矘眄。又目之不明也。《楚辭·遠遊》旹晻曀其矘莽。又《字彙補》他郞切，儻平聲。《靑箱雜記》矘矘晃者，憨人也。

矙：《集韻》《韻會》𠀤苦濫切，音闞。視也。又窺也。《孟子》陽貨矙孔子之亡也，而饋孔子蒸豚。《註》音勘。《集韻》同瞰。與覵瞯𠀤通。

𥍓：《集韻》苦濫切，音闞。與瞰同。視也。又《五音集韻》五犯切，音儼。與儼通。

䂄：《廣韻》許縛切《集韻》怳縛切，𠀤况入聲。《博雅》視也。《玉篇》大視也。又《揚子·太𤣥經》唫於血，䂄自肥也。《註》䂄省而自肥也。又《左思·魏都賦》䂄焉相顧。《註》䂄，懼也。《集韻》同矆。

矚：《廣韻》之欲切《集韻》《韻會》朱欲切，𠀤音燭。視也。《類篇》視之甚也。《魏書·張淵傳》凝神遠矚。《晉書·桓溫傳》眺矚中原。俗作矚。譌作𥋛。

𥍔：《廣韻》力追切《集韻》倫迫切，𠀤類平聲。視貌。《類篇》或作𥉹𥊻。

𥍕：《字彙補》與觀同。一作𥍄。

𥍚：《字彙》𤰞見切，音變。閉目也。

䂅：《字彙補》呼閒切，音羴。出靑箱雜記。見前矘字註。

