厶：《唐韻》息夷切《集韻》相咨切，𠀤音私。《說文》姦衺也。韓非曰：倉頡造字，自營爲厶。《集韻》通作私。又《玉篇》亡后切，音某。厶甲也。《陸游老學庵筆記》今人書厶以爲俗。穀梁二年，蔡侯鄭伯會于鄧。范甯註云：鄧，厶地。陸德明釋文：不知其國，故云厶地。《篇海》義同某。

𠫓：《唐韻》《集韻》𠀤他骨切，音突。《說文》不順忽出。从倒子。《精薀》凡孕胎，男背女向。臨產，腹痛，子轉，身首向下，始分免也。又《廣韻》不孝之子。《集韻》如不孝子突出，不容於內，卽易突字。《易·離卦》突如其來。《集韻》或作𡿮。

𠫔：《玉篇》古文肱字。註詳肉部四畫。

𠫕：《篇海》古文巨字。註詳工部二畫。

厷：《廣韻》《集韻》《韻會》𠀤姑弘切。肱本字。《說文》臂上也。《前漢·王莽傳》月𠛬元股，考方法矩。日德元厷，考圜合規。《註》晉灼曰：厷，圜也。厷，古肱字。

㕕：《集韻》幻古作㕕。註詳幺部一畫。考證：〔《集韻》幻古作㕕。註註幺部一畫。〕謹按文義第二註字改詳。

厸：《集韻》鄰古作厸。《前漢·班固敘傳》亦厸悳而助信。餘詳邑部十四畫。

厹：《唐韻》巨鳩切，音裘。同叴。三隅矛。《詩·秦風》叴矛鋈錞。又《廣韻》氣高也。

𠫗：《玉篇》同禸。

厺：《說文》去本字。从大，厶聲。

去：《唐韻》《集韻》《韻會》𠀤丘據切，墟去聲。《說文》人相違也。《廣韻》離也。《增韻》來去，離去，去就之去。《玉篇》行也。《史記·莊助傳》汲黯招之不來，麾之不去。又棄也。《後漢·申屠剛傳》愚聞人所歸者，天所與。人所畔者，天所去也。又《唐韻》羌舉切《集韻》《韻會》口舉切《正韻》丘舉切，𠀤墟上聲。《集韻》徹也。又藏也。《前漢·蘇武傳》掘野鼠，去草實而食之。《註》去，收藏也。又《集韻》或作弆。《前漢·𨻰遵傳》遵善書，與人尺牘，皆藏弆以爲榮。《註》弆，亦藏也。又《韻會》《正韻》𠀤丘於切，音墟。疾走。《正字通》同驅。《詩·小雅》鳥鼠攸去，君子攸芋。《左傳·僖十五年》秦伯伐晉。卜之，曰：千乘三去，三去之餘，獲其雄狐。

𠫙：《字彙補》古文穹字。註詳穴部三畫。

𠫞：《篇海》同兌。《正字通》譌字。

厽：《唐韻》力委切《集韻》魯水切，𠀤累上聲。《說文》絫坂土爲牆壁，象形。又《玉篇》七貪切，音驂。尙書以爲參字。

𠫟：《字彙補》同去。見漢三老袁君𥓓。

𠫠：《字彙補》古文徒字。註詳彳部七畫。亦作〈𠘭几〉。

𠫦：《字彙補》古文帝字。註詳巾部六畫。

叀：《正字通》同專。

𠫩：《集韻》爭古作𠫩。註詳爪部四畫。

𠫪：《字彙補》與六同。

𠫫：《字彙補》同華。《石鼓文》𠫫𠫫雉㲋。

𠫬：《篇海類編》與幽同。

𠫰：《集韻》參古作𠫰。註詳九畫。

𠫱：《字彙補》同齋。

𠫹：《篇海》時戰切，音善。姓也。亦作單。

𠫺：《字彙補》古文年字。註詳干部三畫。

㕖：《字彙補》同素。

㕗：《唐韻》與久切《集韻》以九切，𠀤音酉。《廣韻》同誘。《說文》相訹呼也。《玉篇》訹，誘也。《集韻》或作䛻𥤃。《玉篇》或作羑。

參：〔古文〕𠫰朁《唐韻》《集韻》《韻會》《正韻》𠀤倉含切，音驂。《集韻》謀度也，閒厠也。又《玉篇》相謁也。《廣韻》參，承也，覲也。又《增韻》干與也，參錯也。又《韻會》三相參爲參，五相伍爲伍。《易·繫辭》參伍以變。《韻會》左傳，自參以上。周禮，設其參。皆謂三相參列也。後世參軍，參謀，參知政事，蓋取此義。又星名。《前漢·天文志》參爲白虎三星，直者是爲衡石。《註》參三星者，白虎宿中，東西直似稱衡也。又《唐韻》所今切《集韻》《韻會》《正韻》疏簪切，𠀤音森。《說文》商星也。本作曑，从晶㐱聲。《徐曰》其上晶與星同義也。今文作參。又《韻會》叢立貌。《束皙·補亡詩》參參其穡。《論語》立則見其參於前。又姓。《廣韻》祝融之後。又人參。藥名。本作薓。又《唐韻》楚簪切《集韻》《韻會》初簪切，𠀤音嵾。《廣韻》同嵾。嵾嵳，不齊貌。《詩·周南》參差荇菜。又《張衡·思𤣥賦》長余佩之參參。《註》長貌。又《唐韻》《集韻》《韻會》《正韻》𠀤桑感切，音糝。雜也。《韻會》與糝同。《周禮·天官·司裘註》大射，大侯九十，參七十，干五十。又《正韻》七紺切，音摻。曲名。又參鼓，亦作摻鼓。又與三通。《周禮·冬官考工記》𠬅分去一。考證：〔《前漢·天文志》參爲白虎三星，直者爲衡石。〕謹照原文爲字上增是字。〔《張衡·思元賦》長金佩之參參。〕謹照原文金佩改余佩。《王宏源註》《張衡·思玄賦》，避諱玄字。

叅：《正韻》倉含切，音驂。《廣韻》參俗作叅。

𠫿：《字彙補》奉飯切，音飯。車也。

𠬀：《篇海》俗畜字。

𠬁：《海篇》同𡊄。

𠬂：《篇海類編》同斚。《篇海》舉下切，音賈。玉爵也。《正字通》斝字之譌。

𠬆：《篇海類編》公班切，音關。織貫杼也。

𠬇：《字彙補》與弃同。

𠬈：《篇海類編》補委切，音彼。羈客也。

㕙：《唐韻》《集韻》《韻會》《正韻》𠀤七倫切，音皴。狡兔名。《戰國策》東郭㕙，天下之狡兔也。《韓愈·毛穎傳》居東郭者㕙。又《唐韻》子峻切《集韻》《韻會》祖峻切，𠀤音俊。又《韻會》逡緣切《正韻》且緣切，𠀤音詮。義𠀤同。

𠬎：《說文長箋》同齎。

𠬑：《字彙補》同去。

𠬓：《海篇》音枕。鍫也。

