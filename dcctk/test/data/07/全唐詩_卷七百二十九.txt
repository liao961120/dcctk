*秦門：胡亥

鹿馬何難辨是非，甯勞蔔筮問安危。

權臣為亂多如此，亡國時君不自知。

*秦門：再吟

盜賊縱橫主惡聞，遂為流矢犯君軒。

怪言何不早言者，若使早言還不存。

*秦門：趙高

趙高胡亥速天誅，率土興兵怨毒痡。豐沛見機群小吏，功成兒戲亦何殊。

*秦門：陳涉

秦法煩苛霸業隳，一夫攘臂萬夫隨。

王侯無種英雄志，燕雀喧喧安得知。

*秦門：項籍

九垓垂定棄謀臣，一陣無功便殺身。

壯士誠知輕性命，不思辜負八千人。

*秦門：范增

智士寧為暗主謨，范公曾不讀兵書。

平生心力為誰盡，一事無成空背疽。

*前漢門：高祖

愛子從烹報主時，安知強啜不含悲。

太公懸命臨刀幾，忍取杯羹欲為誰。

*前漢門：再吟

北伐匈奴事可悲，當時將相是其誰。

君臣束手平城裏，三十萬兵能忍饑。

*前漢門：周苛紀信

為主堅能不顧身，赴湯蹈火見忠臣。

後來邦國論心義，誰是君王出熱人。

*前漢門：酂侯

共怪酂侯第一功，咸稱得地合先封。

韓生不是蕭君薦，獵犬何人為指蹤。

*前漢門：曲逆侯

社肉分平未足奇，須觀大用展無私。

一朝如得宰天下，必使還如宰社時。

*前漢門：薛公

黥布稱兵孰敢當，薛公三計為斟量。

上中良策知非用，南取長沙是死鄉。

*前漢門：條侯

上將風戈賞罰明，矛鋋嚴閉亞夫營。

人君卻稟將軍令，按轡垂鞭為緩行。

*前漢門：平津侯

儒素逢時得自媒，忽從徒步列公台。

北辰如不延吾輩，東閣何由逐汝開。

*前漢門：博陸侯

棟樑徒自保堅貞，毀穴難防雀鼠爭。

不是主人知詐偽，如何柱石免欹傾。

*前漢門：夏賀良

漢代中微亦再昌，忠臣憂國冀修禳。

赤精符讖誠非妄，枉殺無辜夏賀良。

*前漢門：王莽

權歸諸呂牝雞鳴，殷鑒昭然詎可輕。

新室不因崇外戚，水中安敢寄生營。

*前漢門：再吟

重賦嚴刑作禍胎，豈知由此亂離媒。

家傳揖讓亦難濟，況是身從傾篡來。

*前漢門：又吟

銅馬朱眉滿四方，總緣居攝亂天常。

因君多少布衣士，不是公卿即帝王。

*前漢門：毛延壽

不拔金釵賂漢臣，徒嗟玉豔委胡塵。

能知貨賄移妍醜，豈獨丹青畫美人。

*前漢門：劉聖公

不納良謀劉演言，胡為銜璧向崇宣。

傷哉亂帝途窮處，何必當時譖福先。

*前漢門：樊崇徐宣

庸中佼佼鐵錚錚，百萬長驅入帝京。

首事縱隳三善在，歸仁何慮不全生。

*前漢門：僭號公孫述

劍蜀金湯孰敢爭，子陽才業匪雄英。

方知在德不在險，危棧何曾阻漢兵。

*後漢門：光武

成敗非儒孰可量，儒生何指指蕭王。

蕭王得眾能寬裕，吳漢歸來帝業昌。

*後漢門：明帝

朝臣咸佞孰知非，張佚公忠語獨奇。

博士一言除太傅，諡為明帝信其宜。

*後漢門：桓帝

能嫌跋扈斬梁王，甯便榮枯信段張。

襄楷忠言誰佞惑，忍教奸禍起蕭牆。

*後漢門：靈帝

榜懸金價鬻官榮，千萬為公五百卿。

公瑾孔明窮退者，安知高臥遇雄英。

*後漢門：廢帝

亂兵如蝟走王師，社稷顛危孰為持。

夜逐螢光尋道路，漢家天子步歸時。

*後漢門：獻帝

只為曹侯數貴人，普天黔首盡黃巾。

漢靈早聽侍中諫，安得獻生稱不辰。

*後漢門：再吟

咸怨刑科有黨偏，耕夫無不事戎旃。

是時老幼饑號處，一斛黃禾五百千。

*後漢門：子密

子密封侯豈所宜，能高德義必無為。

當時若縛還彭氏，率土何憂不自歸。

*後漢門：羊續

魚懸潔白振清風，祿散親賓歲自窮。

單席寒廳慚使者，葛衣何以至三公。

*後漢門：楊震

為國推賢匪惠私，十金為報遽相危。

無言暗室何人見，咫尺斯須已四知。

*後漢門：趙孝

綠林清旦正朝饑，豈計行人瘦與肥。

為感在原哀叫切，鶺鴒休報聽雙飛。

*後漢門：馬後

粗衣閑寂閱群書，薦達嬪妃廣帝居。

再實傷根嫌貴寵，惠慈勞悴育皇儲。

*後漢門：魏博妻

蘿掛青松是所依，松凋蘿更改何枝。

操刀必割腕可斷，磐石徒堅心不移。

*後漢門：曹娥

心摧目斷哭江濆，窺浪無蹤日又昏。

不入重泉尋水底，此生安得見沈魂。

*後漢門：周都妻

綠水雙鴛一已沈，皇天更欲配何禽。

不將血涕隨霜刃，誰見朱殷未死心。

*後漢門：鮑宣妻

君惡奢華意不歡，一言從儉亦何難。

但能和樂同琴瑟，未必恩情在綺紈。

*後漢門：呂母

獄無良吏雪無由，處處戈鋋自執仇。

呂母銜冤窮老婦，亦能為帥複私讎。

*三國門：蜀先主

豫州軍敗信途窮，徐庶推能薦臥龍。

不是卑詞三訪謁，誰令玄德主巴邛。

*三國門：再吟

一家區宇忽三分，齷齪車書曷足論。

定有伊薑為佐輔，忍教鴻雁各乾坤。

*三國門：後主

萬峰如劍載前來，危閣橫空信險哉。

對此玄休長歎息，方知劉禪是庸才。

*三國門：吳後主

吳宮季主恣驕奢，移盡江南百媚花。

一旦狂風江上起，花隨風散落誰家。

*三國門：王表

王表聞聲莫見身，吳中敬事甚君親。

是知邦國將亡滅，不聽人臣聽鬼神。

*三國門：魯肅

輕財重義見英奇，聖主賢臣是所依。

公瑾窘饑求子敬，一言才起數船歸。

*晉門：晉武帝

漢貪金帛鬻公卿，財贍羸軍冀國寧。

晉武鬻官私室富，是知猶不及桓靈。

*晉門：再吟

君人為理在安民，論道求賢德自新。

經國遠圖無所問，何曾言指一何神。

*晉門：惠帝

蛙鳴堪笑問官私，更勸饑人食肉糜。

蒙昧萬機猶婦女，寇戎安得不紛披。

*晉門：賈後

賈後甘為廢戮人，齊王還殺趙王倫。

一從天下無真主，瓜割中原四百春。

*晉門：懷帝

蕃漢戈矛遍九垓，兩京簪紱走黃埃。

劉聰大會平陽日，遣帝行觴事可哀。

*晉門：湣帝

耕牛吃盡大田荒，二兩黃金糴鬥糧。

禦粥又聞無曲屑，不降胡虜奈饑腸。

*晉門：郭欽

誰疑忠諫郭欽言，不逐戎夷出塞垣。

晉室既無明聖主，果為胡虜亂中原。

*晉門：王夷甫

六合誰為輔弼臣，八風昏處盡胡塵。

是知濟弱扶傾術，不屬高談虛論人。

*晉門：王茂弘

韓魏荊揚日豈堪，胡風看欲過江南。

中原一片生靈血，誰秉王綱色不慚。

*晉門：吳隱之

聞說貪泉近郁林，隱之今日得深斟。

徒言滴水能穿石，其那堅貞匪石心。

*晉門：再吟

貪泉何處是泉源，只在靈台一點間。

必也心源元自有，此泉何必在江山。

*六朝門：前趙劉聰

戎羯誰令識善言，刑將不舍遽能原。

垂成卻罷鳳儀殿，仍改逍遙納諫園。

*六朝門：前涼張軌

官從主簿至專征，誰遣涼王破趙名。

益信用賢由拔擢，穰苴不是將家生。

*六朝門：後魏武帝

太武南征似卷蓬，徐陽兗蔡殺皆空。

從來吊伐寧如此，千里無煙血草紅。

*六朝門：三廢帝

明莊節閔並罹殃，命在朱高二悖王。

已歎一年三易換，更嗟毆辱下東廊。

*六朝門：苻堅

百萬南征幾馬歸，叛亡如蝟亦何悲。

賓擒敵國諸戎主，更遣權兵過在誰。

*六朝門：再呤

空知勇銳不知兵，困獸孤軍未可輕。

安有長驅百餘萬，身馳幾旅欲先征。

*六朝門：又吟

水影星光怪異多，不思修德事干戈。

無謀拒諫仍輕敵，國破身擒將奈何。

*六朝門：宋武帝

棲棲老楚未遭時，債主憑陵似迫危。

人傑既為王謐識，刁逵誅斬獨何悲。

*六朝門：二廢帝

肆意荒狂殺不辜，方嗟廢帝又蒼梧。

自言威震為英武，肯慮湘東與玉夫。

*六朝門：齊廢帝東昏侯

定策誰扶捕鼠兒，不憂蕭衍畏潘妃。

長圍既合刀臨項，猶惜金錢對落暉。

*六朝門：梁武帝

梁武年高厭六龍，繁華聲色盡歸空。

不求賢德追堯舜，翻作憂囚一病翁。

*六朝門：再吟

興亡何故遽環回，湯紂身為事可哀。

莫是自長嫌勝己，蔽賢猶執匹夫才。

*六朝門：簡文帝

救兵方至強抽軍，與賊開城是簡文。

曲項琵琶催酒處，不圖為樂向誰雲。

*六朝門：元帝

木柵江城困魏軍，王褒橫議遏謀臣。

賓降未免俱為戮，一死安能謝益仁。

*六朝門：謝舉

叛奴逃數豈堪留，忠節曾無肯到頭。

朱異早能同遠見，青衫寧假帝登樓。

*六朝門：朱異

徒覽儒書不學兵，彥和虛得不廉名。

四郊多壘猶相罪，國破將何謝太清。

*六朝門：傅昭

為政殘苛獸亦饑，除饑機在養疲羸。

人能善政獸何暴，焉用勞人以檻為。

*六朝門：宣帝

宣帝驕奢恣所為，後宮升降略無時。

乘危自有妻公在，安許鸞凰是尉遲。

*六朝門：李集

忠諫能堅信正臣，三沈三屈竟何雲。

每沈良久方能語，及語還呼桀紂君。

*隋門：隋文帝

孤兒寡婦忍同欺，輔政剛教篡奪為。

矯詔必能疏昉譯，直臣誠合重顏儀。

*隋門：獨孤後

腹生奚強有親疏，憐者為賢棄者愚。

儲貳不遭讒構死，隋亡甯便在江都。

*隋門：煬帝

拒諫勞兵作禍基，窮奢極武向戎夷。

兆人疲弊不堪命，天下嗷嗷新主資。

*隋門：賀若弼

破敵將軍意氣豪，請除傾國斬妖嬈。

紅綃忍染嬌春雪，瞪目看行切玉刀。

