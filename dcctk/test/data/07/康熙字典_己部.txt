己：〔古文〕𢀒《唐韻》居擬切《集韻》《韻會》苟起切《正韻》居里切，𠀤音紀。《廣韻》身也。《韻會》對物而言曰彼己。《書·大禹謨》舍己從人。《禮·坊記》君子貴人而賤己，先人而後己。又《韻會》私也。《論語》克己復禮。又《釋名》紀也。《詩·小雅》式夷式己。《箋》爲政當用平正之人，用能紀理其事也。又日名。《說文》己，中宮也，象萬物辟藏詘形也。己承戊，象人腹。《爾雅·釋天》太歲在己曰屠維，月在己曰則。《禮·月令》季夏之月，其日戊己。《註》己之爲言起也。又官名。《後漢·西域傳》元帝置戊己校尉，屯田於車師前王庭。《註》戊己中央，鎭覆四方。又開渠播種，以爲厭勝，故稱戊己焉。又《集韻》口已切，音起。姓也。《詩·商頌》韋顧旣伐，昆吾夏桀。《箋》顧昆吾，皆己姓也。

已：《廣韻》羊己切《集韻》《韻會》《正韻》養里切，𠀤音以。《玉篇》止也，畢也，訖也。《廣韻》成也。《集韻》卒事之辭。《易·損卦》已事遄往。又《玉篇》退也。《廣韻》去也，棄也。《書·堯典》試可乃已。《論語》三已之。又太也。《廣韻》已，甚也。《孟子》仲尼不爲已甚者。《註》不欲爲已甚，太過也。又《廣韻》過事語辭。《史記·灌夫傳》已然諾。《註》索隱曰：謂已許諾，必使副其前言也。又《類篇》語已也。《增韻》語終辭。《前漢·梅福傳》亦無及已。又踰時曰已而。《史記·高帝紀》已而有娠。又與以通。《荀子·非相篇》人之所以爲人者，何已也。曰：以其有辨也。《前漢·張良傳》殷事以畢。又《廣韻》《集韻》𠀤羊吏切，音異。義同。

巳：《唐韻》詳里切《集韻》《韻會》象齒切《正韻》詳子切，𠀤音似。《說文》已也。四月陽氣已出，隂氣已藏，萬物皆成文章，故巳爲蛇，象形。《史記·律書》巳者，言陽氣之已盡也。《前漢·律歷志》振美於辰，已盛於巳。《釋名》已也，如出有所爲，畢已復還而入也。《玉篇》嗣也，起也。《爾雅·釋天》太歲在巳曰大荒落。又《韻會》上巳，節名。《韓詩章句》鄭國之俗，三月上巳，之溱洧兩水之上，執蘭招魂續魄，祓除不祥。《宋書·禮志》自魏以後，但用三日，不以巳也。又《韻補》古巳午之巳，亦讀如已矣之已。《增韻》陽氣生于子，終于巳。巳者，終巳也，象陽氣旣極回復之形，故又爲終巳字。今俗以有鉤挑者爲終已字，無鉤挑者爲辰巳字，是蓋未知其義也。

巴：《廣韻》伯加切《集韻》《正韻》邦加切，𠀤音芭。《廣韻》巴蜀。《書·牧誓疏》巴在蜀之東偏。《三巴記》閬苑白水東南流，曲折三迴如巴字，故名三巴。又《玉篇》國名。《左傳·桓九年》巴子使韓服告于楚。《註》巴國，在巴郡江州縣。又郡名。《前漢·地理志》巴郡，秦置，屬益州。《譙周巴記》初平六年，趙穎分巴爲二郡，巴郡以墊江爲治，安漢以下爲永寧郡。建安六年，劉綽分巴，以永寧爲巴東郡，墊江爲巴西郡。又州名。《唐書·地理志》山南道有巴州。又縣名。《唐書·地理志》歸州有巴東，壁州有東巴，通州有巴渠，合州有巴川。又《說文》蟲也。或曰食象蛇。《山海經》巴蛇食象，三歲而出其骨。君子服之，無心腹之疾。其爲蛇，靑黃赤黑。一曰黑蛇靑首。《潯江記》羿屠巴蛇于洞庭，其骨爲陵，世稱巴陵。又巴蕉，草名。《司馬相如·子虛賦》諸柘巴且。《註》且草，一名巴蕉。又《正韻》尾也。又姓。《後漢·黨錮傳》巴肅，勃海高城人。

𢀴：《唐韻》《集韻》𠀤五果切，倭上聲。《說文》本作𠂬，木節也。賈侍中說以爲厄，裹也。一曰蓋也。又《玉篇》無肉骨也。又《玉篇》《類篇》𠀤牛戈切，音訛。義同。《廣韻》一作𠨳。

㠯：《廣韻》古文以字。註詳人部三畫。

巵：《唐韻》《集韻》章移切《正韻》旨而切，𠀤音支。《說文》圜器也。一名觛，所以節飮食。象人，卪在其下也。《玉篇》巵，酒器也。受四升。《史記·高祖紀》奉玉巵，起爲太上皇壽。又染草名。《史記·貨殖傳》巴蜀亦沃野地饒巵。《註》巵，烟支，紫赤色也。又《類篇》丘奇切，音欹。義同。◎按《正字通》此字下尚有𠨓字，已入卩部，此復重出，今刪。

巶：《集韻》本作佋。父爲佋，子爲穆。或作巶，今通作昭。

𢀷：《玉篇》居隱切，音錦。舒也，敬身有所承也。《集韻》作𢬬。

𢀹：《字彙》古文朕字。◎按諸書朕無此文，當是譌字。

𢀺：《揚雄·蜀都賦》野篠紛𢀺。音義未詳。

巷：《唐韻》胡絳切《集韻》《正韻》戸降切，𠀤學去聲。《說文》里中道。从邑，从共，皆在邑中所共也。《廣韻》街巷也。《增韻》直曰街，曲曰巷。《詩·鄭風》巷無居人。《註》里塗也。又《增韻》宮中長廡相通，曰永巷。《列女傳》周宣姜后脫簪珥，待罪永巷。《三輔黃圖》永巷，宮中之長巷，幽閉宮女之有罪者。武帝時改爲掖庭，置獄焉。又《增韻》永巷，天子公侯通稱。《唐書·郭子儀傳》宅居親仁里四分之一，中通永巷。家人三千，相出入，不知其居。又巷伯，奄官。《詩·小雅·巷伯箋》巷伯，奄官。掌王后之命，於宮中爲近，故謂之巷伯。又與衖通。《玉篇》衖亦作巷。《韻會》三蒼云：街，交道也。衖，宮中別道也。《屈原·離騷》五子用失乎家衖。又《韻會》一作閧。《揚子·學行篇》一閧之市。又叶胡貢切，紅去聲。《詩·鄭風》俟我乎巷兮，侮予不送兮。

巸：《唐韻》與之切《集韻》盈之切，𠀤音怡。《說文》廣𦣝也。《玉篇》長也。又《集韻》美也。又《類篇》樂也。《揚子·方言》紛怡，喜也。湘潭之閒曰紛怡，或曰巸巳。又《類篇》虛其切，音希。義同。《集韻》一作𣢮、戺。

㠱：《玉篇》奇己切《集韻》巨几切，𠀤忌上聲。《說文》㠱，長踞也。《玉篇》長跪也。或作跽。又《類篇》口已切，音起。古國名。衞宏說與杞同。

𢁀：《字彙》房鳩切，音浮。姓也。◎按卽𢀼字之誤。詳艸部七畫。

𢁁：《廣韻》《集韻》𠀤竹角切，音涿。《廣韻》𢁁，龍尾也。又《集韻》東方星名。《玉篇》日月會于龍𢁁也。又《類篇》都木切，音啄，義同。《酉集中·豕部》𢁁字重出。《廣韻》《集韻》𠀤竹角切，音卓。與𧰰𧱓同。《佩觿集》龍尾星也。《集韻》通作䐁。又《集韻》都木切，音剢。亦星名。或作𧱧。《寅集中·己部》𢁁字重出。又𧱎、狵。

𢁂：《類篇》居之切，音姬。疾恚也。

𢁃：《字彙補》古文躋字。註詳足部十四畫。

巽：〔古文〕𢁅《唐韻》《集韻》《韻會》《正韻》𠀤蘇困切，音遜。《說文》本作𢌴，具也。篆文作巽。《徐鉉曰》庶物皆具，丌以薦之。又《玉篇》卦名。《韻會》巽，入也。柔也，𤰞也。《易·巽卦疏》巽者，𤰞順之名。說卦云：巽，入也。蓋以巽是象風之卦，風行無所不入，故以入爲訓。若施之於人事，能自𤰞巽者，亦無所不容。然巽之爲義，以𤰞順爲體，以容入爲用，故受巽名矣。又與遜通。《書·堯典》汝能庸命巽朕位。《釋文》巽，讓也。《集傳》巽遜古通用。又《五音集韻》雛睆切，音撰。持也。又《韻補》叶須閏切，音濬。《易·蒙卦》童蒙之吉，順以巽也。叶下順。又叶須絹切，選去聲。《易·家人》六二之吉，順以巽也。叶上變。

𢁅：《說文》古文巽字。註詳上。

𢁐：《集韻》寅古作𢁐。註詳宀部八畫。

