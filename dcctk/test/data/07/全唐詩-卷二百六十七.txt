*夢後吟

醉中還有夢，身外已無心。明鏡唯知老，青山何處深。

*題靈山寺

覺地本隨身，靈山重結因。如何戰鳥佛，不化捕魚人。

*題元陽觀舊讀書房贈李范

此觀十年游，此房千里宿。還來舊窗下，更取君書讀。

*永嘉

東甌傳舊俗，風日江邊好。何處樂神聲，夷歌出煙島。

*青弋江

淒清回泊夜，淪波激石響。村邊草市橋，月下罟師網。

*聽山鷓鴣

誰家無春酒，何處無春鳥。夜宿桃花村，踏歌接天曉。

*山徑柳

宛轉若遊絲，淺深栽綠崦。年年立春後，即被啼鶯占。

*石上藤

空山無鳥跡，何物如人意。委曲結繩文，離披草書字。

*薜荔庵

薜荔作禪庵，重疊庵邊樹。空山徑欲絕，也有人知處。

*芙蓉榭

風擺蓮衣幹，月背鳥巢寒。文魚翻亂葉，翠羽上危欄。

*欹松漪

湛湛碧漣漪，老松欹側臥。悠揚綠蘿影，下拂波紋破。

*焙茶塢

新茶已上焙，舊架憂生醭。旋旋續新煙，呼兒劈寒木。

*彈琴谷

穀中誰彈琴，琴響穀冥寂。因君扣商調，草蟲驚暗壁。

*白鷺汀

靃靡汀草碧，淋森鷺毛白。夜起沙月中，思量捕魚策。

*千松嶺

終日吟天風，有時天籟止。問渠何旨意，恐落凡人耳。

*黃菊灣

時菊凝曉露，露華滴秋灣。仙人釀酒熟，醉裏飛空山。

*臨平湖

采藕平湖上，藕泥封藕節。船影入荷香，莫沖蓮柄折。

*山春洞

引燭踏仙泥，時時亂乳燕。不知何道士，手把靈書卷。

*石竇泉

吹沙複噴石，曲折仍圓旋。野客漱流時，杯粘落花片。

*古仙壇

遠山誰放燒，疑是壇邊醮。仙人錯下山，拍手壇邊笑。

*題山頂寺

遙聞林下語，知是經行所。日暮香風時，諸天散花雨。

*天寶題壁

五十餘年別，伶俜道不行。卻來書處在，惆悵似前生。

*哭李別駕

故人行跡滅，秋草向南悲。不欲頻回步，孀妻正哭時。

*春雨不聞百舌

百舌春來啞，愁人共待晴。不關秋水事，飲恨亦無聲。

*憶鄱陽舊游

悠悠南國思，夜向江南泊。楚客斷腸時，月明楓子落。

*春懷

園鶯啼已倦，樹樹隕香紅。不是春相背，當由己自翁。

*洛陽陌二首

鶯聲滿禦堤，堤柳拂絲齊。風送名花落，香紅襯馬蹄。

珂佩逐鳴騶，王孫結伴游。金丸落飛鳥，乘興醉青樓。

*寄淮上柳十三

葦蕭中辟戶，相映綠淮流。莫訝春潮闊，鷗邊可泊舟。

*送李泌

昔別吳堤雨，春帆去較遲。江波千里綠，□□□□□。

*山中夜宿

涼月掛層峰，蘿林落葉重。掩關深畏虎，風起撼長松。

*登樓

高閣成長望，江流雁叫哀。淒涼故吳事，麋鹿走荒台。

*江上

江清白鳥斜，蕩槳罥蘋花。聽唱菱歌晚，回塘月照沙。

*溪上

採蓮溪上女，舟小怯搖風。驚起鴛鴦宿，水雲撩亂紅。

*田家

帶水摘禾穗，夜搗具晨炊。縣帖取社長，嗔怪見官遲。

*宿山中僧

不爇香爐煙，蒲團坐如鐵。嘗想同夜禪，風墮松頂雪。

*梅灣

白石盤盤磴，清香樹樹梅。山深不吟賞，辜負委蒼苔。

*思歸

不能經綸大經，甘作草莽閑臣。

青瑣應須長別，白雲漫與相親。

*歸山作

心事數莖白髮，生涯一片青山。

空林有雪相待，古道無人獨還。

*過山農家

板橋人渡泉聲，茅簷日午雞鳴。

莫嗔焙茶煙暗，卻喜曬穀天晴。

*代佳人贈別

萬里行人欲渡溪，千行珠淚滴為泥。

已成殘夢隨君去，猶有驚烏半夜啼。

*憶故園

惆悵多山人複稀，杜鵑啼處淚沾衣。

故園此去千餘裏，春夢猶能夜夜歸。

*題葉道士山房

水邊垂柳赤欄橋，洞裏仙人碧玉簫。

近得麻姑音信否，潯陽江上不通潮。

*送李秀才入京

五湖秋葉滿行船，八月靈槎欲上天。

君向長安餘適越，獨登秦望望秦川。

*越中席上看弄老人

不到山陰十二春，鏡中相見白頭新。

此生不復為年少，今日從他弄老人。

*聽劉安唱歌

子夜新聲何處傳，悲翁更憶太平年。

即今法曲無人唱，已逐霓裳飛上天。

*櫻桃曲

百舌猶來上苑花，遊人獨自憶京華。

遙知寢廟嘗新後，敕賜櫻桃向幾家。

*山中

野人愛向山中宿，況在葛洪丹井西。

庭前有個長松樹，夜半子規來上啼。

*贈朱放

野客歸時無四鄰，黔婁別久案常貧。

漁樵舊路不堪入，何處空山猶有人。

*江村亂後

江村日暮尋遺老，江水東流橫浩浩。

竹裏閑窗不見人，門前舊路生青草。

*望簡寂觀

青嶂青溪直複斜，白雞白犬到人家。

仙人住在最高處，向晚春泉流白花。

*五兩歌送張夏

竿頭五兩風褭褭，水上雲帆逐飛鳥。

送君初出揚州時，靄靄曈曈江溢曉。

*臨海所居三首

此是昔年征戰處，曾經永日絕人行。

千家寂寂對流水，唯有汀洲春草生。

此去臨溪不是遙，樓中望見赤城標。

不知疊嶂重霞裏，更有何人度石橋。

家在雙峰蘭若邊，一聲秋磬發孤煙。

山連極浦鳥飛盡，月上青林人未眠。

*聽角思歸

故園黃葉滿青苔，夢後城頭曉角哀。

此夜斷腸人不見，起行殘日影徘徊。

*酬柳相公

天下如今已太平，相公何事喚狂生。

個身恰似籠中鶴，東望滄溟叫數聲。

*題明霞台

野人本自不求名，欲向山中過一生。

莫嫌憔悴無知己，別有煙霞似弟兄。

*哭絢法師

楚客停橈欲問誰，白沙江草麹塵絲。

生公手種殿前樹，唯有花開鶗鴂悲。

*送柳宜城葬

鳴笳已逐春風咽，匹馬猶依舊路嘶。

遙望柳家門外樹，恐聞黃鳥向人啼。

*宮詞五首

禁柳煙中聞曉烏，風吹玉漏盡銅壺。

內官先向蓬萊殿，金合開香瀉禦爐。

玉樓天半起笙歌，風送宮嬪笑語和。

月殿影開聞夜漏，水精簾卷近銀河。

玉階容衛宿千官，風獵青旗曉仗寒。

侍女先來薦瓊蕊，露漿新下九霄盤。

九重天樂降神仙，步舞分行踏錦筵。

嘈囋一聲鐘鼓歇，萬人樓下拾金錢。

金吾持戟護新簷，天樂聲傳萬姓瞻。

樓上美人相倚看，紅妝透出水精簾。

*尋桃花嶺潘三姑台

桃花嶺上覺天低，人上青山馬隔溪。

行到三姑學仙處，還如劉阮二郎迷。

*夜中望仙觀

日暮銜花飛鳥還，月明溪上見青山。

遙知玉女窗前樹，不是仙人不得攀。

*送李侍禦往吳興

世間只有情難說，今夜應無不醉人。

若向洞庭山下過，暗知澆瀝聖姑神。

*奉和韓晉公晦日呈諸判官

江南無處不聞歌，晦日中軍樂更多。

不是風光催柳色，卻緣威令動陽和。

*子規

杜宇冤亡積有時，年年啼血動人悲。

若教恨魄皆能化，何樹何山著子規。

*海鷗詠

萬里飛來為客鳥，曾蒙丹鳳借枝柯。

一朝鳳去梧桐死，滿目鴟鳶奈爾何。

*贈韋清將軍

身執金吾主禁兵，腰間寶劍重橫行。

接輿亦是狂歌者，更就將軍乞一聲。

*贈僧二首

家住義興東舍溪，溪邊莎草雨無泥。

上人一向心入定，春鳥年年空自啼。

出頭皆是新年少，何處能容老病翁。

更把浮榮喻生滅，世間無事不虛空。

*登樓望水

鳥啼花發柳含煙，擲卻風光憶少年。

更上高樓望江水，故鄉何處一歸船。

*湖中

青草湖邊日色低，黃茅嶂裏鷓鴣啼。

丈夫飄蕩今如此，一曲長歌楚水西。

*歲日作

不覺老將春共至，更悲攜手幾人全。

還丹寂寞羞明鏡，手把屠蘇讓少年。

*山中贈客

山中好處無人別，澗梅偽作山中雪。

野客相逢夜不眠，山中童子燒松節。

*王郎中妓席五詠：箜篌

玉作搔頭金步搖，高張苦調響連宵。

欲知寫盡相思夢，度水尋雲不用橋。

*王郎中妓席五詠：舞

汗浥新裝畫不成，絲催急節舞衣輕。

落花繞樹疑無影，回雪從風暗有情。

*王郎中妓席五詠：歌

柳拂青樓花滿衣，能歌宛轉世應稀。

空中幾處聞清響，欲繞行雲不遣飛。

*王郎中妓席五詠：箏

秦聲楚調怨無窮，隴水胡笳咽複通。

莫遣黃鶯花裏囀，參差撩亂妒春風。

*王郎中妓席五詠：笙

欲寫人間離別心，須聽鳴鳳似龍吟。

江南曲盡歸何處，洞水山雲知淺深。

*送李山人還玉溪

好鳥共鳴臨水樹，幽人獨欠買山錢。

若為種得千竿竹，引取君家一眼泉。

*送少微上人還鹿門

少微不向吳中隱，為個生緣在鹿門。

行入漢江秋月色，襄陽耆舊幾人存。

*宿昭應

武帝祈靈太乙壇，新豐樹色繞千官。

那知今夜長生殿，獨閉山門月影寒。

*題琅邪上方

東晉王家在此溪，南朝樹色隔窗低。

碑沈字滅昔人遠，谷鳥猶向寒花啼。

*安仁港口望仙人城

樓臺采翠遠分明，聞說仙家在此城。

欲上仙城無路上，水邊花裏有人聲。

*寄秘書包監

一別長安路幾千，遙知舊日主人憐。

賈生只是三年謫，獨自無才已四年。

*小孤山

古廟楓林江水邊，寒鴉接飯雁橫天。

大孤山遠小孤出，月照洞庭歸客船。

*送李秀才游嵩山

嵩山石壁掛飛流，無限神仙在上頭。

采得新詩題石壁，老人惆悵不同游。

*從剡溪至赤城

靈溪宿處接靈山，窈映高樓向月閑。

夜半鶴聲殘夢裏，猶疑琴曲洞房間。

*葉上題詩從苑中流出

花落深宮鶯亦悲，上陽宮女斷腸時。

君恩不閉東流水，葉上題詩寄與誰。

*崦裏桃花

崦裏桃花逢女冠，林間杏葉落仙壇。

老人方授上清籙，夜聽步虛山月寒。

*聽子規

棲霞山中子規鳥，口邊血出啼不了。

山僧後夜初出定，聞似不聞山月曉。

*竹枝曲

帝子蒼梧不復歸，洞庭葉下荊雲飛。

巴人夜唱竹枝後，腸斷曉猿聲漸稀。

*尋僧二首

方丈玲瓏花竹閑，已將心印出人間。

家家門外長安道，何處相逢是寶山。

彌天釋子本高情，往往山中獨自行。

莫怪狂人游楚國，蓮花只在淤泥生。

*桃花曲

魏帝宮人舞鳳樓，隋家天子泛龍舟。

君王夜醉春眠晏，不覺桃花逐水流。

*贈遠

暫出河邊思遠道，卻來窗下聽新鶯。

故人一別幾時見，春草還從舊處生。

*早春思歸有唱竹枝歌者坐中下淚

渺渺春生楚水波，楚人齊唱竹枝歌。

與君皆是思歸客，拭淚看花奈老何。

*送郭秀才

故人曾任丹徒令，買得青山擬獨耕。

不作草堂招遠客，卻將垂柳借啼鶯。

*宮詞

長樂宮連上苑春，玉樓金殿豔歌新。

君門一入無由出，唯有宮鶯得見人。

*悼稚

稚子比來騎竹馬，猶疑只在屋東西。

莫言道者無悲事，曾聽巴猿向月啼。

*山僧蘭若

絕頂茅庵老此生，寒雲孤木伴經行。

世人那得知幽徑，遙向青峰禮磬聲。

*句

崦合桃花水，窗鳴柳穀泉。

頹垣化為陂，陸地堪乘舟。

汀洲渺渺江籬短，疑是疑非兩斷腸。

巫峽朝雲暮不歸，洞庭春水晴空滿。

龍吟四澤欲興雨，鳳引九雛警宿烏。

新婦磯邊月明，女兒浦口潮平。

