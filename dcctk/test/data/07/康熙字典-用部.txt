用：〔古文〕𤰆𠛁《唐韻》《集韻》《韻會》《正韻》𠀤余頌切，容去聲。《說文》可施行也。《易·乾卦》初九，潛龍勿用。《疏》唯宜潛藏，勿可施用。《書·臯陶謨》天討有罪，五𠛬五用哉。又《廣韻》使也。《左傳·襄二十六年》惟楚有材，晉實用之。《杜甫詩》古來才大難爲用。又功用。《易·繫辭》顯諸仁，藏諸用。《疏》謂潛藏功用，不使物知，是藏諸用也。《論語》禮之用，和爲貴。又貨也。《書·大禹謨》正德利用厚生。《疏》謂在上節儉，不爲糜費，以利而用，使財物殷阜。《禮·王制》冢宰制國用，必於歲之杪，五穀皆入，然後制國用。又以也。《詩·小雅》謀夫孔多，是用不集。《古樂府》何用識夫壻，白馬從驪駒。又庸也。《論語》則四方之民，襁負其子而至矣，焉用稼。又《增韻》器用也。《書·微子》今殷民乃攘竊神祇之犧牷牲用以容。《傳》器實曰用。《左傳·襄二十五年》我先王賴其利器用也。又《廣韻》通也。又姓。漢有用蚪，爲高唐令。又《韻補》叶餘封切，音容。《詩·小雅》謀臧不從，不臧覆用。《陸賈新語》大化絕而不通，道德施而不用。《又》立則爲太山衆本之宗，仆則爲萬世之用。又《六書正譌》周伯琦曰：用，古鏞字，鐘也。古㱁識，商鐘寅簋鐘字皆作用，後人借爲施用字。考證：〔《左傳·襄二十五年》我先王賴其器用也。〕謹照原文賴其下增利字。

甪：《正字通》角字之譌。詳角字註。

甫：《唐韻》方矩切《集韻》《韻會》匪父切《正韻》斐古切，𠀤音斧。《說文》男子美稱也。《禮·檀弓》臨諸侯畛於鬼神曰：有天王某甫。《疏》某是天子之字，甫是男子美稱也。《儀禮·士冠禮》永受保之，曰伯某甫仲叔季，唯其所當。《註》甫是丈夫之美稱。孔子爲尼甫，周大夫有嘉甫，宋大夫有孔甫。《雜記疏》甫，且也。五十以伯仲，是正字。二十之時曰某甫，是且字。言且爲之立字也。又《爾雅·釋詁》甫，大也。《詩·小雅》倬彼甫田。傳甫田謂天下田。《箋》甫之言丈夫也。明乎彼太古之時，以丈夫稅田也。又《玉篇》始也。又《廣韻》衆也。《博雅》甫甫，衆也。《詩·大雅》魴鱮甫甫。又《爾雅·釋詁》甫，我也。又國名。《詩·大雅》維申及甫，維周之翰。《箋》甫甫，侯也。又地名。《詩·小雅》東有甫草，駕言行狩。《箋》甫草者，甫田之草也。鄭有圃田，今開封府中牟縣西圃田澤是也。《春秋·定十年》冬，齊侯衞侯鄭游速，會于安甫。《穀梁傳·昭二十三年》吳敗頓胡沈蔡𨻰許之師于雞甫。《註》雞甫，楚地。又山名。《詩·魯頌》徂來之松，新甫之栢。《傳》新甫，山也。又章甫，冠名。《禮·郊特牲》章甫，殷道也。又姓。《風俗通》甫侯之後，周甫瑕，明甫轍，甫輊。又皇甫，複姓。宋戴公之子曰皇父，因命族曰皇父。至秦攺爲皇甫。又《集韻》彼五切，音補。種菜曰圃，或省作甫。考證：〔《釋文》甫之言大也。〕謹按釋文甫之言大也卽鄭箋，别本已引鄭箋可以不引别本，謹改爲傳甫田謂天下田。

甬：《唐韻》余隴切《集韻》《韻會》《正韻》尹竦切，𠀤音勇。《說文》草木華甬甬然也。《徐曰》甬之言涌也，若泉涌出也。又甬道。《史記·秦始皇紀》築甬道。《註》應劭曰：謂馳道外築牆，天子於中，外人不見也。《項羽紀註》應劭曰：恐敵鈔輺重，故築牆垣如街。《淮南子·本經訓》修爲牆垣甬。道相連。《註》甬道，飛閣複道也。《韓愈詩》雲韶凝禁甬。《註》宮禁巷道也。《正字通》按甬道之名雖同，或馳道外，或軍伍中，或宮巷道，其用不一。又《周禮·冬官考工記·鳧氏》鳧氏爲鍾，舞上謂之甬，甬上謂之衡。《註》此二名者，鍾柄。又《揚子·方言》自關而東，𨻰魏宋楚之閒，保庸謂之甬。又地名。《左傳·哀二十二年》越滅吳，請使吳王居甬東。甬東，越地，會㮷句章縣，東海中洲也。又量名。《禮·月令》仲春之月，日夜分，則同度量，鈞衡石，角斗甬。《註》甬，今斛也。又《博雅》甬，常也。又《集韻》《韻會》𠀤杜孔切，音動，𠋫管也。與筩同。考證：〔《禮·月令》仲春之月，日夜分，則同量度。〕謹照原文同量度改同度量。

𤰅：《字彙》胡江切，音降。具也。

𤰆：《玉篇》古文用字。註詳部首。

𤰇：《玉篇》皮祕切，與備同。具也。《正字通》俗𤰈字。

𤰈：《唐韻》《集韻》《韻會》平祕切《正韻》毗意切，𠀤音避。與備同。《說文》具也。

甯：《唐韻》《集韻》《韻會》《正韻》𠀤乃定切，音佞。《說文》所願也。《徐曰》甯，猶寧也。今俗言寧可如此爲甯可如此。又姓。又邑名。《春秋·僖七年》公會齊侯，宋公，𨻰世子款，鄭世子華，盟于甯母。《註》高平方與縣東有泥母亭。《左傳·文五年》晉陽處父聘于衞，反過甯，甯嬴從之。《註》甯，晉邑，汲郡修武縣也。《水經注》武王伐紂，勒兵于甯，更名甯曰修武。又《集韻》《韻會》囊丁切《正韻》奴經切，𠀤與寧同。《前漢·郊祀歌》周流常羊思所幷，穰穰復正直往甯。《註》言獲福旣多，歸於正道，克當往日所願。又《王莽傳》永以康甯。

𤰋：《周宣王·石鼓文》薛作庸。鄭云：音義未詳。

𤰎：《廣韻》《集韻》𠀤餘封切，音容。城垣也。

