自：〔古文〕𦣹《唐韻》《集韻》《韻會》《正韻》𠀤疾二切，音字。《玉篇》由也。《集韻》從也。《易·需卦》自我致寇，敬愼不敗也。《疏》自，由也。《書·湯誥》王歸自克夏，至于亳。《詩·召南》退食自公，委蛇委蛇。《傳》自，從也。又《玉篇》率也。又《廣韻》用也。《書·臯陶謨》天秩有禮，自我五禮，有庸哉。《傳》自，用也。《詩·周頌》自彼成康，奄有四方，斤斤其明。《傳》自彼成康，用彼成安之道也。《古義》自彼者，近數昔日之辭。又自然，無勉强也。《世說新語》絲不如竹，竹不如肉，漸近自然。又《集韻》己也。《正韻》躬親也。《易·乾卦》天行健，君子以自彊不息。又《五音集韻》古文鼻字。註詳部首。◎按說文作鼻本字。

𦣹：《玉篇》古文自字。註詳自。

𦣺：《集韻》白，古作𦣺。註詳部首。

臫：《篇海》居小切，音絞。自重之也。

𦣻：《集韻》首本字。又姓。又《集韻》百，古作𦣻。註詳白部一畫。

𦣽：《字彙補》古文惠字。註詳心部八畫。

𦣾：《字彙補》烏版切，音綰。姓也。出千家姓。

𦣿：《字彙補》公卿切。與京同。《漢·伯著𥓓》京兆作𦣿晁。

𦤁：《字彙》衞凱殷君𥓓：續其𦤁芬。音義無考。

𦤂：《廣韻》市朱切，音珠。八觚杖也。

𦤃：《說文》皇本字。

臬：《廣韻》五結切《集韻》《正韻》魚列切《韻會》倪結切，𠀤音孽。《說文》射的。从木，自聲。《徐曰》射之高下準的。又《廣韻》門橜也。《爾雅·釋宮》樴謂之杙，在地者謂之臬。《註》卽門橜也。《韻會》或作槷。亦作闑。又《博雅》臬，灋也。《書·康誥》王曰：外事汝陳時臬。《傳》臬，法也。又《多方》爾罔不克臬。《傳》汝無不能用法，欲其皆用法。又《小爾雅》臬，極也。又《集韻》九芮切，音劂。射的也。又《韻補》叶牛例切，音刈。《張衡·東京賦》桃弧棘矢，所發無臬。飛礫雨散，剛彈必斃。《註》臬，射墩的也。《釋文》牛例切。

臭：《廣韻》《集韻》《韻會》𠀤尺救切，抽去聲。《說文》禽走，臭而知其迹者，犬也。故从犬。《徐鍇曰》以鼻知臭，故从自。《廣韻》凡氣之總名。《易·說卦》巽爲臭。《疏》爲臭，取其風所發也。《詩·大雅》上天之載，無聲無臭。《禮·月令》其臭羶。《疏》通於鼻者謂之臭。又香也。《易·繫辭》其臭如蘭。《詩·大雅》胡臭亶時。《禮·內則》衿纓佩容臭。《註》容臭，香物也。《疏》庾氏曰：以臭物可以修飾形容，故謂之容臭。又惡氣。與香臭別。《書·盤庚》無起穢以自臭。《莊子·知北遊》是其所美者爲神奇，所惡者爲臭腐。《正韻》對香而言，則爲惡氣，海濵逐臭之夫之類是也。又《左傳·襄八年》寡君在君，君之臭味也。《註》言同類。又敗也。《書·盤庚》若乗舟，汝弗濟，臭厥載。《傳》如舟在水，中流不渡，臭敗其所載物。又《揚子·太𤣥經》赤臭播關。《註》赤臭，惡人也。又《韻會》《正韻》𠀤許救切，音齅。與齅嗅𠀤通。《荀子·榮辱篇》臭之而無嗛于鼻。《又》三臭之不食。《註》謂歆其氣也。又《韻補》叶初尤切，音篘。《詩·大雅》上天之載，無聲無臭。叶下孚。孚音浮。又叶丑鳩切，音抽。《左傳·僖四年》卜𧪬曰：一薰一蕕，十年尚猶有臭。考證：〔《禮·內則》纓衿佩容臭。〕謹照原文纓衿改衿纓。〔《左傳·僖五年》卜𧪬曰，一薰一蕕，十年猶尚有臭。〕謹照原文五年改四年。猶尚改尚猶。

𦤌：《正字通》臮字之譌。

𦤍：《五音集韻》古文皇字。註詳白部四畫。

臮：《玉篇》古文曁字。《說文》衆辭與也。引虞書舜典，臮咎繇。《韻會》《今文尚書》作曁。及也。《史記·夏本記》𧓍珠臮魚。《註》古曁字也。

臯：《字彙》俗臯字。詳白部臯字註。

臰：《玉篇》俗臭字。

𦤐：《集韻》皇，古作𦤐。註詳白部四畫。

𦤕：《類篇》一決切，音抉。殠貌。

臱：《玉篇》眉然切，音眠。不見也。

𦤘：《廣韻》《集韻》𠀤余封切，音庸。《說文》用也。鼻知臭香所食也。又《集韻》余頌切，音用。義同。

𦤙：《集韻》與臲同。

𦤚：《類篇》蒲撥切，音跋。病氣。

臲：《廣韻》五結切《正韻》魚列切，𠀤音齧。《廣韻》臲卼，不安。《易·困卦》上六，困于葛藟于臲硊。《疏》臲卼，動搖不安之貌。《書·秦誓》作杌隉。《韓愈·贈劉思服詩》作兀臲。一本作𠨜𦤞。亦作兀臬。

𦤞：《正韻》同臲。

𦤟：《集韻》思晉切，音信。腋氣病。

𦤡：《集韻》又業切，音醃腌。臭也。又丘消切，音敲。義同。

𦤢：《集韻》披義切，音被。好貌。又魚名。

𦤣：《類篇》薄沒切，音勃。臭氣。

𦤦：《廣韻》《集韻》𠀤許葛切，音𠿒。《廣韻》犬臭氣。又《集韻》臥息。又《集韻》許介切，音欸。臭也。又虛艾切，音餀。義同。又於歇切，音謁。物敗氣也。同餀。本作餲。《類篇》作𦤪。

𦤧：《集韻》尼戒切。𦤬𦤧，臭也。又除邁切，音尵。義同。

𦤨：《類篇》烏沒切，溫入聲。病氣也。

𦤫：《集韻》毗至切，音鼻。犬初生子。一曰首子。《五音集韻》首也。或作䫁。

𦤬：《集韻》火戒切。𦤬𦤧，臭也。又許邁切，音䜕。義同。

