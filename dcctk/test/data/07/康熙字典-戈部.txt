戈：《唐韻》《集韻》《韻會》《正韻》𠀤古禾切，音鍋。《說文》平頭戟也。《徐鍇曰》戟小支上向則爲戟，平之則爲戈。一曰戟偏距爲戈。《禮·曲禮》進戈者前其𨱔，後其刃。《正義曰》戈，鉤孑戟也。如戟而橫安刃，但頭不向上，爲鉤也。直刃長八寸，橫刃長六寸，刃下接柄處長四寸，𠀤廣二寸，用以鉤害人也。《周禮·冬官考工記》戈柲六尺有六寸。《又》戈廣二寸，內倍之，胡三之，援四之。《註》內謂胡以內接柲者也，胡，其孑也，援，直刃也。《釋名》戈，過也。所刺擣則決，所鉤引則制之，弗得過也。《書·牧誓》稱爾戈。《註》戈，短兵也。人執以舉之，故言稱也。又《典略》周有孤父之戈。又國名。在宋鄭之閒，寒浞子豷封于戈，少康滅之。又姓。《史記》夏後有戈氏，宋戈彥，明戈鎬。又司戈，武職，從八品，唐天授年閒置。从弋，一橫之。象形。

戉：《唐韻》《集韻》《韻會》𠀤王伐切，音越。威斧也。杖而不用，明神武不殺也。《司馬法》夏執𤣥戉，殷執白戚，周左杖黃戉，右秉白旄。《周禮·夏官·大司馬》左執律，右秉戉。《註》律，所以聽軍聲也。戉，所以爲將威也。又星名。《前漢·天文志》東井西曲星曰戉。《又》傷成戉。《註》賊傷之占，先成形於戉也。又《正韻》魚厥切，音月。義同。◎按《說文》等書切喻母。而正韻獨切疑母。蓋北音以疑爲喻也。小篆从戈，𠄌聲。俗加金作鉞，則專取乎飾，其去古益遠矣。此古今字書之變。

戊：《唐韻》《集韻》《韻會》《正韻》𠀤莫𠋫切，音茂。十幹之中也。物皆茂盛也。《爾雅·釋天》歲在戊曰著雍，月在戊曰厲。又《集韻》莫後切，音牡。義同。《詩·小雅》吉日維戊。《朱傳》戊，剛日也。凡外事用剛日，宣王田獵，外事也，故用剛日。○按五代史梁開平元年，改日辰戊字爲武，避諱也。後人讀戊音爲武音，其譌由此。

戌：《唐韻》辛聿切《集韻》《韻會》《正韻》雪律切，𠀤音恤。九月辰名也。《說文》滅也。九月陽氣微，萬物畢成，陽下入地也。五行，土生於戊，盛於戌，从戊含一。《前漢·律歷志》畢入於戌。《爾雅·釋天》歲在戌曰閹茂。

𢦎：《集韻》渠尤切，音求。《玉篇》矛飾也。

戍：《廣韻》傷遇切《集韻》《韻會》春遇切，𠀤輸去聲。《說文》守邊也。《爾雅·釋言》遏也。《註》戍守，所以止寇賊。《廣韻》舍也。《詩·小雅》我戍未定。又《正韻》殊遇切，音樹。義同。

𢦏：𢦒字省文。詳𢦒字註。

戎：《唐韻》如融切《集韻》《韻會》而融切《正韻》而中切，𠀤音絨。《說文》兵也。《禮·月令》以習五戎。《註》五戎，弓殳矛戈戟也。《周禮·秋官·掌交》九戎之威。《註》九戎，九伐之戎也。又兵車名。大曰元戎，小曰小戎。《詩·秦風》小戎俴收。又《小雅》元戎十乗。又《禮·王制》西方曰戎。又大也。《詩·周頌》念兹戎功。《箋》戎功，大功也。《書·盤庚》乃不畏戎毒于遠邇。《註》戎毒，大毒也。《揚子·方言》宋魯𨻰衞謂大曰戎。又汝也。《詩·大雅》戎有良翰。《又》戎雖小子。《註》汝也。又相也。《詩·小雅》烝也無戎。《傳》戎，相也。又拔也。《揚子·方言》江淮南楚之閒謂拔曰戎。又姓。春秋戎律，漢戎賜，明戎廉。又《集韻》如蒸切，音仍。與扔通。《前漢·古今人表》有扔君。或作𢫨。亦省作戎。又《韻補》叶而主切，音汝。《詩·大雅》南仲太祖，太師皇父，整我六師，以脩我戎。本作𢦦。俗作〈牛戎〉。

𢦐：《正字通》篆文我字。

𢦒：《廣韻》祖才切《集韻》將來切，𠀤音栽。《說文》傷也。烖字類从之，省文也。後又省作。《六書正譌》从戈，才聲。戈有傷害之義。又借爲語詞，隸作哉，加口以別之。

成：〔古文〕𢦩《唐韻》是征切《集韻》《韻會》《正韻》時征切，𠀤音城。《說文》就也。《廣韻》畢也。凡功卒業就謂之成。又平也。《周禮·地官·調人》凡過而殺傷人者，以民成之。《疏》成，平也。非故心殺傷人，故共鄕里和解之也。《詩·大雅》虞芮質厥成。又《左傳·隱六年》鄭人來輸平。《公羊傳》輸平猶墮成也。《文七年》惠伯成之。又終也。凡樂一終爲一成。《書·益稷》簫韶九成。《儀禮·燕禮》笙入三成。《註》三成謂三終也。又善也。《禮·檀弓》竹不成用。《註》成，猶善也。又《周禮·天官·大宰》八灋五曰官成。註官成，謂官府之成事品式也。又《秋官·士師》掌士之八成。《註》八成者，行事有八篇，若今時決事比也。《釋文》凡言成者，皆舊有成事品式。又必也。《吳語》勝未可成。《註》猶必也。又倂也。《儀禮·旣夕》俎二以成。《註》成，猶倂也。又《禮·王制》司會以歲之成質于天子。《註》計要也。《周禮·天官·司會》以參互攷日成，以月要攷月成，以歲會攷歲成。又《司馬法》通十爲成。《周禮·冬官考工記》方十里爲成。《左傳·哀元年》有田一成。又重也。《爾雅·釋地》丘一成爲敦丘。《註》成，猶重也。周禮曰：爲壇三成。《疏》言丘上更有一丘，相重累者。又《釋名》成，盛也。又《諡法》安民立政曰成。又州名。古西戎白馬氏國，西魏置成州，唐同谷郡。又姓。周武王子成伯之後。又盆成，陽成，皆複姓。又《集韻》辰陵切，音承。本作郕。或省作成。地名。又《韻補》叶𨻰羊切，音常。《范蠡曰》得時不成，反受其殃。又《史記·龜筴傳》螟螽歲生，五穀不成。叶上祥。考證：〔《周禮·天官·大宰》職有官成。《註》官成者，謂官府之有成事品式也。〕謹照原文改爲八灋五曰官成。註官成，謂官府之成事品式也。

我：〔古文〕𠨂𢦓𢦠《唐韻》五可切《集韻》《韻會》語可切，𠀤俄上聲。《說文》施身自謂也。《廣韻》已稱也。又稱父母國曰我，親之之詞。《春秋·隱八年》我人祊。又姓。古賢人，著書名我子。又《說文》或說我，頃頓也。○按頃頓，義與俄同。然字書從無作俄音者，存考。又《韻補》叶與之切，音台。《揚子·太𤣥經》出我入我，吉凶之魁。《註》我音如台小子之台。又叶阮古切，音五。《張衡·鮑德誄》業業學徒，童蒙求我。濟濟京河，實爲西魯。𢦐，篆文我。

戒：〔古文〕𢦬《唐韻》古拜切《集韻》《韻會》《正韻》居拜切，𠀤音介。《說文》警也。《書·大禹謨》警戒無虞。又諭也。《書·大禹謨》戒之用休。又告也。《儀禮·士冠禮》主人戒賔。《註》告也。《聘禮》戒上介亦如之。《註》猶命也。又《廣韻》愼也，具也。又備也。《易·萃卦》戒不虞。《註》備不虞也。又《易·繫辭》聖人以此齊戒。《註》洗心曰齊，防患曰戒。《朱子·本義》湛然純一之謂齊，肅然警惕之謂戒。又守也。《周禮·夏官·掌固》夜三鼜以號戒。《註》謂擊鼓行夜戒守也。又《司馬法》鼓夜半三通，號爲晨戒。又通作誡。《易·繫辭》小懲而大誡。《前漢·賈誼傳》前車覆，後車誡。又與界同。《史記·天官書》星茀於河戒。又《唐書·天文志》江河爲南北兩戒。又《韻補》叶居吏切，音記。《六韜》將不常戒，則三軍失其備。又叶紀力切，音亟。《詩·小雅》豈不日戒，玁狁孔棘。考證：〔《易·繫辭》聖人以此齋戒。〕謹照原文齋改齊。〔《司馬法》鼓夜半三通，號爲發戒。〕謹照原文發戒改晨戒。

戓：《佩觽集》各何切，音歌。地名。

𢦓：《集韻》我，古作𢦓。註詳本畫。

𢦚：《廣韻》胡瓦切《集韻》戸瓦切，𠀤音踝。《說文》擊踝也。◎按字本作𢦻，或作𢦚。字彙入三畫，誤，今改正。

𢦛：《集韻》古獲切，音蟈。《玉篇》割耳也。與聝通。

㦰：《唐韻》子廉切《集韻》將廉切，𠀤音尖。《說文》絕也。《廣韻》刺也，銳意也。又《集韻》田器也。

𢦜：《字彙》同懤。一作𢦜。𢦜字作亻伐。

𢦝：《字彙》㦰字之譌。篆文从似二刀，俗因譌作𢦝。

戔：《唐韻》昨干切《集韻》《韻會》財干切《正韻》財難切，𠀤音𣦼。《說文》賊也。《廣韻》傷也。二戈疊加，有賊傷之象。通作殘。又《集韻》《韻會》𠀤將先切，音箋。戔戔，淺小之意。《易·賁卦》束帛戔戔。又《字彙補》宗親切，音津。《劉孟陽𥓓銘》有父子，然後有君臣，理財正辭，束帛戔戔。又《集韻》楚限切，音剗。擣傷也。又揣綰切，音㦃。義同。又子淺切，音翦。少意。又在演切，音踐。狹也。《周禮·冬官·鮑人》自急者先裂，則是以博爲帴。《註》鄭云：讀爲羊豬戔之戔。《說文》音踐。又旨善切，音𦗢。賊也。又匹見切，音片。狹少之意。劉昌宗說。𣦼原字从歹从又。考證：〔《周禮·冬官·鮑人》自急者先裂，則是以博爲㥇。〕謹照原文㥇改帴。

𢦞：《集韻》與戩同。

𢦟：《集韻》枯含切，欿平聲。《說文》殺也。引書西伯旣𢦟黎。◎按今書作西伯戡黎。又《前漢·五行志》王心弗𢦟。《註》古堪字。

戕：《廣韻》在良切《集韻》《韻會》《正韻》慈良切，𠀤音牆。《說文》槍也。《春秋·宣十八年》邾人戕鄫子于鄫。《左傳·杜註》戕者，卒暴之名。又《集韻》財干切，音殘。義同。又資良切，音將。戕𢦪，橛也。又《廣韻》則郎切《集韻》兹郎切，𠀤音臧。《博雅》戕戙，𣏾也。又戕牁，郡名。亦作牂。又《集韻》慈盈切，音情。殺也。

或：〔古文〕𢈿《集韻》越逼切，音閾。《說文》邦也。从口从戈，以守一。一，地也。通作域。又《廣韻》胡國切《集韻》《韻會》《正韻》穫北切，𠀤音惑。疑也。凡或人或曰皆闕疑之辭。《易·乾卦》或躍在淵。《朱子·本義》疑而未定之辭。又與惑通。怪也。《孟子》無或乎王之不智也。◎按六書有假借，或本是邦或字，借爲疑或字，後人加土爲域，加心爲惑。而於或字，止作或人或曰之用，幷其本義而忘之矣。

𢦠：《說文》長箋》古文我字。註詳三畫。

𢦡：《字彙補》古文感字。註詳心部九畫。

𢦢：《字彙補》古文弟字。註詳弓部四畫。

𢦦：《說文》戎本字。兵也。

𢦧：《玉篇》古文矛字。註詳部首。

𢦨：《說文》勇或从戈作𢦨。註詳力部七畫。

𢦩：《說文》古文成字。註詳三畫。

𢦪：《集韻》賈我切，音哿。繫舟杙也。又《玉篇》各何切，音歌。義同。《正字通》𢎄字之譌。

𢦫：《正字通》同戚。《秦惠文王詛楚文》戚，改作𢦫。漢夏承𥓓皆用之。

𢦬：《集韻》戒，古作𢦬。註詳三畫。

㦴：《集韻》《韻會》《正韻》𠀤各額切，音格。《玉篇》𨷵也。《集韻》或作㪾。

㦵：《廣韻》陟輸切《集韻》追輸切，𠀤音誅。《博雅》殺也。一曰戈名。

戙：《廣韻》徒弄切，音洞。《玉篇》船板木也。

𢦷：《篇海》𢧴作𢦷，譌字。

𢦸：《玉篇》賊安切，音殘。多也。

㦶：《字彙補》余隴切，音勇。猛也。

𢦹：《篇韻》古文滅字。註詳水部十畫。

𢦺：《字彙補》宗沾切，音尖。田器。又盡也。

戚：《廣韻》《集韻》《韻會》𠀤倉歷切，音磩。《正字通》戉類。《六書精薀》戉之白者，爲之錫劑，以文之不專用武也。《司馬法》殷執白戚。《詩·大雅》干戈戚揚。《註》戚，斧也。《釋名》戚，慼也。斧以斬斷，見者慼懼也。又親也。《詩·大雅》戚戚兄弟。《傳》戚戚，內相親也。正義曰：戚戚，猶親親也。又哀也。《論語》喪與其易也寧戚。《註》哀戚也。又憂也。《論語》小人長戚戚。《註》戚戚，憂貌。又惱也。《書·金滕》未可以戚我先王。《蔡註》戚，憂惱之意。又憤也。《禮·檀弓》慍斯戚。《註》戚，憤恚也。又醜疾人曰戚施。《詩·邶風》得此戚施。《箋》戚施，面柔下人以色，不能仰者也。又《小爾雅》戚，近也。又地名。《春秋·文元年》公孫敖會晉侯于戚。《註》戚，衞邑。又姓。漢有臨轅侯戚緦。又《集韻》《韻會》𠀤趨玉切。同促。《周禮·冬官考工記》不微至，無以爲戚速也。又《集韻》《韻會》𠀤昨木切，音族。縣名。在東海。又《韻補》叶子六切，音蹙。《詩·小雅》歲聿云暮，采蕭穫菽。心之憂矣，自貽伊戚。考證：〔《釋名》戚，蹙也。斧以斬斷，見者蹙懼也。〕謹照釋名釋兵原文兩蹙字均改慼。

𢦿：《集韻》乳勇切，音宂。戟屬也。

㦷：《正字通》與勇同。《玉篇》書作㦷。又或作𢦨。㦷原字作戈下甬。

𢧀：《集韻》侯旰切，音翰。《說文》質也。从戈，旱聲。又《廣韻》古寒切《集韻》《韻會》居寒切，𠀤音干。義同。

戛：《廣韻》古黠切《集韻》《韻會》《正韻》訖黠切，𠀤音拮。《說文》戟也。又曰：長矛也。《張衡·東京賦》立戈迤戛。《註》戈短，故立車上。矛長，故靡迤邪柱也。又轢之也。《書·益稷》戛擊鳴球。又齟齬貌。《韓愈·答李翊書》戛戛乎其難哉。又《集韻》丘八切，音劼。《爾雅·釋言》禮也。《註》謂常禮。《疏》戛，常也，故郭云常禮。《書·康誥》不率大戛。《正義》戛猶楷也，言爲楷模之常。又與秸稭通。《前漢·地理志》三百里戛服。《書·禹貢》作秸服。考證：〔《張衡·東京賦》立戈迤戟。〕謹照原文戟改戛。

戜：《唐韻》《集韻》𠀤徒結切，音耋。《說文》利也。又剔也。

𢧁：《篇海》古文歲字。註詳止部九畫。

𢧈：《集韻》竹角切，音卓。擊也，推也。或作㧻。

戞：《字彙》俗戛字。

戟：〔古文〕屰《廣韻》几據切《集韻》訖逆切，𠀤音㻷。有枝兵也。《增韻》雙枝爲戟，單枝爲戈。《釋名》戟，格也，傍有枝格也。《典略》周有雍狐之戟。《周禮·冬官考工記》戟廣寸有半寸，內三之，胡四之，援五之。《註》戟，今三鋒戟也。內長四寸半，胡長六寸，援長七寸半。又地名。《戰國策》秦舉安邑，而塞女戟。《註》女戟在太行西。又與棘通。《周禮·天官·掌舍棘門註》以戟爲門。《左傳·隱十一年》子都拔棘以逐之。《註》棘戟也。《禮·明堂位》越棘大弓。《註》棘戟同。又《韻補》叶訖約切，音腳。《詩·秦風》脩我矛戟，與子偕作。《揚子·太玄經》比札爲甲，冠矜爲戟。被甲荷戟，以威不恪。《說文》作𢧢。考證：〔比禮爲甲。〕謹照揚子原文比禮改比札。

𢧉：《玉篇》古文斮字。註詳斤部八畫。

𢧊：《韻會》與棨同。

𢧋：《字彙補》古文蠢字。註詳蟲部十五畫。

𢧌：《集韻》國古作𢧌。註詳囗部八畫。

𢧔：《字彙》音義同蠢。◎按集韻蠢或作〈戈下旾〉。从旾从戈，旾卽春字。又𢧨𢧸𢧭。

戠：《廣韻》之翼切《集韻》質力切，𠀤音職。義闕。又《集韻》式吏切，音試。黏土也。又昌志切，音熾。義同。本作埴。亦省作戠。

戡：《廣韻》口含切《集韻》《韻會》《正韻》枯含切，𠀤音堪。《說文》刺也。从戈，甚聲。本作𢦟。今作戡。商書西伯戡黎。《爾雅·釋詁》殺也。《廣韻》勝也，克也。又通作堪。《郭璞·爾雅註》引商書作堪黎。又通作龕。《揚子·重黎篇》劉龕南陽。《註》取也。與戡同。又《廣韻》《韻會》𠀤張甚切。小斫也。或作揕。又《韻會》竹甚切。亦刺也。◎按《說文》𢦟訓殺也，戡訓刺也，義微有別。今字書皆合爲一字。

戢：《廣韻》阻立切《集韻》《韻會》《正韻》側立切，𠀤音輯。《說文》藏兵也。《詩·周頌》載戢干戈。又斂也。《詩·小雅》鴛鴦在梁，戢其左翼。又《廣韻》止也。《左傳·隱四年》兵猶火也，弗戢將自焚也。又姓。周戢黎，明戢如上。

㦹：《集韻》《韻會》𠀤余章切，音陽。戈也。《韻會小補》戉也。今作揚。

𢧕：《廣韻》《集韻》𠀤房越切，音伐。《廣韻》盾也。與瞂同。

𢧖：《廣韻》陟鎋切，音哳。𢧖好。出證俗文。

𢧗：《字彙》之鹽切，音占。出夢感經。

戣：《廣韻》渠追切《集韻》《韻會》渠龜切，𠀤音逵。《廣韻》戟屬。《書·顧命》一人冕執戣。又人名。《韓愈·孔公誌銘》孔子之後三十八世，有孫曰戣，字君嚴。又《集韻》求位切，音匱。《字林》兵也。或从金。

𢧘：《集韻》與鍋同。

戧：《玉篇》古文創字。《說文》傷也。餘詳刀部十畫。

𢧢：《說文》戟作𢧢。

𢧣：《玉篇》與寁同。註詳宀部八畫。

㦺：《廣韻》而蜀切《集韻》儒欲切，𠀤音辱。《玉篇》戟也。

戨：《韻會》居何切，音歌。杙也。本从弋，或从戈。

戩：《唐韻》卽淺切《集韻》《韻會》子淺切，𠀤音翦。盡也。《詩·小雅》俾爾戩穀。《註》俾爾盡善，有以受天之祿也。又與翦通。《說文》滅也。《詩·魯頌》實始翦商。古本作戩。聞人氏曰：戩與翦同。又《集韻》旨善切，音𦗢。義同。又《集韻》《類篇》𠀤子賤切，音箭。義同。孫炎說。

𢧤：《唐韻》直一切《集韻》直質切，𠀤音秩。《說文》大也。

截：《唐韻》《集韻》《韻會》《正韻》𠀤昨結切。與擮同。《說文》斷也。《宋太祖實錄》所過池苑，多令衞士射雕截柳。又截截，辯給貌。《書·秦誓》惟截截善諞言。

戫：《集韻》越逼切，音域。疾貌。◎按此字與㦽字不同，廣韻譌作㦽字，而字彙，《正字通》仍之，誤矣，由未考《說文》與集韻也。

𢧥：《集韻》苦兼切，音謙。戈屬也。

𢧦：《字彙補》何點切，頷上聲。健也。

𢧧：《五音集韻》古得切，音裓。𢧧𡭂，草生也。

𢧨：《篇海類編》與蠢同。又𢧸𢧭。

㦻：《玉篇》古文襲字。輕師掩其不備也。餘詳衣部十六畫。

𢧳：《廣韻》《集韻》《韻會》𠀤餘封切，音容。《玉篇》戣也。《集韻》兵器也。

𢧴：《廣韻》五勞切《集韻》《韻會》《正韻》牛刀切，𠀤音敖。《廣韻》戟鋒也。

戭：《唐韻》余忍切《集韻》《韻會》以忍切，𠀤音引。《說文》長槍也。又《廣韻》《集韻》《韻會》𠀤以淺切，音衍。人名。《左傳·文十八年》高陽氏才子檮戭。《釋文》以善反。亦作已震反。又《集韻》柱兗切。音篆。義同。又以久切，音酉。長盾也。又羊進切。矛屬也。

㦼：《廣韻》色絳切《正韻》色降切，𠀤淙去聲。《廣韻》捍船木也。

𢧵：《說文》截本字。

𢧶：《集韻》荒胡切，音嘑。《玉篇》喚也。與呼同。

戮：〔古文〕𡠢𦐱《唐韻》《韻會》力竹切《集韻》力六切，𠀤音陸。《說文》殺也。《廣韻》𠛬戮。又《晉語》殺其生者而戮其死者。《註》𨻰尸爲戮。又癡行也。又辱也。《左傳·文六年》夷之蒐，賈季戮臾駢，臾駢之人欲盡殺賈氏以報焉。臾駢曰：不可。《爾雅·釋詁》病也。《註》相戮辱，亦可恥病也。又或作僇。《荀子·非相篇》爲天下大僇。《史記·田單傳》僇及先人。又與勠通。《書·湯誥》與之戮力。亦與𨿲通，野鵝也。《揚雄·蜀都賦》戮鶂初乳。又《集韻》憐蕭切《正韻》憐條切，𠀤音聊。又《正韻》力救切，音溜。義𠀤同。

𢧷：《正字通》俗摑字。◎按字彙誤入十四畫，今改正。

𢧸：《集韻》與𢧨同。又𢧨𢧭。

𢧹：《集韻》穢，古作𢧹。註詳禾部十三畫。

𢨇：《集韻》戴古作𢨇。註詳十四畫。

戰：古文𣥭《廣韻》《集韻》《韻會》《正韻》𠀤之膳切，旃去聲。《說文》𨷵也。《左傳·莊十一年》皆𨻰曰戰。又懼也。《書·仲虺之誥》小大戰戰。又姓。漢戰兢，明戰愼。

戱：《正字通》俗戲字。

𢨈：《正字通》𢧉本字。

𢨉：《正字通》俗矰字。

𢨊：《集韻》域，古作𢨊。註詳土部八畫。

𢨋：《集韻》誖，古作𢨋。註詳言部七畫。

𢨌：《集韻》與獝同。鳥驚飛貌。

𢨍：《字彙補》古文韶字。註詳音部五畫。

𢨓：《正字通》俗弑字。

㦽：《集韻》乙六切，音郁。《說文》有文，章也。从有，𡿿聲。或作彧。通作郁。

𢨔：《廣韻》《集韻》𠀤亡范切，音鋄。《廣韻》刃也。

戲：《廣韻》《集韻》《韻會》香義切《正韻》許義切，𠀤希去聲。《說文》三軍之偏也。一曰兵也。又《廣韻》戲弄也。《禮·坊記》閨門之內，戲而不歎。《註》戲謂孺子言笑者。又謔也。《詩·衞風》善戲謔兮。又嬉也。又姓。《魏志》穎川戲志才。又《廣韻》古文呼字。註詳口部五畫。又《廣韻》許羈切。《集韻》《韻會》《正韻》虛宜切，𠀤音羲。《集韻》嗚戲，歎辭。○按《廣韻》旣入虞韻，云古文呼字，又入支韻。亦訓歎辭，則戲字二音，本皆可讀。《正字通》云：詩於戲卽嗚呼，歎辭也或嘉美，或悲傷。末代文士輒爲體例，若哀誄祭文，卽爲嗚呼，封拜冊命，卽爲於戲。謂嗚呼爲哀傷，於戲爲歎美，妄爲穿鑿，其說誠是。然謂呼與戲通，則戲可讀呼，呼仍不可以讀戲，以戲字有羲音，呼字止入七虞也。又與羲通。伏羲。《莊子》作伏戲。《史記》作虙戲。《荀子·成相篇》文武之道同虙戲。又地名。《魯語》幽王滅於戲。又《集韻》呼爲切《韻會》吁爲切，𠀤與麾同。《集韻》旗屬。《周禮·夏官》建大麾以田。或作戲。《史記·項羽紀》諸侯罷戲下，各就國。《註》同麾。又《集韻》驅爲切，音虧。傾側也。《周禮·春官·喪祝註》執披備傾戲。又《集韻》於宜切，音漪。本作陭。《說文》上黨陭氏阪。或作戲。又《集韻》桑何切，音娑。娑本作犧。《周禮·春官·兩獻註》酒尊名。飾以翡翠。鄭司農說，或作獻，亦作戲。

戳：《篇海》敕角切，音逴。槍戳也。

戴：〔古文〕𢨇《唐韻》都代切《集韻》《韻會》《正韻》丁代切，𠀤𪒴去聲。《說文》分物得增益曰戴。一曰首戴也。《廣韻》荷戴也。《書·大禹謨》衆非元后何戴。《孟子》頒白者不負戴於道路矣。又《爾雅·釋地》途出其前戴丘。《疏》道過丘南，若爲道負戴。又値也。《禮·喪大記》君纁戴六。《註》戴之言値也。《爾雅·釋地》戴日爲丹穴。《註》値也。《疏》値日之下，其處名丹穴。又《諡法》典禮無愆曰戴。《左傳·隱三年》其娣戴嬀生桓公。《註》戴謂諡。又姓。出濟北，本宋戴穆公後。又或作載。《禮·月令》載靑旂。《詩·周頌》載弁俅俅。《音義》如字。又與戴同。又《韻會》作代切，音再。地名。《春秋·隱十年》宋人，蔡人，衞人伐戴。《註》戴國，今𨻰留外黃縣東南有戴城。《釋文》戴音再。

𢨛：《廣韻》許羈切，戲平聲。相笑之貌。《集韻》本作㱆，亦書作𣤴。

𢨞：《韻會》與識同。

𢨟：《字彙補》呼伊切，音希。兵名。

𢨡：《字彙補》五哥切，音俄。蟲名。

戵：《唐韻》其俱切《集韻》權俱切，𠀤音衢。《廣韻》戟屬也。古謂四出矛爲戵。又通作瞿。《書·顧命》一人冕執瞿，立于西垂。

