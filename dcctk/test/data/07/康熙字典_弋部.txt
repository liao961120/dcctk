弋：《唐韻》與職切《集韻》《韻會》逸職切，𠀤音翊。《玉篇》繳射也。《韻會》弋，繳射飛鳥也。《周禮·夏官·司弓矢》矰矢，茀矢用諸弋射。《冬官·考工記》弓人爲弓，往體多，來體寡，謂之夾庾之屬，利射侯與弋。《詩·鄭風》弋鳧與鴈。《疏》弋謂以繩繫矢而射也。《列子·湯問篇》蒲且子之弋也。弱弓纖繳，乗風振之，連雙鶬於靑雲之際。《註》蒲且子，古善弋射者。又左弋，官名。《前漢·百官表》少府屬有左弋。太初元年，更名爲佽飛，掌弋射。又《韻會》弋，取也。《書·多士》非我小國，敢弋殷命。《註》弋，取也。《疏》弋，射也。射而取之，故弋爲取也。又《玉篇》橛也。所以挂物也。《爾雅·釋宫》雞棲於弋爲榤。《疏》弋，橜也。《玉篇》一作杙。又《釋宮》樴謂之杙。《註》橜也。又黑色。《前漢·文帝紀贊》身衣弋綈。《註》如淳曰：弋，皁也。師古曰：弋，黑色也。又水名。《隋書·地理志》鄱陽郡弋陽縣，舊曰葛陽，有弋水。又縣名。《後漢·郡國志》北地郡弋居縣。又國名。《前漢·𨻰湯傳》南排，月氏，山離，烏弋。《註》山離，烏弋，去中國二萬里。《揚雄·長楊賦》登南山瞰烏弋。又《後漢·西域傳》栗弋，國屬康居，出名馬蒲萄酒，特有名焉。又無弋，羌部名。《後漢·西羌傳》羌無弋爰劒者，秦厲公時爲秦所拘執，以爲奴隸，後得亡歸。羌人以奴爲無弋，以爰劒嘗爲奴隸，故因名之。又姓。《姓苑》出河東。今蒲州有弋氏。《詩·鄘風》美孟弋矣。《註》弋，姓也。又與㚤通。《韻會》㚤，婦官。通作弋。漢有鉤弋夫人。《前漢·外戚傳》孝武鉤弋趙倢伃。武帝巡狩過河閒，使使召之。旣至，女兩手皆拳，上自披之，手卽時伸。號曰拳夫人，居鉤弋宮。

弌：《說文》古文一字。註詳部首。

𢍻：《字彙補》與戎同。見漢孔宙𥓓。

弍：《說文》古文二字。註詳部首。

弎：《說文》古文三字。註詳一部二畫。

式：《唐韻》賞職切《集韻》《韻會》設職切，𠀤音識。《說文》法也。《韻會》爲法也。《書·說命》百官承式。《微子之命》萬邦作式。《詩·大雅》式是南邦。又《韻會》取法也。《詩·大雅》古訓是式。《後漢·崔寔傳》師五帝而式三王。又《廣韻》用也。《詩·大雅》維此良人，作爲式穀。《箋》式，用也。賢者在位，則用其善道。又《廣韻》度也。《周禮·天官·大宰》以九式均節財用。《註》式謂用財之節度。又《增韻》制也。《前漢·宣帝紀》樞機周密，品式備具。又《增韻》㨾也。又車前木也。《周禮·冬官考工記》輿人爲車，參分其隧，一在前，二在後，以揉其式。《疏》式謂人所憑依而式敬，故名此木爲式也。又《廣韻》敬也。《韻會》乗而俛首致恭曰式。義取憑式也。《書·武成》式商容閭。《疏》式，車上之橫木，男子立乗，有所敬，則俛而憑式，遂以式爲敬名。又發語辭。《詩·邶風》式微式微。《箋》式，發聲也。又式道𠋫，官名。《前漢·百官表》式道左右中𠋫。《註》應劭曰：式道凡三𠋫，車駕出還，式道𠋫持麾至宮門，門乃開，師古曰：式，表也。又姓。《姓譜》見《姓苑》。又與栻通。《史記·日者傳》分策定卦，旋式正棊。《註》索隱曰：式卽栻也，旋轉也。又《集韻》惕德切，音忒。惡也。又《集韻》蓄力切，音敕。占文也。古者大出師，則太師主抱式。又《韻補》叶式吏切，音試。《詩·大雅》天不湎爾以酒，不義後式。旣愆爾止，靡明靡晦。又叶施灼切，音鑠。《蘇軾·司馬溫公銘》二聖忘巳，惟公是式。公亦無我，惟民是度。

𢍿：《正韻》兹郞切，音臧。《廣雅》杙也。《玉篇》繫船大弋也。亦作牂。又郡名。見㢦字註。

𢎀：《廣韻》與職切《集韻》逸職切，𠀤音翼。《廣韻》缺盆骨也。

𢎁：《字彙》同武。

𢎄：《集韻》同㢦。

𢎆：《字彙》徒結切，音跌。利也。又國名。◎按字書無𢎆字。《玉篇》𢧌，利也。國名也。當是𢧌字之僞。

㢥：《廣韻》《集韻》𠀤徒弄切，音洞。《玉篇》船左右大木。《廣韻》船纜所繫。《韻會》繫船杙也。又《集韻》《韻會》𠀤徒紅切，音童。義同。考證：〔《玉篇》𦨣左右大木。《廣韻》𦨣纜所繫。《韻會》繫𦨣杙也。〕謹照原文三𦨣字俱改船。

𢎍：《集韻》同弑。

弑：《唐韻》《集韻》《韻會》式吏切《正韻》式志切，𠀤音試。《釋名》下殺上曰弑。弑，伺也，伺閒而後得施也。《類篇》弑，殺也。自外曰𢍿，自內曰弑。《集韻》或作煞、𢎍。

㢦：《廣韻》古俄切《集韻》《韻會》《正韻》居何切，𠀤音歌。《廣雅》㢥，㢦，杙也。《韻會》㢦，杙也。所以繫舟。《集韻》或省作𢎄。亦作牁。通作柯。又《正字通》𢍿㢦，卽牂柯。郡名。《前漢·地理志》牂柯郡。《註》師古曰：牂柯，繫船杙也。《華陽國志》楚頃襄王時，遣莊蹻伐夜郞，軍至且蘭，椓𦨣於岸而步戰。旣滅夜郞，以且蘭有椓𦨣牂柯處，乃改其名爲牂柯。考證：〔《前漢·地理志》牂柯郡。《註》師古曰，牂柯，繫𦨣杙也。〕謹照原文𦨣改船。

𢎒：《集韻》同矰。

