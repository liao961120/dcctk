女：〔古文〕𠨰《唐韻》《正韻》尼呂切《集韻》《韻會》碾與切，𠀤茹上聲。《博雅》女，如也。言如男子之敎，人之陽曰男，隂曰女。《易·繫辭》坤道成女。《詩·小雅》乃生女子，載寢之地，載衣之裼，載弄之瓦。《禮·內則》女子生，設帨於門右。《淮南子·地形訓》土地各以類生，澤氣生女。又已嫁曰婦，未字曰女。《禮·曾子問》嫁女之家，三夜不息燭，思相離也。又星名。須女四星，主布帛，爲珍寶藏，一名婺女。十二月旦在北，二月旦中。又織女三星，天女也，主苽果絲帛，𠀤見《星經》。又水名。《山海經》嶧臯之山，其水出焉，東流注于激女之水。又𤣥女，九天妃也。黃帝與蚩尤戰，不勝，歸太山，遇一婦人，曰：吾所謂𤣥女者。見《𤣥女戰法》。又金女，西王母也，厥姓緱氏，見《集仙錄》。又靑女，霜神也，至秋三月地氣下藏，靑女乃出，以降霜雪，見《淮南子·天文訓》。又奼女，丹汞也。河上奼女，得火則飛，見《參同契》。又國名。女子國，在巫咸北。《郭璞·圖贊》女子之國，浴于黃水。乃媷乃字，生男則死。又東女國，女主號賔就。見《唐書·西域傳》。又扶桑東千里有女國，其人容貌端正，身體有毛，見《通考》。又姓。湯賢臣女鳩，女房，漢賢良女敦，晉大夫女叔寬。又梵言阿摩，此言女，言母。蘇弗室利，此言善女。又鸚䳇名雪衣女，見《漢武外傳》。鵲名神女，見《古今注》。蜆名縊女，見《爾雅·釋蟲》。螟蛉名戎女，見《毛詩·註疏》。又《集韻》《韻會》𠀤忍與切。同汝，對我之稱。又《廣韻》《集韻》《韻會》𠀤尼據切，茹去聲。以女妻人曰女。《書·堯典》女于時。

𡚧：籀文妣字。

𡚨：《集韻》尺栗切，音叱。女不謹也。與𡚧別。

奴：〔古文〕㚢《廣韻》乃都切《集韻》《韻會》《正韻》農都切，𠀤音孥。《說文》奴婢，古之罪人。《周禮·秋官·司厲》男子入于罪隸，女子入于舂藳。凡有爵者，與七十者，未齔者，皆不爲奴。《前漢·衞靑傳》人奴之生，得無笞罵足矣，安望封侯乎。又地名。雍奴，漢縣，屬漁陽郡。建武二年，封𡨥恂爲雍奴侯。見《後漢書》。又澤名。四面有水曰雍，不流曰奴。見《水經注》。又姓。廬奴之後。見《統譜》。又念奴，官妓名。《元稹·連昌宮詞》力士傳呼覓念奴。又梵言䭾索迦，華言奴。又飛奴，鴿也。張九齡家養羣鴿，每與親知書信，繫鴿尾上，依所敎投之。又燭奴，燭檠也。申王以檀木刻童子執畫燭，名曰燭奴。見《天寶遺事》。又酪奴，與茗爲奴。齊王肅品題食物，惟酪不中與茗爲奴，見《洛陽伽藍記》。又木奴，柑橘號。《杜甫詩》方同楚客憐鄕樹，不學荆州利木奴。見《玉堂閑話》。又竹奴，靑奴，世所稱竹夫人，所以憩臂休膝者，見《黃庭堅集》。又錫奴，溫足缾也。荔枝奴，龍眼也。狸奴，獺也。𠀤見《玉堂閑話》。又《類篇》奴故切，音砮。亦賤稱也。

㚢：《玉篇》古文奴字。註見奴。又《集韻》侮古作㚢。註詳人部七畫。

奵：《集韻》當經切，音丁。女名。一曰嫇奵。面平也。又他典切，音腆。㜊奵，好貌。又《廣韻》《集韻》𠀤都挺切，音頂。嫇奵，自持貌。

奷：《集韻》蒼先切，音千。女字。一曰奸字之譌。

奸：《唐韻》古寒切《集韻》《韻會》居寒切，𠀤音干。《說文》犯也。《增韻》犯非禮也。《玉篇》亂也。《左傳·成十三年》奸絕我好。《前漢·溝洫志》使神人各得其所，而不相奸。又《集韻》居顏切，音菅。私也，僞也。又與干通。《莊子·天運篇》以奸者七十二君。《史記·齊世家》尚以漁釣奸周。又讀若堅。《史記·龜筴傳》寒氣不和，賊氣相奸。同歲異節，其時使然。

她：《玉篇》古文姐字。《說文》蜀謂母曰姐。淮南謂之社。亦作她。或作媎。又子我切，音左。《博雅》嬋母也。又𨻰知切，音馳。女字。《六書故》姐古文或从也聲作她，或从者聲作媎。

㚣：《玉篇》古文姣字。註詳六畫。

𡚮：《廣韻》舉有切《集韻》已有切，𠀤音久。《說文》女字。一曰嫠婦守貞不移也。一作奺。

奻：《廣韻》奴還切《集韻》尼還切。《說文》訟也。又女患切。諠訟也。

奼：《廣韻》丑下切《集韻》《韻會》《正韻》丑啞切，𠀤詫上聲。《說文》少女也。河上奼女。見女字註。又《廣韻》當故切《集韻》《韻會》《正韻》都故切，𠀤音妒。美女也。又陟嫁切，音吒。義同。

㚤：《廣韻》與職切《集韻》《韻會》逸職切，𠀤音杙。婦官也。《後周皇后紀》皇后率六宮三妃三㚤，祭先蠶西陵氏神。通作弋。漢武鉤弋夫人。

好：〔古文〕𡥆𡚽𩐔《唐韻》呼皓切《集韻》《韻會》《正韻》許皓切，𠀤蒿上聲。美也，善也。《詩·鄭風》琴瑟在御，莫不靜好。又相善也。《詩·衞風》永以爲好也。又好會也。《周禮·春官》琬圭以結好。《左傳·文十二年》藉寡君之命，結二國之好。又人名。張好好，年十三，姣麗善歌，杜牧置樂籍中。見《唐書·杜牧傳》。又曲名。武夷君于山頂會鄕族，仙樂競奏，唱人閒好。見《武夷山志》。又《廣韻》呼到切《集韻》《韻會》《正韻》虛到切，𠀤音耗。《說文》愛而不釋也。女子之性柔而滯，有所好，則愛而不釋，故於文，女子爲好。《詩·唐風》中心好之。又孔也。《周禮·冬官考工記》璧羨尺好，三寸以爲度。《註》羨，徑也。璧羨，以起度也。好，璧孔也。又姓。見《纂文》。又叶呼厚切，音吼。《王褒·講德論》毛嬙西施，善毀者不能蔽其好。嫫母倭傀，善譽者不能揜其醜。又叶滂佩切，音配。《楚辭·九章》自前世之嫉賢兮，謂蕙若其不可佩。妒佳冶之芬芳兮，𡠜母姣而自好。又叶呼𠋫切，音詬。《詩·唐風》豈無他人，維子之好。叶上究。考證：〔《周禮·地官》琬圭以結好。〕謹照原書地官改春官。〔《左傳·文十二年》藉先君之命，結二國之好。〕謹照原文先君改寡君。

奾：《集韻》相然切，音先。女字。

奿：《類篇》孚萬切，翻去聲。《六書統》女之慧而員。从女丸，言機如丸也。

妀：《廣韻》居里切《集韻》苟起切，𠀤音紀。女字。

𡚯：《集韻》同嫭。

妁：《廣韻》之若切《集韻》《韻會》《正韻》職略切，𠀤音灼。《說文》媒也。又《集韻》實若切，音杓。酌也。斟酌，二姓也。又姓。

㚥：《字彙》雲俱切，音于。人以禮交也。一曰取義不當，譌字也。

如：《唐韻》人諸切《集韻》《韻會》《正韻》人余切，𠀤音鴽。《說文》从隨也。一曰若也，同也。《書·舜典》如五器，如岱禮，如初，又然也。《易·離卦》突如其來如。《前漢·揚雄傳》雄家產不過十金，晏如也。又往也，至也。公如棠，如齊。見《左傳》。《劉伶·酒德頌》幕天席地，縱意所如。又月名。《爾雅·釋歲》二月爲如。又語助辭。《論語》恂恂如也。《孟子》驩虞如也，皥皥如也。又凉如。縣名。《前漢·郊祀志》上遂北巡朔方，還釋兵凉如。又肥如，古國名，在遼西郡。《應劭曰》肥子奔燕，燕封于此。又姓。如羅氏，攺爲如氏，見《統譜》。又本覺爲如，今覺爲來，見《道院集》。又眞如，有變易性相，如如常住不遷，𠀤見《禪燈錄》。又𤣎如，獸名。瞿如，鳥名。𠀤見《山海經》。又通作而。《前漢·五行志》引左傳，星隕如雨。《註》如，而也，星隕而且雨。又《廣韻》人恕切《集韻》《韻會》如倨切，𠀤音茹。《東方朔·七諫》忽容容其安之兮，超荒忽其焉如。苦衆人之難信兮，願離情而遠舉。《註》舉去聲。又《集韻》《類篇》𠀤乃箇切，音那。亦若也。

妃：《廣韻》芳非切《集韻》《韻會》《正韻》芳微切，𠀤音霏。《說文》匹也。《總要》女與已身儔也。古𡣕御之貴，次于后者曰妃。《禮·檀弓》舜葬於蒼梧之野，蓋三妃未之從也。又太子之嫡室亦曰妃。又天妃，水神。《司馬光曰》水隂類，其神當爲女子。又湘妃，竹名。其斑如淚痕，出古辢者佳，出陶虛山中次之。見《竹譜》。又《集韻》盈之切，音怡。與姬同。衆妾總稱。又《廣韻》《集韻》《韻會》《正韻》𠀤滂佩切，音配。《禮·曲禮》天子之妃曰后。《註》妃，配也。《衛風·氓詩序》喪其妃耦。《前漢·呂后紀》高祖微時妃。𠀤與配同。或作𡝞。別作婜。又與婓通。詳婓字註。

妄：《廣韻》《集韻》《韻會》《正韻》𠀤巫放切，音望。《說文》亂也。《增韻》誕也，罔也。《禮·儒行》今之命儒也妄。《易·卦名》上乾下震，无妄。《象》天下雷行，物與无妄。《程傳》動以天，故无妄。又《圓覺經》認妄爲眞，雖眞亦妄。又猶凡也。《前漢·李廣傳》諸妄校尉以下，材能不及中，以軍功侯者數十人。又《集韻》武方切，音亡。無也。考證：〔《易·說卦》上乾下震，无妄。〕謹按所引非說卦文，謹將說卦改卦名。

妅：《集韻》胡公切，音紅。女字。一作娂。

㚦：《同文備考》古姬字。註詳六畫。

㚧：《集韻》魚檢切，音顩。婦人齊整貌。通作嬐。一曰敏疾也。

妉：《廣韻》丁含切《集韻》《韻會》《正韻》都含切，𠀤音耽。《爾雅·釋詁》妉，樂也。本作媅。亦作湛愖。

妊：《廣韻》汝鴆切，音任。《說文》身懷孕也。又《集韻》《韻會》如林切《正韻》如深切，𠀤音壬。義同。別作姙。

妋：《廣韻》甫無切《集韻》風無切，𠀤音玞。貪也。一曰女貌。又《廣韻》《類編》𠀤於求切，音憂。《同文舉要》恨也，眉目閒恨也。

妌：《類編》疾政切，音穽。《說文》靜也。女德不妄動也。

妍：《字彙》同姸。

妎：《廣韻》胡蓋切《集韻》《韻會》下介切，𠀤音械。《說文》妒也。《路史》太古之民，與物相友，人無妎物之心。又《集韻》居拜切，音戒。又下戒切，音械。義𠀤同。或作𡟲。又胡計切，音系。《爾雅·釋詁》苛，妎也。一曰覆也。《楚語》弭其百苛，妎其讒慝。

㚩：《廣韻》而琰切，音冉。長好貌。本作姌。

妏：《集韻》無分切，音文。女字。又文運切，音問。生也，或从免。

㚪：《集韻》虛到切，音秏。虛厲也。與𩲊同。

妐：《廣韻》職容切《集韻》諸容切，𠀤音鍾。夫之兄也。又關中呼夫之父曰妐。《呂覽》姑妐知之，曰：爲我婦而有外心，不可畜。

妑：《集韻》邦家切，音巴。女名。一曰妑頭，女兒雙髻也。又《廣韻》普巴切《類編》披巴切，𠀤音葩。女字。

妒：《廣韻》當故切《集韻》《韻會》《正韻》都故切。𠀤同妬。《說文》婦嫉夫也。《詩註》以色曰妒，以行曰忌。《史記·鄒陽傳》女無美惡，入宮見妒。《山海經》亶爰之山，有獸曰類，自爲牝牡，食者不妒。又鶬𪂬爲膳，可療妒。又凡媢嫉皆曰妒。《史記·項羽紀》嫉妒吾躬。《列子·說符篇》爵高者，人妒之。又梵言伊黎沙掌挐，此言妒。又叶當古切，音覩。《屈原·離騷》時曖曖其將罷兮，結幽蘭以延佇。世混濁而不分兮，好蔽美而嫉妒。又叶之石切，音蹠。《屈原·離騷》衆皆競進而貪婪兮，憑不厭乎求索。羌內恕己以量人兮，各興心而嫉妒。

妓：《唐韻》渠綺切《集韻》《正韻》巨綺切，𠀤音伎。女樂也。洪涯妓，三皇時人，娼家托始。見《萬物原始》。一曰古未有妓，至漢武始置營妓，以待軍士之無妻室者，見《漢武外史》。又《正韻》奇几切，音技。義同。又《廣韻》《集韻》𠀤居宜切，音羇。妓姿，女容。又妓女，萱草別名。又千心妓，地膚草別名。𠀤見《本草綱目》。

妔：《廣韻》客庚切《集韻》丘庚切，𠀤音坑。美女也。又《集韻》寒剛切，音杭。女字。一曰女性急戾。與伉通。

妕：《集韻》陟仲切，音中。女字。

妖：《唐韻》於嬌切《集韻》於喬切《正韻》伊堯切，𠀤音夭。豔也，媚也。一曰異也，孽也。《左傳·莊十四年》人棄常則妖興。《前漢·五行志》殺不以時，有草妖。又妄聞之氣，發于音聲，有鼓妖。雲風𠀤起而杳㝠爲夜妖，言之不文，是謂不艾，時則有詩妖。又叶央居切，音於。《孔臧·鴞賦》觀之歡然，覽考經書，在德爲祥，棄常爲妖。又叶側呂切，音阻。《前漢·三王敘傳》怙寵矜功，僭欲失所。私心旣霿，牛禍告妖。《說文》𡝩，巧也。一曰女子笑貌。从女芺聲。

妗：《廣韻》《集韻》𠀤處占切，音襜。𡝫妗，善笑貌。又《集韻》馨兼切，音薟。義同。又《廣韻》許兼切《集韻》虛咸切，𠀤音欦。美也。一曰女輕薄貌。又《集韻》巨禁切，音𦧈。俗謂舅母曰妗。

妘：〔古文〕𡤀《廣韻》《集韻》《正韻》𠀤于分切，音云。《說文》祝融之後，姓也。《韋昭曰》陸終第四子求言爲妘姓，封于檜，今新鄭。

妙：《廣韻》《集韻》《正韻》𠀤彌笑切，音廟。神妙也。《易·說卦》神也者，妙萬物而爲言者也。《老子·道德經》衆妙之門。《莊子·寓言篇》自吾聞子之言，九年而大妙。《劉劭人物志》尤妙之人，含精于內，外無飾姿。又少年也。《杜甫詩》明公獨妙年。又纖媚也。《前漢·李夫人傳》妙麗善舞。又姓。見《姓苑》。又《集韻》弭沼切。與眇通。嫽妙，女貌。《漢·三老袁君𥓓》朕以妙身，襲表繼業。別作玅𢆷。考證：〔《易·繫辭》神也者，妙萬物而爲言者也。〕謹照原文繫辭改說卦。

㚫：《集韻》悉合切，音霅。媕㚫，女字。一曰容也。

妚：同胚。

𡚼：同姼。

妛：《集韻》同媸。

妜：《集韻》古穴切，音玦。美貌。又一決切，音抉。眉目閒貌。又娟悅切，音刔。義同。一曰憂妒也。

妝：《廣韻》《集韻》側羊切《正韻》側霜切，𠀤音莊。《說文》飾也。《司馬相如·上林賦》靚妝刻飾。《後漢·梁冀傳》冀妻孫壽，美而善爲疾態，作愁眉啼妝。《天寶遺事》妃𡣕施粉于兩頰，號淚妝。識者以爲不祥。《通鑑》周天元帝禁天下婦女施粉黛，皆黃眉黑妝。从女，牀省聲。俗作粧娤。

𡚽：《廣韻》《集韻》𠀤古文好字。註詳三畫。

妞：《集韻》同𡚽。又女久切，音紐。人姓也。高麗有之。

妟：《集韻》於諫切。同晏。《說文》安也。

妠：《廣韻》奴荅切《集韻》諾荅切，𠀤音納。娶也。一曰聚物。一曰小兒肥貌。《韓愈詩》巴豔收婠妠。又《集韻》奴姏切，音𦛚。取也，入也。又乃甘切，音耼。義同。又女名。後漢順烈皇后名妠。

妡：《廣韻》《集韻》𠀤許斤切，音欣。女字。

妢：《廣韻》《集韻》《正韻》𠀤符分切，音汾。妢胡國，在楚，出美笴。《周禮·冬官考工記》妢胡之笴。

妣：《廣韻》𤰞履切《集韻》《韻會》補履切，𠀤音比。《爾雅·釋親》父爲考，母爲妣。《鄭註》妣之爲言媲也，媲于考也。《說文》歿母也。《禮·曲禮》生曰父母，死曰考妣。《儀禮·配食》妣配考同位，不別設位也。○按謝氏曰：易曰有子考无咎，書言事厥考之類。蓋考、妣，古者通稱，皆非死而後稱也。又《集韻》必至切，音庇。母名。考證：〔《爾雅·釋親》父曰考，母曰妣。〕謹照原文兩曰字𠀤改爲字。

妤：《廣韻》羽諸切《集韻》羊諸切《正韻》雲居切，𠀤音余。婕妤，女官。《師古曰》婕，言接幸于上。妤，美稱。《史記·外威世家》褚先生曰：婕妤，秩比列侯。通作倢伃。

㚬：《集韻》規倫切，音均。女始妝。

妥：《廣韻》他果切《集韻》《正韻》吐火切，𠀤音㟎。安也。《詩·小雅》以妥以侑。《唐書·循吏傳》民去愁歎而就安妥。《韓愈·薦士詩》妥帖力排奡。今方言，工穩成就皆曰妥帖。又與墮通。《漁隱叢話》西北方言以墮爲妥。《杜甫詩》花妥鸎捎蝶。又叶他魯切，音土。《韓愈·元和聖德詩》獸盾騰挐，圓壇帖妥。天兵四羅，旗常婀娜。娜，音弩。別作綏𢼻。考證：〔《詩·大雅》以妥以侑。〕謹照原文大雅改小雅。

妦：《廣韻》《集韻》𠀤敷容切，音丰。《揚子·方言》凡好而輕者，趙魏燕代之閒曰妦。或作㛔。

妧：《廣韻》《集韻》《正韻》𠀤五換切，音玩。《字林》好貌。

𡚾：《集韻》同姝。《說文》姝𡚾音義同。

妨：《廣韻》《集韻》敷方切《正韻》敷房切，𠀤音芳。《說文》害也。一曰礙也。《隋書·太子勇傳》數被讒毀，歎曰：我大覺身妨。又敷亮切，音訪。《韓愈·岳陽樓別竇司直詩》軒然大波起，宇宙隘而妨。巍峩拔嵩華，騰躍較健壯。

㚰：《篇海》同胚。

妬：《集韻》同妒。

妭：《唐韻》《集韻》𠀤蒲撥切，音跋。《說文》美婦也。又與魃通。《文字指歸》女拔禿無髮，所居處天不雨。又《集韻》北末切，音撥。羌人謂婦曰妭。

妮：《廣韻》《集韻》《韻會》𠀤女夷切，音尼。《六書故》今人呼婢曰妮。

𡛙：《集韻》伊鳥切，音杳。𡛙㜵，美貌。與偠婹嬈同。一曰𡛙嫪，不順也。

妯：《廣韻》《正韻》直六切《集韻》《韻會》佇六切，𠀤音逐。《廣雅》兄弟之妻相呼曰妯娌。《揚子·方言》作築里。又《集韻》盧谷切，音祿。《爾雅·釋詁》動也。又徒沃切，同𠉩。又𨻰留切，音儔。義𠀤同。又亭歷切，音廸。《揚子·方言》人不靜曰妯，秦晉曰蹇，齊宋曰妯。又丑鳩切，音抽。心動也。《詩·小雅》憂心且妯。

妰：《集韻》陟略切，音勺。靜也。一曰靜妰，婦貌。

妱：《集韻》之遙切，音招。女字。

妲：《廣韻》《集韻》《韻會》𠀤當割切，音怛。妲己，紂妃。《晉語》殷辛伐有蘇，有蘇氏以妲已女焉。又《廣韻》得案切，音旦。義同。考證：〔《晉語》殷辛伐有蘇氏，有蘇以妲已女焉。〕謹照原文氏有蘇改有蘇氏。

妳：《正字通》俗嬭字。又唐人呼晝睡爲黃妳。

妴：《集韻》委遠切，音苑。《說文》婉也。又尸山有獸，狀如麋而魚目，名曰妴，見《山海經》。又於袁切，音鴛。又紆願切，音怨。義𠀤同。與婉𡟰通。

𡛚：同媩。

妵：《廣韻》夭口切《集韻》《韻會》《正韻》他口切，𠀤音黈。好貌。又人名。《左傳·昭二十一年》華妵居于公里。

妶：《集韻》同娹。又胡涓切，音懸。女名。

妷：《集韻》同姪。又弋質切，音逸。《博雅》劮婸也劮。同妷。一曰淫妷也。

㚱：《唐韻》去鳩切，音丘。女字。

妸：《說文》娿本字。

妹：《廣韻》《集韻》《韻會》《正韻》𠀤莫佩切，音昧。《說文》女弟也。《詩·大雅》俔天之妹。《衞風》東宮之妹。又同母異父曰外妹。《左傳·成十一年》聲伯嫁其外妹于施孝叔。又《易·說卦》上震下兌，歸妹。《雜卦》歸妹，女之終也。又《集韻》莫貝切，音眛。義同。又地名。《書·酒誥》明大命于妹邦。又國名。《汲冢周書》姑妹珍。《註》姑妹國，後屬越。

妺：《廣韻》莫撥切《集韻》《正韻》莫葛切，𠀤音末。《莊子·天道篇》鼠壤有餘蔬，而棄妺不仁。《註》謂末學不誘納而棄之。玩上下文，宜作妹。《林雲銘·莊子因》棄妺諸解俱未妥，大約以食有餘，而棄其妹于不養，是謂不仁。此解爲正。又桀妻妹嬉，通作妺嬉。按路史註，妹以妹妹目之，似宜从妹。

妻：〔古文〕𡜌𡜈《廣韻》七稽切《集韻》《韻會》《正韻》千西切，𠀤音凄。《說文》妻，與己齊者也。《詩·邶風》士如歸妻，迨冰未泮。又令妻，令善之妻。《詩·魯頌》令妻壽母。又妻曰鄕里。《南史·張彪傳》呼妻曰：我不忍令鄕里落他處。《姚寬曰》猶會稽人言家里。又《梵書·蓮經註》佛有妻，名耶須。又《集韻》千咨切，恣平聲。義同。又七計切，音砌。以女嫁人曰妻之。《論語》以其子妻之。一曰妻者，判合也。夫者，天也。故於字夫正而妻偏。

妼：《集韻》毗至切，音坒。女有容儀也。又《廣韻》毗必切《集韻》薄必切，𠀤音邲。義同。

𡛛：《字彙》同㛴。一曰𡜪字之譌。

妽：《集韻》升人切，音申。女字。

𡛜：《集韻》都黎切，音氐。女字。

𡛝：同㛑。

㚲：《集韻》處占切，音苫。《說文》小弱也。一曰女輕薄善走。一曰多技藝。又《廣韻》《集韻》𠀤尺涉切，音謵。義同。

妾：《廣韻》《集韻》《韻會》《正韻》𠀤七接切，音踥。接也。得接于君子者也。《禮·曲禮》買妾，不知其姓，則卜之。《前漢·五行志》處妾遇之而孕。《註》處妾，童女也。又國名。《山海經》雨師妾在其北。《楊愼曰》雨師妾如姮娥織女之類，非。下文元股國在雨師妾北，可證。又姓。漢妾胥，妾志，見《印藪》。《說文》从䇂从女。䇂音愆。

妿：《唐韻》《集韻》𠀤於何切，音阿。《說文》女師也。《杜林》加敎于女也。又《廣韻》古俄切《集韻》居何切，𠀤音歌。義同。

㚳：同妿。

姀：《集韻》胡戈切，音和。女字。一曰雅容。

姁：《廣韻》况于切《集韻》《韻會》匈于切，𠀤音吁。姁媮，美貌。《前漢·呂后紀》后名雉，字娥姁。又《集韻》權俱切，音劬。姁姁，和好貌。又《廣韻》况羽切《集韻》火羽切，𠀤音栩。佚樂也。《呂覽》燕雀處堂，子母姁姁然相樂也。又《廣韻》香句切《集韻》吁句切，𠀤音煦。嫗也。《史記·淮隂侯傳》項王言語姁姁。又《集韻》區遇切，音𤛐。河南謂婦曰姁。嘘姁欨喣嘔𠀤通。

姂：《廣韻》房法切《集韻》扶法切，𠀤音乏。《說文》婦人貌。又《集韻》弗乏切，音法。《博雅》好也。

姃：《廣韻》《集韻》𠀤諸盈切，音征。女字。又《集韻》之盛切，音政。義同。一曰女容端莊。

姄：《集韻》眉貧切，音珉。女字。

㚴：《集韻》普故切，音怖。美女也。

姅：《廣韻》《集韻》𠀤博漫切，音半。《說文》婦人污也。《漢律》姅變不得侍祠，古者𡣕婦以敘御夫君，有月事者，以丹注面。或曰傷孕，非。

㚵：《集韻》都宗切，音冬。女字。

姆：《廣韻》《集韻》《韻會》《正韻》𠀤莫補切。同姥。女師也。婦人五十無子出，不復嫁，以婦道敎人者。又弟妻謂夫之嫂曰姆。《呂祖謙·紫薇雜記》呂氏母母，受嬸房婢拜，嬸見母母房婢拜，卽答。今俗兄婦呼弟妻爲嬸嬸，弟妻呼兄嫂爲姆姆，卽母母也。又《集韻》莫𠋫切，音茂。《禮·內則》妻將生子，及月辰居側室，夫使人日再問之，作而自問之，妻不敢見，使姆衣服而對。別作母娒娒。娒字从𡴋。

㚶：《集韻》姒古作㚶。註見本畫。

姇：《廣韻》《集韻》𠀤芳無切，音孚。美也。又《集韻》方遇切，音付。義同。一曰悅也。又房尤切，音浮。玉有采色。通作琈。

㚷：《集韻》與嬭同。

姈：《廣韻》《集韻》𠀤郎丁切，音靈。女字。一曰女巧慧也。

姉：《廣韻》將几切《集韻》《韻會》蔣兕切《正韻》祖似切姐本字《爾雅·釋親》男子謂女子先生爲姉。《釋名》姉，積也，猶日始出，積時多而明也。《詩·邶風》遂及伯姉。又北齊太子稱生母爲姉姉。至宋則呼嫡母爲大姉姉，妻之于嫡母亦然。宋高宗母韋后，稱𡽪宗后爲大姉姉。語見《后妃本傳》。考證：〔《爾雅·釋親》男子謂女子先生曰姉。〕謹照原文曰姉改爲姉。

姊：同姉。

始：〔古文〕𠃭乨兘𠙉《廣韻》《正韻》詩止切《集韻》《韻會》首止切，𠀤音𦰯。初也。《易·乾卦》大哉乾元，萬物資始。《毛詩序》是爲四始。《註》風二雅頌也。《前漢·鮑宣傳》日食于三始。《註》元日爲歲之朝，月之朝，日之朝。始，猶朝也。《王褒·聖主得賢臣頌》春秋法五始之要。《註》元者，氣之始。春者，四時之始。王者，受命之始。正月者，政敎之始。公卽位者，一國之始。又七始，華始，𠀤樂名。《孟康曰》七始，天地人四時之始。華始，萬物英華之始。《漢·安世房中歌》七始華始，肅倡和聲。又旬始，星名。《前漢·天文志》旬始，出于北斗傍。《司馬相如·大人賦》垂旬始以爲幓。又山名。《山海經》東始之山多蒼玉。又州名。屬廣漢郡，魏攺始州。宋攺隆慶府爲始州。又式吏切，音試。《毛晃曰》本始之始上聲，易資始，大始之類是也。方始爲之始去聲，禮月令桃始華，蟬始鳴之類是也。考證：〔《漢·安世房中歌》七始華始，肅侶和聲。〕謹照原文侶改倡。〔《司馬相如·大人賦》垂旬始以爲輽<車參>。〕謹照原文<車參>改幓。

姌：同㚩。

𡛞：《字彙》毗賔切，音貧。妾也。

姍：〔古文〕㛽《廣韻》蘇干切《集韻》相干切，𠀤音山。好也。一曰誹也。《前漢·異姓諸侯王表》秦自任私，智姍笑三代。又《集韻》師姦切，音刪。又所晏切，音訕。義𠀤同。又鋪官切，音潘。醜也。又簫前切，音先。姍姍，行貌。《前漢·外戚傳》立而望之，偏何姍姍其來遲。又桑葛切，音躠。婦人行衣曳地貌。《司馬相如·上林賦》便姍嫳屑。考證：〔《前漢·外戚傳》立而望之，何姍姍其來遲。〕謹照原文何字上增偏字。〔《司馬相如·子虛賦》便姍嫳屑。〕謹照原文子虛賦改上林賦。

姎：《廣韻》《集韻》𠀤於郞切，音鴦。《說文》女人自稱我也。又《集韻》倚朗切，音坱。又於浪切，音盎。義𠀤同。又姎轉爲卬。《後漢·南蠻傳》名渠帥曰精夫，相呼爲姎徒。姎卬字別音通。

姏：《廣韻》武酣切《集韻》謨甘切，𠀤音耼。老女自稱。《晉書·武十三王傳》姏姆，尼僧，尤爲親暱。《字彙》婦之老者，能以甘言悅人，故從甘。俗呼姏婆是也。又《集韻》莫紺切，耼去聲。義同。

姐：〔古文〕她毑《唐韻》兹也切《集韻》《韻會》《正韻》子野切，𠀤同姉。《說文》蜀人呼母曰姐。今俗弟呼女兄曰姐。一曰慢也。又《集韻》臻魚切，音菹。嬳姐，態也。又蔣氏切，音紫。彡姐，西羌地名。《前漢·馮奉世傳》元帝永光二年，隴西羌彡姐，旁種反。《註》姐，音紫。今西羌尚有彡姐之姓。《集韻》作慈野切，音抯。又蕩姐，亦羌屬。《揚雄·諫書》籍蕩姐之場。又《集韻》將豫切，音怚。《說文》驕也。《嵆康·幽憤詩》恃愛肆姐，不訓不師。○按彡姐肆姐𠀤見史集。《正字通》何所考而云譌。

𡛟：《唐韻》《集韻》𠀤王伐切，音越。《說文》𡛟，輕也。考證：謹按說文玉篇廣韻集韻類篇𡛟字均無古文作𡞨之文，惟說文娀字作𡞨。此蓋以娀字篆文誤爲𡛟字古文。謹將古文𡞨三字省去。於註中集韻王伐切，音越，輕也。改爲唐韻集韻𠀤王伐切，音越。說文𡛟，輕也。

姑：《廣韻》古胡切《集韻》《韻會》《正韻》攻乎切，𠀤音孤。《爾雅·釋親》婦稱夫之母曰姑，父之𡛷妹亦曰姑。王父之𡛷妹曰王姑。《詩·邶風》問我諸姑。又婦謂夫之女妹曰小姑。《新婦詩》未諳姑食性，先遣小姑嘗。又《禮·檀弓》細人之愛人以姑息。《註》姑，且也。息，休也。○按尸子曰：紂棄黎老之言，用姑息之語。註：姑，婦女也。息，小兒也。又且也。《書·酒誥》姑惟敎之。又星名。《歲時記》黃姑牽牛星，一曰河鼓也。又國名。《左傳·昭九年》及武王克商，蒲姑，商奄，吾東土也。杜預註曰樂安博昌縣北有蒲姑城。又《尚書序》周公告召公，作將蒲姑。又有亳姑，𠀤亡。又山名。麻姑，在建昌南城縣西南。道書，三十六洞天之一，顏眞卿有麻姑壇記。李覯有麻姑山賦。又從姑山，在縣東南，以山次于麻姑因名。又姓。姑浮，越大夫。又作姑，邪道所出也。《後漢·王莽》傳》三萬餘人南出棗街作姑。又三姑，三尸也。《酉陽雜俎》人有三尸，上尸淸姑，中尸白姑，下尸血姑。又祀姑，幡名。《吳語》吳王與晉爭長，乃戒夜中官師擁鐸建祀姑。又金僕姑，矢名。《左傳·莊十一年》公以金僕姑射南宮長萬。又䑕姑，牡丹名。見《本草綱目》。考證：〔《左傳·昭二十二年》晏子曰，古人居此地者，有蒲姑氏。《杜預曰》樂安博昌縣北有蒲姑城。〕謹按傳文無此語，杜預所註在昭九年不在二十二。今謹改爲左傳昭九年及武王克商，蒲姑，商奄，吾東土也。杜預註曰樂安博昌縣北有蒲姑城。

㚸：《集韻》新慈切，音思。女字。

𡛠：《集韻》去伽切，音呿。女字。

姒：〔古文〕㚶《廣韻》詳里切《集韻》《韻會》象齒切《正韻》詳子切，𠀤音似。長婦爲姒，介婦爲娣，兄弟之妻相謂皆曰姒。《爾雅·釋親》女子同出，先生爲姒，後生爲娣。又長婦謂稚婦爲娣婦，稚婦謂長婦爲姒婦。又太姒，文王妃，有莘氏女。《詩·大雅》大姒嗣𡽪音。又褒姒，周幽王后。《小雅》赫赫宗周，褒姒烕之。《註》姒，姓也。禹之後。又漢姒豐明，姒庸道，姒昂。又《張衡·東京賦》宓妃攸館，神用挺紀。龍圖授羲，龜書𢌿姒。○按紀姒以俱四紙韻，《字彙》姒作叶音以，非。又姒有上去二聲，韻書闕去聲。本作佀。

姓：〔古文〕𤯧𤯣《唐韻》《集韻》《韻會》《正韻》𠀤息正切，音性。《說文》人所生也。《左傳·隱八年》天子建德因生以賜姓。又孫謂之子姓。《詩·周南》振振公姓。《楚語》率其子姓，從其時享。又晐姓，備庶媵也。《吳語》一介嫡女願執箕箒，以晐姓于王宮。又百姓，民庶也。《書·堯典》平章百姓。又百官族姓。《酒誥》越百姓里居。又生子曰姓。《左傳·昭四年》庚宗之婦人，獻以雉。問其姓，對曰：余子長矣，能奉雉而從我矣。又姓。《前漢·食貨志》臨葘人姓偉，貲五千萬。《註》姓，姓也。偉，其名。又推律定姓。京房本姓李，推律定姓爲京氏。又筮易得姓，陸羽不知所生，自筮得蹇之漸，乃姓陸，名羽，字鴻漸。又《集韻》師庚切，音生。人名。《春秋·哀四年》蔡殺其大夫公孫姓。又叶桑經切，音星。《詩·唐風》豈無他人，不如我同姓。叶上菁。《鄭曉曰》姓，字从女生。上古八大姓，姜姬嬀姒嬴姞姚妘，皆从女。𠇷，从人。考證：〔䀭姓，備庶媵也。《吳語》一介嫡女願執箕箒，以䀭姓于王宮。〕謹照原文兩䀭字俱改晐。〔《君奭》越百姓里居。〕謹照原書君奭改爲酒誥。〔京房本姓李，推律定性爲京氏。〕謹照漢書京房傳定性改定姓。

𡛡：《集韻》攀糜切，音披。女字。或作帔。

㚹：《集韻》莫飽切，音卯。《博雅》好也。或作媌。

委：《廣韻》於詭切《集韻》《韻會》鄔毀切，𠀤音骫。任也，屬也。《莊子·知北遊》生非汝有，是天地之委和也。性命非汝有，是天地之委順也。子孫非汝有，是天地之委蛻也。《左傳·昭元年》徐吾犯之妹美，公孫黑强委禽焉。又頓也。《唐書·杜遜能傳》書詔雲委。《蘇頲傳》詔書塡委。又棄置也。《孟子》委而去之。又本曰原，末曰委。《禮·學記》或原也，或委也。又端委，禮衣。《左傳·昭元年》劉子謂趙孟曰：吾與子弁冕端委。又宛委，山名，在會稽東南。《汲冢周書》禹登宛委山，發金𥳑之書，得通水之理。又姓。《風俗通》太原太守委進。又《集韻》於僞切，音萎。委積牢米薪蒭之總名。少曰委，多曰積，委積以待施惠。又籠貨物之府。漢少府有屬官，郡置轉輸，開委府于京師，以籠貨物。又《廣韻》於爲切《集韻》邕危切，𠀤音逶。雍容自得之貌。《詩·召南》委蛇委蛇。《鄘風》委委佗佗。《說文》委，隨也。从女从禾。《徐鉉曰》曲也。从禾垂穗，委曲之貌。

㚺：《正字通》俗孕字。

姕：《廣韻》卽移切《集韻》將支切，𠀤音資。《說文》婦人小物也。又《廣韻》此移切《集韻》七支切，𠀤音雌。姕妓，婦人不媚貌。又《集韻》才支切，音疵。又仕知切，音鮆。又津私切，音咨。義𠀤同。又淺氏切，音此。舞也。一曰婦人貌。

𡛢：《集韻》語蹇切，音齴。《博雅》積齊也。一曰容好貌。

姖：《字彙補》臼許切，音巨。《山海經》金門之山有人，名曰黃姖之尸。又吳姖，山名。《盧柟·放招賦》吳姖晻昧，日月所翳。

㚻：《字彙補》居希切，音飢。《楊氏·正韻箋》律有㚻姦罪條，將男作女。

姘：《集韻》𡣕古作姘。註詳十四畫。《廣韻》普耕切《集韻》披耕切，𠀤音怦。《說文》除也。《倉頡篇》男女私合曰姘。《漢律》與妻婢姦曰姘。又齋與女交，罸金四兩，曰姘。又《集韻》滂丁切，音甹。義同。

姙：《正字通》同妊。《後漢·伏后紀》以貴人有姙。又作任。《前漢·趙倢伃傳》任十四月廼生。

姚：《廣韻》《集韻》《韻會》《正韻》𠀤餘昭切，音遙。舜後也。《左傳·哀元年》少康逃奔有虞，虞思妻之以二姚。又美好貌。《荀子·非相篇》美麗姚冶。又州名。古滇池國，唐置姚州，今姚安府。又與遙同。《前漢·禮樂志》雜變𠀤會，雅聲遠姚。又與䌛通。《說苑·指武》美哉德乎，姚姚者乎。又《集韻》徒刀切，同桃。《春秋傳》周有頹叔姚子。又他弔切。同窕。《春秋傳》楚師輕姚。又弋笑切，音耀。票姚，勁疾貌。漢以名兵官。《前漢·霍去病傳》去病爲票姚校尉。《史記》作剽姚。《荀悅·漢紀》作票鷂。○按《唐人詩》用票姚，率作平聲。且攺票作嫖，尤屬舛謬。《正字通》因李杜詩攺入平聲，非。考證：〔又戈笑切，音耀。〕謹按戈與耀字母不同，今照集韻戈笑切改弋笑切。

姛：《集韻》吐孔切，音侗。《說文》直項貌。又徒弄切，音洞。項端也。本作𡜝。

姜：《廣韻》《集韻》《韻會》𠀤居良切，音疆。神農居姜水，以爲姓，其後爲齊甫，申呂，紀許，向芮。又不姜，水名。《山海經》不姜之水，黑水窮焉。《柳宗元·天對》盈盈黑水，窮于不姜。

姝：《廣韻》昌朱切《集韻》《韻會》春朱切，𠀤音樞。美好也。女之美者曰姝。《詩·邶風》靜女其姝。又士之美者亦曰姝。《鄘風》彼姝者子。又柔懦也。《莊子·徐無鬼》暖暖姝姝。《註》暖音暄。俗作曖妹，非。又粉飾也。《揚子·太𤣥經》粉其題頩，雨其渥須，視無姝。《註》不粉飾其心，而施其面，猶姝姝之子遇雨，則視無好也。又《集韻》追輸切，音株。好貌。亦作𡚾株。

姞：《廣韻》巨乙切《集韻》《韻會》極乙切，𠀤音佶。姓也。又字。《詩·大雅》爲韓姞相攸，莫如韓樂。《左傳·宣三年》鄭文公賤妾曰燕姞，夢天使與已蘭，曰：余爲伯儵，余而祖也。石癸曰：吾聞姞吉人，后稷之元妃也。《註》燕姞，南燕姓。《晉語》黃帝之子，得姓者十四人，姞，其一也。《鐘鼎文》作𡜩。或作吉〈土吉〉郅。

姟：《集韻》柯開切，音該。十兆曰經，十經曰姟。

姠：《集韻》式亮切，音餉。女字。又許亮切，音珦。義同。

㛂：《廣韻》《集韻》𠀤五果切，訛上聲。婐㛂，美貌。《韓愈·元和聖德詩》日君月妃，煥赫婐㛂。《註》煥赫謂日，婐㛂謂月，言日月光媚也。又弱也。《揚子·太𤣥經》瞢瞢之離，不宜熒且㛂。《註》瞢瞢猶薆薆，離爲日，熒爲月，君薆然若日之將出，不宜熒然若月之將毀。又《集韻》努果切，音𠂬。亦好貌。从厂从卩。凡从卩者，皆作巴。或作已。俗作𡜮非。

姡：《廣韻》《集韻》𠀤戸栝切，音活。詐也，靦也。《揚子·方言》獪或曰姡。今建平郡人呼狡爲姡。又《唐韻》古活切，音括。同𡜶。面醜也。又乎刮切，音頢。義同。

姢：同娟。

姣：〔古文〕㚣《廣韻》《韻會》《正韻》古巧切《集韻》吉巧切，𠀤音狡。美也，媚也。《史記·蘇秦傳》前有樓閣軒轅，後有長姣美人。又與狡通。《後漢·劉盆子傳》卿所謂銕中錚錚，傭中姣姣者也。一作佼。又《廣韻》胡茅切《集韻》《正韻》何交切，𠀤音肴。淫也。《左傳·襄九年》𥠇姜曰：棄位而姣，不可謂貞。一曰如字讀。又《集韻》後敎切，音效。義同。亦姓。佼妖通。

姤：《廣韻》《集韻》《韻會》《正韻》𠀤古𠋫切，音構。《說文》偶也。又《易·卦名》乾上巽下姤。《彖傳》姤，遇也。柔遇剛也。一曰好也。《管子·地員篇》其人彝姤。又《集韻》很口切，音厚。義同。考證：〔《易·說卦》乾上巽下姤。〕謹按所引非說卦文，謹將說卦改卦名。

姥：同姆。又山名。天姥山，在紹興新昌縣東，道家稱爲第十六福地，石壁上有科斗字，高不可識。《謝靈運詩》瞑投剡中宿，明登天姥岑。高高入雲霓，還期何可尋。與母同。諸韻書分母姥爲二。

姦：〔古文〕𢙶《廣韻》古顏切《集韻》《韻會》《正韻》居顏切，𠀤音菅。《說文》私也。一曰詐也，淫也。《書·舜典》𡨥賊姦宄。《註》劫人曰𡨥，殺人曰賊，在外曰姦，在內曰宄。《禮·樂記》政以一其行，𠛬以防其姦。《管子·君臣篇》止詐拘姦，厚國之道也。《張衡·西京賦》禁禦不若，以知神姦。魑魅罔兩，莫能逢旃。刪天韻本通。《字彙》叶音堅，非。又高麗用中國書，獨以姦爲好字，好爲姦字。見《正字通》。考證：〔《禮·學記》政以一其行，𠛬以防其姦。〕謹照原書學記改樂記。

姧：同姦。

𡜂：《廣韻》侯古切《集韻》後五切，𠀤音戸。《說文》𡜂鹵，貪也。又《集韻》胡故切，音婟。又烏故切，音塢。義𠀤同。

㛃：《集韻》吉屑切，音結。艾㛃，淸也。與潔通。

姨：《廣韻》以脂切《集韻》《韻會》《正韻》延知切，𠀤音夷。母之𡛷妹曰姨。又妻之𡛷妹同出爲姨。《詩·衞風》郉侯之姨。《左傳·莊十年》息嬀過蔡，蔡侯曰：吾姨也，止而見之。又母同堂之𡛷妹曰堂姨。《朝野僉載》狄仁傑爲相，𠋫問盧氏堂姨。仁傑曰：表弟有何願。盧曰：老姨止一子，不欲令事女主。又十八姨，風神也。《傳異記》崔元微月夜於苑中，見諸女伴，皆殊色，煩元微每歲旦作一幡，上圖日月五星，求封家十八姨相庇。崔如其言，後風疾花飛，而苑中花不動。考證：〔《左傳·莊十年》息嬀過蔡，蔡侯曰，吾姨也，止而享之。〕謹照原文享之改見之。

㛄：《廣韻》《集韻》𠀤於希切，音衣。《說文》女字。

𡜃：《字彙》而煑切，音汝。魚敗也。

姩：《集韻》乃見切，音㜣。美女。又寧顚切，音年。女字。

姪：《唐韻》《集韻》《韻會》徒結切《正韻》杜列切，𠀤音咥。兄弟之女也。古之貴者嫁女，必以姪娣從。《釋名》姑謂兄弟之女曰姪。姪，迭也。更迭進御也。《春秋傳》姪其從姑。又兄弟之子。《聞見錄》宋眞宗過洛，幸呂蒙正第，問諸子孰可用。對曰：臣諸子皆豚犬，有姪夷𥳑，宰相才也。又妻兄弟之子妻，稱之亦曰姪。《唐書·狄仁傑傳》仁傑諫武后曰：姑姪與母子，孰親。又《廣韻》直一切《集韻》《韻會》《正韻》直質切，𠀤音秩。義同。又與耊通。《漢郭究𥓓》耆姪士女。又《山海經》鳧麗山有獸如狐，九尾九首，虎爪，名曰聾姪是食人。或作妷。俗作侄，非。

𡜄：《集韻》同媟。

𡜅：《集韻》同㛎。

姫：《集韻》止忍切，音軫。愼也。

姬：〔古文〕㚦《唐韻》《集韻》《韻會》𠀤居之切，音基。《說文》黃帝居姬水，以姬爲氏，周人嗣其姓。《左傳·昭二十八年》武王克商，光有天下，兄弟之國者，十有五人。姬姓之國者，四十人。又《廣韻》與之切《集韻》盈之切，𠀤音怡。婦人美稱。一曰王妻別名。一曰衆妾總稱。《師古曰》姬本周姓，其女貴於列國之女，所以婦人美號皆稱姬。《劉安世曰》政和中，大臣不學，以郡主爲宗姬。姬，周姓，漢初取爲𡣕嬙之號已可笑，今乃以𡣕嬙名其女，尤非。又九魚切。同居。《列子·黃帝篇》姬將告女。《註》姬作居。考證：〔《左傳·昭二十七年》武王克商，光有天下。〕謹照原文二十七年改二十八年。

姭：《廣韻》許欠切《集韻》虛欠切，𠀤音𩏩。好貌。

姮：《廣韻》《集韻》𠀤胡登切，音恆。女字。又俗作姮娥。詳後娥字註。

姯：《廣韻》古黃切《集韻》姑黃切，𠀤音光。女字。一曰女色姸麗也。

姰：《廣韻》相倫切《集韻》須倫切，𠀤音荀。《博雅》狂也。又熒絹切，音縣。又翾縣切，音絢。義𠀤同。一曰女妝。又《集韻》松倫切，音旬。《長箋》旬，十日也。猶言女初來也，故从旬。又規倫切，音鈞。《說文》鈞適也，男女倂也。《字彙》又音新，縣名。無稽，蓋因廣韻本註又音縣而誤。

姱：《廣韻》苦瓜切《集韻》《韻會》《正韻》枯瓜切，𠀤音誇。好也。與夸通。姱修，美行也。《屈原·離騷》苟余情其信姱。《又》紛獨有此姱節。又《集韻》匈于切，音吁。美貌。又虧于切，音區。奢也。又後五切，音戸。《楚辭·九歌》鳴𪛌兮吹竽，思靈寶兮賢姱。翾飛兮翠曾，展詩兮會舞。一曰性不端良謂之㛍姱。又苦禾切，音科。《鮑昭·舞鶴賦》踐神區其旣遠，積靈祀而方多。引員吭之纖婉，頓修趾之洪姱。又叶苦胡切，音枯。《楚辭·大招》朱脣皓齒，嫭以姱只。比德好閒，習以都只。

姲：《集韻》於諫切，音晏。女字。

姳：《廣韻》莫迥切《集韻》母迥切，𠀤音茗。好也。

𡜆：《字彙》同𡡕。

姴：《廣韻》良辥切《集韻》力蘖切，𠀤音列。美也。

㛅：《廣韻》《集韻》𠀤仍吏切，音餌。《說文》女號。一曰女子也。

姵：《集韻》蒲蓋切，音旆。女名。又蒲昧切，音佩。義同。

姶：〔古文〕㛕《廣韻》烏合切《集韻》《韻會》《正韻》遏合切，𠀤音罨。美好也。又女名。《左傳·昭七年》衞襄公夫人姜氏無子，嬖人婤姶生子曰元。又姓。又《集韻》乙洽切。與潝同。女巧也。

姷：《廣韻》于救切《集韻》尤救切，𠀤音宥。《說文》耦也。

𡜇：《字彙》戸經切，音𠛬。女長貌。

𡜈：《集韻》妻古作𡜈。註詳五畫。

𡜉：同媣。

姸：《廣韻》五堅切《集韻》《韻會》倪堅切，𠀤音硏。媚也，麗也，美好也。《揚子·方言》自關以西謂好曰姸。《韓愈·送李愿歸盤谷序》爭姸而取憐。《釋名》姸，硏也。硏精於事宜，則無蚩謬也。《吳越春秋》姸營種之術。《正字通》說文硏有五訓，惟技也，慧也近理。曰不省錄事，曰無侵，曰安也，皆非本義。

姹：《字彙》同奼。《讀書通》咤詫通。《六書統》姹奼古通。《司馬相如·子虛賦》過姹烏有先生。

姺：《廣韻》所臻切《集韻》《韻會》《正韻》疏臻切，𠀤音莘。國名。《左傳·昭元年》商有姺邳。又《集韻》小禮切，音洗。又鎖本切，音損。又蘇典切，音銑。𠀤古國名。又蕭前切，音先。行貌。與跚同。《司馬相如·上林賦》媥姺徶㣯。

姻：《廣韻》於眞切《集韻》《韻會》《正韻》伊眞切，𠀤音因。《說文》壻家也。《白虎通》婦人因人而成，故曰姻。《禮·昏義疏》壻曰婚，妻曰姻，壻以昏時而來，女因之而去。又妻父曰婚，壻父曰姻。今男女之家皆曰姻。又叶烏前切，音煙。《焦仲卿詩》雖與府吏要，渠會永無緣。登卽許相和，便可作婚姻。或作婣。別作𤯠。

𡜊：《廣韻》方九切《集韻》俯九切，𠀤音缶。好色貌。一曰女儀也。又《集韻》鋪來切，音坏。又班交切，音包。義𠀤同。

姼：《廣韻》是支切《集韻》常支切，𠀤音提。《揚子·方言》南楚謂父考曰父姼，母妣曰母姼。《郭註》古者通以考妣爲生存之稱。又《廣韻》承紙切《集韻》上紙切，𠀤音是。又典可切，音嚲。義𠀤同。又《集韻》侈支切，音眵。美女。一曰姑姼，輕薄貌。又敞尒切，音侈。義同。又巨綺切。同妓。《說文》婦人小物也。又田黎切。同媞。安也。一曰美好。《前漢·西域傳》姼姼公主，乃女烏孫。

姽：《廣韻》過委切《集韻》古委切，𠀤音詭。《說文》閑體行姽姽也。《宋玉·神女賦》旣姽嫿於幽靜。又《集韻》五委切，音頠。《博雅》好也。

姾：《集韻》逡緣切，音詮。女字。又從緣切，音全。義同。

𡜋：《集韻》謨郞切，音芒。女字。又呼光切，音荒。義同。

姿：《廣韻》卽夷切《集韻》《韻會》《正韻》津私切，𠀤音咨。《說文》態也。《唐書·太宗紀》太宗生四歲，有書生見之，曰：龍鳳之姿。《後魏·宋弁傳》聲姿淸亮。又《集韻》資四切，音恣。媚也。《韓愈詩》羲之俗書媿姿媚。《歐陽氏曰》性姿，天姿，與資義同。

娀：《廣韻》息弓切《集韻》《韻會》思融切《正韻》息中切，𠀤音嵩。有娀氏女𥳑狄，帝嚳次妃，契之母也。《詩·商頌》有娀方將，帝立子生商。

威：〔古文〕𤰴𤱫《唐韻》《集韻》《韻會》𠀤於非切，音蝛。尊嚴也。《易·大有》威如之吉。《書·洪範》惟辟作威。《周禮·天官》𠛬賞以馭其威。《吳語》夫固知君王之蓋威以好勝也。又《諡法》猛以剛果，彊義執政，𠀤曰威。又婦稱姑爲威姑。猶子稱父爲嚴君。《說文》威，姑也，引漢律婦告威姑。《正字通》按漢律威姑二字宜連讀，信如說文訓，似告姑姑，豈成文理。又南威，美人名。又虎脅兩旁及尾端有骨如乙，名虎威，見《酉陽雜俎》。又伊威，蟲名。《爾雅·釋蟲》作蛜蝛。《詩·豳風》伊威在室。又與畏通。《莊子·漁父篇》未嘗見夫子遇人如此其威也。《註》威畏義同。

㛆：《集韻》都果切，音朶。《說文》量也。一曰女容如花朶之垂，言美好也。

娂：《集韻》同妅。

娃：《廣韻》《集韻》《韻會》𠀤於佳切，音洼。美女也。《揚雄·反騷》資娵娃之美髢。又館娃，吳宮名。梁天監中，卽故阯建秀峰寺。《白居易詩》館娃宮畔千年寺，水闊雲多客到稀。又鳥名。《山海經》發鳩山有鳥，曰女娃。又《正韻》烏瓜切，音蛙。義𠀤同。又叶渠之切，音基。《江淹·空靑賦》楚之夏姬，越之西施。趙妃燕后，秦娥吳娃。又《說文》娃，圜深目貌。一曰吳楚之閒謂好曰娃。《正字通》按說文誤以訓眭者訓娃。方言娃，美也，訓好爲正。

𡜌：《玉篇》古文妻字。註詳五畫。

𡜍：《集韻》疾二切，音自。妒也。本作嫉。或从自。

𡜎：《字彙補》古文奪字。見洞靈經。註詳大部十一畫。

𡜮：俗㛂字。

㛍：《廣韻》苦協切《集韻》《韻會》詰叶切，𠀤音篋。《說文》得志㛍㛍。又《集韻》呼帖切，音㰰。息也。一曰少氣也。又卽協切，音浹。義同。

㛎：《集韻》兩舉切，音呂。醜貌。

娉：《唐韻》《集韻》𠀤匹正切，同聘。《說文》娉，問也。聘，訪也。雖女耳分部，義通。又《正韻》彼耕切，音浜。娉婷，美貌。

娊：《集韻》胡典切，音峴。女字。

娋：《廣韻》所交切《集韻》師交切，𠀤音梢。《博雅》孟𡛷也。又所教切，音稍。人侵侮也。又《集韻》息約切，音削。七約切，音碏。義𠀤同。或作𡡏。

㛏：《集韻》渠尤切，音求。匹也。字也。

𡜯：《集韻》陟涉切，音輒。𡜯㛼，女不善貌。

娌：《廣韻》良己切《集韻》兩耳切，𠀤音里。妯娌。見前妯字註。

娍：《集韻》時征切，音成。女名。又時正切，音盛。長好貌。一曰美也。

娎：《集韻》許列切，嫣入聲。《說文》㛍也。《玉篇》喜也。亦作𡝊。

娏：《廣韻》《集韻》𠀤莫江切，音厖。《埤倉》神女名。

娐：《集韻》芳無切，音孚。女字。與𡣷嫥同。又房尤切，音浮。義同。

㛐：同㛮。《酈炎遺令書》加供養謝㛐。《王羲之書》亦作㛐。

娑：《廣韻》素何切《集韻》《韻會》《正韻》桑何切，𠀤音挱。《說文》舞也。《詩·𨻰風》子仲之子，婆娑其下。又躞蹀貌。《杜甫詩》方知不才者，生長漫婆娑。又衣揚貌。《張衡·思𤣥賦》修初服之婆娑。又安坐也。《黃庭經》金鈴朱帶坐婆娑。又琴聲委曲也。《嵆康·琴賦》紆餘婆娑。又《廣韻》蘇可切《集韻》《韻會》想可切《正韻》素可切，𠀤音縒。馺娑，漢殿名。《班固·西都賦》經駘盪而出馺娑。《三輔黃圖》馺娑，馬迅疾貌。借爲宮名。又《正韻》蘇箇切，音些。邏娑，土蕃都城名。《唐書·薛仁貴傳》爲邏娑道行軍總管。《杜甫詩》和親邏娑城。又《梵書·阿彌陀經》有婆娑國土。釋云：梵言婆娑。華言堪忍。娑或作逤。通作些。

𡜰：《玉篇》古文婁字。註詳八畫。

娒：《集韻》同姆。女師也。又與侮同。《前漢·張良傳》上所不能致者四人，皆以上嫚娒士，故逃匿山中。本作娒。娒字从女从𡴋。

娓：《廣韻》無匪切《集韻》《韻會》武斐切，𠀤音尾。《說文》順也。一曰美也。又《集韻》詡鬼切，音虺。又旻悲切，音眉。又明祕切，音媚。義𠀤同。

娔：同𡞢。

㛑：《廣韻》《集韻》《韻會》《正韻》𠀤蒼按切，音燦。美也。《詩·唐風》今夕何夕，見此粲者。《傳》三女爲㛑，一妻二妾也。㛑粲通。詩作粲。

㛒：《廣韻》田𠋫切《集韻》丁𠋫切，𠀤音郖。嫗㛒，語帖也。𡟳𧪧䛠通。

娕：《說文》娖本字。

娖：《廣韻》《集韻》《韻會》《正韻》𠀤測角切，音齪。《說文》謹也。《史記·申屠嘉傳》自嘉死後，爲丞相者，皆娖娖廉謹，備員而已。《漢書》作𪘏。別作娕齪。又稱娖，守捉也。軍校名。《後漢·中山王焉傳》顯宗報曰：今五國，各官騎百人，稱娖。《唐志》守捉將千人。捉，娖同。又《集韻》叉足切，音𪘏。嫧也。

娗：《廣韻》特丁切《集韻》《韻會》唐丁切，𠀤音庭。《博雅》娗娗，容也。又《廣韻》《正韻》徒鼎切《集韻》《韻會》待鼎切，𠀤音挺。《說文》女出病也。一曰長好貌。或曰慢也。又《集韻》《韻會》《正韻》𠀤徒典切，音殄。眡娗，不開通貌。《列子·力命篇》眡娗諈諉。又《集韻》他典切，音腆。《揚子·方言》欺嫚語也。一曰偄劣。

娘：《唐韻》女良切《集韻》《韻會》尼良切。𠀤同孃。少女之號。《唐書·平陽公主傳》高祖女，柴紹妻。高祖起兵，主與紹得數百人以應帝，定京師，號娘子軍。又馬頭娘，蜀女，化爲蠶。見《圖經》。又雪衣娘，鸚鵡名，見《開元遺事》。又雪面娘，馬名。《李肇國史補》八百哥，雪面娘，窣地嬌，銜蟬奴，皆魏王繼笈馬名。又紅姑娘，野果名，見《徐一夔·元故宮記》。又嫵媚娘，唐樂府曲名。又通作孃。後世稱母后曰孃孃。《蘇軾·龍川雜志》仁宗謂劉氏爲大孃孃，楊氏爲小孃孃。又俗稱父曰爺，母曰娘。亦作耶孃。《古樂府》不聞耶孃喚女聲，但聞黃河流水鳴濺濺。《杜甫·兵車行》耶孃妻子走相送，塵埃不見咸陽橋。

娙：《廣韻》五莖切《集韻》魚莖切，𠀤音俓。《說文》長好貌。一曰女身長謂之娙。又《集韻》丘耕切，音牼。又五𠛬切，䀴平聲。義𠀤同。又《廣韻》戸經切《集韻》《韻會》乎經切《正韻》奚經切，𠀤音形。漢女官名。武帝幸郉夫人，號娙娥。

娚：《集韻》尼咸切，音男。語聲。或作喃。束皙作娚。

娛：《廣韻》《集韻》《韻會》元俱切《正韻》牛俱切，𠀤音虞。《說文》樂也。《張衡·西京賦》窮歡極娛。又《集韻》五故切，音悟。義同。虞㥥通。

㛓：《集韻》抽遲切，音絺。女字。又香依切，音希。義同。

𡜱：《集韻》渠記切，音忌。怒也。

㛔：《集韻》同妦。

娜：《唐韻》奴可切《集韻》乃可切，𠀤那上聲。妸娜，美貌。亦作嬝娜。《李白詩》花腰呈嬝娜。又舒遲貌。亦作阿那。又柔而長也。《杜甫詩》連笮動嫋娜。《註》笮以竹索爲橋渡水。亦作裊那，義同。又《集韻》囊何切，音那。女字。又叶奴古切，音弩。《韓愈·元和聖德詩》天兵四羅，旂常妸娜。駕龍十二，魚魚雅雅。雅，叶音伍。

㛕：《集韻》姶古作㛕。註詳六畫。

㛖：《集韻》蘇禾切，音梭。女字。

𡜲：《集韻》居号切，音誥。女名。

娝：《集韻》補美切，音鄙。姓也。又芳無切，音敷。不肖也。又普溝切，音綒。義同。

㛗：《廣韻》《集韻》𠀤蘇禾切，音莎。女字。《𥠇天子傳》盛姬之喪，叔㛗爲主。《寰宇記》沙麓在元城縣東，亦名女㛗丘。時𥠇王東征，至此喪盛姬，其女叔㛗過之，思哭，因名。又醋加切，音叉。訬疾也。又《集韻》邨戈切，音𥭭。又徂禾切，音矬。義𠀤同。又臧戈切，音侳。少也，美也。又祖臥切，音挫。輕也。《長箋》女不雜坐。从女坐，示戒也。

娞：《廣韻》奴罪切《集韻》弩罪切。𠀤同婑。㛱娞，姸也。或从委。又《集韻》宜隹切，音雖。安也。通作綏。

㛘：《廣韻》《集韻》𠀤普沒切，音哱。乳母字。一曰𡝦㛘，女肥貌。

㛙：《集韻》斯人切，音辛。女字。

㛚：《集韻》吐孔切，音侗。女字。又尹竦切，音桶。女名。一曰齊貌。

娟：《廣韻》於緣切《集韻》《韻會》縈緣切《正韻》縈圓切，𠀤音蜎。嬋娟，美好貌。《孟郊詩》蒿蔓轉嬌玉，菱荇咸嬋娟。又連娟，纖弱貌。《漢武帝·悼李夫人賦》美連娟以修嫮。又聯娟，微曲貌。《宋玉·神女賦》眉聯娟以蛾揚。又便娟，輕貌。《謝靈運·雪賦》初便娟于廊廡，末縈盈于帷席。又娟娟，幽遠貌。《杜甫詩》風含翠篠娟娟淨。又女名。《樂府·解題》周女娟，趙𥳑子夫人，河津吏之女。又麗娟，漢宮人，善唱回風曲。又《集韻》縈元切，音淵。女字。又《正韻》規淵切，音涓。媚也。又美好貌。通作嬽。或作嬛。

娠：《廣韻》失人切《集韻》《韻會》《正韻》升人切，𠀤音申。《說文》女妊身動也。《左傳·哀元年》后緡方娠。又《集韻》之刃切，音震。義同。通作身。又《正韻》之人切，音眞。《揚子·方言》燕齊之閒，養馬者及官婢女厮通謂之娠，亦曰侲。

㛛：《字彙》同娠。

㛜：《集韻》夷周切，音由。女字。

娡：《廣韻》《集韻》𠀤職吏切，音志。有莘氏女，鮌娶之，謂之女娡。本作志。

𡜳：《集韻》余救切，音岫。醜也。

娢：《集韻》胡南切，音含。女字。

𡜴：同妠。

娣：《廣韻》特計切《集韻》《韻會》《正韻》大計切，𠀤音第。女弟也。《六書故》古之嫁女者，以姪娣從，自適而下，凡謂之娣。又《廣韻》徒禮切《集韻》《韻會》《正韻》待禮切，𠀤音弟。娣姒，妯娌也。兄之妻曰姒婦，弟之妻曰娣婦。互見前姒字註。

娤：《集韻》同妝。

娥：《唐韻》五何切《集韻》《正韻》牛何切，𠀤音蛾。好也。《揚子·方言》秦謂好曰娥。又星娥，帝少昊母。娥皇，堯女舜妻。見《史記》。又嫦娥，羿妾。《後漢·天文志》嫦娥竊羿不死藥，奔月，及之，爲蟾蜍。又夸娥，天女也。見《列子·湯問篇》。又韓娥，歌妓也。《博物志》韓娥之齊，粥歌假食，旣去，餘響繞梁三日。又姓。見《姓苑》。

娦：同嬪。

娧：《廣韻》他外切《集韻》《韻會》吐外切，𠀤音蛻。舒遲貌。一曰喜也。

娨：《集韻》母版切，音曫。傲慢也。又下晏切，音骭。《字林》嫯也。

𡜵：《集韻》滂模切，音鋪。女字。

娩：《廣韻》無遠切《集韻》《韻會》武遠切，𠀤音晚。媚也，順也。《禮·內則》女子十年不出，姆敎婉娩聽從。又《廣韻》亡運切《集韻》《韻會》《正韻》文運切，𠀤音問。女字。一曰生也。又《正韻》美辯切，音免。義同。

娪：《廣韻》五乎切《集韻》《韻會》訛胡切，𠀤音吾。《埤倉》美女也。又《集韻》牛居切，音魚。《揚子·方言》吳人謂女曰娪。又五故切，音誤。《釋名》靑徐州呼女曰娪。娪，忤也。女始生，人意不喜，忤忤然也。

娫：《廣韻》以然切《集韻》夷然切，𠀤音延。女字。一曰美好貌。

娬：《集韻》同嫵。

𡜶：《集韻》同姡。

娭：〔古文〕毐《廣韻》許其切《集韻》虛其切，𠀤音煕。婦人賤稱。又戲也。《漢·安世房中歌》神來燕娭。又《集韻》於開切，音哀。婢也。又倚亥切，音唉。義同。《六書故》娭媐嬉誒通。

娮：《集韻》魚軒切，音言。女字。

㛝：《集韻》博蓋切，音貝。女名。

𡜷：《玉篇》古文嬪字。註詳十四畫。《集韻》作𡝏。

𡜸：《集韻》屢古作𡜸。註詳尸部十一畫。

𡝞：《集韻》同妃。

𡝟：《集韻》同姩。

㛥：《廣韻》他合切《集韻》託合切，𠀤音錔。《說文》俛伏也。一曰服意。又《集韻》達合切，音杳。義同。

娵：《廣韻》子于切《集韻》《韻會》遵須切，𠀤音諏。娵訾，星次名。《爾雅·釋天》娵訾之口，營室東壁也。《註》自尾十六度至奎四度爲娵訾，衞之分野，屬幷州。又娵訾，帝嚳妃，生摯。見《前漢·古今人表》。又閭娵，魏之美人。《東方朔·七諫》謂閭娵爲醜惡。一曰明娵。又蠻語謂魚爲娵隅。《郝隆·南蠻參軍詩》娵隅躍淸池。又《集韻》甾尤切，音鄒。女名。又此苟切，娵上聲。美女也。考證：〔《前漢·古今人物表》〕謹照原書省物字。

娶：《廣韻》七句切《集韻》《韻會》逡遇切，𠀤音趣。《說文》娶婦也。《胡安定家訓》嫁女須勝吾家，則女之事人必戒。娶婦須不若吾家，則事舅姑必謹。又《集韻》新於切，音胥。商娶，媒也。又詢趨切，音須。《荀卿佹詩》閭娶子奢，莫之媒也。或作娵。一作雙雛切，音毹。又遵須切，音諏。人名。烏孫王岑娶。經史內通作取。

娷：《廣韻》《集韻》𠀤竹恚切，音諈。《說文》諈諉，累也。《註》以事相屬也。又姓。又人名。《前漢·藝文志》兵家有娷一篇。又《集韻》樹僞切，音瑞。女字。又馳僞切，音腄。又是爲切，音垂。義𠀤同。

娸：《廣韻》去其切《集韻》《韻會》丘其切，𠀤音欺。《說文》姓也。一曰醜也。漢枚臯作賦詆娸東方朔。又自詆娸其文。《前漢·敘傳》安昌貨殖，朱雲作娸。《註》朱雲廷言欲斬張禹，是爲醜惡之娸。

娹：《唐韻》胡田切《集韻》胡千切，𠀤音賢。有守也。○按《字彙》書作婱，非，今攺正。備考：《字彙補》與婱同。

𡝠：同㜷。

𡝡：同𡝠。

娺：《廣韻》丁滑切《集韻》張滑切，𠀤音窡。《說文》疾悍也。一曰婠娺，好貌。又《廣韻》陟誰切《集韻》中葵切，𠀤音追。義同。疾悍。

𡝢：𡞬字之譌。

娻：《集韻》都籠切，音東。國名。又多貢切，音凍。女字。

娼：俗倡字。

㛦：《集韻》盧感切，音壈。好貌。

㛧：《集韻》母敢切，音𩜠。鄕名，在山西猗氏縣。

娽：《廣韻》《集韻》𠀤盧谷切，音祿。《說文》隨從也。《埤蒼》顓頊妃名。又《廣韻》力玉切《集韻》龍玉切，𠀤音菉。錄錄、碌碌、鹿鹿、娽娽，音義𠀤通。

𡝣：𡜈字之譌。

娾：《廣韻》五駭切《集韻》語駭切，𠀤音騃。喜悅也。又《集韻》宜佳切，音厓。醜也。

娿：《廣韻》《集韻》《韻會》《正韻》𠀤於何切，音阿。媕娿，不決也。《韓愈·石鼓歌》詎肯感激徒媕娿。又《廣韻》《正韻》烏可切《集韻》《韻會》倚可切，𠀤音㫊。娿娜，弱態貌。亦姓。

婀：同娿。

婁：〔古文〕𡜰𡇔𡝨《集韻》《韻會》𠀤隴主切，音縷。卷婁，形神交役也。《莊子·徐無鬼》舜舉童土之地，齒長明衰，不得休歸，所謂卷婁者也。又繫馬曰維，繫牛曰婁。牛馬維婁，見《公羊》。又《集韻》龍遇切《正韻》良據切。𠀤同屢。煩數也。《前漢·公孫弘傳》上方興功業。婁舉賢良。又《元帝紀》百姓婁遭凶咎。又《集韻》倫爲切，音羸。墊婁，地名。在西羌。又《廣韻》洛侯切《集韻》《韻會》郞侯切《正韻》盧侯切，𠀤音樓。星名。《禮·月令》季冬之月，日在𡠉女昏婁中。《淮南子·天文訓》二月建奎婁。又地名。《春秋·隱四年》莒人伐杞，取牟婁。又《僖十八年》衞侯師于訾婁。又江名。《史記·正義》江東北下三百餘里，入海曰婁江，今松江屬有婁縣。又人名。離婁，古之明目者。《楚辭·九章》離婁微睇兮，瞽以爲無明。又黔婁，齊隱士，有《黔婁子四篇》。又姓。漢婁敬，高祖賜姓劉。唐婁師德。又獸名。《韓詩外傳》北方有獸，名曰婁，更食而更視。又同䝏。《左傳·定十四年》旣定爾婁豬。又《集韻》龍珠切《正韻》凌如切，𠀤音慺。曳也。《詩·唐風》子有衣裳，弗曳弗婁。又鏤刻貌。《何晏·景福殿賦》繚以藻井，編以綷疏。紅葩𩉾鞢，丹綺離婁。《註》離婁，鏤刻分明也。又愚也，昧也。《蘇氏演義》時人以無分別者爲邾婁不辨。邾婁，小國。微小之人不能分別也。《六書故》春秋邾國，號邾婁。又《集韻》朗口切《正韻》朗斗切。𠀤同塿。小阜也。《左傳·襄二十四年》子太叔曰：部婁無松柏。𡠉原字不从厂，或為𡜹字。又𡜸，亦古文婁。𡞔，母中女。𡝤，俗字。考證：〔繫馬曰維，繫牛曰婁。牛馬維婁，見《左傳》。〕謹按所引出公羊傳，謹將左傳改公羊。〔《左傳·隱四年》莒人伐杞，取牟婁。〕謹按所引係春秋經文，謹將左傳改春秋。

𡝤：俗婁字。

婂：《集韻》彌延切，音綿。女字。本作嬵。

婃：《集韻》徂宗切，音叢。女字。

婄：《廣韻》蒲口切《集韻》普后切，𠀤音蔀。婄𡝦，婦人肥貌。一曰不才。

婅：《集韻》居六切，音匊。女名。

婆：《廣韻》薄波切《集韻》蒲波切《韻會》《正韻》蒲禾切，𠀤音皤。《說文》奢也。一曰老母稱。方俗稱舅姑曰公婆。又廣西猺俗，男子老者，一寨呼之曰婆，其老婦則呼之曰公。又黃婆，𦜉神也。養生家以𦜉能母養餘臓，名曰黃婆。又孟婆，風神也。《楊愼曰》孟婆，宋汴京勾攔語，謂風也。又鞞婆，琵琶名，見《搜神記》。又梵言耆婆，華言長壽天神。梵言貧婆，華言叢林。梵言優婆塞，華言善士。𠀤見《祖庭事苑》。又國名。闍婆國，卽瓜哇國，元遣史弼征之，封爲瓜哇國王。又城名。蓬婆城，在吐蕃。《杜甫詩》已收滴博雲閒戍，更奪蓬婆雪外城。《說文》作媻。

𡝥：同媟。

婇：《集韻》此宰切，音采。女字。又倉代切，音菜。義同。

㛨：《字彙》丘仰切，羌上聲。亂貌。《正字通》譌字。

㛩：《集韻》同妯。兄弟婦相呼爲妯娌。或从育。

婈：《集韻》閭承切，音夌。女字。

婉：《廣韻》《正韻》於阮切《集韻》《韻會》委遠切，𠀤音宛。《說文》順也。《左傳·昭三十一年》春秋之稱婉而辨。又婉婉，龍飛貌。《屈原·離騷》駕八龍之婉婉。又《集韻》鄔管切，音盌。美也。《詩·邶風》燕婉之求。徐邈讀。又《正韻》迂絹切，音怨。《詩·齊風》猗嗟孌兮，淸揚婉兮。與下選押。選去聲。又叶胡玩切，音換。《邊讓·章華賦》設長夜之歡飮兮，展中情之燕婉。竭四海之妙珍兮，盡生人之祕翫。妴婉𠀤通。考證：〔《詩·衞風》燕婉之求。〕謹照原書衞風改邶風。

婊：《集韻》彼小切，音表。女字。又俗呼倡家爲婊子。

婋：《集韻》虛交切，音虓。《玉篇》女心俊慧也。

𡝦：《廣韻》《集韻》𠀤乃后切，音㝅。𡝦㛘，女肥貌。一曰乳也。

婌：《廣韻》殊六切《集韻》《韻會》市六切，𠀤音淑。後宮女官名。

婍：《集韻》去倚切，音綺。《博雅》好也。

婎：《廣韻》許維切《集韻》呼維切，𠀤音睢。《說文》姿婎姿也。一曰醜也。又《廣韻》香季切《集韻》香萃切，𠀤睢去聲。醜也。又《集韻》必至切，音畀。義同。又虎癸切，音𥍋。恣婎，自縱貌。與𡠓同。

婏：《廣韻》芳萬切《集韻》《韻會》孚萬切，𠀤音㤆。《說文》兔子也。婏疾也。《爾雅·釋獸》作嬎。

婐：《廣韻》《集韻》《韻會》《正韻》𠀤烏果切，音捰。婐㛂，身弱好貌。《古樂府》珠佩婐㛂戲金闕。又《集韻》女侍也。與孟子二女果之果通。別作倮。

婑：《集韻》儒隹切，音綏。美貌。又鄔果切，同婐。美也。《列子·楊朱篇》公孫𥠇好色，擇稚齒婑媠者。與娞通。

婒：《集韻》徒甘切，音談。女字。

𡝧：《集韻》許罽切，音憩。兇也，恣也。

𡝨：《集韻》婁古作𡝨。註詳八畫。

𡝩：《說文》妖本字。亦通夭。

婓：《廣韻》芳非切《集韻》《韻會》符非切，𠀤音肥。《說文》婓婓，往來貌。《揚雄·反騷》昔仲尼之去魯兮，婓婓遲遲而周邁。又《集韻》芳微切，音霏。《左思·蜀都賦》娉江婓與神遊。《註》江婓，神女也。遊于江濱，鄭交甫遇而挑之，婓解佩以贈。

婔：《廣韻》雨非切，音幃。與婓通。

婕：《廣韻》卽葉切《集韻》《韻會》《正韻》卽涉切，𠀤音接。婕妤，婦官。《張衡·西京賦》增昭儀于婕妤。又《集韻》七接切，音妾。又疾葉切，音捷。𠀤美貌。《漢書》作倢伃。義詳妤字註。

婖：《集韻》他兼切，音添。女字。又他點切，音忝。女靦覥貌。

婗：《廣韻》五稽切《集韻》硏奚切，𠀤音倪。《說文》嫛也。嫛婗，人始生也。《釋名》婗其啼聲。一曰婦人惡貌。又《集韻》吾禮切，音堄。媞婗，嫵媚貌。一曰疑不決。

婘：《廣韻》巨員切《集韻》《韻會》《正韻》逵員切，𠀤音權。《博雅》好也。與孉𡤡同。又《廣韻》《集韻》𠀤古倦切。同眷。《前漢·樊噲傳》誅諸呂婘屬。

㛪：《廣韻》於劒切《集韻》於贍切，𠀤音㤿。《說文》誣挐也。《玉篇》婢也。又《集韻》衣廉切，音淹。女貌。

婙：《正字通》俗婧字。

婚：《廣韻》《集韻》《韻會》《正韻》𠀤呼昆切，音昏。婚姻，嫁也。《爾雅·釋親》婦之黨爲婚兄弟，壻之黨爲姻兄弟。《易·屯卦》求婚媾。又婚嫁之婚親曰連婚。《前漢·王商傳》大將軍鳳連婚楊肜。又凡嫁娶斂財曰賣婚。《史通》山東士人尚閥閱，嫁娶必多取資，人謂之賣婚。經史通作昏。詳昏字註。

𡝪：《字彙》同婚。

婛：《集韻》居卿切，音京。女字。

婜：《集韻》丘閑切，音慳。《說文》美也。又頸忍切，音緊。女字。

婝：《集韻》堂練切，音殿。女字。

婞：《廣韻》胡頂切《集韻》《正韻》下頂切。𠀤同悻。《說文》很也。《屈原·離騷》鮌婞直以亡身。又《集韻》下耿切。同倖。一曰親也。一作𡟡。

婟：《廣韻》胡誤切《集韻》胡故切，𠀤音護。婟嫪，戀惜也。又鳥名。《爾雅·釋鳥註》鶭一名婟澤。又《集韻》古慕切，音顧。義同。又後五切，音戸。好也。

婠：《廣韻》一丸切《集韻》烏丸切，𠀤音剜。《說文》體德好也。又《廣韻》《集韻》𠀤古玩切，音貫。好貌。又《集韻》烏八切，音穵。又乎刮切，音姡。義𠀤同。

𡝫：《廣韻》丑廉切《集韻》癡廉切，𠀤音覘。《說文》妗也。一曰妗𡝫，喜笑貌。又《集韻》詩廉切，音苫。又火占切，音廉。義𠀤同。

婡：《集韻》郞才切，音來。女字。又落蓋切，音賴。好貌。

婢：《廣韻》便俾切《集韻》《韻會》部弭切，𠀤音庳。《說文》女之𤰞者。《禮·曲禮》自世婦以下皆稱曰婢子。又夫人負罪而有所請，亦曰婢子。《左傳·僖十五年》𥠇姬曰：晉君朝以入，則婢子夕以死。又《二十二年》羸氏對太子圉曰：寡君使婢子侍執巾櫛。又有罪而沒入于官曰官婢。《前漢·𠛬法志》太倉令淳于公罪當𠛬，小女緹縈上書，願沒入爲官婢，以贖父。又小魚曰魚婢，見《爾雅·釋魚》。又金鳳花，別名菊婢，見《草木譜》。又婢曰上淸。《司馬光·考異》引柳珵上淸傳，竇參知敗，屬上淸，定爲宮婢。一曰上淸或婢本名。《正字通》當時通稱婢爲上淸。考證：〔《左傳·僖十五年》𥠇姬曰，晉侯朝以入。〕謹照原文晉侯改晉君。

婣：《集韻》同姻。

婤：《廣韻》《集韻》𠀤丑鳩切，音抽。好貌。又《廣韻》職流切《集韻》之由切，𠀤音周。《說文》女字。又嬖人婤姶。見前姶字註。又《集韻》𨻰留切，音儔。義同。又丁聊切，音貂。女名。

婥：《廣韻》昌約切《集韻》《韻會》《正韻》尺約切，𠀤音綽。婥約，美貌。又《集韻》亭歷切，音狄。《說文》女病也。又女敎切，音淖。義同。與繛綽通。

婦：〔古文〕𢽰《唐韻》房九切《集韻》《韻會》扶缶切《正韻》房缶切，𠀤音阜。《說文》服也。《爾雅·釋親》子之妻爲婦。又女子已嫁曰婦。婦之言服也，服事於夫也。《禮·昏義》婦人先嫁，三月敎以婦德、婦言、婦容、婦功。又《郊特牲》婦人，從人者也。幼從父兄，嫁從夫，夫死從子。又冢婦、長婦、介婦，衆婦也。見《內則》。又嬪婦，化治絲枲。見《周禮·天官》。又世婦，后宮官，所謂二十七世婦也。又屬婦，婦之窮獨，當聯屬者。《書·梓材》至于屬婦。又嫠婦，寡婦也。《蘇軾·赤壁賦》泣孤舟之嫠婦。又好貌。《荀子·樂論篇》其容婦。又物類之隂者亦曰婦。《埤雅》鵓鳩隂則屛逐其婦，晴則呼之。又《韻府》蟋蟀一名吟蛩，濟南呼爲嬾婦。又江中有魚名白旂，其脂可然，用之照歌舞則明，照紡績則昏，世謂嬾婦所化。又鷦鷯名巧婦，赤斑蜘蛛名絡絲婦。𠀤見《本草綱目》。又梵言婆利耶，華言婦。又《正韻》防父切，音附。《𨻰琳·飮馬長城窟》邊城多健少，內舍多寡婦。作書與內舍，便嫁莫留住。又叶芳尾切，音斐。《楚辭·天問》水濱之木，得彼小子，夫何惡之，𡟒有莘之婦。通作負。別作媍。

婧：《廣韻》《集韻》𠀤疾政切，音淨。女貞也。一曰竦立。又纖弱貌。《張衡·思𤣥賦》舒𦕈婧之纖腰。又《集韻》《韻會》《正韻》𠀤七正切，音倩。又𠀤疾郢切，音靜。義𠀤同。又《集韻》子正切，精去聲。有才品也。一曰婧婧，健貌。又績𥵝切。音井。又咨盈切，音精。義𠀤同。

婨：《集韻》盧昆切，音論。女名。

婩：《集韻》魚旰切，音岸。《博雅》好也。一曰婦人齊整貌。又魚變切，音彥義同。《揚子·方言》婩嬇，鮮也。又迄約切，音虐。婩斫，不解悟貌。

婪：《廣韻》《集韻》《韻會》《正韻》𠀤盧含切，音嵐。《說文》貪也。《杜林》卜者黨相詐驗爲婪。《韓愈·順宗實錄》韋執誼，性貪婪詭賊。又《集韻》盧感切，音窞，義同。一曰不謹也。

婫：《集韻》公渾切，音昆。女字。又戸袞切，音混。《通鑑·梁敬帝太平元年》人人以荷葉褁飯，婫以鴨肉數臠。《註》江東人以物蒙頭曰婫。

㛫：《集韻》先的切，音錫。女名。

婬：《廣韻》餘針切《集韻》《韻會》《正韻》夷針切，𠀤音淫。《說文》私逸也。《揚子·方言》婬，遊也。江沅之閒謂戲爲婬。又叶以周切，音油。《王逸·九思》使素女兮鼓簧，乗戈和兮謡謳。聲噭誂兮淸和，音晏衍兮要婬。通作淫。

婭：《廣韻》《集韻》《韻會》《正韻》𠀤依嫁切，音稏。《爾雅·釋親》兩壻相謂曰婭，言相亞次也。通作亞。

㛬：《廣韻》《集韻》𠀤力竹切，音六。女字。

婮：《集韻》斤於切，音居。女字。

婯：《正字通》同麗。見王充論衡。

婰：《集韻》多殄切，音典。女名。

㛭：《字彙補》思積切，音昔。女字。

婷：《集韻》同娗。娉婷，美好貌。《杜甫詩》不嫁惜娉婷。《𨻰無已詩》當年不嫁惜娉婷，傳粉施朱學後生。不惜捲簾通一顧，怕君著眼未分明。

婸：《廣韻》徒朗切《集韻》待朗切，𠀤音蕩。《說文》放也。一曰淫戲。又《前漢·西南𡗝傳》𡗝人自稱曰婸。《揚子·方言》巴濮之人自呼阿婸。又《集韻》余章切，音陽。女字。別作姎。通作𢠽愓偒。

𡞜：《廣韻》《集韻》𠀤卽就切，音僦。醜老嫗貌。又《集韻》七六切，音蹙。義同。又《六書統》嬥也。

婹：《廣韻》烏皎切《集韻》伊鳥切，𠀤音杳。婹㜵，弱貌。

婺：《廣韻》《集韻》《韻會》𠀤亡遇切，音務。《說文》不繇也。又星名，𤣥枵之次。《星經》須女四星，一名婺女。互見女字註。《前漢·谷永傳》日食婺女之分。《左思·吳都賦》婺女寄其野。又州名。隋唐置婺州。又《集韻》迷浮切，音謀。美貌。又莫卜切，音木。義同。

婻：《集韻》奴紺切，南去聲，美貌。又小肥。

㛮：《廣韻》《集韻》《韻會》《正韻》𠀤蘇老切，音埽。兄之妻。《後漢·馬援傳》援敬事寡㛮，不冠不入廬。又丘㛮，丘，大也，長㛮稱。《前漢·高帝紀》高祖微時過丘㛮。《楚元王傳》時時賓客過其丘㛮食。別作嫂㛐。

婼：《廣韻》昌約切《集韻》《韻會》尺約切，𠀤音綽。《說文》不順也。又《集韻》人奢切，惹平聲。義同。又《集韻》敕略切，音逴。魯大夫叔孫婼。又《廣韻》《集韻》《韻會》《正韻》𠀤如支切，音兒。婼羌，西域三十六國之一。《史記·西域傳》婼羌，國王號。《前漢·趙充國傳》將婼月氏兵四千人。

㛯：《字彙》追萬切，音囀。《揚子·方言》抱㛯，耦也。又亡辨切，音免。與娩同。

㛰：同婚。

婽：《廣韻》古馬切《集韻》舉下切，𠀤音假。好也。

㛱：《集韻》烏回切，音隈。女字。又鄔賄切，音碨。㛱娞，姸也。

婾：《廣韻》羊朱切《集韻》《韻會》容朱切，𠀤音兪。《說文》薄也。一曰靡也。《楚辭·卜居》將從俗富貴以婾生乎。《左傳·襄三十年》晉未可婾也。又樂也。與愉通。《呂氏春秋》齊威王鼓瑟。騶忌子曰：攫而深，醇而婾者，政令也。又叶餘昭切，音遙。《韋孟·諷諫詩》務彼鳥獸，忽此稼苗。烝民以匱，我王以婾。又《廣韻》託侯切《集韻》《韻會》《正韻》他侯切，𠀤音偸。《晉語》婾居幸生。《賈山至言》婾合取容。又巧黠也。《左傳·文十八年》齊君之語婾。

婿：《集韻》同壻。

媀：《集韻》元俱切，音虞。女字。又語口切，音偶。又魚容切，音顒。義𠀤同。又元具切，音遇。女妒男曰媀。

𡞝：𩠖字之譌。

媁：《廣韻》《集韻》𠀤於非切，音威。美盛貌。又《集韻》羽鬼切，音偉。義同。又于非切，音圍。《說文》不悅貌。

㛲：《字彙》同髮。一曰譌字。

媂：《集韻》田黎切，音題。女字。又丁計切，音帝。圊室神名。一曰點媂，女貌。

㛳：《廣韻》餘制切《集韻》以制切，𠀤音曳。婦人病胎。又《集韻》征例切，音制。義同。

媃：《集韻》而由切，音柔。女名。一曰女媚貌。

媄：《廣韻》無鄙切《集韻》毋鄙切，𠀤音美。《說文》色美也。《六書故》媺又作媄，音義同。

媅：同妉。

㛴：《廣韻》奴皓切《集韻》乃老切，𠀤音匘。《說文》有所恨痛也。一曰相㛴亂也。今汝南人有恨曰㛴。通作惱𡜪𢙉。

㛵：《集韻》蚩承切，音稱。女字。

媆：《廣韻》《集韻》《正韻》𠀤奴困切，同嫩。弱也。一曰少好貌。又《集韻》乳兗切，音軟。《說文》好貌。

媇：《集韻》同親。

媈：《集韻》吁韋切，音暉。女字。又胡昆切，音魂。又吾昆切，音㑮。義𠀤同。

媉：《集韻》烏谷切，音屋。《博雅》好也。又乙角切，音握。義同。一曰媉媉，容也。

媊：《廣韻》昨先切《集韻》《韻會》《正韻》才先切，𠀤音前。女媊，星名。《星經》太白上公，妻女媊，居南斗，食厲鬼，天下祭之，曰明星。又《集韻》子仙切，音煎。又將支切，音貲。又津私切，音咨。又子淺切，音翦。又子賤切，音箭。義𠀤同。

媋：《集韻》樞倫切，音春。女字。一曰女美也。又式勻切，舜平聲。義𠀤同。

媌：《廣韻》莫交切《集韻》謨交切，𠀤音茅。《說文》目裏好也。《揚子·方言》凡好而輕者謂之娥，關東河濟之閒謂之媌。《註》今關西人亦呼美好爲媌，閩人謂妓女爲媌。又《集韻》莫飽切。同㚹。又眉敎切。同㑤。又謨沐切，音木。義𠀤同。

𡞞：《廣韻》《集韻》𠀤所景切，音省。減也。

媍：同婦。

媎：《字彙》同姐。羌人呼母爲媎。

媏：《集韻》多官切，音端。女字。

㛶：《集韻》他案切，音炭。㛶𡞟，無儀適貌。

𡞟：《集韻》薄半切，音畔。義同㛶。

媐：《廣韻》與之切《集韻》盈之切，𠀤音飴。《說文》悅樂也。又《廣韻》許其切《集韻》虛其切，𠀤音僖。義同。又與妃通。《揚子·太𤣥經》君子利用取媐，謹于媐㐜，初貞後寧。《註》女謂之媐。媐同妃，㐜同逑。

𡞠：《正字通》𡜂字之譌。

媑：《集韻》柱勇切，音重。女字。

媒：《廣韻》莫杯切《集韻》《韻會》謨杯切，𠀤音枚。《說文》謀也。謀合二姓，以成昏媾也。《路史》女媧佐大昊，禱于神，祈爲女婦，正姓𡚼職昏，因是曰神媒。《詩·衞風》匪我愆期，子無良媒。《禮·曲禮》男女非有行媒，不相知名。《周禮·地官》媒氏掌萬民之判。又凡相因而至亦曰媒。《文中子·魏相篇》聞謗而怒者，讒之囮也。見譽而喜者，佞之媒也。又龍媒，駿馬也。《前漢·禮樂志》天馬徠龍之媒。《杜甫詩》有能市駿骨，莫恨少龍媒。又齊人名麴餠曰媒。《前漢·可馬遷傳》媒孽其短。《孟康曰》媒，酒酵也。孽，麴也。謂釀成其罪也。又《集韻》《正韻》𠀤莫佩切，音妹。媒媒，卽昧昧也。《莊子·知北遊》媒媒晦晦，無心而不可與謀。又《集韻》彌登切，音瞢。義同。又莫貝切，音昧。貪也。又叶市朱切，音殊。《焦氏·易林》塗行破車，醜女無媒。莫適爲偶，孤困獨居。又叶莫浮切，音謀。《𨻰琳·止欲賦》惟今夕之何夕兮，我獨無此良媒。雲漢倬以昭回兮，天水混而光流。

𡞡：《正字通》與㛍同。

媓：《廣韻》《集韻》𠀤胡光切，音皇。女媓，堯妃。《揚子·方言》南楚母謂之媓。

媔：《集韻》彌延切，音綿。目美貌。《楚辭·大招》靑色直眉，美目媔只。又彌兗切，音緬。妒也。

𡞢：《廣韻》苦得切《集韻》乞得切，𠀤音克。老女𤰞賤謂之𡞢。

㛷：《集韻》堅奚切，音雞。女字。

㛸：㜐字之譌。

媕：《廣韻》《集韻》𠀤衣檢切，音揜。《說文》女有心媕媕也。又《集韻》於琰切，音黶。義同。又《廣韻》《集韻》𠀤烏含切，音諳。媕娿，不決也。又《集韻》遏合切，音姶。女名。

媖：《廣韻》《集韻》𠀤於驚切，音英。女人美稱。通作英。

媗：《集韻》許元切，音暄。女字。又《集韻》荀緣切，音宣。又火遠切，音咺。義𠀤同。

𡞣：《廣韻》《集韻》𠀤下斬切，音減。健貌。

媘：《集韻》居諧切，音皆。女字。

媙：《字彙》於非切，音威。美女貌。一曰俗字。

𡞤：同嫥。

媚：〔古文〕𡡚《廣韻》《集韻》《韻會》《正韻》𠀤明祕切，音郿。《說文》說也。又諧也，諂也，蠱也。《書·囧命》便辟側媚。《史記·佞幸傳》非獨女以色媚，士宦亦有之。《吳志》虞翻曰：自恨骨體不媚。又愛也，親順也。《詩·大雅》媚兹一人。《唐書·魏徵傳》太宗曰：人言魏徵舉動疎慢，我見其嫵媚。又地名。《左傳·定九年》齊侯致禚媚杏于衞。《註》三邑皆齊西界。又叶武悲切，音眉。《韓愈·永貞行》狐鳴梟噪爭署置，䁑睒跳踉相嫵媚。《註》䁑睒，獸狂視貌。時順宗病瘖，王伾王叔文用事。憲宗立，攺元永貞。本作𡡾。考證：〔《左傳·定九年》齊侯致禚媚杏于衞。《註》三邑皆齊四界。〕謹照原文四界改西界。

𡞥：《集韻》胡溝切，音侯。女字。

𡞦：《正字通》與惸同。

媛：《廣韻》《集韻》《韻會》𠀤于眷切，音院。《說文》美女也。人所援也。《孫炎曰》君子之援助。《詩·鄘風》邦之媛也。《後漢·宦者傳》嬙媛侍貌。又《集韻》于願切，音瑗。義同。又《廣韻》雨元切《集韻》《韻會》于元切，𠀤音袁。嬋媛，牽引貌。《楚辭·哀郢》心嬋媛而傷懷兮，𦕈不知其所蹠。《張衡·南都賦》結根竦本，垂條嬋媛。《註》嬋媛，引也。又叶五旰切，音岸。《孫楚·故母夫人誄》滔滔汶川，浩浩雲漢。乃眷洪族，載育英媛。

㛹：《廣韻》房連切《集韻》毗連切，𠀤音楩。㛹娟，美貌。

𡞧：《集韻》祖叢切，音㚇。女字。

媜：《集韻》知盈切，音貞。女字。

㛺：《集韻》烏含切，音諳。女志不淨也。《焦竑·俗用雜字》手不淨曰㛺贜。

媝：《集韻》雌由切，音秋。女字。

媞：《廣韻》《正韻》杜奚切《集韻》《韻會》田黎切，𠀤音題。《爾雅·釋訓》媞媞，安也。一曰美好。《東方朔·七諫》西施媞媞，而不得見。又《集韻》章移切，音支。又常支切，音匙。義𠀤同。又《廣韻》承紙切《集韻》上紙切，𠀤音是。《說文》媞諦，一曰姘黠。一曰江淮閒謂母曰媞。又《集韻》待禮切，音弟。草子名。《爾雅》薃，侯莎，其實媞。註引《夏小正》曰媞者，其實。又《集韻》得懈切。《揚子·方言》姣媞，欺嫚也。又陟嫁切，音吒。義同。考證：〔《夏小正》媞薃也。薃也者，莎䔺也，媞也者，其實也。〕謹按夏小正作緹不作媞，作媞者爾雅也。謹改作爾雅薃，侯莎，其實媞。註引夏小正曰媞者，其實。

㛻：《集韻》空媧切。音跬。女㛻也。跨㛻，美貌。

媟：《唐韻》《集韻》《韻會》私列切《正韻》先列切，𠀤音薛。《說文》嬻也。一曰狎也，慢也。《前漢·五行志》陽蜺中窺貫而外專，夫妻不嚴，兹謂之媟。《枚乗傳》其子臯爲賦好嫚戲，以故得媟嬻貴幸。《後漢·爰延傳》上下媟嬻，有虧尊嚴。《賈山至言》古者大臣不媟。暬褻洩古通。

媠：《廣韻》他果切《集韻》《韻會》《正韻》吐火切，𠀤音妥。《揚子·方言》豔美也。又《集韻》吐臥切，音唾。吳楚衡淮之閒謂好曰娃，南楚之外曰媠，故吳有館娃之宮，漆媠之室。《前漢·谷永傳》車馬媠游之具。又奴臥切，音愞。義同。又努果切。同㛂。又杜果切，音朶。《說文》不敬也。又《廣韻》《集韻》𠀤徒臥切。與惰同。《前漢·外戚傳》李夫人曰：妾不敢以燕媠見帝。又《龔勝傳》媠嫚亡狀。《說文》作嫷。今省作媠。

媡：《集韻》郞甸切，音練。女字。

媢：《廣韻》莫到切《集韻》《韻會》《正韻》莫報切，𠀤音冒。忌嫉也。《大學》媢嫉以惡之。《書·秦誓》作冒。《王充·論衡》妒夫媢婦。一曰怒也，不相視也。《史記·五宗世家》憲王病甚，王后以妒媢不常侍病。又《集韻》武道切，音旄。蜜二切，音寐。謨沐切，音萺。又《正韻》莫佩切，音妹。蜜北切，音墨。義𠀤同。

媣：《廣韻》《集韻》𠀤而琰切，同𡜉。《說文》諟也。一曰媞也。又《集韻》沽三切，音甘。義同。

媤：《集韻》同㚸。

媥：《廣韻》芳連切《集韻》紕延切，𠀤音篇。《說文》輕貌。《司馬相如·上林賦》媥姺徶㣯。一作便娟。㛹娟。

㛼：《廣韻》楚洽切《集韻》測洽切，𠀤音插。《說文》疾言失次也。又《集韻》丑聶切，音鍤。又敕涉切，音僷。義𠀤同。又實洽切，音萐。女貌。

媦：《廣韻》《集韻》《韻會》𠀤于貴切，音胃。《說文》楚人謂女弟曰媦。《唐書·宗室傳》同安公主，高祖同母媦也。媦妹轉音，義同。

媧：《廣韻》古蛙切《集韻》公蛙切，𠀤音蝸。《說文》古神聖女，化萬物者也。又女媧始制笙簧。《禮·明堂位》女媧之笙簧。《史記·五帝紀》女媧煉五色石補天。又女媧山，在鄖陽竹山縣西，相傳煉石補天處。《王象之詩》女媧山下少人行，㵎谷雲深一鳥鳴。又《廣韻》古華切《集韻》姑華切，𠀤音瓜。義同。亦姓。又《正字通》方音或讀作蛙。又作窩。義𠀤同。

𡞨：《字彙補》古文娀字。註詳六畫。考證：謹按說文玉篇廣韻集韻類篇𡛟字均無古文作𡞨之文，惟說文娀字作𡞨。此蓋以娀字篆文誤爲𡛟字古文。謹將古文𡞨三字省去。於註中集韻王伐切，音越，輕也。改爲唐韻集韻𠀤王伐切，音越。說文𡛟，輕也。

㛽：《六書統》古文姍字。註詳五畫。

𡞩：《字彙補》同妘。《考古圖》有𡞩氏鼎。

𡞪：《集韻》房六切，音伏。女字。

𡞫：《集韻》乃帶切，音柰。女名。

𡞬：《字彙補》他結切，音鐵。貪食也。見釋藏成實論。

媨：《集韻》子六切，音蹙。《博雅》好也。又以九切，音酉。醜也。𡞜媨訓義互見。

𡞭：《集韻》硏計切，音詣。姥也。

媰：《廣韻》仕于切《集韻》《韻會》崇芻切，𠀤音雛。嫠婦也。《淸河王誄》惠于媰孀。又《集韻》窻兪切，音芻。女名。又甾尤切，音鄒。義同。又逡遇切，音娶。姓也。又側救切，音皺。好貌。又仄遇切。同𡦅。婦人妊娠也。又鉏救切。同。義同。

㜅：《廣韻》許竹切《集韻》敕六切，𠀤音蓄。媚也。又《集韻》許六切，音蓫。義同。

媱：《廣韻》《集韻》𠀤餘招切，音瑤。《說文》曲肩行貌。一曰戲也，美好也。又山名。姑媱山，在帝臺東。帝女死，化爲䔄草，服之媚于人。見《山海經》。

㜆：《集韻》彌計切，音謎。吳俗呼母曰㜆。

㜇：《廣韻》《集韻》𠀤於避切，音恚。《說文》不悅也。又《廣韻》時髓切，音菙。義同。又《集韻》益涉切，音壓。嬈㜇，女態。

媲：《廣韻》匹詣切《集韻》匹計切，𠀤音𣴪。《說文》配也。又《集韻》匹寐切，音屁。義同。又邊迷切，音鎞。嫛媲，小貌。又頻脂切，音毗。女字。又𡠌，同。

㜈：《集韻》莫卜切，音木。美貌。

媳：《字彙》思積切，音昔。俗謂子婦曰媳。通作息。

媴：《集韻》于元切，音袁。女名。

媵：《廣韻》《集韻》《韻會》《正韻》𠀤以證切，音孕。《說文》送也。《釋文》古者同姓娶夫人，則同姓二國媵之。《釋名》三品曰姬，五品曰媵。《左傳·成八年》凡諸侯嫁女，同姓媵。又飮爵亦曰媵。《儀禮·燕禮》主人媵爵于賓。《註》先飮一爵，後一爵從之也。又凡送皆曰媵。《楚辭·九歌》波滔滔兮來迎，魚鱗鱗兮媵子。又寄物爲媵。本作𦩩。《揚子·方言》𦩩，寄也。从月。俗从月，非。一作𠊶。月字从冂內冫。考證：〔《楚辭·九歌》彼滔滔兮來迎。〕謹照原文彼改波。

媶：《集韻》如容切，音茸。妦媶，美貌。

𡟨：《集韻》失冉切，音陝。《說文》不媚前郤𡟨𡟨也。

媷：《廣韻》而蜀切《集韻》儒欲切，𠀤音辱。懈怠也。又《集韻》女足切，音傉。義同。

媸：《廣韻》赤之切《集韻》《韻會》《正韻》充之切，𠀤音嗤。《博雅》醜也，淫也，癡也。亦作蚩。《陸機·文賦》姸蚩好惡。○按毛氏韻增分媸蚩爲二，非。

媹：《集韻》力求切，音留。女字。

㜉：《集韻》於容切，音邕。女貌。

媺：《廣韻》《集韻》《韻會》𠀤母鄙切。同美。善也。《周禮·地官·大司徒》以本俗六安萬民。一曰媺宮室。又師氏掌以媺詔王。又《冬官·考工記》輈人軸有三理，一者以爲媺也。《註》三理，選材之道。媺者，其材欲美而無惡也。《六書統》媄，重文作媺。从女从𢼸。𢼸，少也。一曰少女也。

媻：《廣韻》薄官切《集韻》《韻會》《正韻》蒲官切，𠀤音槃。《博雅》媻媻，往來貌。又同婆。《說文》奢也。《博雅》老媼也。又《集韻》薄半切，音畔。與奢義同。

𡟩：《集韻》先結切，音屑。小貌。又瑣也。

𡟪：《集韻》霜夷切，音師。女巫也。

𡟫：《集韻》古送切，音貢。女字。

媼：《廣韻》《集韻》《韻會》《正韻》𠀤烏皓切，音襖。《說文》女老稱。《前漢·高帝紀》高祖常從王媼武負貰酒，此兩家常折券棄責。又母之別稱。《史記·趙世家》左師觸龍說太后曰：媼之愛燕后，賢于長安君。《前漢·外戚傳》地節三年，求得外祖母王媼。又地神曰媼。張晏曰：坤爲母，故稱媼。《前漢·郊祀歌》媼神蕃釐。又《安世歌》后土富媼。又《集韻》委隕切，音醞。女字。又紆問切，音醞。又於云切，音熅。又於昆切，音溫。義𠀤同。又烏沒切，溫入聲。媼妠，小兒肥也。

𡟬：與滅通。絕也，盡也。《老子·道德經》五色令人目盲眥𡟬。又與搣通。按也，摩也。《莊子·外物篇》眥𡟬可以休老。《註》以兩手按目之四眥，令眼神光明。按𡟬皺紋，可以沐浴老容。○按𡟬字，《廣韻》《玉篇》《集韻》《類編》《韻會》𠀤不收。其見於古者，𠀤與滅字義同，則應卽是滅字。《正韻》作呼决切，音血，恐非。

媽：《廣韻》莫補切《集韻》滿補切，𠀤音姥。《博雅》母也。一曰牝馬。又俗讀若馬平聲。稱母曰媽。

𡟭：《集韻》直皆切，音咦。娃𡟭，嫵媚貌。

𡟮：俗媐字。

㜊：《廣韻》知演切《集韻》知輦切，𠀤音展。㜊奵，好貌。

𡟯：《集韻》烏痕切，音恩。女字。

𡟰：《廣韻》《集韻》𠀤於袁切，音鴛。《說文》宴𡟰也。一曰𡟰媲，美也。又《集韻》紆願切，音怨。義同。

媾：《廣韻》古𠋫切《集韻》《韻會》《正韻》居𠋫切，𠀤音遘。《說文》重昏也。《左傳·隱十一年》惟我鄭國之有請謁焉，如舊昏媾。《註》婦之父曰昏，重昏曰媾。又寵也。《詩·曹風》彼其之子，不遂其媾。又合也。與易男女構精之構同。《李白詩》造化合元符，交媾騰精魄。又和好也。《史記·虞卿傳》樓昌曰：不如發重使爲媾。《戰國策》作講。

𡟱：姰字之譌。

㜋：《集韻》伊昔切，音益。女字。

媿：《廣韻》俱位切《集韻》《韻會》基位切。𠀤同愧。或作謉䁛。詳愧字註。又《集韻》醜古作媿。註詳酉部十畫。

嫀：《類編》慈鄰切，音秦。女字。又疏鄰切，音申。義同。

嫁：《廣韻》古訝切《集韻》《韻會》居迓切《正韻》居亞切，𠀤音駕。《說文》女適人也。一曰家也，故婦人謂嫁曰歸。《揚子·方言》自家而出，謂之嫁。《禮·內則》女子二十而嫁。《曲禮》女子許嫁纓。《註》繫以纓，示有所繫屬也。《周禮·地官》媒氏禁夫嫁殤者。訂義：謂以死者求夫也。又往也。《列子·天瑞篇》列子居鄭圃四十年，人無識者，將嫁于衞。又推惡于人曰嫁。《史記·趙世家》平陽君豹曰：是欲嫁禍于趙也。考證：〔《周禮·地官》媒氏禁夫嫁殤者。《註》謂以死而求夫也。〕謹照原文禁下省夫字。謂以死者求夫語出周禮訂義，謹將註字改訂義。而字改者字。

嫂：《唐韻》《集韻》《韻會》𠀤蘇老切，音掃。《說文》兄妻也，與㛮同。又《釋名》嫂，叟也。人及物老，皆縮小于舊也。又叶蘇后切，音叟。《楚辭·天問》惟澆在戸，何求于嫂。何少康逐犬，而顚隕厥首。

嫃：《集韻》之人切，音眞。女字。

𡟲：《集韻》同妎。○按《說文》有妎無𡟲，泝源以爲俗字。今从《集韻》。

嫄：《唐韻》《集韻》《韻會》𠀤愚袁切，音元。《說文》邰國女，周棄母家也。《詩·魯頌》赫赫姜嫄。又魚倫切，音輑。《詩·大雅》厥初生民，時維姜嫄。○按元原嫄俱十三元韻，例可通轉。《正字通》謂朱子音叶偶誤，非。

嫅：《集韻》咨邪切，音差。女字。又想可切，音縒。女貌。

嫆：《集韻》餘封切，音容。女字。

嫇：《廣韻》莫經切《集韻》忙經切，𠀤音冥。《說文》嫈嫇也。又《集韻》謨耕切《韻會》謨盲切，𠀤音萌。嫈嫇，幼婦也。《韓愈·城南聯句》彩伴䬃嫈嫇。又明淨貌。《王逸·九歎》蘅芷彫兮瑩嫇。一曰嫇嫇，小人貌。又《廣韻》莫迥切《集韻》母迥切，𠀤音茗。嫇奵，自持也。一曰面平貌。

嫈：《唐韻》《集韻》烏莖切《韻會》幺莖切，𠀤音嚶。《說文》小心態。《博雅》好也。一曰嫈嫇，幼婦也。又嫈嫫，下里婦人貌。又女名。《史記·刺客傳》聶政𡛷嫈。《漢雜事祕辛》梁商女嫈，桓帝后又《廣韻》於營切《集韻》娟營切，𠀤音縈。又《廣韻》鷖逬切，音䙬。《集韻》於逬切，音𡁊。又於郞切，音央。又元扃切，音螢。又於丁切，音啨。又烏熒切，音㶈。𠀤好也，態也。又縈定切，音瑩。繚嫈，漢侯國名。《史記·東越傳》封橫海校尉福爲繚嫈侯。一曰娟營切。又火螢切，𦖤平聲。女人潔淸貌。

嫉：《廣韻》秦悉切《集韻》《韻會》《正韻》昨悉切，𠀤音蒺。《說文》妎也。《屈原·離騷註》害色曰妒，害賢曰嫉。《史記·外戚傳》褚先生曰：傳曰：女無美惡，入室見妒，士無賢不肖，入朝見嫉。《亢倉子·用道篇》同道者相愛，同藝者相嫉。又《集韻》疾二切，音自。義同。亦作𡜍。通作疾。或作㑵𢞱。

㜌：《集韻》乃后切。同㝅。乳子也。又《玉篇》奴斗切。嬭異名。又古𠋫切。取乳也。又《集韻》丘𠋫切，音𡨥。又居𠋫切，音構。義𠀤同。𣫌㝅𡔵𡭾啂𠀤同。

嫊：《集韻》蘇故切，音素。女字。

嫋：《廣韻》奴鳥切《集韻》《韻會》《正韻》乃了切，𠀤音褭。風動貌。《楚辭·九歌》嫋嫋兮秋風。又長弱貌。《鮑照詩》嫋嫋柳垂條。又悠揚貌。《蘇軾·赤壁賦》餘音嫋嫋。《六書故》與裊通。俗作嬝。又《集韻》《韻會》日灼切《正韻》如灼切，𠀤音弱。長貌。《司馬相如·上林賦》娬媚姌嫋。又《集韻》昵格切，音蹃。又乃歷切，音溺。義𠀤同。

𡟳：同㛒。

㜍：《集韻》徒郞切。同𡠠。女字。

㜎：《唐韻》弦雞切，音奚。女隷也。今通作奚。又《集韻》胡計切，音系。怯也。一曰妒也。

嫌：《廣韻》戸兼切《集韻》《韻會》賢兼切《正韻》胡兼切，𠀤協平聲。《說文》不平於心也。一曰疑也。《禮·曲禮》禮者，所以定親疎，决嫌疑也。《又》禮不諱嫌名。《後漢·馮異傳》帝曰：將軍何嫌何疑，而有懼意。《唐書·尉遲敬德傳》秦王謂尉遲敬德曰：丈夫意氣相期，勿以小嫌介意。《集韻》或作慊。

㜏：《正字通》籀文妘字。見六書統。

㜐：《集韻》殊遇切，音樹。女名。《字彙》九畫，作㛸，非。

嫍：《篇海類編》土刀切，音叨。女字。又以沼切，音偠。義同。

㜑：《字彙補》同婆。《楞嚴經》犍闥㜑城。

𡟴：《集韻》都回切，音堆。女字。本作𡜥。

嫎：《集韻》蒲光切，音旁。女名。又《字彙補》補曠切，音謗。妨嫎也。

嫏：《字彙補》盧當切，音郞。玉京嫏嬛，天帝藏書處，張華夢游之。

嫐：《玉篇》奴好切。嬈嫐也。

㜒：《集韻》硏計切，音詣。姥也。

𡠖：《集韻》後到切，音号。女名。

嫕：《廣韻》《正韻》於計切《集韻》壹計切，𠀤音瘞。婉嫕，順從也。《宋玉·神女賦》澹淸淨其愔嫕。或作瘱。《前漢·外戚傳》婉瘱，有節操。

嫖：《廣韻》撫招切《集韻》紕招切，𠀤音鏢。《說文》輕也。亦作僄。又《集韻》匹妙切，音勡。又毗召切，音驃。義𠀤同。又俗謂邪淫曰嫖，讀若瓢。《漢·廣王望鄕歌》背尊章嫖以忽。又《集韻》𤰞遙切，音猋。女字。又嫖姚。詳姚字註。

𡠗：俗𡡘字。

嫗：《廣韻》衣遇切《集韻》《韻會》威遇切《正韻》依句切，𠀤音饇。《說文》母也。《前漢·嚴延年傳》延年兄弟五人皆大官，母號萬石嫗。又《集韻》《韻會》委羽切《正韻》於語切，𠀤音傴。《禮·樂記》煦嫗覆育萬物。《註》天以氣煦之，地以形嫗之。亦訓老母。又《集韻》墟侯切，音摳。人名。𨻰有夏嫗夫。通作彄。又山名。《山海經》嫗山，其上多美玉，其下多金。又居侯切，音鉤。義同。

嫘：《廣韻》力追切《集韻》倫追切，𠀤音纍。姓也。《史記·五帝紀》黃帝娶西陵之女爲正妃，是爲嫘祖。一曰魯回切，音雷。又《集韻》力僞切，音累。義同。

嫙：《廣韻》似宣切《集韻》旬宣切，𠀤音旋。好貌。又《集韻》隨戀切，音漩。美謂之嫙。

嫚：《廣韻》謨晏切《集韻》《韻會》《正韻》莫晏切，𠀤音慢。《說文》侮易也。《左傳·昭二十年》其言僭嫚于鬼神。又《增韻》渫汚也。《前漢·呂后紀》單于爲書嫚呂太后。又彌箭切，音面。《韋孟·諷諫詩》致冰匪堅，致墜匪嫚。瞻惟我王，時靡不練。別作𡢚。

𡠘：《字彙》余亮切，音樣。女字。

𡠙：《集韻》他東切，音通。女字。

嫛：《廣韻》烏兮切《集韻》煙奚切，𠀤音鷖。《說文》婗也。《釋名》人始生曰嫛婗。嫛，是也，言是人也。婗，其啼聲。一曰婦人惡貌。又《集韻》於夷切，音伊。義同。又壹計切，同嫕。順從也。

㜖：《集韻》財勞切，音曹。《廣雅》好也。

嫜：《廣韻》《集韻》《韻會》諸良切《正韻》止良切，𠀤音章。夫之父母也。《杜甫·新婚別》妾身未分明，何以拜姑嫜。通作章。又夫之兄曰兄嫜。或作傽。

嫝：《集韻》丘岡切，音康。女字。一曰安也。

嫞：《集韻》常容切，音鱅。女字。又癡凶切，音傭。義同。一曰與慵通。嬾女也。

嫟：《集韻》昵力切，音匿。女字。一曰淫嫟也。凡相狎近者謂之嫟。與暱通。別作𡠷。

㜗：《廣韻》《集韻》𠀤七感切，音慘。《說文》婪也。或作𡡖。又《集韻》倉含切，音參。義同。又《廣韻》七合切《集韻》錯合切，𠀤音䟃。義同。又《集韻》疏簪切，音森。淫也。

嫠：《廣韻》里之切《集韻》《韻會》陵之切，𠀤音釐。《說文》婦無夫也。《左傳·襄二十五年》嫠也何害。又《昭二十四年》嫠不恤其緯。又《集韻》良脂切，音梨。義同。又或作釐。《小爾雅》寡婦曰釐。

嫡：《廣韻》都歷切《集韻》《韻會》《正韻》丁歷切，𠀤音的。《增韻》正室曰嫡，正室所生之子曰嫡子。一曰嫡，敵也，言無與敵也。《左傳·閔二年》內寵𠀤后，嬖子配嫡，亂之本也。又嫡母曰民母。見《前漢·衞靑傳註》。通作適。別作的。又《集韻》陟革切，音摘。孎也。又竹益切，音𪐏。嫡孎，女審諦貌。考證：〔《左傳·閔元年》內寵𠀤后，嬖子配嫡。〕謹照原文元年改二年。

㜘：《集韻》鋤加切，音査。女名。又七慮切，音覷。《博雅》妒也。又將豫切，音怚。《說文》嬌也。又遵遇切，音𠉧。義同。

嫢：《廣韻》𡛷宜切《集韻》津垂切，𠀤音觜。盈姿貌。又《廣韻》《集韻》𠀤聚惟切，音厜。細腰也。又《集韻》勻規切，音畦。又才規切，音䔺。義𠀤同。又《廣韻》求癸切《集韻》巨癸切，𠀤音湀。小也。秦人謂細腰曰嫢。又胡典切，音峴。義同。又《集韻》均窺切，音規。義同。一曰婦人審諦貌。又規恚切，音瞡。《博雅》好也。

嫣：《廣韻》《集韻》𠀤於乾切，音鄢。美貌。又巧笑態也。《宋玉·登徒子好色賦》嫣然一笑。又連也。《揚雄·反騷》有周氏之蟬嫣。又《集韻》虛延切，音嘕。好貌。一曰長也。又隱幰切，音𣈿。又於蹇切，音㫃。義𠀤同。又人名。《史記·李廣傳》天子日與韓嫣戲。

嫤：《集韻》渠吝切，音僅。女字。一曰好貌。

𡠚：《廣韻》𤰞吉切《集韻》壁吉切，𠀤音必。《博雅》母也。

嫥：《廣韻》職緣切《集韻》朱遄切，𠀤音專。《說文》壹也。一曰嫥嫥，卽專義。一曰可愛貌。《淮南子·俶眞訓》提挈隂陽，嫥捖剛柔。《註》嫥捖音專桓，和調族類也。又《集韻》徒官切，音團。《玉篇》媺也。

嫦：《正字通》與姮同。俗讀若常。

嫧：《廣韻》《集韻》𠀤側革切，音責。《說文》齊也。一曰嫧娕，齊謹也。又《集韻》七迹切，音皵。義同。又測革切，音策。《博雅》好也。一曰婩嫧，鮮好貌。或作𡢲。

嫨：《集韻》虛干切，音頇。老嫗貌。一曰怒也。又忍善切，音蹨。敬也。通作戁。

嫩：《字彙》與媆同。《杜甫詩》紅入桃花嫩。《正字通》俗媆字。

㜙：《集韻》盧谷切，音鹿。女字。

嫪：《唐韻》《集韻》《韻會》《正韻》𠀤郞到切，音澇。《說文》婟也。婟嫪，戀惜也。《韓愈詩》感物增戀嫪。又倡伎謂游壻曰婟嫪。《史記·呂不韋傳》求大隂嫪毐爲舍人。《索隱》士罵淫曰嫪毐。一曰嫪，姓也。《孔叢子·論勢篇》子順謂魏王曰：令秦四境之內，執政以下固曰與嫪氏乎，與呂氏乎。蓋大隂人嫪姓無行，故曰嫪毐。又《廣韻》魯刀切《集韻》郞刀切，𠀤音勞。嫪嫭，妒也。

㜚：《字彙》所六切，音縮。春人。無稽。

𡠛：俗奻字。

嫫：《廣韻》莫胡切《韻會》蒙晡切，𠀤音模。嫫母，黃帝第四妃，見《史記·五帝紀索隱註》。《說文》本作𡠜。

𡠜：《說文》嫫本字。𡠜母，都醜也。一曰都醜，大醜也。《楚辭·九章》𡠜母姣而自好。又《廣韻》《集韻》𠀤莫白切，音陌。靜也。

嫬：《集韻》之奢切，音遮。女字。又商署切，音恕。義同。

㜛：俗媆字。

𡠝：嫢字之譌。《說文》有嫢無𡠝。

𡠞：《集韻》馮無切，音扶。女字。

嫭：《廣韻》胡誤切《集韻》《韻會》《正韻》胡故切，𠀤音護。美好也。《前漢·郊祀歌》衆嫭𠀤綽奇麗。《張衡·思𤣥賦》咨妒嫭之難𠀤兮，想依韓以流亡。《註》韓，終獲仙道者。《楊愼·奇字韻》滇僰謂好曰嫭扒。通作嫮。或作𡚯。

嫮：《集韻》同嫭。《張衡·七辨》西施之徒，咨容修嫮。又誇奼也。《前漢·韓安國傳》梁王父兄，皆天子王所見者，大車騎皆帝所賜，卽以嫮鄙小縣。《註》言以此夸奼邊鄙也。《集韻》省作𡚯。

嫯：《廣韻》五到切《集韻》魚到切，𠀤音奡。《說文》侮易也。與敖傲通。

㜜：同嫯。

㜝：《廣韻》《集韻》𠀤五感切，音顉。《說文》含怒也。一曰難知。又重頤謂之㜝。《韓詩》碩大且㜝。又《廣韻》胡感切《集韻》戸感切，𠀤撼上聲。惡性也。又《集韻》鄔感切，音暗。又魚檢切，音广。𠀤含怒意。又於鹽切，音懕。美也。又衣檢切，音掩。義同。又烏含切，音諳。女有心㜝。㜝通作媕。考證：〔豐豔貌。《韓詩外傳》碩大且㜝。〕謹按韓詩外傳無此文，查太平御覽此引韓詩作㜝，又引章句曰㜝重頤也。謹照韓詩章句豐豔貌改重頤謂之㜝。省外傳二字。

𡠟：俗孎字。

𡠠：《集韻》同㜍。

㜞：《集韻》財甘切，音慙女名。又七豔切，音塹。嬮㜞，美貌。

𡠡：《說文》媊本字。《甘氏星經》太白上公妻曰女𡠔。

𡠢：《字彙補》古文戮字。《汲冢周書》將寘而大𡠢，及王子于治。

嫳：《廣韻》普蔑切《集韻》《韻會》《正韻》匹蔑切，𠀤音瞥。《說文》易使怒也。一曰輕薄貌。又人名。《左傳》齊臣盧蒲嫳。又《集韻》蒲結切，音蹩。《博雅》怒也。或作𡡹。又便滅切，音斃。輕也。

嫴：《廣韻》古胡切《集韻》攻乎切，𠀤音孤。《說文》保任也。《六書統》古者婦人罪輕不入獄，保任以待罪。《博雅》嫴婾，苟且也。

嫵：《廣韻》文甫切《集韻》《韻會》罔甫切。𠀤同娬。《說文》媚也。《司馬相如·上林賦》嫵媚孅弱。通娬。《史記·相如傳》作娬媚。

𡡏：《集韻》師交切，音梢。《博雅》孟𡛷也。同娋。

㜣：《廣韻》《集韻》𠀤如延切，音然。《說文》姓也。蒼梧有㜣氏。又《廣韻》式善切《集韻》失善切，𠀤音㒄。女姿態貌。亦姓。又《廣韻》奴電切《集韻》乃見切，𠀤音睍。又《集韻》忍善切，音蹨。義𠀤同。

㜤：《廣韻》《集韻》𠀤乃玷切，音淰。《說文》下志貪頑也。又《廣韻》《集韻》𠀤式荏切，音審。又《集韻》式禁切，音諗。義𠀤同。又《集韻》徒南切，音覃。又徒感切，音𧝓。𠀤女名。又他點切，音忝。婦人細長貌。

嫶：《集韻》慈焦切《正韻》慈消切。𠀤同憔。《前漢·外戚傳》嫶姸太息。《註》晉灼曰：三輔謂憂愁面省疲曰嫶冥，嫶姸猶嫶冥也。又《集韻》兹消切，音焦。女字。顦癄醮焦蕉𠀤通。

嫷：《說文》媠本字。又不嚴飭曰燕嫷。《前漢·張敞傳贊》然被輕嫷之名。《註》嫷與惰同。

嫸：《廣韻》《集韻》《類篇》𠀤旨善切，音𥊳。《說文》好枝格人語也。一曰靳也。

嫹：《字彙》莫交切，音茅。美好貌。又莫巧切，音卯。義同。《正字通》切聲不諧，義訓無據，沿篇海而誤。

嫺：《廣韻》戸閒切《集韻》《韻會》《正韻》何閒切，𠀤音閑。《說文》雅也。《前漢·司馬相如傳》從車騎雍容嫺雅。又《上林賦》妖治嫺都。又習也。《史記·屈原傳》屈原嫺于辭令。通作閒。又胡田切，音賢。《曹丕·登臺賦》登高臺以騁望，好靈雀之麗嫺。飛閣崛其特起，層樓儼以承天。○按刪、天本轉韻，《字彙》作叶音，非。

嫻：同嫺。

嫼：《廣韻》呼北切《集韻》密北切，𠀤音墨。《說文》怒也。與𡣫同。

𡡐：《廣韻》《集韻》𠀤博木切，音卜。昌意妻史作昌僕。或作女樞。又《集韻》蒲沃切，音僕。義同。又方六切，音福。女字。

𡡑：《集韻》咨騰切，音增。女字。

𡡒：《集韻》相支切，音斯。女字。

㜥：《集韻》莫佳切，音䁲。意黠也。

嫽：《廣韻》落蕭切《集韻》憐蕭切，𠀤音聊。《說文》女字。一曰相嫽戲也。又《廣韻》力小切《集韻》朗鳥切，𠀤音繚。好貌。一曰戲也。又《廣韻》《韻會》《正韻》𠀤力弔切，音料。《揚子·方言》靑徐之閒謂好爲嫽。又女名。《前漢·西域傳》馮夫人嫽，漢宮人也，善史書，乗錦車，持節和戎而歸。又北人呼外祖母爲嫽嫽。一曰盧皓切，音老。與媼通。

嫾：《集韻》靈年切，音憐。女字。

嫿：《廣韻》《集韻》《韻會》胡麥切《正韻》霍虢切，𠀤音畫。《說文》靜好也。《宋玉·神女賦》旣姽嫿于幽靜兮，又婆娑于人閒。《嵆康·琴賦》輕行浮彈，明嫿𥉻惠。又矜恃貌。《左思·魏都賦》風俗以韰惈爲嫿。《註》韰，挾也。惈，勇也。又奔馳貌。《馬融·廣成頌》𡽪嫿霍奕，別騖分奔。又《集韻》忽麥切，音㦎。互見心部㦎字註。

嬀：《廣韻》《集韻》《韻會》《正韻》𠀤居爲切，音潙。水名。在河中河東縣。《書·堯典》釐降二女于嬀汭。又姓。《氏族博考》𨻰，嬀姓也。《左傳·隱八年》鄭公子忽如𨻰，逆婦嬀。又漢尚書郞嬀皓，三國吳嬀覽。又州名。唐貞觀閒，攺北燕州爲嬀州。又《集韻》居僞切，音垝。《揚子·方言》嬀娗，僈也。《註》爛僈，健狡也。

嬁：《集韻》都滕切，音登。美女貌。

嬂：《集韻》質力切，音職。女字。

嬃：《廣韻》錫兪切《集韻》《韻會》詢趨切，𠀤音須。《說文》女字也。又楚人謂𡛷曰嬃。《屈原·離騷》女嬃之嬋媛。《註》女嬃，屈平𡛷。又呂嬃，漢高后女弟，樊噲妻，封臨光侯。

𡡓：同嬃。

𡡔：《集韻》祖外切，音最。女字。

嬄：《集韻》益悉切，音壹。嬄𡡕，婦人貌。

𡡕：《廣韻》《集韻》𠀤於月切，音黦。同嬄。又《集韻》居月切，音厥。義同。又𡡕𡜴，肥也。

𡡖：《集韻》祖含切，音撍。女字。又徂含切，音蠶。義同。又七感切。同㜗。婪也。

嬅：《集韻》胡化切，音樺。女名。一曰女容俊麗。與華同。

㜦：《集韻》徐心切，音尋。女名。

嬆：《廣韻》許及切《集韻》迄及切，𠀤音吸。女性淨也。

嬇：《廣韻》《集韻》𠀤胡對切，音潰。女字。又《廣韻》《集韻》𠀤苦怪切，音蒯。女嬇，鬼方氏妹。《史記·楚世家》陸終之妻。《大戴禮》作女隤。

嬈：《集韻》《韻會》《正韻》𠀤如招切，音饒。嬌嬈，姸媚貌。《杜甫詩》佳人屢出董嬌嬈。又《廣韻》奴鳥切《集韻》《韻會》《正韻》乃了切，𠀤音褭。《說文》苛也，擾戲弄也。《淮南子·俶眞訓》傷死者，其鬼嬈。又《廣韻》而沼切《集韻》《韻會》《正韻》爾紹切，𠀤音擾。《前漢·鼂錯傳》除苛解嬈。又《集韻》伊鳥切，音杳。嬈㜵，美貌。或作婹𡛙。《王褒·洞簫賦》優嬈嬈以婆婆。《註》嬈嬈，柔弱也。婆婆，分散也。又褭聊切，溺平聲。煩也，心不欲也。又馨叫切，音𢿿。不仁也。又女敎切，音淖。義同。

𡡗：《集韻》盧玩切，音亂。《說文》煩也。或作𢿳。通作亂。一曰同孌，順也。

嬉：《廣韻》許其切《集韻》《韻會》虛其切《正韻》虛宜切，𠀤音僖。《博雅》戲也。《增韻》美也，游也。《史記·孔子世家》嬉戲常𨻰俎豆。《前漢·文帝紀》七八十翁，嬉戲如小兒狀。《張協·七命》乗鳥舟兮爲水嬉。又《集韻》《韻會》許已切《正韻》許里切，𠀤音喜。《白居易·雜興詩》澹灩九折池，縈回十餘里。四月芰荷發，越王日遊嬉。又妹嬉，夏桀妃，見妹字註。又《廣韻》《集韻》《韻會》許記切《正韻》許意切，𠀤音憙。美姿顏也。又《集韻》羊朱切，音愉。《劉楨·魯都賦》素秋二七，天漢指隅。民胥祓禊，國子水嬉。

嬊：同嬿。

嬋：《唐韻》市連切《集韻》《韻會》時連切，𠀤音禪。《說文》嬋娟，態也。又凡物有色態曰嬋娟。《左思·吳都賦》檀欒嬋娟，玉潤碧鮮。《註》言竹色美盛也。《孟浩然詞》花嬋娟，沃春泉。竹嬋娟，籠曉烟。雪嬋娟，不長姸。月嬋娟，眞可憐。又嬋連，親族也。《劉向·九歎》惟楚懷之嬋連。互見娟媛二字註。《六書故》亦作嬗。

嬌：《廣韻》舉喬切《集韻》《韻會》居妖切《正韻》堅堯切，𠀤音驕。《說文》態也。《增韻》妖嬈也。又女名。禹娶塗山氏之女，曰女嬌。《漢武故事》若得阿嬌，當以金屋貯之。又酒名。《輟耕錄》段繼昌好飮，以錢遺之者，盡送酒家。名酒曰黃嬌，蓋關中以兒女爲阿嬌，故况之。又《集韻》渠嬌切，音喬。女字。又舉夭切，音矯。義同。

𡡘：《集韻》脂利切。同贄。《說文》至也。引書大命不𡡘。今書作摯。又《集韻》之入切，音執。義同。

嬍：《韻寶》同美。或作媺。

𡡙：《字彙補》同惰。又鳥名。《爾雅·釋鳥註》鸛鷒一名𡡙羿。《疏》𡡙，古以爲懈惰字。

𡡚：《六書統》古文媚字。註詳九畫。

𡢑：《集韻》竹律切，音茁。面短貌。本作䆯。亦作𩈽。《廣韻》竹律切，音絀。面短貌。

㜩：《集韻》於到切，音奧。妒也。

嬐：《集韻》思廉切，音暹。《說文》敏疾也。《司馬相如·大人賦》嬐侵潯而高縱兮，紛鴻涌而上厲。又牛錦切，音䰼。仰頭也。本作僸。又《廣韻》《集韻》𠀤魚檢切，音嶮。嬐然，齊也。

嬑：《集韻》於記切，音意。女字。

嬒：《集韻》烏外切，音懀。《說文》女黑色也。《揚子·方言》嬒，可憎也。又烏括切，音斡。義同。又嬻嬒，獸名。其狀如禺，文身善笑。一作幽頞。見《山海經》。

嬓：《集韻》吉弔切，音叫。人名。《史記·田單傳贊》莒人求湣王世子法章，得之太史嬓之家。《田齊世家註》敫嬓同。

嬔：同娩。息也。一曰鳥伏乍出。《爾雅·釋獸》兔子也。《王充·論衡》兔䑛毫而孕，生子从口而出，其子名嬔。又《集韻》孚袁切，音翻。又芳遇切，音赴。義𠀤同。

嬕：《字彙》施隻切，音釋。女名。

嬖：《廣韻》博計切《集韻》《韻會》必計切，𠀤音閉。《說文》便辟也。愛也。《增韻》便幸，左右近習者也。《春秋傳》賤而得幸曰嬖。《左傳·昭九年》飮外嬖嬖叔。又官名。《左傳·昭七年》宣子爲子產之敏也，使從嬖大夫。《註》下大夫也。又《集韻》𤰞義切，音臂。義同。

嬗：《集韻》同禪。《史記·秦楚之際月表》五年之間，號令三嬗。又《廣韻》《集韻》𠀤他干切，音灘。緩也，婢也。又《廣韻》多旱切《集韻》黨旱切，𠀤音亶。又《集韻》儻旱切，音坦。又蕩旱切，音但。義𠀤同。又上演切。同善。《說文》吉也。又與禪通。《賈誼·服賦》斡流而遷，或推而還。形氣轉續，變化而嬗。考證：〔又與嬋通。《賈誼·服賦》或流而遷，或推而還。形氣轉續，變化而嬗。〕謹照漢書賈誼傳註又與嬋通改又與禪通。𠀤照原文或流改斡流。

嬘：《集韻》徐醉切，音遂。女字。亦作𡟝。

𡢒：《字彙》子呂切，音咀。姓也，見《統譜》。

𡢓：《說文》籀文媧字。

𡢔：《字彙》嬴字。○按字本作嬴。詳十四畫。

嬙：《唐韻》在良切《集韻》慈良切，𠀤音牆。𡣕嬙，婦官名。《晉語》備𡣕嬙焉。《杜牧之·阿房宮賦》妃𡣕媵嬙。又女名。毛嬙，古美女。又王嬙，漢元帝宮人。《樂府·原題》嬙，齊國王穰女，漢元帝宮人，後遣嫁呼韓邪單于爲閼氏，號昭君。又《集韻》徐羊切，音詳。女字。又殺測切，音色。義同。

𡢕：《廣韻》許委切《集韻》虎委切，𠀤音毀。《說文》惡也，與毀譽之毀近。一曰人貌。

嬚：《廣韻》力鹽切《集韻》離鹽切，𠀤音廉。女字。一曰淸美也。又《廣韻》良冉切《集韻》力冉切，𠀤音斂。女名。

㜪：《正字通》同𡣎。

嬛：《正字通》與𡣱同。亦通惸。

𡢖：《廣韻》苦計切《集韻》詰計切，𠀤音契。《說文》難也。又《廣韻》苦賣切《集韻》口賣切，𠀤同𢢞，亦作𣪠。義同。又《廣韻》苦蟹切《集韻》口蟹切，𠀤音䒓。意難也。

𡢗：《集韻》要古作𡢗。註詳西部三畫。

嬜：《廣韻》許金切《集韻》虛金切，𠀤音歆。愛也。又《廣韻》《集韻》𠀤烏含切，音諳。又《集韻》徒南切，音覃。義𠀤同。一曰貪也。又《廣韻》呼談切，音蚶。貪婪也。

𡢘：《集韻》以證切。同孕。《說文》懷子也。《揚子·太𤣥經》沈首，鵰鷹高翔，沈其腹，好𡢘惡粥。《註》𡢘，懷。粥，出也。貪利之人，高志穢行，好懷利而惡出。孕𣎜同。又余陵切。同蠅。《說文》蟲之大腹者。

嬝：同嫋。

𡢙：《字彙補》同嫭。《揚子·太𤣥經》嫭人衆多。

𡢚：《字彙補》莫晏切，音嫚。《潛夫論》嫚姓鄧優。

𡢛：《字彙補》古文孌字。註詳十九畫。

嬣：《廣韻》女耕切《集韻》尼耕切，𠀤音儜。體也。姘嬣，女劣貌。一曰女態舒徐也。又《集韻》囊丁切，音寧。女字。

嬤：《字彙》忙果切，音麼。俗呼母爲嬤嬤。俗字。嬤乃媽𡡉之轉音。

𡣅：《正字通》嫢字之譌。

𡣆：《正字通》俗嫵字。

𡣇：《集韻》與瘱同。

嬥：《廣韻》《集韻》《韻會》《正韻》𠀤徒了切，音窕。《說文》直好貌。一曰嬈也。又嬥嬥，往來貌。《韓詩外傳》嬥歌，蠻人歌也。又《廣韻》《韻會》《正韻》𠀤徒弔切，音謂。嬥嬈，不仁也。又《集韻》他彫切，音祧。往來貌。又田聊切，音迢。義同。一曰細腰。又直角切，音濯。好也。又他歷切，音狄。義同。

嬦：《集韻》𨻰留切，音儔。女字。又承呪切，音授。義同。

嬧：《集韻》在忍切，音盡。女字。

嬨：《集韻》牆之切，音慈。女字。一曰女性寬順。又娤閣。

嬩：《廣韻》以諸切《集韻》羊諸切，𠀤音余。女字。又《集韻》演女切，音與。義同。

𡣈：《集韻》常恕切，音署。女字。

嬪：〔古文〕𡜷𡝏姘𡣑𡤁《唐韻》符眞切《集韻》《韻會》《正韻》毗賔切，𠀤音頻。《爾雅·釋親》婦也。《說文》服也。《書·堯典》𡣕于虞。《詩·大雅》來嫁于周，曰𡣕于京。又《禮·曲禮》生曰妻，死曰𡣕。《註》𡣕，婦人美稱。妻死，其夫以美號名之，故稱𡣕。又妃𡣕，婦官也。《禮·昏義》古者天子后立六宮，三夫人，九𡣕，二十七世婦，八十一御妻。《周禮·天官》九𡣕，掌婦學之法，以敎九御，各率其屬，而以時御敘于王所。《正字通》禮記九𡣕，無昭容等號。字彙九𡣕下以昭容、昭儀、昭媛、修容、修儀、修媛、克容、克儀、克媛接連上文，誤。又仙女號鬱𡣕，九華眞人，見《列仙傳》。又𡣕然，多貌。《前漢·王莽傳》收復絕屬，存亡嬻廢，得比肩首，復爲人者，𡣕然成行。

嬫：《集韻》于平切，音榮。女字。

嬬：《集韻》詢趨切，音須。《說文》弱也。一曰下妻。《易·歸妹》歸妹以須。《吳澄曰》荀陸作嬬。又《廣韻》人朱切《集韻》汝朱切，𠀤音襦。《博雅》妻謂之嬬。一曰妾名。又《集韻》乃豆切，音耨。女字。

㜮：《廣韻》《集韻》𠀤盧瞰切。同濫。《說文》過差也。一曰貪也。或作纜。又《集韻》盧甘切，音藍。女字。

𡣉：《集韻》烏回切，音隈。低風謂之𡣉。本作䬐。

嬭：〔古文〕𡇲《廣韻》奴蟹切《集韻》女蟹切，𠀤音疓。乳也。或作㚷。又《風土歲時記》唐人呼晝睡爲黃嬭。一作妳。又《廣韻》奴禮切，音禰。《博雅》母也。楚人呼母曰嬭。又《廣韻》兒氏切《集韻》忍氏切，𠀤音尒。𡛷謂之嬭。又《集韻》乃計切，泥去聲。女名。

嬮：《廣韻》一鹽切《集韻》於鹽切，𠀤音饜。《說文》好也。一曰和靜也。又於豔切，音厭。嬮嬱，美貌。又《廣韻》於葉切《集韻》益涉切，𠀤音靨。《博雅》好也。又靚娤。

𡣊：《廣韻》胡感切，音頷。𡣊害，惡性也。𡣊應作𡣔。

嬯：《廣韻》徒哀切《集韻》堂來切，𠀤音臺。《說文》遲鈍也，闒嬯亦如之。《長箋》闒嬯，浙省方言曰阿帶，愚戇貌。阿入聲，帶平聲。一曰阿獃。又《集韻》湯來切。同儓。倍儓，隸也。

嬰：《廣韻》於盈切《集韻》伊盈切《正韻》於京切，𠀤音纓。《釋名》人始生曰嬰兒。胷前曰嬰，抱之嬰前，乳養之，故曰嬰。一曰女曰嬰，男曰孩。又《六書故》女首飾也。嬰，所以飾也。《荀子·富國篇》處女嬰寶珠。別作瓔。又加也。《賈誼·治安策》嬰之以芒刃。又觸也。《韓非子·說難》龍喉下逆鱗，嬰之則殺人。又繞也。《後漢·卓茂傳》嬰城者相望。又縈也，絆也。《陸機詩》世網嬰吾身。《張九齡詩》形隨世網嬰。又山名。《隋圖經》嬰山，幷州之主山。又《山海經》金星之山，多天嬰，其狀如龍骨。又九嬰，水火之怪。《淮南子·本經訓》堯使誅九嬰于凶水之上。又盂也。與罌通。《𥠇天子傳》黃金之嬰之屬。又姓。晉季膺之後。別作賏。又《集韻》於慶切，音映。關中謂孩子曰嬰。又於正切，音郢。嬰累，弱也。一曰絆也。

𡣋：《集韻》紕招切，音杓。女字。一曰漢公主名。

嬱：《字彙》同㜞。

嬲：《廣韻》奴鳥切，音嬈。擾也。《嵆康·與山濤書》足下若嬲之不置。《王安石詩》嬲汝以一句，西歸瘦如腊。《又》細浪嬲雪于娉婷。又《集韻》乃老切，音腦。義同。

嬳：《廣韻》憂縛切《集韻》鬱縛切。𠀤同𡤬。作姿態也。《揚子·方言》江南謂之𡜬，山東謂之嬳。又《集韻》屋郭切，音彠。義同。又胡故切，音護。惜也。

𡣌：同嫸。

𡣍：《廣韻》以成切《集韻》《韻會》怡成切《正韻》餘輕切，𠀤音盈。《說文》帝少皥氏之姓。又秦祖柏翳，卽伯益，爲舜主畜，畜多息，賜姓𡣍。又黔𡣍，造化神名。《楚辭·遠遊》召黔𡣍而見之兮，爲余先乎平路。又更𡣍，古善射者。《左思·魏都賦》控弦簡發，妙擬更𡣍。又𡣍女，名弄玉，秦𥠇公女。《列仙傳》𡣍女好簫，簫史善吹簫，𥠇公以弄玉配之。又齊地名。《左傳·哀十五年》公孫宿以其兵入于𡣍。又解也。《禮·月令》天地始肅，不可以𡣍。又滿也，餘也，與盈通。《爾雅·釋天》春爲發生，夏爲長𡣍。《史記·天官書》歲星𡣍縮。又端也。《史記·趙世家》命乎命乎，曾莫我𡣍。《註》言命當貴盛，人莫知其端也。又地名也。《周語》反及𡣍內布憲施舍於百姓。註：𡣍內，地名。考證：〔《左思·魏都賦》控弦一發。〕謹照原文改控弦簡發。〔《左傳·哀十五年》公孫宿以其甲兵入于𡣍。〕謹照原文甲兵改兵。〔與嬀通。《周語》反及𡣍內，以無射之上宮。《註》𡣍內。同嬀汭。〕謹按周語註無同嬀汭之語，以無射之上宮句文義亦未足，謹改爲地名也。周語反及𡣍內布憲施舍於百姓。註𡣍內，地名。

𡣎：《廣韻》所臻切《集韻》《韻會》疏臻切，𠀤音莘。有𡣎，國名。鯀妃有𡣎氏女，生禹，名女志。一名修已。又有𡣎湯妃，生太丁，𠀤見《前漢·古今人表》。或作姺。考證：〔前漢古今人物表〕謹照原書省物字。

𡣏：《字彙補》七含切，音參。貪也。

嬵：《字彙補》彌延切，音綿。女字。

𡣐：《篇海類編》同鞉。

㜯：《集韻》虛其切，音煕。《說文》悅樂也。一曰婦人賤稱。

𡣑：《集韻》嬪古作𡣑。註詳本畫。

𡣒：《集韻》同娖。

𡣪：同適。《元包經》隨女有𡣪。《註》出而從夫也。

嬸：《廣韻》《集韻》《韻會》《正韻》𠀤式荏切，音審。俗呼叔母曰嬸。又呼夫之弟婦亦曰嬸。

嬹：《廣韻》《集韻》𠀤許應切，興去聲。《說文》悅也。又《集韻》虛陵切，音興。義同。一曰女字。

嬺：同嫟。《宋玉·神女賦》澹幽靜其愔嬺。又女名。《列女傳》梁有婦人嬺。

㜰：《廣韻》以灼切《集韻》弋灼切，𠀤音藥。美貌。又《廣韻》書藥切《集韻》式灼切，𠀤音鑠。義同。

𡣫：同嫼。

𡣬：《廣韻》於緣切《集韻》《正韻》縈緣切，𠀤音娟。《說文》好也。一曰蛾眉貌。《鐘鼎文》𡙷乃願字，加女爲𡣬，以二目斜視也。又柔屈貌。《司馬相如·上林賦》柔撓𡣬𡣬。又《廣韻》迂權切《集韻》紆權切，𠀤音潫。義同。又好也，蛾眉也。又《集韻》縈元切，音淵。𡣬𡣬，美容貌。又逶關切，音灣。媚也。又於袁切，音鴛。𡣬姍，美也。又嬽，同。

𡣭：《集韻》兩舉切。同儢，𡣭𡣭，心不欲爲也。

𡣮：《集韻》七蓋切，音蔡。女字。

𡣯：《集韻》子列切，音𧓷。好也。

嬻：《唐韻》《集韻》𠀤徒谷切，音獨。《說文》媟嬻也。《周語》𨻰侯棄其伉儷，而淫于夏氏，不亦嬻姓矣乎。別作嬻。

㜱：《集韻》職日切，音質。女字。

嬼：《廣韻》《集韻》𠀤力久切，音柳。嫠婦也。又力救切，音溜。《埤蒼》妖也。又《集韻》力求切，音留。美也。

𡣰：《集韻》同嬙。

𡣱：《說文》嬛本字。

㜲：《正字通》俗𡣍字。

𡣽：《集韻》余廉切，音閻。女字。

㜳：《廣韻》戸乖切《集韻》乎乖切，𠀤音懷。安和也。

嬾：《唐韻》洛旱切。怠也。一曰臥也。女性多怠，故从女。◎按與懶同。又讀平聲。《蘇軾·次毛滂詩》芋火對嬾殘。《註》嬾，讀若闌。

𡣾：《集韻》先彫切，音蕭。女字。

嬿：《廣韻》《集韻》𠀤伊甸切，音晏。美也。又《集韻》於殄切，音蝘。嬿婉，安順貌。又因連切，音烟。女字。通作燕。

㜴：《正字通》俗瞢字。

𡣿：《字彙補》古文襄字。註詳衣部十一畫。

𡤀：《集韻》妘古作𡤀。註詳四畫。

𡤁：《集韻》嬪古作𡤁。註詳十四畫。

孀：《廣韻》色莊切《集韻》《韻會》《正韻》師莊切，𠀤音霜。嫠婦曰孀。《崔瑗淸·河王誄》惠于媰孀。又《集韻》色壯切，霜去聲。義同。考證：〔《王瑗淸·河王誄》惠于媰孀。〕謹按廣韻媰字註作崔子玉卽崔瑗也。王瑗改崔瑗。

𡤎：《集韻》孚萬切，音娩。匹耦也。《字彙》作㛯，一曰兔子，𠀤非。

孁：《廣韻》《集韻》𠀤郞丁切，音靈。《說文》女字。

㜷：《廣韻》武移切《集韻》民𤰞切。𠀤同𡝡。齊人呼母曰㜷，李賀稱母曰阿㜷。又《集韻》緜批切，音迷。義同。又息淺切，音𤣗。女字。

𡤏：《正字通》俗媟字。

孂：《唐韻》居夭切《集韻》舉夭切，𠀤音嬌。《說文》竦身貌。又《集韻》矩鮪切，音簋。又苦糺切，謳上聲。又兼忝切，音䭑。義𠀤同。又訖得切，音𦑜。束也。

㜸：《正字通》俗孼字，凡孼子婢妾，皆謂之㜸。又妖㜸。《說文》衣服草木歌謠之怪，謂之妖。禽獸蟲蝗之怪，謂之㜸。亦作蠥。㜸字从辥作。

孃：《唐韻》汝陽切《集韻》如陽切，𠀤音穰。《說文》煩擾也。一曰肥大也。又《集韻》奴當切，音囊。又汝兩切，音壤。義𠀤同。又同娘。《古樂府》不聞耶孃哭子聲。

孄：《集韻》同嬾。

孅：《唐韻》息廉切《集韻》《韻會》《正韻》思廉切，𠀤音韱。《說文》銳細也。與纖通。《前漢·食貨志》古之治天下，至孅至悉。《王吉傳》孅介有不具者。又弱也。《司馬相如·上林賦》嫵媚孅弱。又人名。孅阿，古善御者。《司馬相如·子虛賦》孅阿爲御。又《集韻》千廉切，音韱。孅趨，巧佞也。《史記·日者傳》季主曰：公所謂賢者，皆可羞，𤰞疵而前，孅趨而言。

𡤘：《正字通》俗嬭字。

孇：《集韻》疎江切，音雙。女字。

孈：《唐韻》移尒切《集韻》演尒切，𠀤音酏。《說文》愚贛多態。又北方神名。《王逸·九思》回朅兮北逝，遇神孈兮宴娭。又《廣韻》以水切《集韻》愈水切，𠀤音唯。又胡卦切，音畫。又呼恚切，音毀。義𠀤同。一曰過也。又《集韻》山垂切，音䪎。又翾規切，音睢。又尹捶切，音䔺。又羽委切，音蔿。義𠀤同。

𡤙：《集韻》昵洽切，音𦣀。𡤙𡤙，美貌。

孉：《集韻》同婘。

㜹：《集韻》權俱切，音劬。蠻峒歌。又烏侯切，音謳。巴人歌。

𡤚：《說文》嫖本字。

𡤛：《篇海類編》止兗切，音囀。女名。

𡤡：《集韻》同婘。

㜺：《唐韻》《集韻》𠀤則旰切，音贊。《說文》白好也。

𡤢：《集韻》良何切，音羅。女字。

孊：《廣韻》文被切《集韻》母被切，𠀤音靡。女字。漢許皇后𡛷孊。又修孊，婦官名。漢廣川王幸姬望卿，爲修孊夫人，主繒帛。

孋：《廣韻》呂支切《集韻》《韻會》鄰知切，𠀤音離。戎國名。孋戎，在京兆新豐縣，其君姬姓。《史記·晉世家》獻公所獲孋戎之女曰孋姬。左傳、晉語通作驪。又姓。漢淮南相孋仲仁。又《集韻》郞計切，音麗。美也。

孌：〔古文〕𡢛《唐韻》力兗切《集韻》《韻會》力轉切《正韻》盧轉切，𠀤音臠。婉孌，美好貌。《詩·曹風》婉兮孌兮。又從也。又順也，慕也。《詩·小雅》思孌季女逝兮。又《廣韻》力眷切《集韻》《韻會》《正韻》龍眷切，𠀤音戀。義同。別作㜻。又《集韻》盧九切，音鸞。女字。又謨還切，音蠻。義同。

𡤣：《五音集韻》同孌。

𡤤：《字彙補》與鑠同。《漢郭亮𥓓》於𡤤我君。

孍：《集韻》魚杴切，音嚴。女字。又魚檢切，音儼。莊也，靜也。

𡤫：《廣韻》苦加切《集韻》丘加切，𠀤音㤉。㝞𡤫，女作姿態也。㝞音鴉。

𡤬：《集韻》同嬳。一曰惜也。

孎：《集韻》朱欲切，音燭。《說文》謹也。又殊玉切，音蜀。女字。又珠玉切，音𢺡。嫡𢺡，女謹順貌。又測角切，音齪。義同。一曰善也。與娕𡣒𨃢娖通。又《廣韻》《集韻》𠀤竹角切，音琢。義同。

孏：《集韻》同嬾。《後漢·王丹傳》每歲農時，丹載酒肴，於田閒候勤者勞之，其墯孏者恥不致。丹皆兼功自厲。考證：〔《後漢·王丹傳》每歲農時，丹載酒肴，田間勤苦者勞之，其惰孏者恥不致。〕謹照原文田間上增於字。勤苦改候勤。惰改墯。恥改恥。致改致。下增丹皆兼功自厲六字以足文義。

𡤮：《正字通》嫸本字。

𡤯：《集韻》同嫘。《篇海類編》音雷。又音累。

㜻：《集韻》同孌。

㜼：《集韻》同姪。

