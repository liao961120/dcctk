長：〔古文〕镸𨱗𠤐𠑷𠔊𠑻𠑿𡕣《唐韻》《集韻》直良切《正韻》仲良切，𠀤音場。《增韻》短之對也。《孟子》今交九尺四寸以長。《前漢·田橫傳》尺有所短，寸有所長。又久也。《詩·商頌》濬哲維商，長發其祥。《箋》長，猶久也。《老子·道德經》天地所以能長且久者，以其不自生，故能長生。又遠也。《詩·魯頌》順彼長道，屈此羣醜。《箋》長，遠也。《古詩》道路阻且長。又常也。《陶潛·歸去來辭》門雖設而長關。《李商隱詩》風雲長爲護儲胥。又大也。《世說新語補》願乗長風，破萬里浪。又善也。《晉書·樂廣傳》論人必先稱其所長。《唐書·韓琬傳》文藝優長。又《博雅》長，挾也。又《吳語》孤敢不順從君命，長弟許諾。《註》長弟，猶云先後也。又星名。《博雅》太白謂之長庚。《詩·小雅》東有啓明，西有長庚。《傳》日旦出，謂明星爲啓明。日旣入，謂明星爲長庚。又宮名。《班固·西都賦》北彌明光而亙長樂。《謝朓·怨情詩》掖庭聘絕國，長門失歡宴。《註》長門，漢𨻰皇后所居。又地名。《玉海》長安，本關中地，西漢建都于此，後因謂天子所都爲長安。又山名。《說林》公見東陽長山，曰：何其坦迤。《金史·禮志》有司言，長白山在興王之地，禮合尊崇。又國名。《山海經》有鹽長之國。又獸名。《山海經》有獸焉，其狀如禺，而四耳，其名長右。又草名。《爾雅·釋草》長楚，銚芅。《疏》長楚，一名銚芅。又姓。《左傳·僖二十八年》甯子先長牂守門。《註》長牂，衞大夫。又仲長，複姓。又長乗，神名。《山海經·郭璞贊》九德之氣，是生長乗。人狀犳尾，其神則凝。妙物自潛，世無得稱。又《韻會》《正韻》𠀤展兩切，音掌。孟也。《易·乾卦》元者，善之長也。《疏》元爲施生之宗，故言元者善之長也。《戰國策》君長齊奚以薛爲。《註》長，雄長之長。又齒高也。《書·伊訓》立愛惟親，立敬惟長。《禮·曲禮》年長以倍，則父事之。十年以長，則兄事之。五年以長，則肩隨之。又位高也。《書·益稷》外薄四海，咸建五長。《傳》言至海諸侯五國，立賢者一人爲方伯，謂之五長，以相統治。《釋文》五長，衆官之長。又《周禮·天官·大宰》乃施則于都鄙，而建其長。《註》長謂公卿大夫，王子弟之食采邑者。又進也。《易·泰卦》君子道長，小人道消也。又生長也。《孟子》苟得其養，無物不長。又長養之也。《前漢·董仲舒傳》陽常居大夏，而以生育養長爲事。又《詩·大雅》克明克類，克長克君。《箋》敎誨不倦曰長。又官名。《左傳·襄十一年》秦庶長鮑庶長武帥師伐晉，以救鄭。《註》庶長，秦爵也。又縣名。《左傳·襄十八年》夏，晉人執衞行人石買于長子。《註》長子縣，屬上黨郡。又《集韻》《韻會》《正韻》𠀤直亮切，音仗。《集韻》度長短曰長。又《集韻》餘也。《正韻》多也，宂也，剩也。《論語》長一身有半。《世說新語》平生無長物。《陸機·文賦》故無取乎宂長。又《正韻》知亮切，音障。增盛也。《韓愈詩》得時方長王。考證：〔《杜甫詩》風雲長爲護儲胥。〕謹按籌筆驛詩爲李商隱作。杜甫改李商隱。〔《周禮·大冢宰》乃施則于都鄙，而建其長。〕謹照原書大冢宰改大宰。

镸：《字彙》古文長字。註詳上。《正字通》長字在旁之文，髟髮諸字从此。

𨱗：《集韻》長古作𨱗。註詳上。◎按字彙𨱗字下尚有𠤐字，訓古文長字。《正字通》云：說文、集韻古文長字俱作𠑷，無有作𠤐者，字彙或另有據，但字形亦不應入長部。今移入𠤎部，此刪。

𨱙：《字彙補》丘敦切，音坤。𨱙屯，醜牛貌。《淮南子·說山訓》𨱙屯犁牛，旣𢱃以㹋，決鼻而羈，生子而犧。㹋原字从扌作。

镹：《集韻》已有切，音久。長也。

𨱚：《字彙》杜翫切，音段。投物也。

𨱛：《字彙》詳容切，音松。燕云長也。《正字通》俗䯳字。

𨱜：《集韻》翹移切，音祗。長𨱜，國名。其人髮長於身。

𨱝：《字彙》以長切，音養。舉也。又徒亂切，音段。出《釋典》。

镺：《廣韻》《集韻》𠀤烏浩切，音媼。《博雅》镺，長也。《左思·吳都賦》爾乃地勢坱圠，卉木镺蔓。《註》镺，長也。又《廣韻》烏到切，音奧。義同。

𨱞：《漢隷分音》與髦同。

𨱦：《字彙》都到切，音倒。長貌。

𨱧：《集韻》伊鳥切，音杳。𨱧䦊長而不勁。

𨱨：《正字通》髳字之譌。

镻：《集韻》徒結切，音絰。《爾雅·釋魚》镻蝁。《註》蝮屬，大眼，最有毒。今淮南人呼蝁子。考證：〔《爾雅·釋魚》镻蠻。〕謹照原文镻蠻改镻蝁。

䦈：《集韻》咨邪切，音𧪰。與𨲠同。通作嗟。山名。在東海。《山海經》𨲠丘。《註》或作䦈。〇按集韻古文嗟字作𨲠。玉篇又以䦈字作古文𨲠字，疑誤。又《集韻》子我切，音左。丘名。

𨱩：《正字通》镺字之譌。

𨱳：《字彙》與髮同。《郭忠恕·答英公書》鶴𨱳半生，猿心久死。

𨱴：《字彙》同路。

䦊：《集韻》乃了切，音褭。𨱧䦊，長而不勁。又《字彙補》淮南子水行用舟，沙行用䦊。呂氏春秋，䦊作鳩。楊愼曰：按镸字蓋从髟省，似有毛毳之物，恐如今之山東皮幫鞋，漏水不漏沙之義。

𨱵：《集韻》乃老切，音匘。镺𨱵，長貌。又《五音集韻》徒到切，音導。又那到切，音腝。義𠀤同。

𨱶：《正字通》俗𨱵字。

𨱷：《說文長箋》同镻。

𨲀：《字彙》魚列切，音孽。長也。

𨲁：《字彙》七四切，音次。漆塗器。

𨲂：《五音集韻》奴鳥切，音嬲。𨱧𨲂，長而不勁。◎按音義與䦊字同，未審孰是。

𨲇：《字彙》將容切，音宗。亂髮也。《正字通》俗鬉字。

𨲈：《字彙》竹律切，諄入聲。髣也。

𨲉：《字彙》吐火切，音妥。好髮貌。又都火切，音朶。與鬌同。又《集韻》唐武后所作聖字。◎按《集韻》譌引。詳後𨲢字註。

𨲊：《集韻》魚旰切，音岸。長大也。

𨲋：《字彙》必迷切，音𤰞。冠飾。

𨲌：《字彙》除庚切，音棖。髮亂貌。

镼：《正字通》渠勿切，音屈。《後漢·光武紀》諸于繡镼。《註》字書無镼字，續漢書作䘿，音其物反。揚雄方言曰：襜褕，其短者，自關而西謂之䘪䘿。郭註，俗名䘿掖。據此卽是諸于上加繡䘿，如今之半臂也。《廣記》韓晉公見少年單練𩭪。《酉陽雜俎》作镼。

𨲓：《集韻》所景切，生上聲。長貌。

𨲔：《字彙》與𨲇同。

𨲕：《字彙補》都果切，音朶。《博雅》𨲕，盡也。

𨲞：《正字通》他歷切，音剔。《揚子·太𤣥經》兼貝以役，往益來𨲞。《註》𨲞，憂也。言王道微弱貨貝爲市，日以侵折，下不奉上，故致憂。又除也。《揚子·太𤣥經》陽氣傷𨲞，隂無救瘣，物則平易。《註》陽氣上升，𨲞除瘣病，萬物平易。

𨲟：《字彙》餘封切，音容。飾也。

𨲠：《集韻》嗟古作𨲠。註詳口部十畫。《爾雅·釋詁》嗟咨，𨲠也。《註》今河北人云𨲠嘆。《揚子·太𤣥經》極樂之幾，不移日而悲，則哭泣之𨲠資。《註》𨲠音嗟。𨲠資，哀貌。又丘名。《山海經》𨲠丘爰有遺玉。《註》𨲠音嗟。或作䦈。

𨲡：《字彙》同髻。

𨲢：《字彙補》武則天所製聖字。見《大周泰山𥓓》。又《後山叢談》作𨲚。《集韻》作𨲉，疑誤。𨲢字从𠙻（古文王）主长。又𨲚字原作髟下主。

䦋：《玉篇》午刀切，音敖。長大貌。

𨲧：《字彙》倉紅切，音蓯。髮亂貌。

𨲨：《字彙》與鏟同。

𨲩：《字彙補》與鬘同。花𨲩，南方婦人首飾也。出古音駢字。

镽：《類篇》朗鳥切，音了。《博雅》镽𨲭，長也。又《集韻》憐蕭切，音聊。《埤蒼》細長也。

𨲭：《類篇》巨夭切，喬上聲。镽𨲭，長也。

𨲮：《集韻》郞刀切，音勞。𨲮䦋，長貌。

𨲯：《字彙》咨登切，音增。編髮繩。

𨲳：《廣韻》女容切，音醲。多也。

𨲸：《字彙》女耕切，音寧。𨲌𨲸。

镾：《唐韻》《集韻》𠀤民𤰞切。《說文》長久也，今作彌。

𨲻：《類篇》遭哥切，佐平聲。與嗟同。《周易王肅本》大耋之𨲻。

𨲼：《篇海》同镾。

𨳀：《類篇》奴弔切，溺去聲。柔長也。

𨳁：《字彙》丑容切，音冲。直也。

