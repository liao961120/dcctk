*上蜀王

封章才達冕旒前，黜詔俄離玉座端。二亂豈由明主用，五危終被佞臣彈。西巡鳳府非為固，東播鑾輿卒未安。

諫疏至今如可在，誰能更與讀來看。

*詠雨

亢陽今已久，嘉雨自雲傾。一點不斜去，極多時下成。

*楊岐山

逗竹穿花越幾村，還從舊路入雲門。翠微不閉樓臺出，清吹頻回水石喧。天外鶴歸松自老，岩間僧逝塔空存。

重來白首良堪喜，朝露浮生不足言。

*吹笙引

媧皇遺音寄玉笙，雙成傳得何淒清。丹穴嬌雛七十只，一時飛上秋天鳴。水泉迸瀉急相續，一束宮商裂寒玉。

旖旎香風繞指生，千聲妙盡神仙曲。曲終滿席悄無語，巫山冷碧愁雲雨。

*鴻門宴

寰海沸兮爭戰苦，風雲愁兮會龍虎。四百年漢欲開基，項莊一劍何虛舞。殊不知人心去暴秦，天意歸明主。

項王足底踏漢土，席上相看渾未悟。

*玉樹曲

陳宮內宴明朝日，玉樹新妝逞嬌逸。三閣霞明天上開，靈鼉振擂神仙出。天花數朵風吹綻，對舞輕盈瑞香散。

金管紅弦旖旎隨，霓旌玉佩參差轉。璧月夜滿樓風輕，蓮舌泠泠詞調新。當行狎客盡持祿，直諫犯顏無一人。

歌舞未終樂未闋，晉王劍上粘腥血。君臣猶在醉鄉中，一面已無陳日月。聖唐禦宇三百祀，濮上桑間宜禁止。

請停此曲歸正聲，願將雅樂調元氣。

*苦熱行

祝融南來鞭火龍，火旗焰焰燒天紅。日輪當午凝不去，萬國如在洪爐中。五嶽翠幹雲彩滅，陽侯海底愁波竭。

何當一夕金風發，為我掃卻天下熱。

*暑日題道邊樹

火輪迸焰燒長空，浮埃撲面愁朦朦。羸童走馬喘不進，忽逢碧樹含清風。清風留我移時住，滿地濃陰懶前去。

卻歎人無及物功，不似團團道邊樹。

*紅薔薇歌

紅霞爛潑猩猩血，阿母瑤池曬仙纈。晚日春風奪眼明，蜀機錦彩渾疑黦。公子亭台香觸人，百花懡cM無精神。

苧羅西子見應妒，風光占斷年年新。

*刺桐花

南國清和煙雨辰，刺桐夾道花開新。林梢簇簇紅霞爛，暑天別覺生精神。穠英鬥火欺朱槿，棲鶴驚飛翅憂燼。

直疑青帝去匆匆，收拾春風渾不盡。

*贈蒼溪王明府有文在手曰長生

執手長生在，人皆號地仙。水雲真遂性，龜鶴足齊年。

但以酒養氣，何言命在天。況無婚嫁累，應拍尚平肩。

*逢道者神和子

珍重神和子，聞名五十年。童顏終不改，綠發尚依然。

酒裏消閒日，人間作散仙。長生如可慕，相逐隱林泉。

*送友人歸閩

東南歸思切，把酒且留連。再會知何處，相看共黯然。

猿啼梨嶺路，月白建溪船。莫戀家鄉住，酬身在少年。

*春草碧色

習習東風扇，萋萋草色新。淺深千里碧，高下一時春。

嫩葉舒煙際，微香動水濱。金塘明夕照，輦路惹芳塵。

造化功何廣，陽和力自均。今當發生日，瀝懇祝良辰。

*夢仙謠三首

前程漸覺風光好，琪花片片粘瑤草。

有人遺我五色丹，一粒吞之後天老。

青童遞酒金觴疾，列坐紅霞神氣逸。

笑說留連數日間，已是人間一千日。

瑤台絳節遊皆遍，異果奇花香撲面。

松窗夢覺卻神清，殘月林前三兩片。

*後魏行

力微皇帝謗天嗣，太武兇殘人所畏。

一朝羖qj飛上天，子孫盡作河魚餌。

*秋

蟬噪古槐疏葉下，樹銜斜日映孤城。

欲知潘鬢愁多少，一夜新添白數莖。

*燕

海燕雙飛意若何，曲梁嘔嘎語聲多。

茅簷不必嫌卑陋，猶勝吳宮爇爾窠。

*牡丹

牡丹妖豔亂人心，一國如狂不惜金。

曷若東園桃與李，果成無語自垂陰。

*古意二首

屈子生楚國，七雄知其材。介潔世不容，跡合藏蒿萊。

道廢固命也，瓢飲亦賢哉。何事葬江水，空使後人哀。

魏禮段幹木，秦王乃止戈。小國有其人，大國奈之何。

賢哲信為美，兵甲豈雲多。君子戰必勝，斯言聞孟軻。

*哭方玄英先生

牛鬥文星落，知是先生死。湖上聞哭聲，門前見彈指。

官無一寸祿，名傳千萬里。死著弊衣裳，生誰顧朱紫。

我心痛其語，淚落不能已。猶喜韋補闕，揚名薦天子。

*句

仕宦類商賈，終日常東西。

*投節度邢公

西風昨夜墜紅蘭，一宿郵亭事萬般。無地可耕歸不得，有恩堪報死何難。流年怕老看將老，百計求安未得安。

一卷新書滿懷淚，頻來門館訴饑寒。

*賀趙觀文重試及第

一枝仙桂兩回春。始覺文章可致身。已把色絲要上第，又將彩筆冠群倫。龍泉再淬方知利，火浣重燒轉更新。

今日街頭看禦榜，大能榮耀苦心人。

*贈道士

簪星曳月下蓬壺，曾見東皋種白榆。六甲威靈藏瑞檢，五龍雷電繞霜都。惟教鶴探丹丘信，不使人窺太乙爐。

聞說葛陂風浪惡，許騎青鹿從行無。

*曉發

貪路貪名須早發，枕前無計暫裴回。才聞雞唱呼童起，已有鈴聲過驛來。衣濕乍驚沾霧露，馬行仍未見塵埃。

朝朝陌上侵星去，待得酬身了便回。

*曉感

曉鼓冬冬星漢微，佩金鳴玉鬥光輝。出門各自爭岐路，至老何人免是非。大道不應由曲取，浮生還要略知機。

故園華表高高在，可得不如丁令威。

*南徐晚望

芳草鋪香晚岸晴，岸頭含醉去來行。僧歸岳外殘鐘寺，日下江邊調角城。入浙孤帆知楚信，過淮疏雨帶潮聲。

如今未免風塵役，寧敢匆匆便濯纓。

*移石

嶙峋一片溪中石，恰稱幽人彈素琴。浪浸多年苔色在，洗來今日碏痕深。磨看粹色何殊玉，敲有奇聲直異金。

不是不堪為器用，都緣良匠未留心。

*瀑布

瀉霧傾煙撼撼雷，滿山風雨助喧豗。爭知不是青天闕，撲下銀河一半來。

*定鼎門

郟鄏城高門倚天，九重蹤跡尚依然。

須知道德無關鎖，一閉乾坤一萬年。

*陳倉驛

錦翼花冠安在哉，雄飛雌伏盡塵埃。

一雙童子應惆悵，不見真人更獵來。

*長城

秦築長城比鐵牢，蕃戎不敢過臨洮。

焉知萬里連雲色，不及堯階三尺高。

*吊秦叟

市西樓店金千秤，渭北田園粟萬鐘。

兒被殺傷妻被虜，一身隨駕到三峰。

*雲

盡日看雲首不回，無心都大似無才。

可憐光采一片玉，萬里晴天何處來。

*鶴

欲洗霜翎下澗邊，卻嫌菱刺汙香泉。

沙鷗浦雁應驚訝，一舉扶搖直上天。

*句

相逢多是醉醺然，應有囊中子母錢。

有興欲沽紅麴酒，無人同上翠旌樓。

星斗離披煙靄收，玉蟾蜍耀海東頭。

鹿胎冠子水晶簪，長嘯欹眠紫桂陰。

躞蹀馬搖金絡腦，嬋娟人墜玉搔頭。

狂歌放飲渾成性，知道逍遙出俗籠。

除卻洛陽才子後，更誰封恨吊懷沙。

蓮浦浪澄堪倚釣，柳堤風暖好垂鞭。

上馬等閒銷白日，出門輕薄倚黃金。

淨名方丈雖然病，曼倩年涯未有多。

*代寄邊人

君去不來久，悠悠昏又明。片心因卜解，殘夢過橋驚。

聖澤如垂餌，沙場會息兵。涼風當為我，一一送砧聲。

*江南清明

吳山楚驛四年中，一見清明一改容。旅恨共風連夜起，韶光隨酒著人濃。延興門外攀花別，採石江頭帶雨逢。

無限歸心何計是，路邊戈甲正重重。

*題宛陵北樓

雨來風靜綠蕪蘚，憑著朱闌思浩然。人語獨耕燒後嶺，鳥飛斜沒望中煙。松梢半露藏雲寺，灘勢橫流出浦船。

若遣謝宣城不死，必應吟盡夕陽川。

*寄進士崔魯范

洛陽才子舊交知，別後干戈積詠思。百戰市朝千里夢，三年風月幾篇詩。山高雁斷音書絕，穀背鶯寒變化遲。

會待路寧歸得去，酒樓漁浦重相期。

*雲

片片飛來靜又閑，樓頭江上複山前。

飄零盡日不歸去，點破清光萬里天。

*句

護犢橫身立，逢人揭尾跳。

*遊九鯉湖

汗漫乘春至，林巒霧雨生。洞莓黏屐重，岩雪濺衣輕。

窟宅分三島，煙霞接五城。卻憐饒藥物，欲辨不知名。

