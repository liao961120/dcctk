*晨興

晨起竹軒外，逍遙清興多。早涼生戶牖，孤月照關河。

旅食甘藜藿，歸心憶薜蘿。一尊如有地，放意且狂歌。

*題莒潭安閩院

祧宗營祀舍，幽異勝珠林。名士穿雲訪，飛禽傍竹吟。

窗含孤岫影，牧臥斷霞陰。景福滋閩壤，芳名亙古今。

*華下霽後曉眺

結茅幽寂近禪林，霽景煙光著柳陰。千嶂華山雲外秀，萬重鄉思望中深。老嫌白髮還偷鑷，貧對春風亦強吟。

花畔水邊人不會，騰騰閒步一披襟。

*喜弟承檢登科

兩篇佳句敵瓊瑰，憐我三清道路開。荊璞獻多還得售，桂堂恩在敢輕回。花繁不怕尋香客，榜到應傾賀喜杯。

知爾苦心功業就，早攜長策出山來。

*蒙閩王改賜鄉里

鄉名文秀裏光賢，別向鈞台造化權。閥閱便因今日貴，德音兼與後人傳。自從受賜身無力，向未酬恩骨肯鐫。

歸闕路遙心更切，不嫌扶病倚旌旃。

*訪建陽馬驛僧亞齊

蕭蕭風雨建陽溪，溪畔維舟訪亞齊。一軸新詩劍潭北，十年舊識華山西。吟魂惜向江村老，空性元知世路迷。

應笑乘軺青瑣客，此時無暇聽猿啼。

*題景祥院

一溪拖碧繞崔嵬，瓶缽偏宜向此隈。農罷樹陰黃犢臥，齋時山下白衣來。松多往日門人種，路是前朝釋子開。

三卷貝多金粟語，可能心煉得成灰。

*寄舍弟承裕員外

江花岸草晚萋萋，公子王孫思合迷。無主園林饒採伐，忘情鷗鳥恣高低。長江月上魚翻鬣，荒圃人稀獺印蹄。

何事斜陽再回首，休愁離別峴山西。

*文明殿受冊封閩王

龍墀班聽漏聲長，竹帛昭勳撲禦香。鳴佩洞庭辭帝主，登車故里冊閩王。一千年改江山瑞，十萬軍蒙雨露光。

吟寄短篇追往事，留文功業不尋常。

*禦命歸鄉，蒙賜錦衣

九重宣旨下丹墀，面對天顏賜錦衣。中使擎來三殿曉，寶箱開處五雲飛。德音耳聆君恩重，金印腰懸己力微。

更待臨軒陳鼓吹，星軺便指故鄉歸。

*奉使封閩王歸京洛

泥緘紫誥禦恩光，信馬嘶風出洛陽。此去願言歸梓裏，預憑魂夢展維桑。客程回首瞻文陛，驛路乘軺憶故鄉。

指日還家堪自重，恩榮晝錦賀封王。

*奉使封王，次宜春驛

微宦淹留鬢已斑，此心長憶舊林泉。不因列土封千乘，爭得銜恩拜二天。雲斷自宜鄉樹出，月高猶伴客心懸。

夜來夢到南臺上，遍看江山勝往年。

*甲子歲銜命到家至榕城冊封次日閩王降旌旗于新豐…餞別

登庸樓上方停樂，新市堤邊又舉杯。正是離情傷遠別，忽聞台旨許重來。此時暫與交親好，今日還將簡冊回。

爭得長房猶在世，縮教地近釣魚臺。

*寄示兒孫

力學燒丹二十年，辛勤方得遇真仙。便隨羽客歸三島，旋聽霓裳適九天。得路自能酬造化，立身何必戀林泉。

予家藥鼎分明在，好把仙方次第傳。

*天佑元年以右拾遺使冊閩王而作

蓬萊宮闕曉光勻，紅案舁麻降紫宸。鸞奏八音諧律呂，鳳銜五色顯絲綸。蕭何相印鈞衡重，韓信齋壇雨露新。

得侍丹墀官異寵，此身何幸沐恩頻。

*漢上登舟憶閩

漢皋亭畔起西風，半掛征帆立向東。久客自憐歸路近，算程不怕酒觴空。參差雁陣天初碧，零落漁家蓼欲紅。

一片歸心隨去棹，願言指日拜文翁。

*對雨述懷示弟承檢

淋淋霎霎結秋霖，欲使秦城歎陸沈。曉勢遮回朝客馬，夜聲滴破旅人心。青苔重疊封顏巷，白髮蕭疏引越吟。

不有惠連同此景，江南歸思幾般深。

*題壺山

井邑斜連北，蓬瀛直倚東。秋高岩溜白，日上海波紅。

*題故居

一為鵝子二連花，三望青湖四石斜。

惟有嶺湖居第五，山前卻是宰臣家。

*題槐

雨中妝點望中黃，句引蟬聲送夕陽。

憶昔當年隨計吏，馬蹄終日為君忙。

*擢進士

霓旌引上大羅天，別領新銜意自憐。

蝴蝶流鶯莫先去，滿城春色屬群仙。

*擢探花使三首

洪崖差遣探花來，檢點芳叢飲數杯。

深紫濃香三百朵，明朝為我一時開。

九重煙暖折槐芽，自是升平好物華。

今日始知春氣味，長安虛過四年花。

探花時節日偏長，恬淡春風稱意忙。

每到黃昏醉歸去，紵衣惹得牡丹香。

*書齋謾興二首

池塘四五尺深水，籬落兩三般樣花。

過客不須頻問姓，讀書聲裏是吾家。

官事歸來衣雪埋，兒童燈火小茅齋。

人家不必論貧富，惟有讀書聲最佳。

*辭閩王歸朝寄倪先輩

時人莫訝再還鄉，簡冊分明劍佩光。

駟馬高車太常樂，登庸門下憶賢良。

*曉望

清霜散漫似輕嵐，玉闕參差萬象涵。

獨上秦台最高處，舊山依約在東南。

*萬壽寺牡丹

爛熳香風引貴游，高僧移步亦遲留。

可憐殿角長松色，不得王孫一舉頭。

*松

倚澗臨溪自屈蟠，雪花銷盡蘚花幹。

幽枝好折為談柄，入手方知有歲寒。

*柳

斜拂中橋遠映樓，翠光駘蕩曉煙收。

洛陽才子多情思，橫把金鞭約馬頭。

高出營門遠出牆，朱闌門閉綠成行。

將軍宴罷東風急，閑襯旌旗簇畫堂。

彭澤先生酒滿船，五株栽向九江邊。

長條細葉無窮盡，管領春風不計年。

煬帝東遊意緒多，宮娃眉翠兩相和。

一聲水調春風暮，千里交陰鎖汴河。

纏繞春情卒未休，秦娥蕭史兩相求。

玉句闌內朱簾卷，瑟瑟絲籠十二樓。

*隋堤柳

春半煙深汴水東，黃金絲軟不勝風。

輕籠行殿迷天子，拋擲長安似夢中。

*句

煙蘿況逼神仙窟，丹灶還應許獨尋。（《贈黃璞》，見《福州志》）

