毋：《唐韻》武扶切《集韻》《韻會》《正韻》微夫切，𠀤音無。《說文》止之也。其字从女，內有一畫，象姦之形。禁止之，勿令姦。《禮·曲禮》毋不敬。《註》毋，止之辭。古人云：毋，猶今人言莫也。又《儀禮·士相見禮》毋上于面，毋下于帶。《鄭註》古文毋爲無。《賈公彥疏》今不从者。《說文》云毋，禁辭，故不从有無之無也。又將毋、毋乃，皆發問之辭，與無通。《韓詩外傳》客有見周公者，曰：入乎將毋。公曰：請入。坐乎將毋。公曰：請坐。言乎將毋。公唯唯。又姓。《廣韻》毋丘或爲毋氏。又漢複姓，八氏。《漢書·貨殖傳》有毋鹽氏，巨富，齊毋鹽邑大夫之後。漢有執金吾東海毋將隆、將作，大匠毋丘興。《風俗通》有樂安毋車伯奇，爲下邳相，有主簿步邵南，時人稱毋車府君步主簿。《何氏姓苑》云有毋終氏，《左傳》魯大夫兹毋還、晉大夫綦毋張，《漢書》有巨毋霸，王莽改爲巨毋氏。又甯毋，地名。《穀梁傳》作寧毋。毋音無。又茂后反。《公羊傳》音同。又《集韻》《韻會》𠀤迷浮切，音謀。毋追，夏后氏緇布冠名。《禮·郊特牲》毋追，夏后氏之道也。又《集韻》罔甫切，音武。與䳇、鵡同。鸚䳇，鳥名。或从武，亦省作毋。與父母之母不同。考證：〔《漢書·食貨傳》〕謹照原書食貨傳改貨殖傳。

毌：《唐韻》《集韻》𠀤古丸切，音冠。《說文》穿物持之也。从一橫貫，象寶貨之形。又《廣韻》《集韻》𠀤古玩切，音貫。義同。通作貫。又毌丘，地名。《史記·田完世家》宣公伐衞，取毌丘。《註》索隱曰：毌，音貫。毌丘，古國名。衞之邑。今作毌者，字殘缺耳。正義曰：《括地志》云：故貫城卽古貫國，今名濛澤城，在曹州濟陰縣南。又《字彙補》按《古音畧》貫高之貫音冠，本毌丘，複姓，後去丘爲毌氏。又作貫氏。魏有毌丘儉，今多呼爲父母之母，非也。據此，則毌丘氏當从沽歡切之毌字，不當从微夫切之毋字矣。其誤已久，不可不辨。與毋、母俱別。

母：《唐韻》《廣韻》《正韻》莫厚切《集韻》《韻會》莫後切，𠀤音某。《廣雅》母，牧也。言育養子也。《釋名》冒也，含已生也。《增韻》慕也。嬰兒所慕也。《說文》从女，象懷子形。一曰象乳形。《蒼頡篇》其中有兩點，象人乳形。豎通者卽爲毋。《詩·小雅》母兮鞠我。又天地爲大父母。《書·泰誓》惟天地萬物父母。《易·說卦》乾，天也，故稱乎父。坤，地也，故稱乎母。《蔡邕·獨斷》天子父事天，母事地，兄事日，姊事月。又《老子·道德經》有名萬物之母。又日爲陽德之精，故稱日母。《枚乗·七發》流攬無窮。歸神日母。又元氣之本曰氣母。《莊子·大宗師篇》伏羲得之，以襲氣母。又父母，尊親之詞。《詩·小雅》豈弟君子，民之父母。《禮·表記》使民有父之尊，有母之親。又《揚子·方言》南楚𤄗洭之閒，母謂之媓。《淮南子·說山訓》西家子謂其母曰社。《說文》蜀人謂母曰姐，齊人謂母曰嬭，又曰㜷，吳人曰媒。《眞臘風土記》呼父爲巴駞，呼母爲米。方音不同，皆自母而變。又乳母亦曰母。《越語》生三人，公與之母。又禽獸之牝皆曰母。《孟子》五母雞，二母彘。《前漢·昭帝紀》罷天下亭母馬。《張華·禽經》鷇將生，子呼母應。雛旣生，母呼子應。《蘇軾·仇池筆記》眉州縣有一小佛屋，俗謂之猪母佛。又十母，謂甲乙之屬，十干也。十二支爲十二子。見《史記·律書》。又西王母，神名。見《山海經》。《大戴禮》云：舜時，西王母獻白玉琯。又寶母，所以集寶者。《祥異記》魏生常得一美石，後有胡人見之，曰：此寶母。每月望，設壇海邊上，可以集珠寶。又嶺南有瘴母。《鄭熊·番禺雜記》五羊嶺表見有物自空而下，始如彈丸，漸如車輪，遂四散。人中之卽病，謂之瘴母。又鬼母，神名。《括異記》南海小虞山有鬼母，一產千鬼。朝產之，暮食之。今蒼梧有鬼姑神是也。又凡物之有大小者皆曰子母。《詩·鄭風·盧重環·毛傳》重環，子母環也。《疏》謂大環貫一小環。又錢有子母錢。《周語註》重曰母，輕曰子。子母相通，民乃得所欲。又牛有子母牛。《易·說卦》坤爲子母牛。正義曰：取其多蕃畜而順。又子母竹，今之慈竹也。見《任昉·述異記》。又子母瓜，取收瓜子，故名。見《齊民要術》。又甯母，地名。《春秋·僖七年》公會齊侯，盟于甯母。《後漢·郡國志》山陽郡方與縣有泥母亭，或曰古甯母。又慈母、雨母，皆山名。《丹陽記》江寜縣南三十里有慈母山，生簫管竹。《荆州記》湘東有雨母山。又雲母，扇名。又屛名。《西京雜記》昭陽殿有雲母扇、雲母屛風。又雲母竹，竹之大者。見《郭義恭·廣志》。又《贊寜·筍譜》有雲母筍。又益母、貝母、知母，俱藥草名。蟁母、鴾母，俱鳥名。喜母，蟲名。俱見《爾雅·註疏》。又酒滓謂之酪母，見《本草》。又胡母，複姓。《後漢·獻帝紀》有胡母班。《風俗通》云：胡母，姓，本陳胡公之後，齊宣王母弟，別封母鄕。遠本胡公，近取母邑，故曰胡母氏。又《集韻》蒙晡切《正韻》莫胡切，𠀤音模。熬餌也。《禮·內則》煎醢加黍上，沃以膏，曰淳母。《鄭註》母，讀曰模。模，象也。作此象淳熬。又叶母婢切。音敉。《詩·鄭風》豈敢愛之，畏我父母。叶上杞里。《魯頌》魯侯燕喜，令妻壽母。《蔡邕·崔夫人誄》昔在共姜，陪臣之母。勞謙紡繢，仲尼是紀。

𣫬：《字彙補》莫侯切，音牟。與蒙義同。○按毋有迷浮切一音，當卽毋字之譌。

每：《唐韻》武罪切《集韻》《韻會》母罪切《正韻》莫賄切，𠀤音浼。《增韻》常也，各也，凡也。《三蒼》曰：每，非一定之辭。《詩·小雅》每懷靡及。《莊子·外物篇》聖人躊躇以興事，以每成功。《郭象註》事不遠本，故其功每成。又雖也。《爾雅·釋訓》每有，雖也。《詩·小雅》每有良朋。《箋》言雖有良朋也。又貪也。《前漢·賈誼傳》衆庶每生。《註》孟康曰：每，貪也。《敘傳》致死爲福，每生作旤。又姓。每當時，漢人。見《印藪》。又《廣韻》《集韻》《韻會》《正韻》𠀤莫佩切，音妹。數也。一曰田美也。《左傳·僖二十八年》原田每每。《註》每有枚、昧二音，義同。又《集韻》《正韻》謨杯切《韻會》謀杯切，𠀤音枚。義同。《正字通》《古尚書》昧昧，與梅梅、媒媒、每每通聲。古人以聲狀義類如此。《說文》作𡴋，草盛上出也。从屮母聲。《徐鉉曰》屮則象上出也。隸省作𡴋，今書作每。《毛氏曰》今俗作𣫭，非。

𣫭：俗每字。

毐：《廣韻》於改切《集韻》《韻會》倚亥切，𠀤音唉。《說文》人無行也，一說嫪毐，秦人，以淫坐誅，故世罵淫曰嫪毐。《通雅》嫪毐，音勞靄。又《廣韻》烏開切《集韻》於開切，𠀤音哀。義同。又《玉篇》古文娭字。

毑：《集韻》姐古作毑。註詳女部五畫。又《集韻》子我切，音左。《博雅》毑𡠚，母也。

毒：〔古文〕𦸕𧉉《唐韻》《廣韻》《集韻》《類篇》《韻會》𠀤徒沃切，音碡。《博雅》惡也。一曰害也。《書·盤庚》惟汝自生毒。《禮·緇衣》惟君子能好其正，小人毒其正。又深害曰漸毒。《莊子·胠篋篇》漸毒頡滑。又痛也，苦也。《詩·大雅》民之貪亂，寧爲荼毒。《後漢·蘇章傳》分骸斷首，以毒生者。《註》毒，苦也。又恨也。《馮衍·顯志賦》惡叢巧之亂世兮，毒縱橫之敗俗。《註》毒，恨也。《後漢·袁紹傳》令人憤毒。又藥名。《周禮·天官·醫師》掌醫之政令，聚毒藥以供醫事。《鄭註》毒藥，藥之辛苦者。藥之物恆多毒。又《瘍醫》凡療瘍，以五毒攻之。《註》今醫方有五毒之藥，作之合黃堥，置石膽、丹砂、雄黃、礜石、慈石其中，燒之三日三夜，取以注創，惡肉破骨則盡出。又魚毒，木名。見《爾雅·釋木》。《急就篇》註云：芫華，一名魚毒。漁者投之水中，魚卽死而浮出，故以爲名。芫，或作杬。又雞毒，烏頭別名。《淮南子·主術訓》天下之物，莫凶於雞毒，然良醫索而藏之，有所用也。又狗毒、繩毒，俱草名，見《爾雅·釋草》疏。又置毒於物曰毒。《左傳·襄十四年》秦人毒涇上流。又治也。《易·師卦》以此毒天下，而民從之。《註》王云：毒，役也。馬云：治也。《莊子·人閒世》無門無毒。《註》毒，亦訓治。又同育，亭育化育之意。《老子·道德經》亭之毒之。《註》亭以品其形，毒以成其質。毒，徒篤反。今作育。《唐代宗詔書》中孚及物，亭育爲心。《張說·撰姚崇𥓓》亭育之功成。皆以亭毒爲亭育。古毒育者義通。又《韻會》《正韻》𠀤都毒切，音篤。身毒，西域國名。在大夏東南。一名捐毒，又名天篤。師古曰：今之天竺。蓋身毒聲轉爲天篤，篤省文作竺，又轉爲竺音。《山海經》東海之內。北海之隅，有國名天毒，其人水居。《郭璞註》天毒，卽天竺國。又《集韻》待戴切《正韻》度耐切，𠀤音代。同瑇。瑇瑁也。亦作毒冒。《前漢·地理志》多犀象毒冒。《註》師古曰：毒，音代。冒，莫內反。通作玳瑇。又叶昌石切，音尺。《曹植·思歸賦》何曾雲之沈結兮，悼太陽之潛匿。雨淋涔而絫注兮，心憤悁以悽毒。《說文》𡴛，厚也。害人之草，往往而生。从屮从毐。《廣韻》本作𡴛。今經史𠀤省屮，从作毒。考證：〔《周禮·天官·醫師》掌醫之政令，聚毒藥以供藥事。〕謹照原文藥事改醫事。〔狗毒，繩毒，俱草名。見《爾雅·釋草註》。〕謹照原書註改疏。

𣫯：《字彙補》古文蹯字。見《韻會小補》。註詳足部十一畫。

𣫰：《類篇》蔣氏切，音子。母也。○按《集韻》本作毑，當以毑爲正。

𣫴：《玉篇》《廣韻》《集韻》𠀤戸圭切，音攜。姓也。與𦋅同。一曰𦋅闖，梁四公子名。或作𡸔𣫴。

𣫵：音切未詳。《歸藏易》《大畜卦》作𣫵畜，《小畜卦》作𣫶畜。

𣫶：音切未詳。義見上（𣫵字）註。

毓：《廣韻》《集韻》𠀤余六切，音𦱀。與育同。《說文》養子使作善也。一曰稚也。《周禮·天官·大宰》以九職任萬民，二曰田園毓草木。又《地官》以蕃鳥獸，以毓草木。《註》毓，古育字。《班固·東都賦》豐圃草以毓獸。《註》毓，同育。又郁毓，盛多也。《左思·蜀都賦》密房郁毓被其阜。

𣫺：《玉篇》余六切。與育同。長也，養也，生也，撫也。

𣫻：《字彙補》與婁同。

