气：《唐韻》去旣切《集韻》丘旣切，𠀤音炁。《說文》雲气也。象形。一曰息也。或作氣、炁。又與人物也。今作乞。又《玉篇》去乙切《廣韻》去訖切《集韻》《類篇》欺訖切，𠀤音乞。《博雅》求也。一曰取也。或省文作乞。《徐官·古今印史》氣，小篆本作气。氣爲火所化，其出必炎上，故象炎上之形。凡求乞者必於上，因借爲求乞字。气、乞本同一字也。後世隷楷以二字易混，乃省一筆以別之。又《六書正譌》气，俗用氣，乃稟氣之氣。雲气必用气。○按天地人物之氣雖別，而气、氣字義實同，分屬則泥矣，《正譌》之說非是。

𣱕：《集韻》與刉同。詳刀部刉字註。

氛：《唐韻》《集韻》《類篇》𠀤符分切，音汾。《玉篇》氣也。《左傳·襄二十七年》楚氛甚惡。又《昭二十年》梓愼望氛。又《楚語》先君莊王爲匏居之臺，高不過望國氛。《註》皆訓氣。又氛氳，祥氣也。《謝惠連·雪賦》散漫交錯，氛氳蕭索。《註》氛氳，盛貌。又氛祲，妖氣也。《晉語》獻公田，見翟柤之氛。《註》氛祲，氣象也。凶曰氛，吉曰祥。《左傳·昭十五年》吾見赤黑之祲，非祭祥也，喪氛也。《註》氛，惡氣。《前漢·元帝詔》氛邪歲增。《杜甫詩》冥冥氛祲未全消。又靈氛，古善占者。《屈原·離騷》命靈氛爲余占之。《又》靈氛吿余以吉占。又《廣韻》府文切《集韻》《韻會》《正韻》敷文切，𠀤音芬。義同。《說文》或从雨作雰。《集韻》亦作𣱦。

氜：《正字通》俗陽字。本作昜。

𣱙：《正字通》俗陰字。本作侌。

𣱚：《玉篇》古文刏字。註詳刀部四畫。《集韻》書作𣱞。《正字通》泛云俗字，非。

𣱛：《韻會》古文氣字。註詳六畫。

㲴：《字彙補》職送切，音衆。心氣也。

𣱜：《字彙補》氤字之譌。

氣：〔古文〕𣱛《唐韻》去旣切《集韻》《韻會》《類篇》丘旣切，𠀤音气。《玉篇》𠋫也，息也。《文子·守弱篇》形者，生之舍也。氣者，生之元也。《易·乾卦》同氣相求。《繫辭》精氣爲物。《禮·月令》孟春之月，天氣下降，地氣上騰。又《祭義》氣也者，神之盛也。《註》氣謂嘘吸出入者也。又天氣曰元氣。《後漢·明帝紀》升靈臺，望元氣。《註》元氣，天氣也。又陰陽曰二氣。《太極圖說》二氣交感，化生萬物。又五氣。《史記·五帝紀》炎帝修德振兵，治五氣。《註》王肅曰：五氣，五方之氣。又《書·洪範·曰雨曰暘曰燠曰寒曰風註》雨木氣，暘金氣，燠火氣，寒水氣，風土氣爲五氣。又《素問》寒熱風燥濕，五氣之聚也。寒生水，熱生火，風生木，燥生金，濕生土。又六氣。《左傳·昭元年》六氣：隂陽風雨晦明也。又《莊子·逍遙遊》乗天地之正，而御六氣之辨。《註》平旦爲朝霞，日中爲正陽，日入爲飛泉，夜半爲沆瀣，與天𤣥地黃爲六氣。《王逸·楚辭註》《陵陽子明經》春食朝霞，日欲出時黃氣也。秋食淪隂，日沒已後赤黃氣也。冬食沆瀣，北方夜半氣也。夏食正陽，南方日中氣也。幷天𤣥地黃之氣爲六氣。又年有二十四氣。《內經》五日謂之𠋫，三𠋫謂之氣。《書·正義》二十八宿，布於四方，隨天轉運，所以敘氣節也。氣節者，一歲三百六十五日有餘，分爲十二月，有二十四氣，一爲節氣，謂月初也，一爲中氣，謂月半也，以彼迭見之星，敘此月之節氣。又曆家有𠋫氣法。《司馬彪·續漢書》𠋫氣之法，爲室三重，塗亹周密，布緹幔室中，以木爲按，每律各一，內庳外高，從其方位，加律上，以葭灰抑其內端，案歷而𠋫之。氣所動者，其灰斯散，人及風所動者，其灰聚。又有望雲氣法。《周禮·春官》保章氏以五雲之物，辨吉凶水旱之祲象。《註》視日旁雲氣之色，靑爲蟲，白爲喪，赤爲兵荒，黑爲水，黃爲豐。《史記·天官書》雲氣有獸居上者勝。《又》日旁雲氣，人主象。《又》金寶之上皆有氣，不可不察。海旁蜃氣象樓臺，廣野氣成宮闕。然雲氣各象其山川人民所聚積，精華實息者吉，虛耗者凶。《邵諤·望氣經》鬱鬱蔥蔥，隱隱隆隆，佳氣也。綿綿絞絞，條條片片，兵氣也。澤澤燄燄，女子氣也。如藤蔓挂樹者，寶氣也。紫氛如樓者，玉氣也。又道家有食氣法。《參同契》食氣鳴腸胃，吐正吸外邪。又以鼻觸物亦曰氣。《禮·少儀》執食飮者勿氣。《疏》執尊長飮食，不鼻臭之也。又《唐韻》《集韻》𠀤許旣切。與餼、䊠𠀤通。《說文》饋客芻米也。引《春秋傳》齊人來氣諸侯。又叶去訖切，音乞。《成公綏·嘯賦》聲不假器，用不借物。近取諸身，役心御氣。又叶丘謁切，音朅。《嵆康·寒食散賦》當吐利之困患兮，守危殆而假氣。喜乳哺之遂安兮，信衆疾之日歇。

氤：《廣韻》於眞切《集韻》《韻會》《正韻》伊眞切，𠀤音因。與絪同。絪縕，天地合氣也。《易·繫辭》天地絪縕，萬物化醇。一作氤氳。《王嘉·拾遺記》有鳥如雀，吐五色之氣，氤氳如雲，名曰憑霄。《杜甫詩》惟南將獻壽，佳氣日氤氳。又《班固·典引》作烟烟熅熅。《魏大饗𥓓》用烟熅。《抱朴子》用緸縕。《魏元丕𥓓》作𡔹縕。義𠀤同。

𣱡：《字彙補》相倫切，音荀。氣逆也。

㲵：《集韻》與霄同。《說文》雨霓爲霄。或从雲作䨭。

𣱦：《廣韻》俗氛字。《集韻》氛亦作𣱦。

氳：《廣韻》《集韻》《韻會》𠀤於云切，音熅。氤氳，氣也。互詳上氤字註。又氛氳，氣盛也。《謝惠連·雪賦》氛氳蕭索。又作氳氛。《李白詩》煙光草色俱氳氛。《舉要》作𩄅，非是。

𣱩：《字彙補》與消同。

𣱪：《字彙補》與㲴同。

𣱯：同𣱪。

