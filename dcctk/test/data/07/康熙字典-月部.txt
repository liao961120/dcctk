月：《唐韻》《集韻》《韻會》《正韻》𠀤魚厥切，音軏。《說文》闕也。太隂之精。《釋名》月，缺也，滿則缺也。《易·繫辭》隂陽之義配日月。《禮·祭義》月生於西。《公羊傳·莊二十五年註》月者，土地之精。《史記·天官書註》月者，隂精之宗。《淮南子·天文訓》水氣之精者爲月。又《書·堯典》以閏月定四時成歲。《傳》一歲十二月，月三十日，三歲則置閏焉。又《洪範》二曰月。《傳》所以紀一月。《疏》從朔至晦，大月三十日，小月二十九日。《禮·禮運》月以爲量。《註》天之運行，每三十日爲一月。又姓。金月彥明首建孔子廟，明洪武中有月輝、月文憲。又外國名。《前漢·霍去病傳》遂臻小月氏。又《韻補》叶危睡切。《曹植·七啓》世有聖宰，翼帝霸世。同量乾坤，等曜日月。又叶魚橘切。《黃庭經》洞房靈象斗日月，父曰泥丸母雌一，三光煥照入子室。《類篇》唐武后作囝。《正字通》肉字偏旁之文本作肉。石經改作月，中二畫連左右，與日月之月異。今俗作月以別之。月中从冫，不从二作。

有：〔古文〕𠂇《唐韻》云久切《集韻》《韻會》《正韻》云九切，𠀤音友。《說文》不宜有也。《春秋傳》曰：日月有食之。从月又聲。《九經字樣》有，从月。从冃，譌。又《玉篇》不無也。《易·大有疏》能大所有。又《繫辭》富有之謂大業。又《詩·商頌》奄有九有。《傳》九有，九州也。又《左傳·桓三年》有年。《註》五穀皆熟書有年。又《玉篇》果也，得也，取也，質也，寀也。又姓。《論語》有子。《註》孔子弟子有若。又《集韻》尤救切。與又通。《書·堯典》朞三百有六旬有六日。《詩·邶風》不日有曀。《註》有，又也。又《韻補》叶羽軌切。《前漢·敘傳》文豔用寡，子虛烏有。寄言淫麗，託風終始。又叶演女切。《徐幹·齊都賦》主人盛饗，期盡所有。三酒旣醇，五齊惟醹。

𣍞：《集韻》服古作𣍞。註詳四畫。

𣍟：《篇海》烏賄切，音猥。吐也。《說文》古文肯字。註詳四畫。◎按集韻古文肯字書作𠕔。當以說文爲正。

𣍠：《正字通》同期。

𣍡：《集韻》朞古作𣍡。註詳八畫。

𣍢：《六書故》與望、朢𠀤同。亦作〈月亾〉。

𣍣：《集韻》渠之切，音其。會也。一曰限也。又要也。本作期。詳八畫期字註。

朊：《玉篇》虞遠切，音阮。《篇海》月光微也。

朋：《唐韻》步崩切《集韻》《韻會》蒲登切，𠀤音鵬。《易·坤卦》西南得朋。《註》與坤同道者也。《疏》凡言朋者，非惟人爲其黨，性行相同，亦爲其黨。《書·洛誥》孺子其朋。《傳》少子愼其朋黨。又《易·兌卦》君子以朋友講習。《疏》同門曰朋。《周禮·地官·大司徒》聮朋友。《註》同師曰朋。又《書·益稷》朋淫于家。《傳》朋，羣也。又《易·損卦》或益之十朋之龜。《詩·小雅》錫我百朋。《傳》五貝爲朋。《前漢·食貨志》元龜岠冉，長尺二寸，直二千一百六十，爲大貝十朋。《註》蘇林曰：兩貝爲朋，朋直二百一十六，元龜十朋，故二千一百六十也。又兩尊曰朋。《詩·豳風》朋酒斯饗。又姓。《奇姓通》宋有朋水、朋山。又《韻補》叶蒲蒙切。《劉楨·魯都賦》時謝節移，和族綏宗。招歡合好，肅戒友朋。又叶蒲光切。《陳琳·大荒賦》王父皤焉白首兮，坐淸零之爽堂。塊獨處而無疇兮，願揖子以爲朋。○按《說文》古鳳字，註：𢐴，古文鳳。象形。鳳飛，羣鳥从以萬數，故以爲朋黨字。

㬳：《篇海》音午。明也。

朌：《集韻》逋還切，音班。頒通作朌。《儀禮·聘禮》朌肉及廋車。《註》朌，猶賦也。《禮·王制》名山大澤不以朌。《註》朌，讀爲班。

服：〔古文〕𣍞𦨈《唐韻》《集韻》《韻會》《正韻》𠀤房六切，音伏。《說文》作𦨕。用也。一曰車右騎所以舟旋。从舟𠬝聲。《五經文字》《石經》變舟作月。《易·繫辭》服牛乗馬。《疏》服用其牛。《詩·鄭風》兩服上襄。《箋》兩服，中央夾轅者。《疏》馬在內兩服者，馬之上駕也。又《廣韻》衣服。《易·訟卦》以訟受服。《書·舜典》車服以庸。又懾服也。《易·豫卦》𠛬罰淸而民服。《書·舜典》四罪而天下咸服。《疏》天下皆服從之。又五服。《書·益稷》弼成五服。《傳》侯甸綏要荒服也，服五百里。又《周官》六服羣辟。《疏》周禮九服。此惟言六服者，夷、鎭、蕃三服在九州之外，故惟舉六服。《周禮·夏官·職方氏》乃辨九服之邦國。○按侯、甸、男、采、衞、蠻、夷、鎭、蕃，九服也。又行也。《書·說命》旨哉說乃言惟服。《傳》美其所言，皆可服行。又《管子·權修篇》上身服以先之。《註》服，行也。又職也。《書·旅獒》無替厥服。《傳》使無廢其職。又思也。《詩·周南》寤寐思服。《傳》服，思之也。《莊子·田子方》吾服女也甚忘。《註》服者，思存之謂也。又治也。《詩·周南》服之無斁。《箋》服，整也。乃能整治之，無厭倦。又盛矢器也。《詩·小雅》象弭魚服。《箋》矢服也。○按《周禮·夏官·司弓矢》作箙。鄭註云：盛矢器也。又事也。《詩·大雅》昭哉嗣服。《傳》服，事也。又習也。《前漢·鼂錯傳》服其水土。《註》服，習也。又姓。《後漢·服虔傳》服虔，字子愼，河南滎陽人也。又鳥名。《史記·賈誼傳》楚人命鴞曰服。《註》異物志有山鴞，體有文色，土俗因形命之曰服，不能遠飛，行不出域。又《廣韻》蒲北切《集韻》鼻墨切《正韻》步墨切，𠀤音僕。匐，或作服。《禮·檀弓》扶服救之。《釋文》又作匍匐。又《儀禮·士冠禮》祝曰：令月吉日，始加元服，棄爾幼志，順爾成德。《韻補》服，叶鼻墨切。又《集韻》扶缶切，音負。《周禮·冬官考工記·車人》牝服二柯。《註》牝服，長八尺，謂較也。鄭司農云：牝服，謂車箱。服讀曰負。又《集韻》弼角切，音雹。啼呼也。

朎：《集韻》《韻會》𠀤郞丁切，音靈。朎朧，月光也。

𣍥：《篇海》居律切。姓也，出《韻譜》。

𣍦：《篇海》音况。水名。又山名。備考：《字彙補》虛放切，音况，水名。

朏：〔古文〕𣍧《唐韻》《正韻》敷尾切《集韻》《韻會》妃尾切，𠀤音斐。《說文》月未盛之明。《書·召誥》惟丙午朏。《傳》朏明，月三日明生之名。又《廣韻》《集韻》《正韻》𠀤滂佩切，音配。又《集韻》《韻會》《正韻》𠀤普沒切，音馞。又《集韻》普罪切，音琣。義𠀤同。又《玉篇》普骨切。《淮南子·天文訓》日登于扶桑，爰始將行，是爲朏明。《註》朏明，將明也。音窟。

朐：《字彙》其俱切，音衢。車軛也。从月，與从肉者不同。《左傳·昭二十六年》繇朐汰輈。《註》朐，車軛。《釋文》朐，其俱反。本又作軥。

𣍧：《集韻》朏古作𣍧。註詳本畫。

㬴：《集韻》虎孔切，音嗊。㬴㬴，月不明也。

朒：《正字通》女六切，音衄。《說文》朔而月見東方曰朒。○按朒《說文》作肭，非。當从肉。《謝莊·月賦》朒朓警闕。《李善註》引《說文》亦作朒。餘詳肭字註。又《玉篇》縮朒，不寬伸之貌。《前漢·五行志》王侯縮朒不任事。《註》鄭氏曰：縮朒，不任事之貌也。考證：〔謝莊月賦，朒朓警闕。〕謹照原文闕改闕。

𣍭：《集韻》㮓古作𣍭。註詳木部九畫。

朓：《唐韻》《廣韻》《集韻》《韻會》《正韻》𠀤土了切，音眺。《說文》晦而月見西方謂之朓。《前漢·五行志註》孟康曰：朓者，月行疾在日前，故早見。又服虔曰：朓，相覜也。日晦食爲朓。又《集韻》《韻會》《正韻》𠀤他彫切，音祧。又《集韻》他弔切，音糶。義𠀤同。又《廣韻》丑召切《集韻》丑照切，𠀤音哨。祭也。又《集韻》徒了切，音窕。月側也。

朔：〔古文〕𣍮《唐韻》所角切《集韻》《韻會》《正韻》色角切，𠀤音槊。《說文》月一日始蘇也。《白虎通》朔之言蘇也。明消更生，故言朔。《書·舜典》正月上日。《傳》上日，朔日也。《疏》月之始日謂之朔日。《周禮·春官·大史》頒告朔于邦國。《註》天子頒朔於諸侯，諸侯藏之祖廟。·至朔朝於廟，告而受行之也。《禮·玉藻》聽朔於南門之外。又《儀禮·大射禮》朔鼙。《註》朔，始也。又《禮·禮運》皆從其朔。《註》朔，亦初也。又《玉篇》北方也。《書·堯典》宅朔方曰幽都。《傳》北稱朔。《疏》朔，北方也。舍人曰：朔，盡也。北方萬物盡，故言朔也。

𣍮：《集韻》朔古作𣍮。註見朔。《字彙》譌作𦚿。

朕：〔古文〕𦩎《廣韻》《集韻》《韻會》直稔切《正韻》呈稔切，𠀤音㼉。《說文》我也。《爾雅·釋詁》朕，我也。《註》古者貴賤皆自稱朕。《疏》《大禹謨》云：帝曰朕宅帝位，禹曰朕德罔克。屈原亦云：朕皇考曰伯庸。秦始皇二十六年定爲至尊之稱，漢因不改，以迄於今。又《莊子·應帝王註》朕，兆也。《淮南子·俶眞訓》欲與物，接而未成兆朕。《註》兆朕，形怪也。又《韻會》丈忍切，音紖。《周禮·冬官考工記函人》眡其朕，欲其直也。《註》謂革制。

㬵：《韻會小補》與交同。日月之交道也。

朖：《唐韻》盧黨切《集韻》《韻會》《正韻》里黨切，𠀤郞上聲。《說文》明也。《佩𧥏集》郞本字。

朗：〔古文〕𥇑脼《集韻》同朖。《詩·大雅》高朗令終。《傳》朗，明也。又姓。《廣韻》出姓苑。又《韻補》叶盧當切。《王逸·九思》昊天兮淸涼，𤣥氣兮高朗。北風兮潦冽，草木兮蒼黃。

朘：《篇海》子全切，音鐫。縮也。縮朒爲朘。不从肉。《前漢·董仲舒傳》民日削月朘。《註》孟康曰：朘音揎，謂轉褰踧也。

朙：《玉篇》古文明字。註詳日部四畫。

朚：《廣韻》呼光切，音荒。《說文》作𦟁，翌也。从朙亡聲。又《廣韻》莫郞切《集韻》謨郞切，𠀤音茫。《博雅》遽也。

望：〔古文〕𦣠《唐韻》《正韻》巫放切《集韻》《韻會》無放切，𠀤音𧧄。《說文》出亡在外，望其還也。从亡，朢省聲。《釋名》望，惘也，視遠惘惘也。《詩·邶風》瞻望弗及。又《詩·大雅》令聞令望。《疏》爲人所觀望。又《孟子》望望然去之。《趙岐註》慚愧之貌也。《朱傳》去而不顧之貌。又《博雅》覗也。《韻會》爲人所仰曰望。又責望。又怨望。又祭名。《書·舜典》望于山川。《傳》皆一時望祭之。《公羊傳·僖三十一年》望者何，望祭也。又《廣韻》《集韻》《韻會》武方切《正韻》無方切，𠀤音亡。義同。《詩·小雅》萬夫所望。《釋文》協韻音亡。又《釋名》月滿之名也。月大十六日，小十五日。日在東，月在西，遙在望也。《易·小畜》月幾望。《左傳·桓三年疏》月體無光，待日照而光生，半照卽爲弦，全照乃成望。《韻會》从壬，譌从王。《說文》日月之望作朢，瞻望之望作望。今通作望，而古文制字之義遂亡。

㬶：《篇海》音皓。義闕。《字彙》同浩。㬶字从月，同艁，古文造。𦛩字从肉。

朜：《集韻》他昆切，音燉。㬿或省作朜。月光也。

朝：〔古文〕晁《唐韻》《廣韻》《集韻》《類篇》《韻會》𠀤陟遙切，音昭。《說文》旦也。从倝舟聲。《爾雅·釋詁》朝，早也。《詩·鄘風》崇朝其雨。《傳》崇，終也。從旦至食時爲終朝。又朝鮮，國名。又姓。《姓氏急就篇》朝氏，蔡大夫朝吳聲子之後。唐日本人朝衡。漢鼂錯，亦作朝。又《廣韻》直遙切《集韻》《韻會》《正韻》馳遙切，𠀤音潮。《爾雅·釋言》陪朝也。《註》臣見君曰朝。《書·舜典》羣后四朝。《周禮·春官·大宗伯》春見曰朝。《註》朝，猶早也。欲其來之早。《禮·曲禮》天子當宁而立，諸公東面，諸侯西面，曰朝。《疏》凡天子三朝：其一在路門內，謂之燕朝。其二是路門外之朝，謂之治朝。其三是臯門之內，庫門之外，謂之外朝。又《王制》天子無事，與諸侯相見曰朝。又同類往見亦曰朝。《史記·司馬相如傳》臨邛令謬爲恭敬，日往朝相如。又郡守聽事亦曰朝。《後漢·劉寵傳》山谷鄙生，未嘗識郡朝。又《集韻》追輸切，音株。朝那，縣名。又《韻補》叶陳如切。《急就章》向夷吾竺諫朝。《易林》赤帝懸車，廢職不朝。叔帶之災，居於氾廬。又叶蚩於切。《王逸·九思》望舊邦兮路逶隨，憂心悄兮心勤渠。魂煢煢兮不遑寐，目眇眇兮寤終朝。又叶張流切。《韓愈·祭𥡆員外文》罔有疑忌，惟其嬉遊。草木之春，鳥鳴之朝。又叶株遇切。《前漢·敘傳》賈生矯矯，弱冠登朝。遭文叡聖，屢抗其疏。又叶直照切。《陸雲·夏府君誄》旣𥡆其績，英風彌邵。天子有命，曾是在朝。頻繁帷幄，祇承皇耀。又叶直祐切。《韋孟·在鄒詩》微微小子，旣耇且陋。豈不牽位，穢我王朝。

𣍷：《玉篇》古文朗字。註詳七畫。

𣍸：《說文》古文霸字。註詳雨部十三畫。

朞：〔古文〕𣍡𥟝𣇳《廣韻》《集韻》𠀤居之切，音姬。稘，或作朞。復其時也。《書·堯典》朞三百有六旬有六日。《傳》四時曰朞。《疏》匝時而朞，朞卽匝也。《集韻》亦作期。

期：〔古文〕𣅆𠔸《唐韻》《集韻》《韻會》𠀤渠之切，音其。《說文》會也。《易·歸妹》歸妹愆期。又《書·大禹謨》耄期倦于勤。《禮·曲禮》百年曰期頤。《註》期，猶要也。又《書·大禹謨》期于予治。《傳》期，當也，當于治體。又《前漢·路溫舒傳》刻木爲吏，期不對。《註》期，必也。又《莊子·庚桑楚》志乎期費。《註》期，卒也。費，耗也。又《莊子·寓言篇》無經緯本末以期年耆者，是非先也。《註》期，待也。又《玉篇》時也，契約也。《廣韻》信也，限也。又《爾雅·釋宮》八達謂之崇期。《註》四道交出。又口吃。《史記·周昌傳》臣期期知其不可。又《集韻》居之切，音姬。朞，亦書作期。《易·繫辭》凡三百有六十當期之日。又《左傳·昭二十三年》叔孫旦而立期焉。《註》從旦至莫爲期。《釋文》期，本又作朞。又《韻補》叶渠尤切。《班婕妤·自悼賦》奉供養於東宮兮，托長信之末流。共灑埽於帷幄兮，永終死以爲期。又叶巨椅切。《漢·淳于長夏承𥓓》於𥡆皇祖，天挺應期。佐時理物，紹從先軌。

㬸：《篇海》他凋切，音挑。祭名。

𣍹：《說文長箋》與朕同。詳朕字註。

𣍺：《字彙補》普乃切。月未盛明。

𣎄：《篇海》居鄧切，音亙。月出也。亦作𣍭。

朠：《玉篇》於京切，音英。月色也。

𣎅：《字彙》音歡。𣎅兜，四凶名。見《古文尙書》。○按《書》古文訓作鴅吺。丹譌从月，鳥譌爲曷。

朡：《集韻》祖叢切，音㚇。艐，隷作朡。船著不行。又至也。又三朡，國名。《川篇》音葼。狂病也。《字彙補》與朡字不同，朡从舟。艐。又𣍶。

𣎍：《字彙》朝本字。○按《說文》从舟。變舟作月，非本字也。

㬻：《集韻》《韻會》𠀤虎晃切，音慌。𣎲㬻，月不明。

朢：《廣韻》《正韻》巫放切《集韻》《韻會》無放切，𠀤音𧧄。《說文》月滿與日相朢，以朝君也。从月从臣从𡈼。○按經典通作望。詳望字註。

𣎎：《集韻》閭承切，音陵。與凌同。《說文》作𣎎，仌出也。从仌勝聲。《詩》曰：納于𣎎隂。或作凌。从仌朕聲。

𣎒：《正字通》俗塍字。

𣎓：《篇海》徐兗切，音選。短也。又便𣎓，小貌。又音旋。義同。《集韻》旬宣切，音旋。短也。一曰便𣎓，小貌。《揚子·方言》𣎓，短也。《註》便𣎓，庳小貌也。又《集韻》隨戀切，音㳬。又《五音集韻》詳兗切，音蔓。義𠀤同。《類篇》或作𦛔。

𣎔：《篇海》奴見切，音哯。《篇韻》月出也。

㬿：《集韻》他昆切，音燉。《玉篇》月光。《類篇》或作朜。

𣎚：《篇海》胡骨切，魂入聲。濁垢也。

朣：《廣韻》《正韻》徒紅切《集韻》徒東切，𠀤音同。月初出也。《潘岳·秋興賦》月朣朧以含光兮。《註》朣朧，欲明也。

𣎛：《篇海》音橘。月在乙曰𣎛。《正字通》按《爾雅》本作橘。改作𣎛，非。

朤：《字彙補》音義與朗同。出《西江賦》。又𣊧。

𣎜：《集韻》孕古作𣎜。註詳子部二畫。《玉篇》《廣韻》《集韻》𠀤古文孕字。《集韻》妊也。《管子·五行篇》𣎜婦不銷棄。《註》孕也。餘詳子部二畫。又《集韻》亦作孕。又或作𡢘。

𣎣：《字彙》同皎。

𣎤：《字彙補》古文鞶字。註詳革部十畫。

𣎩：《篇海》於葉切，音魘。月動貌。

朦：《廣韻》《正韻》莫紅切《集韻》《韻會》謨蓬切，𠀤音蒙。《說文》月朦朧也。《類篇》朦朧，月將入也。《正字通》與肉部朦別。

朧：《廣韻》盧紅切《集韻》《韻會》盧東切，𠀤音籠。《說文》朦朧也。又《類篇》朣朧，月初出。詳朣字註。

𣎮：《字彙》虛宜切。音僖。月光也。《正字通》曦字之譌。

𣎲：《正韻》他曩切，音儻。《篇海》月不明也。

