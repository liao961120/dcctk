*草檄答南蠻有詠

辭天出塞陣雲空，霧卷霞開萬里通。親受虎符安宇宙，誓將龍劍定英雄。殘霜敢冒高懸日，秋葉爭禁大段風。

為報南蠻須屏跡，不同蜀將武侯功。

*寒食都門作

二年寒食住京華，寓目春風萬萬家。金絡馬銜原上草，玉顏人折路傍花。軒車競出紅塵合，冠蓋爭回白日斜。

誰念都門兩行淚，故園寥落在長沙。

*薄命妾

阿嬌初失漢皇恩，舊賜羅衣亦罷熏。倚枕夜悲金屋雨，捲簾朝泣玉樓雲。宮前葉落鴛鴦瓦，架上塵生翡翠裙。

龍騎不巡時漸久，長門空掩綠苔紋。

*獨不見

玉關一自有氛埃，年少從軍竟未回。門外塵凝張樂榭，水邊香滅按歌台。窗殘夜月人何處，簾卷春風燕複來。

萬里寂寥音信絕，寸心爭忍不成灰。

*交河塞下曲

交河冰薄日遲遲，漢將思家感別離。塞北草生蘇武泣，隴西雲起李陵悲。曉侵雉堞烏先覺，春入關山雁獨知。

何處疲兵心最苦，夕陽樓上笛聲時。

*車遙遙

自從車馬出門朝，便入空房守寂寥。玉枕夜殘魚信絕，金鈿秋盡雁書遙。臉邊楚雨臨風落，頭上春雲向日銷。

芳草又衰還不至，碧天霜冷轉無憀。

*早發潛水驛謁郎中員外

半床秋月一聲雞，萬里行人費馬蹄。青野霧銷凝晉洞，碧山煙散避秦溪。樓臺稍辨烏城外，更漏微聞鶴柱西。

已是大仙憐後進，不應來向武陵迷。

*贈漁者

不愧人間萬戶侯，子孫相繼老扁舟。往來南越諳鮫室，生長東吳識蜃樓。自為釣竿能遣悶，不因萱草解銷憂。

羨君獨得逃名趣，身外無機任白頭。

*自嶺下泛鷁到清遠峽作

乘船浮鷁下韶水，絕境方知在嶺南。薜荔雨餘山自黛，蒹葭煙盡島如藍。旦游蕭帝新松寺，夜宿嫦娥桂影潭。

不為篋中書未獻，便來茲地結茅庵。

*題周瑜將軍廟

共說生前國步難，山川龍戰血漫漫。交鋒魏帝旌旗退，委任君王社稷安。庭際雨餘春草長，廟前風起晚光殘。

功勳碑碣今何在，不得當時一字看。

*詠史詩：烏江

爭帝圖王勢已傾，八千兵散楚歌聲。

烏江不是無船渡，恥向東吳再起兵。

*詠史詩：章華台

茫茫衰草沒章華，因笑靈王昔好奢。

台土未幹簫管絕，可憐身死野人家。

*詠史詩：細腰宮

楚王辛苦戰無功，國破城荒霸業空。

唯有青春花上露，至今猶泣細腰宮。

*詠史詩：沙苑

馮翊南邊宿霧開，行人一步一裴回。

誰知此地凋殘柳，儘是高歡敗後栽。

*詠史詩：石城

古郢雲開白雪樓，漢江還繞石城流。

何人知道寥天月，曾向朱門送莫愁。

*詠史詩：荊山

抱玉岩前桂葉稠，碧溪寒水至今流。

空山落日猿聲叫，疑是荊人哭未休。

*詠史詩：陽臺

楚國城池颯已空，陽臺雲雨過無蹤。

何人更有襄王夢，寂寂巫山十二重。

*詠史詩：居延

漠漠平沙際碧天，問人雲此是居延。

停驂一顧猶魂斷，蘇武爭禁十九年。

*詠史詩：沛宮

漢高辛苦事干戈，帝業興隆俊傑多。

猶恨四方無壯士，還鄉悲唱大風歌。

*詠史詩：金谷園

一自佳人墜玉樓，繁華東逐洛河流。

唯餘金穀園中樹，殘日蟬聲送客愁。

*詠史詩：湘川

虞舜南捐萬乘君，靈妃揮涕竹成紋。

不知精魄遊何處，落日瀟湘空白雲。

*詠史詩：夷門

六龍冉冉驟朝昏，魏國賢才杳不存。

唯有侯嬴在時月，夜來空自照夷門。

*詠史詩：黃金台

北乘羸馬到燕然，此地何人複禮賢。

若問昭王無處所，黃金臺上草連天。

*詠史詩：夷陵

夷陵城闕倚朝雲，戰敗秦師縱火焚。

何事三千珠履客，不能西禦武安君。

*詠史詩：漢江

漢江一帶碧流長，兩岸春風起綠楊。

借問膠船何處沒，欲停蘭棹祀昭王。

*詠史詩：蒼梧

有虞龍駕不西還，空委簫韶洞壑間。

無計得知陵寢處，愁雲長滿九疑山。

*詠史詩：陳宮

陳國機權未可涯，如何後主恣嬌奢。

不知即入宮中井，猶自聽吹玉樹花。

*詠史詩：南陽

世亂英雄百戰餘，孔明方此樂耕鋤。

蜀王不自垂三顧，爭得先生出舊廬。

*詠史詩：即墨

即墨門開縱火牛，燕師營裏血波流。

固存不得田單術，齊國尋成一土丘。

*詠史詩：渭濱

岸草青青渭水流，子牙曾此獨垂釣。

當時未入非熊兆，幾向斜陽歎白頭。

*詠史詩：五湖

東上高山望五湖，雪濤煙浪起天隅。

不知範蠡乘舟後，更有功臣繼踵無。

*詠史詩：易水

一旦秦皇馬角生，燕丹歸北送荊卿。

行人欲識無窮恨，聽取東流易水聲。

*詠史詩：長平

長平瓦震武安初，趙卒俄成戲鼎魚。

四十萬人俱下世，元戎何用讀兵書。

*詠史詩：西園

月滿西園夜未央，金風不動鄴天涼。

高情公子多秋興，更領詩人入醉鄉。

*詠史詩：長沙

江上南風起白蘋，長沙城郭異咸秦。

故鄉猶自嫌卑濕，何況當時賦鵩人。

*詠史詩：圯橋

廟算張良獨有餘，少年逃難下邳初。

逡巡不進泥中履，爭得先生一卷書。

*詠史詩：銅雀台

魏武龍輿逐逝波，高臺空按望陵歌。

遏雲聲絕悲風起，翻向樽前泣翠娥。

*詠史詩：東晉

石頭城下浪崔嵬，風起聲疑出地雷。

何事苻堅太相小，欲投鞭策過江來。

*詠史詩：吳江

子胥今日委東流，吳國明朝亦古丘。

大笑夫差諸將相，更無人解守蘇州。

*詠史詩：函谷關

寂寂函關鎖未開，田文車馬出秦來。

朱門不養三千客，誰為雞鳴得放回。

*詠史詩：武關

戰國相持竟不休，武關才掩楚王憂。

出門若取靈均語，豈作咸陽一死囚。

*詠史詩：垓下

拔山力盡霸圖隳，倚劍空歌不逝騅。

明月滿營天似水，那堪回首別虞姬。

*詠史詩：郴縣

義帝南遷路入郴，國亡身死亂山深。

不知埋恨窮泉後，幾度西陵片月沉。

*詠史詩：東海

東巡玉輦委泉台，徐福樓船尚未回。

自是祖龍先下世，不關無路到蓬萊。

*詠史詩：故宜城

武安南伐勒秦兵，疏鑿功將夏禹並。

誰謂長渠千載後，水流猶入故宜城。

*詠史詩：成都

杜宇曾為蜀帝王，化禽飛去舊城荒。

年年來叫桃花月，似向春風訴國亡。

*詠史詩：檀溪

三月襄陽綠草齊，王孫相引到檀溪。

的盧何處埋龍骨，流水依前繞大堤。

*詠史詩：青塚

玉貌元期漢帝招，誰知西嫁怨天驕。

至今青塚愁雲起，疑是佳人恨未銷。

*詠史詩：李陵台

北入單于萬里疆，五千兵敗滯窮荒。

英雄不伏蠻夷死，更築高臺望故鄉。

*詠史詩：河梁

漢家英傑出皇都，攜手河梁話入胡。

不是子卿全大節，也應低首拜單于。

*詠史詩：軹道

漢祖西來秉白旄，子嬰宗廟委波濤。

誰憐君有翻身術，解向秦宮殺趙高。

*詠史詩：漢宮

明妃遠嫁泣西風，玉箸雙垂出漢宮。

何事將軍封萬戶，卻令紅粉為和戎。

*詠史詩：豫讓橋

豫讓酬恩歲已深，高名不朽到如今。

年年橋上行人過，誰有當時國士心。

*詠史詩：華亭

陸機西沒洛陽城，吳國春風草又青。

惆悵月中千歲鶴，夜來猶為唳華亭。

*詠史詩：東山

五馬南浮一化龍，謝安入相此山空。

不知攜妓重來日，幾樹鶯啼穀口風。

*詠史詩：殺子谷

舉國賢良盡淚垂，扶蘇屈死樹邊時。

至今穀口泉嗚咽，猶似秦人恨李斯。

*詠史詩：馬陵

墜葉蕭蕭九月天，驅兵獨過馬陵前。

路傍古木蟲書處，記得將軍破敵年。

*詠史詩：玉門關

西戎不敢過天山，定遠功成白馬閑。

半夜帳中停燭坐，唯思生入玉門關。

*詠史詩：滹沱河

光武經營業未興，王郎兵革正憑陵。

須知後漢功臣力，不及滹沱一片冰。

*詠史詩：黃河

博望沉埋不復旋，黃河依舊水茫然。

沿流欲共牛郎語，只得靈槎送上天。

*詠史詩：鳳凰台

秦娥一別鳳凰台，東入青冥更不回。

空有玉簫千載後，遺聲時到世間來。

*詠史詩：五丈原

蜀相西驅十萬來，秋風原下久裴回。

長星不為英雄住，半夜流光落九垓。

*詠史詩：平城

漢帝西征陷虜塵，一朝圍解議和親。

當時已有吹毛劍，何事無人殺奉春。

*詠史詩：汴水

千里長河一旦開，亡隋波浪九天來。

錦帆未落干戈起，惆悵龍舟更不回。

*詠史詩：蘭台宮

遲遲春日滿長空，亡國離宮蔓草中。

宋玉不憂人事變，從游那賦大王風。

*詠史詩：金牛驛

山嶺千重擁蜀門，成都別是一乾坤。

五丁不鑿金牛路，秦惠何由得併吞。

*詠史詩：望思台

太子銜冤去不回，臨皋從築望思台。

至今漢武銷魂處，猶有悲風木上來。

*詠史詩：邯鄲

曉入邯鄲十裏春，東風吹下玉樓塵。

青娥莫怪頻含笑，記得當年失步人。

*詠史詩：箕山

寂寂箕山春複秋，更無人到此溪頭。

棄瓢岩畔中宵月，千古空聞屬許由。

*詠史詩：會稽山

越王兵敗已山棲，豈望全生出會稽。

何事夫差無遠慮，更開羅網放鯨鯢。

*詠史詩：不周山

共工爭帝力窮秋，因此捐生觸不周。

遂使世間多感客，至今哀怨水東流。

*詠史詩：虞阪

悠悠虞阪路欹斜，遲日和風簇野花。

未省孫陽身沒後，幾多騏驥困鹽車。

*詠史詩：秦庭

楚國君臣草莽間，吳王戈甲未東還。

包胥不動咸陽哭，爭得秦兵出武關。

*詠史詩：延平津

延平津路水溶溶，峭壁巍岑一萬重。

昨夜七星潭底見，分明神劍化為龍。

*詠史詩：瑤池

阿母瑤池宴穆王，九天仙樂送瓊漿。

漫矜八駿行如電，歸到人間國已亡。

*詠史詩：銅柱

一柱高標險塞垣，南蠻不敢犯中原。

功成自合分茅土，何事翻銜薏苡冤。

*詠史詩：關西

楊震幽魂下北邙，關西蹤跡遂荒涼。

四知美譽留人世，應與乾坤共久長。

*詠史詩：高陽池

古人未遇即銜杯，所貴愁腸得酒開。

何事山公持玉節，等閒深入醉鄉來。

*詠史詩：瀘水

五月驅兵入不毛，月明瀘水瘴煙高。

誓將雄略酬三顧，豈憚征蠻七縱勞。

*詠史詩：細柳營

文帝鑾輿勞北征，條侯此地整嚴兵。

轅門不峻將軍令，今日爭知細柳營。

*詠史詩：葉縣

葉公丘墓已塵埃，雲矗崇墉亦半摧。

借問往年龍見日，幾多風雨送將來。

*詠史詩：杜郵

自古功成禍亦侵，武安冤向杜郵深。

五湖煙月無窮水，何事遷延到陸沉。

*詠史詩：柯亭

一宿柯亭月滿天，笛亡人沒事空傳。

中郎在世無甄別，爭得名垂爾許年。

*詠史詩：葛陂

長房回到葛陂中，人已登真竹化龍。

莫道神仙難頓學，嵇生自是不遭逢。

*詠史詩：博浪沙

嬴政鯨吞六合秋，削平天下虜諸侯。

山東不是無公子，何事張良獨報仇。

*詠史詩：隴西

乘春來到隴山西，隗氏城荒碧草齊。

好笑王元不量力，函關那受一丸泥。

*詠史詩：白帝城

蜀江一帶向東傾，江上巍峨白帝城。

自古山河歸聖主，子陽虛共漢家爭。

*詠史詩：牛渚

溫嶠南歸輟棹晨，燃犀牛渚照通津。

誰知萬丈洪流下，更有朱衣躍馬人。

*詠史詩：朝歌

長嗟墨翟少風流，急管繁弦似寇仇。

若解聞韶知肉味，朝歌欲到肯回頭。

*詠史詩：谷口

一旦天真逐水流，虎爭龍戰為諸侯。

子真獨有煙霞趣，穀口耕鋤到白頭。

*詠史詩：武陵溪

一溪春水徹雲根，流出桃花片片新。

若道長生是虛語，洞中爭得有秦人。

*詠史詩：大澤

白蛇初斷路人通，漢祖龍泉血刃紅。

不是咸陽將瓦解，素靈那哭月明中。

*詠史詩：澠池

日照荒城芳草新，相如曾此挫強秦。

能令百二山河主，便作樽前擊缶人。

*詠史詩：峴山

曉日登臨感晉臣，古碑零落峴山春。

松間殘露頻頻滴，酷似當時墮淚人。

*詠史詩：滎陽

漢祖東征屈未伸，滎陽失律紀生焚。

當時天下方龍戰，誰為將軍作誄文。

*詠史詩：長城

祖舜宗堯自太平，秦皇何事苦蒼生。

不知禍起蕭牆內，虛築防胡萬里城。

*詠史詩：赤壁

烈火西焚魏帝旗，周郎開國虎爭時。

交兵不假揮長劍，已挫英雄百萬師。

*詠史詩：田橫墓

古墓崔巍約路岐，歌傳薤露到今時。

也知不去朝黃屋，只為曾烹酈食其。

*詠史詩：青門

漢皇提劍滅咸秦，亡國諸侯儘是臣。

唯有東陵守高節，青門甘作種瓜人。

*詠史詩：姑蘇台

吳王恃霸棄雄才，貪向姑蘇醉醁醅。

不覺錢塘江上月，一宵西送越兵來。

*詠史詩：息城

息亡身入楚王家，回首春風一面花。

感舊不言長掩淚，只應翻恨有容華。

*詠史詩：上蔡

上蔡東門狡兔肥，李斯何事忘南歸。

功成不解謀身退，直待雲陽血染衣。

*詠史詩：武昌

王浚戈鋋發上流，武昌鴻業土崩秋。

思量鐵鎖真兒戲，誰為吳王畫此籌。

*詠史詩：鴻溝

虎倦龍疲白刃秋，兩分天下指鴻溝。

項王不覺英雄挫，欲向彭門醉玉樓。

*詠史詩：褒城

恃寵嬌多得自由，驪山舉火戲諸侯。

只知一笑傾人國，不覺胡塵滿玉樓。

*詠史詩：金陵

侯景長驅十萬人，可憐梁武坐蒙塵。

生前不得空王力，徒向金田自捨身。

*詠史詩：洛陽

石勒童年有戰機，洛陽長嘯倚門時。

晉朝不是王夷甫，大智何由得預知。

*詠史詩：番禺

重岡複嶺勢崔巍，一卒當關萬卒回。

不是大夫多辨說，尉他爭肯築朝台。

*詠史詩：汨羅

襄王不用直臣籌，放逐南來澤國秋。

自向波間葬魚腹，楚人徒倚濟川舟。

*詠史詩：彭澤

英傑那堪屈下僚，便栽門柳事蕭條。

鳳凰不共雞爭食，莫怪先生懶折腰。

*詠史詩：涿鹿

涿鹿茫茫白草秋，軒轅曾此破蚩尤。

丹霞遙映祠前水，疑是成川血尚流。

*詠史詩：洞庭

五月扁舟過洞庭，魚龍吹浪水雲腥。

軒轅黃帝今何在，回首巴山蘆葉青。

*詠史詩：嶓塚

夏禹崩來一萬秋，水從嶓塚至今流。

當時若訴胼胝苦，更使何人別九州。

*詠史詩：塗山

大禹塗山御座開，諸侯玉帛走如雷。

防風謾有專車骨，何事茲辰最後來。

*詠史詩：商郊

鶯囀商郊百草新，殷湯遺跡在荒榛。

誰知繼桀為天子，便是當初祝網人。

*詠史詩：傅岩

岩前版築不求伸，方寸那希據要津。

自是武丁安寢夜，一宵宮裏夢賢人。

*詠史詩：鉅橋

積粟成塵竟不開，誰知拒諫剖賢才。

武王兵起無人敵，遂作商郊一聚灰。

*詠史詩：首陽山

孤竹夷齊恥戰爭，望塵遮道請休兵。

首陽山倒為平地，應始無人說姓名。

*詠史詩：孟津

秋風颯颯孟津頭，立馬沙邊看水流。

見說武王東渡日，戎衣曾此叱陽侯。

*詠史詩：流沙

七雄戈戟亂如麻，四海無人得坐家。

老氏卻思天竺住，便將徐甲去流沙。

*詠史詩：鄧城

鄧侯城壘漢江幹，自謂深根百世安。

不用三甥謀楚計，臨危方覺噬臍難。

*詠史詩：召陵

小白匡周入楚郊，楚王雄霸亦咆哮。

不思管仲為謀主，爭取言征縮酒茅。

*詠史詩：綿山

親在要君召不來，亂山重疊使空回。

如何堅執尤人意，甘向岩前作死灰。

*詠史詩：魯城

魯公城闕已丘墟，荒草無由認玉除。

因笑臧孫才智少，東門鐘鼓祀鶢鶋。

*詠史詩：驌驦陂

行行西至一荒陂，因笑唐公不見機。

莫惜驌驦輸令尹，漢東宮闕早時歸。

*詠史詩：夾谷

夾穀鶯啼三月天，野花芳草整相鮮。

來時不見侏儒死，空笑齊人失措年。

*詠史詩：吳宮

草長黃池千里餘，歸來宗廟已丘墟。

出師不聽忠臣諫，徒恥窮泉見子胥。

*詠史詩：摩笄山

春草綿綿岱日低，山邊立馬看摩笄。

黃鶯也解追前事，來向夫人死處啼。

*詠史詩：房陵

趙王一旦到房陵，國破家亡百恨增。

魂斷叢台歸不得，夜來明月為誰升。

*詠史詩：濮水

青春行役思悠悠，一曲汀蒲濮水流。

正見塗中龜曳尾，令人特地感莊周。

*詠史詩：柏舉

野田極目草茫茫，吳楚交兵此路傍。

誰料伍員入郢後，大開陵寢撻平王。

*詠史詩：望夫山

一上青山便化身，不知何代怨離人。

古來節婦皆銷朽，獨爾不為泉下塵。

*詠史詩：金義嶺

鑿開山嶺引湘波，上去昭回不較多。

無限鵲臨橋畔立，適來天道過天河。

*詠史詩：云云亭

一上高亭日正晡，青山重疊片雲無。

萬年松樹不知數，若個虯枝是大夫。

*詠史詩：阿房宮

新建阿房壁未幹，沛公兵已入長安。

帝王苦竭生靈力，大業沙崩固不難。

*詠史詩：沙丘

年年遊覽不曾停，天下山川欲遍經。

堪笑沙丘才過處，鑾輿風過鮑魚腥。

*詠史詩：咸陽

一朝閻樂統群凶，二世朝廷掃地空。

唯有渭川流不盡，至今猶繞望夷宮。

*詠史詩：廢丘山

此水雖非禹鑿開，廢丘山下重縈回。

莫言只解東流去，曾使章邯自殺來。

*詠史詩：廣武山

數罪楚師應奪氣，底須多論破深艱。

倉皇鬥智成何語，遺笑當時廣武山。

*詠史詩：長安

關東新破項王歸，赤幟悠揚日月旗。

從此漢家無敵國，爭教彭越受誅夷。

*詠史詩：鴻門

項籍鷹揚六合晨，鴻門開宴賀亡秦。

樽前若取謀臣計，豈作陰陵失路人。

*詠史詩：漢中

荊棘蒼蒼漢水湄，將壇煙草覆餘基。

適來投石空江上，猶似龍顏納諫時。

*詠史詩：泜水

韓信經營按鏌鋣，臨戎叱吒有誰加。

猶疑轉戰逢勍敵，更向軍中問左車。

*詠史詩：雲夢

漢祖聽讒不可防，偽游韓信果罹殃。

十處辛苦平天下，何事生擒入帝鄉。

*詠史詩：高陽

路入高陽感酈生，逢時長揖便論兵。

最憐伏軾東遊日，下盡齊王七十城。

*詠史詩：四皓廟

四皓忘機飲碧松，石岩雲殿隱高蹤。

不知俱出龍樓後，多在商山第幾重。

*詠史詩：霸陵

原頭日落雪邊雲，猶放韓盧逐兔群。

況是四方無事日，霸陵誰識舊將軍。

*詠史詩：昆明池

欲出昆明萬里師，漢皇習戰此穿池。

如何一面圖攻取，不念生靈氣力疲。

*詠史詩：回中

武皇無路及昆丘，青鳥西沈隴樹秋。

欲問生前躬祀日，幾煩龍駕到涇州。

*詠史詩：東門

何人知足反田廬，玉管東門餞二疏。

豈是不榮天子祿，後賢那使久閒居。

*詠史詩：射熊館

漢帝荒唐不解憂，大誇田獵廢農收。

子雲徒獻長楊賦，肯念高皇沐雨秋。

*詠史詩：昆陽

師克由來在協和，蕭王兵馬固無多。

誰知大敵昆陽敗，卻笑前朝困楚歌。

*詠史詩：七裏灘

七裏青灘映碧層，九天星象感嚴陵。

釣魚臺上無絲竹，不是高人誰解登。

*詠史詩：潁川

古賢高尚不爭名，行止由來動杳冥。

今日浪為千里客，看花慚上德星亭。

*詠史詩：江夏

黃祖才非長者儔，禰衡珠碎此江頭。

今來鸚鵡洲邊過，惟有無情碧水流。

*詠史詩：官渡

本初屈指定中華，官渡相持勒虎牙。

若使許攸財用足，山河爭得屬曹家。

*詠史詩：灞岸

長安城外白雲秋，蕭索悲風灞水流。

因想漢朝離亂日，仲宣從此向荊州。

*詠史詩：濡須橋

徒向濡須欲受降，英雄才略獨無雙。

天心不與金陵便，高步何由得渡江。

*詠史詩：豫州

策馬行行到豫州，祖生寂寞水空流。

當時更有三年壽，石勒尋為關下囚。

*詠史詩：八公山

苻堅舉國出西秦，東晉危如累卵晨。

誰料此山諸草木，盡能排難化為人。

*詠史詩：下第

翰苑何時休嫁女，文昌早晚罷生兒。

上林新桂年年發，不許平人折一枝。

*詠史詩：贈薛濤

萬里橋邊女校書，枇杷花下閉門居。

掃眉才子知多少，管領春風總不如。

