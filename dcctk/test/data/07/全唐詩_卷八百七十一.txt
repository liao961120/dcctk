*與王仙客互嘲

王，計爾應姓田。為你面撥獺，抽卻你兩邊。——甘洽

甘，計爾應姓丹。為你頭不曲，回腳向上安。——仙客

*題濠州高塘館

借問襄王安在哉，山川此地勝陽臺。

今宵寓宿高塘館，神女何曾入夢來。

*題敬愛詩後

高唐不是這高塘，淮畔荊南各異方。

若向此中求薦枕，參差笑殺楚襄王。

*答日休皮字詩

八片尖裁浪作球，火中燖了水中揉。

一包閒氣如長在，惹踢招拳卒未休。

*謔池亳二州賓佐兼寄宣武軍掌書記李晝

杜叟學仙輕蕙質，韋公事佛畏青娥。

樂營卻是閒人管，兩地風情日漸多。

*戲酬張魯封

秋浦亞卿顏叔子，譙都中憲老桑門。

如今柳巷通車馬，唯恐他時立棘垣。

*即事

白日蒼蠅滿飯盤，夜間蚊子又成團。

每到更深人靜後，定來頭上咬楊鸞。

*嘲周顓

龍津掉尾十年勞，聲價當時鬥月高。

惟有紅妝回舞手，似持霜刀向猿猱。

*和座客

十載文場敢憚勞，宋都回鶂為風高。

今朝甘被花枝笑，任道尊前愛縛猱。

*答或人

寧可且將朱唇飲酒，誰能逐你黑齒常之。

*嘲崔嘏

二十九人及第，五十七眼看花。

*嶺南詩句

郭裏多榕樹，街中足使君。

*諧詩逸句

霧是山巾子，船為水靸鞋。

棹搖船掠鬢，風動水槌胸。

苦竹筍抽青橛子，石榴樹掛小瓶兒。

*題洞庭湖

可憐洞庭湖，恰到三冬無髭須。

*戲令狐相

自從元老登庸後，天下諸胡悉帶鈴。

*與羅隱互謔

青蠅被扇扇離席，——顧雲

白澤遭釘釘在門。——羅隱

*引自落便宜句

窗下有時留客宿，室中無事伴僧眠。

*嘲廩丘令丞

令丞俱動手，縣尉止回身。

*題漢祖廟

項羽英雄猶不懼，可憐容得辟陽侯。

*自賦催妝詩

彭祖尚聞年八百，陳郎猶是小孩兒。

*戲為舉子對句

曉來犬吠張三婦，日暮猿啼呂四妻。

*答弟婦歇後語

慚無竇建，愧作梁山。

*與釋惠江互謔

僧錄琵琶腿，——程紫霄

先生觱栗頭。——釋惠江

*與李榮互謔

姓李應須禮，言榮又不榮。——僧法軌

身長三尺半，頭毛猶未生。——李榮

