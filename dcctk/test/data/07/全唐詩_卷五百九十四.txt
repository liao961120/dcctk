*登蕪城

昔人登此地，丘壟已前悲。今日又非昔，春風能幾時。

*滄浪峽

滄浪臨古道，道上石成塵。自有滄浪峽，誰為無事人。

*垓城

百戰未言非，孤軍驚夜圍。山河意氣盡，淚濕美人衣。

*南陂遠望

閑門橫古塘，紅樹已驚霜。獨立望秋草，野人耕夕陽。

孤煙起蝸舍，飛鷺下漁梁。唯有田家事，依依似故鄉。

*宿玉簫宮

塵飛不到空，露濕翠微宮。鶴影石橋月，簫聲松殿風。

綠毛辭世女，白髮入壺翁。借問燒丹處，桃花幾遍紅。

*晚眺徐州延福寺

杉風振旅塵，晚景藉芳茵。片水明在野，萬花深見人。

靜依歸鶴思，遠惜舊山春。今日惜攜手，寄懷吟白蘋。

*宿甘棠館

塵跡入門盡，悄然江海心。水聲巫峽遠，山色洞庭深。

風桂落寒子，嵐煙凝夕陰。前軒鶴歸處，蘿月思沉沉。

*和茅山高拾遺憶山中雜題五首：山泉

香味清機仙府回，縈紆亂石便流杯。

春風莫泛桃花去，恐引凡人入洞來。

*和茅山高拾遺憶山中雜題五首：巢鶴

千萬雲間丁令威，殷勤仙骨莫先飛。

若逢茅氏傳消息，貞白先生不久歸。

*和茅山高拾遺憶山中雜題五首：胡山

犬入五雲音信絕，鳳樓凝碧悄無聲。

焚香古洞步虛夜，露濕松花空月明。

*和茅山高拾遺憶山中雜題五首：小樓

松杉風外亂山青，曲幾焚香對石屏。

空憶去年春雨後，燕泥時汙太玄經。

*和茅山高拾遺憶山中雜題五首：山鄰

石橋春澗已歸遲，夢入仙山山不知。

柱史從來非俗吏，青牛道士莫相疑。

*送道士

泠然禦風客，與道自浮沉。黃鶴有歸語，白雲無忌心。

藥爐經月淨，天路入壺深。從此分杯後，相思何處尋。

*宿山館

寂寞對衰草，地涼凝露華。蟬鳴月中樹，風落客前花。

山館無宿伴，秋琴初別家。自憐千萬里，筆硯寄生涯。

*入浮石山

斜日出門去，殘花已過春。鳥聲穿葉遠，虎跡渡溪新。

入洞幾時路，耕田何代人。自慚非避俗，不敢問迷津。

*送人歸故園

遠節慘言別，況予心久違。從來憶家淚，今日送君歸。

野路正風雪，還鄉猶布衣。裏中耕稼者，應笑讀書非。

*得越中書

芳草離離思，悠悠春夢餘。池亭千里月，煙水一封書。

詩想懷康樂，文應吊子胥。扁舟戀南越，豈獨為鱸魚。

*秋墅

欲暮候樵者，望山空翠微。虹隨餘雨散，鴉帶夕陽歸。

窮巷長秋草，孤村時擣衣。誰知多病客，寂寞掩柴扉。

*哭彭先生

穀口溪聲客自傷，那堪嗚咽吊殘陽。空階鶴戀丹青影，秋雨苔封白石床。主祭孤兒初學語，無媒旅櫬未還鄉。

門人遠赴心喪夜，月滿千山舊草堂。

*和顧非熊先生題茅山處士閒居

歸耕地肺絕塵喧，匣裏青萍未報恩。濁酒自憐終日醉，古風時得野人言。鳥啼碧樹閑臨水，花滿青山靜掩門。

唯有階前芳草色，年年惆悵憶王孫。

*長安懷古

禍稔蕭牆終不知，生人力屈盡邊陲。赤龍已赴東方暗，黃犬徒懷上蔡悲。面缺崩城山寂寂，土埋冤骨草離離。

秋風解怨扶蘇死，露泣煙愁紅樹枝。

*過王右丞書堂二首

澄潭昔臥龍，章句世為宗。獨步聲名在，千岩水石空。

野禽悲灌木，落日吊清風。後學攀遺址，秋山聞草蟲。

萬樹影參差，石床藤半垂。螢光雖散草，鳥跡尚臨池。

風雅傳今日，雲山想昔時。感深蘇屬國，千載五言詩。

*孤雁

孤雁暮飛急，蕭蕭天地秋。關河正黃葉，消息斷青樓。

湘渚煙波遠，驪山風雨愁。此時萬里道，魂夢繞滄洲。

*贈隱者

盡室居幽谷，亂山為四鄰。霧深知有術，窗靜似無人。

鶴語松上月，花明雲裏春。生涯更何許，尊酒與垂綸。

*早春懷薛公裕

幽獨自成愚，柴門日漸蕪。陸機初入洛，孫楚又游吳。

失意怨楊柳，異鄉聞鷓鴣。相思複相望，春草滿南湖。

*村月

月午籬南道，前村半隱林。田翁獨歸處，蕎麥露花深。

*早春

野樹花初發，空山獨見時。踟躕曆陽道，鄉思滿南枝。

*送友人游吳

吳山青楚吟，草色異鄉心。一酌水邊酒，數聲花下琴。

登樓舊國遠，探穴九疑深。更想逢秋節，那堪聞夜砧。

*贈別

蘭澤傷秋色，臨風遠別期。東城草雖綠，南浦柳無枝。

直道豈易枉，暗投誰不疑。因君問行役，有淚濕江蘺。

*經故人舊居

萬里訪遺塵，鶯聲淚濕巾。古書無主散，廢宅與山鄰。

宿草風悲夜，荒村月吊人。淒涼問殘柳，今日為誰春。

*隨邊使過五原

偶逐星車犯虜塵，故鄉常恐到無因。

五原西去陽關廢，日漫平沙不見人。

*春懷寄秣陵知友

廬江城外柳堪攀，萬里行人尚未還。

借問景陽臺下客，謝家誰更臥東山。

*宋州月夜感懷

雁池衰草露沾衣，河水東流萬事微。

寂寞青陵臺上月，秋風滿樹鵲南飛。

*吳宮

荒台荊棘多，忠諫竟如何。細草迷宮巷，閑花誤綺羅。

前溪徒自綠，子夜不聞歌。悵望清江暮，悠悠東去波。

*春遊望仙谷

清無車馬塵，深洞百花春。雞犬疑沾藥，耕桑似避秦。

登山采樵路，臨水浣紗人。若得心無事，移家便卜鄰。

*聖女祠

石屏苔色涼，流水繞祠堂。巢鵲疑天漢，潭花似鏡妝。

神來雲雨合，神去蕙蘭香。不復聞雙佩，山門空夕陽。

*宿范水

行人倦游宦，秋草宿湖邊。露濕芙蓉渡，月明漁網船。

寒機深竹裏，遠浪到門前。何處思鄉甚，歌聲聞採蓮。

*送顧陶校書歸錢塘

清苦月偏知，南歸瘦馬遲。橐輕緣換酒，發白為吟詩。

水色西陵渡，松聲伍相祠。聖朝思直諫，不是掛冠時。

*題雲陽高少府衙齋

大隱能兼濟，軒窗逐勝開。遠含雲水思，深得棟樑材。

吏散山逾靜，庭閑鳥自來。更憐幽砌色，秋雨長莓苔。

