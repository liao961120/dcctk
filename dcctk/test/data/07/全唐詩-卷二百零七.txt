*和袁郎中破賊後經剡縣山水上太尉

受律仙郎貴，長驅下會稽。鳴笳山月曉，搖旆野雲低。

翦寇人皆賀，回軍馬自嘶。地閑春草綠，城靜夜烏啼。

破竹清閩嶺，看花入剡溪。元戎催獻捷，莫道事攀躋。

*送評事十九叔入秦

白露沾蕙草，王孫轉憶歸。蔡州新戰罷，郢路去人稀。

謁帝不辭遠，懷親空有違。孤舟看落葉，平楚逐斜暉。

北闕見端冕，南台當繡衣。唯餘播遷客，只伴鷓鴣飛。

*贈王八衢

丹地偏相逐，清江若有期。腰金才子貴，剖竹老人遲。

桂楫閑迎客，茶甌對說詩。渚田分邑裏，山桂樹罘罳。

心靜無華髮，人和似古時。別君遠山去，幽獨更應悲。

*入睦州分水路憶劉長卿

北闕忤明主，南方隨白雲。沿洄灘草色，應接海鷗群。

建德潮已盡，新安江又分。回看嚴子瀨，朗詠謝安文。

雨過暮山碧，猿吟秋日曛。吳洲不可到，刷鬢為思君。

*奉和杜相公長興新宅即事呈元相公

意有空門樂，居無甲第奢。經過容法侶，雕飾讓侯家。

隱樹重簷肅，開園一徑斜。據梧聽好鳥，行藥寄名花。

夢蝶留清簟，垂貂坐絳紗。當山不掩戶，映日自傾茶。

雅望歸安石，深知在叔牙。還成吉甫頌，贈答比瑤華。

*江湖秋思

趨陪禁掖雁行隨，遷向江潭鶴發垂。素浪遙疑八溪水，清楓忽似萬年枝。嵩南春遍傷魂夢，壺口雲深隔路歧。

共望漢朝多霈澤，蒼蠅早晚得先知。

*送朱中舍游江東

孤城郭外送王孫，越水吳洲共爾論。野寺山邊斜有徑，漁家竹裏半開門。青楓獨映搖前浦，白鷺閑飛過遠村。

若到西陵征戰處，不堪秋草自傷魂。

*送竇拾遺赴朝因寄中書十七弟

自歎未沾黃紙詔，那堪遠送赤墀人。老為僑客偏相戀，素是詩家倍益親。妻兒共載無羈思，鴛鷺同行不負身。

憑爾將書通令弟，唯論華髮愧頭巾。

*自蘇台至望亭驛人家盡空春物增思悵然有作因寄從弟紓

南浦菰蔣覆白蘋，東吳黎庶逐黃巾。野棠自發空臨水，江燕初歸不見人。遠岫依依如送客，平田渺渺獨傷春。

那堪回首長洲苑，烽火年年報虜塵。

*承恩量移宰江邑，臨鄱江悵然之作

四年謫宦滯江城，未厭門前鄱水清。誰言宰邑化黎庶，欲別雲山如弟兄。雙鷗為底無心狎，白髮從他繞鬢生。

惆悵閑眠臨極浦，夕陽秋草不勝情。

*題靈台縣東山村主人

處處征胡人漸稀，山村寥落暮煙微。門臨莽蒼經年閉，身逐嫖姚幾日歸。貧妻白髮輸殘稅，餘寇黃河未解圍。

天子如今能用武，只應歲晚息兵機。

*同皇甫冉登重玄閣

高閣朱欄不厭遊，蒹葭白水繞長洲。孤雲獨鳥川光暮，萬井千山海色秋。清梵林中人轉靜，夕陽城上角偏愁。

誰憐遠作秦吳別，離恨歸心雙淚流。

*宋州東登望題武陵驛

梁宋人稀鳥自啼，登艫一望倍含淒。白骨半隨河水去，黃雲猶傍郡城低。平陂戰地花空落，舊苑春田草未齊。

明主頻移虎符守，幾時行縣向黔黎。

*晚登江樓有懷

獨坐南樓佳興新，青山綠水共為鄰。爽氣遙分隔浦岫，斜光偏照渡江人。心閑鷗鳥時相近，事簡魚竿私自親。

只憶帝京不可到，秋琴一弄欲沾巾。

*游徐城河忽見清淮，因寄趙八

自緣遲暮憶滄洲，翻愛南河濁水流。初過重陽惜殘菊，行看舊浦識群鷗。朝霞映日同歸處，暝柳搖風欲別秋。

長恨相逢即分首，含情掩淚獨回頭。

*題游仙閣白公廟

仙冠輕舉竟何之，薜荔緣階竹映祠。甲子不知風馭日，朝昏唯見雨來時。霓旌翠蓋終難遇，流水青山空所思。

逐客自憐雙鬢改，焚香多負白雲期。

*送鄭正則漢陽迎婦

錦字相催鳥急飛，郎君暫脫老萊衣。遙想雙眉待人畫，行看五馬送潮歸。望夫山上花猶發，新婦江邊鶯未稀。

令秩和鳴真可羨，此行誰道負春輝。

*送皇甫冉往安宜

江皋盡日唯煙水，君向白田何日歸。楚地蒹葭連海迥，隋朝楊柳映堤稀。津樓故市無行客，山館荒城閉落暉。

若問行人與征戰，使君雙淚定沾衣。

*晚發咸陽，寄同院遺補

征戰初休草又衰，咸陽晚眺淚堪垂。去路全無千里客，秋田不見五陵兒。秦家故事隨流水，漢代高墳對石碑。

回首青山獨不語，羨君談笑萬年枝。

*早秋京口旅泊，章侍禦寄書相問，因以贈之，時七夕

移家避寇逐行舟，厭見南徐江水流。吳越征徭非舊日，秣陵凋弊不宜秋。千家閉戶無砧杵，七夕何人望鬥牛。

只有同時驄馬客，偏宜尺牘問窮愁。

*秋曉招隱寺東峰茶宴，送內弟閻伯均歸江州

萬畦新稻傍山村，數裏深松到寺門。幸有香茶留稚子，不堪秋草送王孫。煙塵怨別唯愁隔，井邑蕭條誰忍論。

莫怪臨歧獨垂淚，魏舒偏念外家恩。

*送嚴員外

春風倚棹闔閭城，水國春寒陰複晴。細雨濕衣看不見，閑花落地聽無聲。日斜江上孤帆影，草綠湖南萬里情。

君去若逢相識問，青袍今已誤儒生。

*赴南中留別褚七少府湖上林亭

種田東郭傍春陂，萬事無情把釣絲。綠竹放侵行徑裏，青山常對捲簾時。紛紛花發門空閉，寂寂鶯啼日更遲。

從此別君千萬里，白雲流水憶佳期。

*與從弟正字、從兄兵曹宴集林園

竹窗松戶有佳期，美酒香茶慰所思。輔嗣外生還解易，惠連群從總能詩。簷前花落春深後，穀裏鶯啼日暮時。

去路歸程仍待月，垂韁不控馬行遲。

*酬皇甫十六侍禦曾見寄

自顧衰容累玉除，忽承優詔赴銅魚。江頭鳥避青旄節，城裏人迎露網車。長沙地近悲才子，古郡山多憶舊廬。

更枉新詩思何苦，離騷愁處亦無如。

*暮春宜陽郡齋愁坐，忽枉劉七侍禦新詩，因以酬答

子規夜夜啼櫧葉，遠道逢春半是愁。芳草伴人還易老，落花隨水亦東流。山臨睥睨恒多雨，地接瀟湘畏及秋。

唯羨君為周柱史，手持黃紙到滄洲。

*送舍弟

諸謝偏推永嘉守，三何獨許水曹郎。老兄鄙思難儔匹，令弟清詞堪比量。疊嶂入雲藏古寺，高秋背月轉南湘。

定知馬上多新句，早寄袁溪當八行。

*送從弟永任饒州錄事參軍

一官萬里向千溪，水宿山行魚浦西。日晚長煙高岸近，天寒積雪遠峰低。蘆花渚裏鴻相叫，苦竹叢邊猿暗啼。

聞道慈親倚門待，到時蘭葉正萋萋。

*送馬將軍奏事畢歸滑州使幕

吳門別後蹈滄州，帝裏相逢俱白頭。自歎馬卿常帶病，還嗟李廣未封侯。棠梨宮裏瞻龍袞，細柳營前著豹裘。

想到滑台桑葉落，黃河東注荻花秋。

*聞逝者自驚

亦知死是人間事，年老聞之心自疑。黃卷清琴總為累，落花流水共添悲。願將從藥看真訣，又欲休官就本師。

兒女眼前難喜舍，彌憐雙鬢漸如絲。

*傷歙州陳二使君

憐君辭滿臥滄洲，一旦雲亡萬事休。慈母斷腸妻獨泣，寒雲慘色水空流。江村故老長懷惠，山路孤猿亦共愁。

寂寞荒墳近漁浦，野松孤月即千秋。

*白田西憶楚州使君弟

山陽郭裏無潮，野水自向新橋。魚網平鋪荷葉，鷺鷥閒步稻苗。秣陵歸人惆悵，楚地連山寂寥。

卻憶士龍賓閣，清琴綠竹蕭蕭。

*送陸澧還吳中

瓜步寒潮送客，楊花暮雨沾衣。

故鄉南望何處，春水連天獨歸。

*春日憶家

自覺勞鄉夢，無人見客心。空餘庭草色，日日伴愁襟。

*遠寺鐘

疏鐘何處來，度竹兼拂水。漸逐微風聲，依依猶在耳。

*白鷺

江南淥水多，顧影逗輕波。落日秦雲裏，山高奈若何。

*夜宴南陵留別

雪滿前庭月色閑，主人留客未能還。

預愁明日相思處，匹馬千山與萬山。

*題前溪館

兩年謫宦在江西，舉目雲山要自迷。

今日始知風土異，潯陽南去鷓鴣啼。

*過烏公山寄錢起員外

雨過青山猿叫時，愁人淚點石榴枝。

無端王事還相系，腸斷蒹葭君不知。

*寄王舍人竹樓

傲吏身閑笑五侯，西江取竹起高樓。

南風不用蒲葵扇，紗帽閑眠對水鷗。

*韋潤州後亭海榴

江上年年小雪遲，年光獨報海榴知。

寂寂山城風日暖，謝公含笑向南枝。

*送崔十一弟歸北京

潘郎美貌謝公詩，銀印花驄年少時。

楚地江皋一為別，晉山沙水獨相思。

*訪韓司空不遇

圖畫風流似長康，文詞體格效陳王。

蓬萊對去歸常晚，叢竹閑飛滿夕陽。

*題道虔上人竹房

詩思禪心共竹閑，任他流水向人間。

手持如意高窗裏，斜日沿江千萬山。

*秋朝木芙蓉

水面芙蓉秋已衰，繁條到是著花時。

平明露滴垂紅臉，似有朝愁暮落悲。

*袁江口憶王司勳、王吏部二郎中、起居十七弟

京華不啻三千里，客淚如今一萬雙。

若個最為相憶處，青楓黃竹入袁江。

*答泉州薛播使君重陽日贈酒

欲強登高無力去，籬邊黃菊為誰開。

共知不是潯陽郡，那得王弘送酒來。

*題張公洞

空山杳杳鸞鳳飛，神仙門戶開翠微。

主人白髮雪霞衣，松間留我談玄機。

*句

水田飛白鷺，夏木囀黃鸝。（李肇稱嘉佑有此句，王右丞取以為七言，今集中無之）

白馬撼金珂，紛紛侍從多。身居驃騎幕，家住滹沱河。

溪北映初星。

