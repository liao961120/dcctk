*長安春夜宿開元觀

霓裳下晚煙，留客杏花前。遍問人寰事，新從洞府天。

長松皆掃月，老鶴不知年。為說蓬瀛路，雲濤幾處連。

*晚泊江戍

旅棹依遙戍，清湘急晚流。若為南浦宿，逢此北風秋。

雲月孤鴻晚，關山幾路愁。年年不得意，零落對滄洲。

*巴江雨夜

五嶺天無雁，三巴客問津。紛紛輕漢暮，漠漠暗江春。

青草連湖岸，繁花憶楚人。芳菲無限路，幾夜月明新。

*邊塞行

九原臨得水，雙足是重城。獨許為儒老，相憐從騎行。

細叢榆塞迥，高點雁山晴。聖主嗤炎漢，無心自勒兵。

*樂遊園望月

炎靈全盛地，明月半秋時。今古人同望，盈虧節暗移。

彩凝雙月迥，輪度八川遲。共惜鳴珂去，金波送酒卮。

*千葉桃花

千葉桃花勝百花，孤榮春晚駐年華。

若教避俗秦人見，知向河源舊侶誇。

*春中泛舟

仙郎歸奏過湘東，正值三湘二月中。

惆悵滿川桃杏醉，醉看還與曲江同。

*雨中怨秋

辭家遠客愴秋風，千里寒雲與斷蓬。

日暮隔山投古寺，鐘聲何處雨濛濛。

*秋日獨游曲江

信馬閑過憶所親，秋山行盡路無塵。

主人莫惜松陰醉，還有千錢沽酒人。

*寄別

晚煙洲霧並蒼蒼，河雁驚飛不作行。

回旆轉舟行數裏，歌聲猶自逐清湘。

*邊情

新種如今屢請和，玉關邊上幸無他。

欲知北海苦辛處，看取節毛餘幾多。

*早發湘中

按節鳴笳中貴催，紅旌白旆滿船開。

迎愁湓浦登城望，西見荊門積水來。

*海榴

海榴殷色透簾櫳，看盛看衰意欲同。

若許三英隨五馬，便將濃豔鬥繁紅。

*春情

暮雨朝雲幾日歸，如絲如霧濕人衣。

三湘二月春光早，莫逐狂風繚亂飛。

*送客往荊州

巴丘過日又登城，雲水湘東一日平。

若愛春秋繁露學，正逢元凱鎮南荊。

*贈馬煉師

心嫌碧落更何從，月帔花冠冰雪容。

行雨若迷歸處路，近南惟見祝融峰。

*湘江泛舟

湘川洛浦三千里，地角天涯南北遙。

除卻同傾百壺外，不愁誰奈兩魂銷。

*送別

江岸梅花雪不如，看君驛馭向南徐。

相聞不必因來雁，雲裏飛輧落素書。

*贈竇牟

直用天才眾卻瞋，應欺李杜久為塵。

南荒不死中華老，別玉翻同西國人。

