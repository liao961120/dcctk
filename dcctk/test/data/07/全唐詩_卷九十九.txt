*巫山高

巫山高不極，合遝狀奇新。暗谷疑風雨，陰崖若鬼神。

月明三峽曉，潮滿九江春。為問陽臺客，應知入夢人。

*送泉州李使君之任

傍海皆荒服，分符重漢臣。雲山百越路，市井十洲人。

執玉來朝遠，還珠入貢頻。連年不見雪，到處即行春。

*長門怨

長門落景盡，洞房秋月明。玉階草露積，金屋網塵生。

妾妒今應改，君恩惜未平。寄語臨邛客，何時作賦成。

*巫山

流景一何速，年華不可追。解佩安所贈，怨咽空自悲。

*送王汶宰江陰

郡北乘流去，花間竟日行。海魚朝滿市，江鳥夜喧城。

讓酒非關病，援琴不在聲。應緣五斗米，數日滯淵明。

*婺州留別鄧使君

西掖馳名久，東陽出守時。江山婺女分，風月隱侯詩。

別恨雙溪急，留歡五馬遲。回舟映沙嶼，未遠剩相思。

*祭汾陰樂章：太和

于穆聖皇，六葉重光。太原刻頌，後土疏場。

寶鼎呈符，歊雲孕祥。禮樂備矣，降福穰穰。

*大堤曲

南國多佳人，莫若大堤女。玉床翠羽帳，寶襪蓮花距。

魂處自目成，色授開心許。迢迢不可見，日暮空愁予。

*東飛伯勞歌

青田白鶴丹山鳳，婺女姮娥兩相送。誰家絕世綺帳前，豔粉紅脂映寶鈿。窈窕玉堂褰翠幕，參差繡戶懸珠箔。

絕世三五愛紅妝，冶袖長裙蘭麝香。春去花枝俄易改，可歎年光不相待。

*出塞

俠客重恩光，驄馬飾金裝。瞥聞傳羽檄，馳突救邊荒。

歙野山川動，囂天旌旆揚。吳鉤明似月，楚劍利如霜。

電斷沖胡塞，風飛出洛陽。轉戰磨笄俗，橫行戴鬥鄉。

手擒郅支長，面縛谷蠡王。將軍占太白，小婦怨流黃。

騕褭青絲騎，娉婷紅粉妝。三春鶯度曲，八月雁成行。

誰堪坐愁思，羅袖拂空床。

*與國賢良夜歌二首

柳台臨新堰，樓堞相重複。窈窕鳳凰姝，傾城複傾國。

杏間花照灼，樓上月裴回。帶嬌移玉柱，含笑捧金杯。

*詠屏風

綺閣雲霞滿，芳林草樹新。鳥驚疑欲曙，花笑不關春。

山對彈琴客，溪留垂釣人。請看車馬客，行處有風塵。

*書懷

心為明時盡，君門尚不容。田園迷徑路，歸去欲何從。

*流所贈張錫

黃葉因風下，甘從洛浦隈。白雲何所為，還出帝鄉來。

*臨高臺

漢主事祁連，良人在高闕。空台寂已暮，愁坐變容發。

泛豔春幌風，裴回秋戶月。可憐軍書斷，空使流芳歇。

*初出京邑有懷舊林

賦生期獨得，素業守微班。外忝文學知，鴻漸鵷鷺間。

內傾水木趣，築室依近山。晨趨天日晏，夕臥江海閑。

松風生坐隅，仙禽舞亭灣。曙雲林下客，霽月池上顏。

雖曰坐郊園，靜默非人寰。時步蒼龍闕，甯異白雲關。

語濟豈時顧，默善忘世攀。世網余何觸，天涯謫南蠻。

回首思洛陽，喟然悲貞艱。舊林日夜遠，孤雲何時還。

*稍秋曉坐閣，遇舟東下揚州，即事寄上族父江陽令

虎嘯山城晚，猿鳴江樹秋。紅林架落照，青峽送歸流。

歸流赴淮海，征帆下揚州。族父江陽令，盛業繼前修。

文掩崔亭伯，德齊陳太丘。時哉惜未與，千載且為儔。

憶昔山陽會，長懷東上游。稱觴阮林下，賦雪謝庭幽。

道濃禮自略，氣舒文轉遒。高情薄雲漢，酣態坐芳洲。

接席複連軫，出入陪華輈。獨善與兼濟，語默奉良籌。

歲月歡無已，風雨暗颼颼。掌憲時持節，為邦邈海頭。

子人惠雖樹，蒼生望且留。微躬趨直道，神甸忝清猷。

仙台適西步，蠻徼忽南浮。宇內皆安樂，天涯獨遠投。

忠信徒堅仗，神明豈默酬。觀生海漫漫，稽命天悠悠。

雲昏巴子峽，月遠吳王樓。懷昔明不寐，悲令歲屬周。

喟無排雲翮，暫得抒離憂。空灑沾紅淚，萬里逐行舟。

*讓帝挽歌詞二首

泰伯玄風遠，延州德讓行。闔棺追大節，樹羽冊鴻名。

地戶迎天仗，皇階失帝兄。還聞漢明主，遺劍泣東平。

朝天馳馬絕，冊帝□宮祖。恍惚陵廟新，蕭條池館古。

萬化一朝空，哀樂此路同。西園有明月，修竹韻悲風。

*十月梅花書贈

君不見巴鄉氣候與華別，年年十月梅花發。

上苑今應雪作花，寧知此地花為雪。自從遷播落黔巴，三見江上開新花。故園風花虛洛汭，窮峽凝雲度歲華。

花情縱似河陽好，客心倍傷邊候早。春候颯驚樓上梅，霜威未落江潭草。江水侵天去不還，樓花覆簾空坐攀。

一向花前看白髮，幾回夢裏憶紅顏。紅顏白髮雲泥改，何異桑田移碧海。卻想華年故國時，唯餘一片空心在。

空心吊影向誰陳，雲台仙閣舊遊人。儻知巴樹連冬發，應憐南國氣長春。

*歲晚還京台望城闕成口號先贈交親

紫陌開行樹，朱城出晚霞。猶憐慣去國，疑是夢還家。

風弱知催柳，林青覺待花。交親望歸騎，幾處擁年華。

*送蘇八給事出牧徐州用芳韻

金鼎屬元方，瑣闈連季常。畏盈聊出守，分命乃維良。

曉騎辭朝遠，春帆向楚常。賢哉謙自牧，天下詠餘芳。

*上幸皇太子新院應制

佳氣曉蔥蔥，幹行入震宮。前星迎北極，少海被南風。

視膳銅樓下，吹笙玉座中。訓深家以正，義舉俗為公。

父子成釗合，君臣禹啟同。仰天歌聖道，猶愧乏雕蟲。

*奉和李令扈從溫泉宮賜游驪山韋侍郎別業

風後軒皇佐，雲峰謝客居。承恩來翠嶺，締賞出丹除。

飛蓋松溪寂，清笳玉洞虛。窺岩詳霧豹，過水略泉魚。

鄉入無何有，時還上古初。伊皋羞過狹，魏丙服粗疏。

白雪緣情降，青霞落卷舒。多慚郎署在，輒繼國風餘。

*季冬送戶部郎中使黔府選補

握鏡均荒服，分衡得大同。征賢一臺上，補吏五溪中。

雨露將天澤，文章播國風。漢庭暌直諒，楚峽望清通。

馬逐霜鴻漸，帆沿曉月空。還期鳳池拜，照耀列星宮。

*途中口號

抱玉三朝楚，懷書十上秦。年年洛陽陌，花鳥弄歸人。

*南望樓

去國三巴遠，登樓萬里春。傷心江上客，不是故鄉人。

*臨川送別

秋郊日半隱，野樹煙初映。風水正蕭條，那甚動離詠。

*題殿前桂葉

桂樹生南海，芳香隔楚山。今朝天上見，疑是月中攀。

*奉和受圖溫洛應制

八神扶玉輦，六羽警瑤溪。戒道伊川北，通津澗水西。

禦圖開洛匱，刻石與天齊。瑞日波中上，仙禽霧裏低。

微臣矯羽翮，抃舞接鸞鷖。

