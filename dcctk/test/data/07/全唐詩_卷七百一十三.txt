*陳情獻中丞

孤拙竟何營，徒希折桂名。始終誰肯薦，得失自難明。

貢乏雄文獻，歸無瘠土耕。滄江長髮夢，紫陌久慚行。

意縱求知切，才惟懼鑒精。五言非琢玉，十載看遷鶯。

取進心甘鈍，傷嗟骨每驚。塵襟痕積淚，客鬢白新莖。

顧盼身堪教，吹噓羽覺生。依門情轉切，荷德力須傾。

獎善猶憐貢，垂恩必不輕。從茲便提挈，雲路自生榮。

*長安雪後

碧落雲收盡，天涯雪霽時。草開當井地，樹折帶巢枝。

野渡滋寒麥，高泉漲禁池。遙分丹闕出，迥對上林宜。

宿片攀簷取，凝花就砌窺。氣淩禽翅束，凍入馬蹄危。

北想連沙漠，南思極海涯。冷光兼素彩，向暮朔風吹。

*送友人游東川

食盡須分散，將行幾願留。春兼三月閏，人擬半年遊。

風俗同吳地，山川擁梓州。思君登棧道，猿嘯始應愁。

*題樟亭驛樓

危檻倚山城，風帆檻外行。日生滄海赤，潮落浙江清。

秋晚遙峰出，沙幹細草平。西陵煙樹色，長見伍員情。

*大樑送友人東游

自古東西路，舟車此地分。河聲梁苑夜，草色楚田曛。

雁已多南去，蟬猶在此聞。聖朝無諫獵，何計謁明君。

*送友人游蜀

為儒早得名，為客不憂程。春盡離丹闕，花繁到錦城。

雪消巴水漲，日上劍關明。預想回來樹，秋蟬已數聲。

*留別友人書齋

相見不相睽，一留日已西。軒涼庭木大，巷僻鳥巢低。

背俗修琴譜，思家話藥畦。卜鄰期太華，同上上方梯。

*題耿處士林亭

身向閑中老，生涯本豁然。草堂山水下，漁艇鳥花邊。

窺井猿兼鹿，啼林鳥雜蟬。何時人事了，依此亦高眠。

*商于逢友人

行役何時了，年年骨肉分。春風來漢棹，雪路入商雲。

水險溪難定，林寒鳥異群。相逢聊坐石，啼狖語中聞。

*灞上逢故人

花落杏園枝，驅車問路岐。人情誰可會，身事自堪疑。

岳雨狂雷送，溪槎漲水吹。家山如此景，幾處不相隨。

*發浙江

島嶼遍含煙，煙中濟大川。山城猶轉漏，沙浦已搖船。

海曙霞浮日，江遙水合天。此時空闊思，翻想涉窮邊。

*晚泊盱眙

廣葦夾深流，蕭蕭到海秋。宿船橫月浦，驚鳥繞霜洲。

雲濕淮南樹，笳清泗水樓。徒懸鄉國思，羈跡尚東遊。

*歸江南

歸日值江春，看花過楚津。草晴蟲網遍，沙曉浪痕新。

蓮葉初浮水，鷗雛已狎人。漁心慚未遂，空厭路岐塵。

*代北言懷

困馬榆關北，那堪落景催。路行沙不絕，風與雪兼來。

草得春猶白，鴻侵夏始回。行人莫遠入，戍角有餘哀。

*春遊曲江

誤入杏花塵，晴江一看春。菰蒲雖似越，骨肉且非秦。

曲岸藏翹鷺，垂楊拂躍鱗。徒憐汀草色，未是醉眠人。

*和范秘書宿省中作

清省宜寒夜，仙才稱獨吟。鐘來宮轉漏，月過閣移陰。

鶴避燈前盡，芸高幄外深。想知因此興，暫動憶山心。

*寄華陰姚少府

泰華當公署，為官興可知。硯和青靄凍，簾對白雲垂。

峻掌光浮日，危蓮影入池。料于三考內，應惜德音移。

*晚泊富春寄友人

江鐘寒夕微，江鳥望巢飛。木落山城出，潮生海棹歸。

獨吟霜島月，誰寄雪天衣。此別三千里，關西信更稀。

