*五雜組

五雜組，刺繡窠。往復還，織錦梭。不得已，戍交河。

*剪綵花

敢競桃李色，自呈刀尺功。蝶猶迷剪翠，人豈辨裁紅。

*春晦送客

野酌亂無巡，送君兼送春。明年春色至，莫作未歸人。

*自君之出矣

自君之出矣，寶鏡為誰明。思君如隴水，長聞嗚咽聲。

*四氣

春禽猶競囀，夏木忽交陰。稍覺秋山遠，俄驚冬霰深。

*四色

壺中冰始結，盤上露初圓。何意瑤池雪，欲奪鶴毛鮮。

道士牛已至，仙家鳥亦來。骨為神不朽，眼向故人開。

勞魴蓮渚內，汗馬火旗間。平生血誠盡，不獨左輪殷。

已見池盡墨，誰言突不黔。漆身恩未報，貂裘弊豈嫌。

*大言

四溟杯淥醑，五嶽髻青螺。揮汗曾成雨，畫地亦成河。

*細言

蚊眉自可托，蝸角豈勞爭。欲效絲毫力，誰知螻蟻誠。

*山中桂

八樹拂丹霄，四時青不凋。秋風何處起，先嫋最長條。

*蘆花

夾岸複連沙，枝枝搖浪花。月明渾似雪，無處認漁家。

*江邊柳

嫋嫋古堤邊，青青一樹煙。若為絲不斷，留取系郎船。

*江上山

綺霞明赤岸，錦纜繞丹枝。楚客正愁絕，西風且莫吹。

*遊絲

遊絲何所似，應最似春心。一向風前亂，千條不可尋。

*柳絮

無風才到地，有風還滿空。緣渠偏似雪，莫近鬢毛生。

*殘鶯

花闌鶯亦懶，不語似含情。何言百囀舌，唯餘一兩聲。

*早蟬

一聲清溽暑，幾處促流年。志士心偏苦，初聞獨泫然。

*秋蛩

雨絕蒼苔地，月斜青草階。蛩鳴誰不怨，況是正離懷。

*江上聞猿

楓岸月斜明，猿啼旅夢驚。愁多腸易斷，不待第三聲。

*折柳贈行人

那言柳亂垂，盡日任風吹。欲識千條恨，和煙折一枝。

*題蒲葵扇

傾心曾向日，在手幸搖風。羨爾逢提握，知名自謝公。

*贈苦行僧

幽深紅葉寺，清淨白毫僧。古殿長鳴磬，低頭禮晝燈。

*兩頭纖纖

兩頭纖纖八字眉，半白半黑燈影帷。

腷腷膊膊曉禽飛，磊磊落落秋果垂。

*了語

掃卻煙塵寇初剿，深水高林放魚鳥。

雞人唱絕殘漏曉，仙樂拍終天悄悄。

*不了語

浮名世利知多少，朝市喧喧塵擾擾。

車馬交馳往復來，鐘鼓相催天又曉。

*聽彈沈湘

賈誼投文吊屈平，瑤琴能寫此時情。

秋風一奏沈湘曲，流水千年作恨聲。

*豪家夏冰詠

金錯銀盤貯賜冰，清光如聳玉山棱。

無論塵客閑停扇，直到消時不見蠅。

*宿棣華館聞雁

不堪旅宿棣花館，況有離群鴻雁聲。

一點秋燈殘影下，不知寒夢幾回驚。

*農家望晴

嘗聞秦地西風雨，為問西風早晚回。

白髮老農如鶴立，麥場高處望雲開。

*宮人斜

幾多紅粉委黃泥，野鳥如歌又似啼。

應有春魂化為燕，年來飛入未央棲。

*曲江池上

殷勤春在曲江頭，全藉群仙占勝遊。

何必三山待鸞鶴，年年此地是瀛洲。

