鼓：〔古文〕𩉲《唐韻》工戸切《集韻》《韻會》果五切《正韻》公土切，𠀤音古。革音之器。伊耆氏造鼓。《說文》鼓，郭也。春分之音，萬物郭皮甲而出，故謂之鼓。《徐鍇曰》郭者，覆冒之意。《玉篇》瓦爲椌，革爲面，可以擊也。樂書，鼓所以檢樂，爲羣音長。《周禮·地官·鼓人》掌敎六鼓。《註》六鼓：靁鼓八面，靈鼓六面，路鼓四面，鼖鼓，皋鼓，晉鼓，皆兩面。又夏后氏足鼓，置鼓於趺上，謂之節鼓。殷楹鼓，以柱貫中，上出而樹之也。周縣鼓，植簨虡而縣之也。又星名。《爾雅·釋天》河鼓謂之牽牛。《郭註》荆楚人呼牽牛爲擔鼓。擔者，荷也。又《前漢·五行志》天水冀南山大石鳴，曰石鼓，鳴則有兵。又國名。春秋鼓國，白狄別種。《左傳·昭二十三年》晉襲鼓，滅之。《後漢·郡國志》鉅鹿下曲陽有鼓聚，故翟鼓子國。又量名。《禮·曲禮》獻米者操量鼓。《廣雅》斛謂之鼓。《荀子·富國篇》瓜桃棗李，一本數以盆鼓。《註》鼓，量也。謂數度以盆量也。又《後漢·東夷傳》扶餘國，正月，國中連日大會飮樂，名曰迎鼓。《集韻》俗作皷，非是。考證：〔樂器，鼓所以檢樂，爲羣音長。〕謹按玉篇無此文，語見韻會引樂書。謹改樂器爲樂書。

鼔：《唐韻》公戸切，音古。《說文》从攴从壴，壴亦聲。《廣雅》鼓鳴也。《廣韻》擊鼓也。《左傳·莊十年》長勺之戰，公將鼔之。又凡有所擊搏曰鼔。《易·離卦》不鼔缶而歌。《詩·小雅》鼔瑟吹笙，吹笙鼔簧。《又》鼔鍾于宮。又鐘所擊處，亦謂之鼔。《周禮·冬官考工記》鳧氏爲鐘，于上謂之鼔，鼔上謂之鉦。又《正韻》撫也，歙也。又振動也。《易·繫辭》鼓天下之動者存乎辭。《又》鼔之舞之以盡神。又扇也，扇火動橐謂之鼔。《前漢·終軍傳》膠東魯國鼔鑄鹽鐵。《註》如淳曰：扇熾火謂之鼔。○按《說文》鼔舞之鼔从攴，攴音朴。鐘鼓之鼓从支，微有不同。今槩用支，不復用攴矣。考證：〔《易·繫辭》鼓天下之物者存乎辭。〕謹照原文鼓天下之物改鼓天下之動。

𪔋：《篇海》吉逆切，音戟。鼓聲。

𪔍：《集韻》《類篇》𠀤蒲蒙切，音蓬。鼓聲也。

𪔎：《字彙補》與鼓同。見阿閦佛經。

䵽：《玉篇》七盍切《廣韻》倉雜切，𠀤音囃。《玉篇》鼓聲。《焦竑·俗用雜字》打鼓邊曰䵽。

𪔐：《玉篇》籀文鼓字。

𪔑：《集韻》《類篇》𠀤蒲孟切，音膨。〈碼下心〉𪔑，石聲。

鼕：《廣韻》《集韻》《韻會》𠀤徒冬切，音彤。《廣韻》鼓聲也。《唐書·馬周傳》請置六街鼓，號爲鼕鼕鼓。又《集韻》徒東切《正韻》徒紅切，𠀤音同。義同。

䵾：《集韻》《韻會》𠀤馮無切，音扶。《集韻》軍聲喧也。《書傳》乃鼓䵾譟。《周禮·夏官·大司馬》車徒皆譟。註：書曰前師乃鼓䵾譟。亦謂喜也。又《集韻》《類篇》𠀤斐父切，音撫。義同。考證：〔前師乃鼓䵾而譟者。〕謹照周禮註原文改：書曰前師乃鼓䵾譟。

䵿：《集韻》《正韻》𠀤他協切，音帖。《說文》鼓無聲也。《玉篇》寬也。

𪔔：《廣韻》匹江切《集韻》披江切，𠀤音胮。《廣韻》鼓聲。亦作𩐨。

𪔕：《唐韻》土盍切《集韻》托合切，𠀤音錔。《說文》鼓鼙聲。

䶀：〔古文〕鞈《唐韻》徒合切《集韻》達合切，𠀤音沓。《說文》鼓聲也。《史記·司馬相如傳》鏗鎗鐺䶀。又《廣韻》苦盍切，音榼。鼓聲䶀䶀也。又《廣韻》他合切《集韻》托合切，𠀤音錔。《集韻》鏜鞈，鐘鼓聲。又《集韻》渴合切，音佮。義同。

𪔖：《集韻》徒冬切，音彤。《玉篇》鼓聲。又《集韻》《類篇》𠀤持中切，音蟲。義同。《玉篇》或作鼕。

𪔗：《廣韻》《集韻》𠀤於巾切，音駰。《廣韻》鼓聲。又《廣韻》烏懸切《集韻》縈懸切，𠀤音淵。義同。

鼖：《正字通》同鼖。譌省。詳見鼖字註。《唐韻》《集韻》《韻會》《正韻》𠀤符分切，音汾。《說文》大鼓也。《爾雅·釋樂》大鼓謂之鼖。《郭註》鼓長八尺。《周禮·地官》鼓人以鼖鼓鼓軍事。古用賁。《詩·大雅》賁鼓維鏞。又作䩿、𪔵。

鼗：《廣韻》《集韻》𠀤徒刀切，音陶。如鼓而小，持其柄搖之，兩耳還自擊。《廣韻》鼗大者謂之麻，小者謂之料。又小鼓著柄者。《書·益稷》下管鼗鼓。《周禮·春官·大司樂》靁鼓，靁鼗，地上之圜丘奏之。靈鼓，靈鼗，澤中之方丘奏之。路鼓，路鼗，宗廟之中奏之。又《禮·王制》天子賜伯子男樂，則以鼗將之。又一作鞀。《釋名》鞀，導也。亦作鞉。

𪔘：《字彙補》古刀切，音羔。鼓也。

𪔜：《廣韻》徒紅切《集韻》徒東切，𠀤音同。《廣韻》鼓聲。

𪔝：《字彙補》同𪔜。○按卽𪔜字之譌。

䶁：《字彙》托合切，音錔。《玉篇》鼓寬也。《正字通》鼓聲雜沓也。

鼘：《正韻》縈圓切，音淵。《說文》鼓聲也。《詩·商頌》鼗鼓鼘鼘。又《廣韻》《集韻》𠀤於巾切，音駰。又《集韻》一均切，音蜵。義𠀤同。

鼙：《唐韻》部迷切《集韻》駢迷切，𠀤音崥。《說文》騎鼓也。《釋名》鼙，禆也。禆助鼓節也。《周禮·夏官·大司馬》旅帥執鼙。《又》中冬敎大閱，中軍以鼙令鼓。《呂氏春秋》帝嚳令人作鼓鼙之樂。又《晉書·樂志》有鼙舞。《曹植·鼙舞詩序》漢靈帝西園鼓吹有李堅，能鼙舞。又與琵通。《搜神記》琵琶作鼙婆。

鼚：《廣韻》褚羊切《集韻》抽良切，𠀤音瞠。《玉篇》鼓聲。帝乃載歌，鼚乎鼓之，軒乎舞之。

𪔢：《集韻》良中切，音隆。鼓音也。又《字彙》鼓無聲也。

𪔣：《集韻》枯公切，音空。鼓聲震也。又《黃帝靈樞經》𪔣𪔣然不堅。

鼛：《唐韻》古勞切《集韻》《韻會》居勞切《正韻》姑勞切，𠀤音高。《說文》大鼓也。《廣韻》役事，車鼓長丈二尺。《周禮·地官·鼓人》以鼛鼓鼓役事。《詩·大雅》鼛鼓弗勝。又本作臯。《周禮·冬官考工記》爲臯鼓，長尋有四尺。又叶居尤切，音鳩。《詩·小雅》鼓鐘伐鼛，淮有三洲。又𡅦。

𪔦：《篇海》徒弄切，音洞。鼓聲。

𪔧：《廣韻》他協切，音帖。《玉篇》鼓無聲。

𪔨：《正字通》同鼓。

𪔩：《集韻》胡讒切，音咸。鼓聲。

𪔪：《唐韻》《集韻》𠀤他協切，音帖。《說文》鼓無聲。又《廣韻》《集韻》𠀤七入切，音緝。義同。又《正字通》一說鼓聲止而餘音在也。

𪔫：《字彙補》符文切，音墳。大鼓也。○按卽鼖字之譌。

𪔬：《字彙補》蘇郞切，音桑。鼓匡也。

鼜：《廣韻》《集韻》《韻會》𠀤倉歷切，音戚。《玉篇》守夜鼓也。《周禮·地官·鼓人》軍旅夜鼓鼜。《釋文》杜子春讀爲戚。《疏》在軍警戒急在於夜，言鼜者，音同憂戚，取軍中憂懼之意。又《集韻》七到切，音操。義同。

𪔮：《正字通》俗䶀字。

鼝：《集韻》同鼘。《張衡·東京賦》雷鼓鼝鼝，六變旣畢。

鼞：《唐韻》土郞切《廣韻》吐郞切《集韻》他郞切，𠀤音湯。《說文》鼓聲也。

𪔯：《正字通》俗鼜字。

𪔰：《廣韻》于禁切，音䫴。鼓聲。

鼟：《廣韻》《集韻》𠀤他登切，音磴。《玉篇》鼓聲。又《集韻》都騰切，音登。又徒登切，音騰。義𠀤同。

𪔳：《廣韻》《集韻》𠀤徒冬切，音彤。《說文》鼓聲。又《廣韻》力中切《集韻》《韻會》《正韻》良中切，𠀤音隆。又《集韻》《韻會》盧冬切《正韻》盧宗切，𠀤音䃧。又《集韻》皮江切，音龎。義𠀤同。

𪔵：《集韻》同鼖。

𪔶：《集韻》《類篇》𠀤他登切，音磴。《集韻》倰𪔶，長也。又《集韻》他等切，磴上聲。義同。

𪔷：《字彙》盧容切，音龍。鼓寬貌。又《篇海》音滂。義同。

