匕：《唐韻》𤰞履切《集韻》《韻會》補履切《正韻》補委切，𠀤音比。《說文》匕，相與比敘也。亦所以用取飯。一名柶。《玉篇》匙也。《易·震卦》不喪匕鬯。《詩·小雅》有捄棘匕。《註》以棘爲匕，所以載鼎肉，而升之于俎也。《三國志·劉先主傳》先生方食，失匕箸。又匕首。《通俗文》劒屬。其頭類匕，短而便用，故曰匕首。《史記·吳世家》專諸置匕首于炙魚中，以刺吳王僚。《刺客傳》荆軻至秦獻燕督亢地圖，圖窮而匕首見。《註》荆軻懷數年之謀，而事不就者，尺八匕首不足恃也。《劉向·說苑》尺八短劒頭似匕。

𠤎：《唐韻》《集韻》《韻會》𠀤古文化字。註見二畫。又《集韻》牝古作𠤎。註見牛部二畫。

化：〔古文〕𠤎𠯒𠏁《唐韻》《正韻》呼霸切《集韻》《韻會》火跨切，𠀤花去聲。《說文》化，敎行也。《增韻》凡以道業誨人謂之敎。躬行于上，風動于下，謂之化。《老子·道德經》我無爲而民自化。又以德化民曰化。《禮·樂記》化民成俗。又《韻會》天地隂陽運行，自有而無，自無而有，萬物生息則爲化。又泛言攺易，亦曰變化。《易·繫辭》擬議以成其變化。又貨賄貿易曰化。《書·益稷》懋遷有無化居。又革物曰化。《周禮·春官·大宗伯》合天地之化。《註》能生非類曰化。《疏》鳩化爲鷹之類。皆身在而心化。若䑕化爲鴽，雀化爲蛤蜃之等，皆據身亦化，故云能生非類。又《正韻》告誥諭使人回心曰化。《書·大誥》肆予大化，誘我友邦君。又《公羊傳·桓六年》化我也。《註》行過無禮謂之化，齊人語也。《疏》哀六年傳云：𨻰乞曰：常之母有魚菽之祭，願諸大夫之化我也。亦是行過無禮之事。又州名。《韻會》漢屬合浦郡，宋攺化州。又《正韻》呼瓜切，音花。《後漢·馮衍傳》與時變化。《章懷太子註》音花。又《韻補》叶胡隈切，音回。《三略》變動無常，因敵變化。不爲事先，動而輒隨。《𨻰琳·大荒賦》越洪寧之蕩蕩兮，追𤣥漠之造化。跨三五其無偶兮，邈卓立而獨奇。又叶呼戈切，音訶。《離騷》初旣與余成言兮，後悔遁而有他。余旣不難夫離別兮，傷靈脩之數化。又叶許旣切，希去聲。《後漢·傅幹皇后箴》在昔明后，日新其化。匪惟訓外，亦訓于內。又叶呼臥切，呼去聲。《白虎通》火之爲言化也。陽氣用事，萬物變化也。《釋名》火，化也，消化物也。《漢書·敘傳》偪上幷下，荒殖其貨。侯服玉食，敗俗傷化。又《總要》化音吪，差錯也，謬言也。从人匕會意。小篆與匕混，故加言作訛。《史記·天官書》其人逢俉化言。

𠤏：《唐韻》博抱切《集韻》補抱切，𠀤音寶。《說文》相次也。《正譌》从匕，比之省也。从十，十人相比會意。鴇字从此。《總要》十家爲𠤏。今用保。

北：〔古文〕𧉥《唐韻》博墨切《集韻》《韻會》必墨切《正韻》必勒切，𠀤綳入聲。《說文》乖也。从二人相背。《徐曰》乖者，相背違也。《史記·魯仲連傳》士無反北之心。《玉篇》方名。《史記·天官書》北方水，太隂之精，主冬，曰壬癸。《前漢·律歷志》太隂者北方。北，伏也。陽氣伏于下，于時爲冬。又《廣韻》奔也。《史記·管仲傳》吾三戰三北。又《集韻》補妹切《韻會》蒲妹切，𠀤音背。《集韻》違也。《正韻》分異也。《書·舜典》分北三苗。《註》分其頑梗，使背離也。

𠤐：《集韻》長古作𠤐。註見部首。

𠤑：《集韻》魚其切，音嶷。《說文》未定也。《集韻》同𠤗，或作𠤑。《篇海》亦作𠤘。

𠤒：《集韻》施古作𠤒。註見方部五畫。

𠤓：《字彙補》余香切，音羊。暢也。

㔬：《唐韻》竹角切，音卓。高也。又姓。《玉篇》㔬㔬，高貌也。今作卓。

𠤗：《集韻》同𠤑。

𠤘：《玉篇》古文矣字。註見矢部二畫。

𠤙：《玉篇》《集韻》𠀤古文厩字。註見厂部十一畫。

𠤚：《集韻》卓古作𠤚。註見十部六畫。

𠤞：《玉篇》古文卓字。註見十部六畫。

𠤟：《字彙補》古文卓字。註見十部六畫。

匘：《唐韻》奴皓切《集韻》乃老切，𠀤音惱。《說文》匘，頭髓也。从匕。匕，相匕著也。巛象髮，囟象匘形。《廣韻》同腦。《玉篇》亦作𦛁。《集韻》或作𠜶𦠊，𠀤詳腦字註。

匙：《唐韻》是支切《集韻》《韻會》常支切《正韻》辰之切，𠀤是平聲。《說文》匕也。从匕，是聲。《蔡襄茶錄》茶匙要擊拂有力。又鑰匙。《黃庭經》玉匙金鑰常完堅。又通作鍉。《後漢·隗囂傳》侍奉盤錯鍉，割牲而盟。《集韻》或作㮛，亦作㔭。

㔭：《玉篇》與匙同。

𠤣：《集韻》次古作𠤣。註見欠部二畫。

𠤦：《韻會》同濡。又音軟。柔也。又𦳾𠤥𥧐。

𠤪：《字彙補》與一同。《𨻰心叔字略》一作𠤪。《篇韻》又作𠤪。

