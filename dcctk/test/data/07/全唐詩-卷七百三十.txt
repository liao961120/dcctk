*上清辭五首

入海浮生汗漫秋，紫皇高宴五雲樓。

霓裳曲罷天風起，吹散仙香滿十洲。

樓鎖彤霞地絕塵，碧桃花發九天春。

東皇近日慵遊宴，閑煞瑤池五色麟。

上清仙路有丹梯，影響行人到即迷。

不會無端個漁父，阿誰教入武陵溪。

本來方朔是真仙，偶別丹台未得還。

何事玉皇消息晚，忍教憔悴向人間。

新拜天官上玉都，紫皇親授五靈符。

群仙個個來相問，人世風光似此無。

*讀三國志

有國由來在得賢，莫言興廢是迴圈。

武侯星落周瑜死，平蜀降吳似等閒。

*山舍南溪小桃花

一樹繁英奪眼紅，開時先合占東風。

可憐地僻無人賞，拋擲深山亂木中。

*春行遇雨

夾路輕風撼柳條，雨侵春態動無憀。采香陌上誰家女，濕損釵頭翡翠翹。

*登樓寄遠

滿城春色花如雪，極目煙光月似鉤。

總是動人鄉思處，更堪容易上高樓。

*望思台

漢武年高慢帝圖，任人曾不問賢愚。

直饒四老依前出，消得江充寵佞無。

*山舍偶題

門掩松蘿一徑深，偶攜藜杖出前林。

誰知盡日看山坐，萬古興亡總在心。

*荊溪夜泊

點點漁燈照浪清，水煙疏碧月朧明。

小灘驚起鴛鴦處，一雙採蓮船過聲。

*旅舍臥病

家隔西秦無遠信，身隨東洛度流年。

病來旅館誰相問，牢落閒庭一樹蟬。

*登昭福寺樓

旅懷秋興正無涯，獨倚危樓四望賒。

穀變陵遷何處問，滿川空有舊煙霞。

*代邊將

雪凍陰河半夜風，戰回狂虜血漂紅。

據鞍遙指長安路，須刻麟台第一功。

*夜與張舒話別

愁聽南樓角又吹，曉雞啼後更分離。

如何銷得淒涼思，更勸燈前酒一卮。

*寒梅詞

霜梅先拆嶺頭枝，萬卉千花凍不知。

留得和羹滋味在，任他風雪苦相欺。

*題靈泉寺

入谷先生一陣香，異花奇木簇禪堂。

可憐門外高低路，萬轂千蹄日日忙。

*宿張正字別業

茅屋蕭寥煙暗後，松窗寂曆月明初。

此時誰念孤吟客，唯有黃公一帙書。

*鶴

天上瑤池覆五雲，玉麟金鳳好為群。

不須更飲人間水，直是清流也汗君。

*過相思谷

悠悠信馬春山曲，芳草和煙鋪嫩綠。

正被離愁著莫人，那堪更過相思穀。

*寫莊子

聖澤安排當散地，賢侯優貸借新居。

閑中亦有閑生計，寫得南華一部書。

*山中寄友人

亂雲堆裏結茅廬，已共紅塵跡漸疏。

莫問野人生計事，窗前流水枕前書。

