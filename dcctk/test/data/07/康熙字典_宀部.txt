宀：《廣韻》武延切《集韻》彌延切，𠀤音綿。《說文》交覆深屋也。《田藝衡曰》古者穴居野處，未有宮室，先有宀，而後有穴。宀，當象上阜高凸，其下有𠕄可藏身之形，故穴字从此。室家宮宁之制，皆因之。

宁：《唐韻》直呂切《集韻》《韻會》展呂切，𠀤音佇。《爾雅·釋宮》門屛之閒謂之宁。《禮·曲禮》天子當宁而立。《註》門內屛外，人君視朝所宁立處。又《集韻》通作著。《詩·齊風》俟我于宁乎而。今作著。又《廣韻》直魚切《集韻》《韻會》《正韻》𨻰如切，𠀤音除。義同。又《說文》宁辨積物也。象上隆四周之形。○按積物，與《爾雅》正意相背。《韻會》六麌分註。考證：〔《說文》宁辦積物也。〕謹照原文辦改辨。

宂：《唐韻》《正韻》而隴切《集韻》《韻會》乳勇切，𠀤戎上聲。《說文》散也。从宀，人在屋下，無田事也。古設官分職，有宂員備使令。《周禮·夏官》稾人掌共外內朝宂食者之食。《註》謂外內朝上直諸吏，謂之宂吏，亦曰散吏。《續漢志》有宂從僕射。《註》散從也。又《增韻》雜也，剩也，忙也。今無事備員曰宂官。蘇軾曰：爲政在去三宂，曰宂官，宂兵，宂費。又民無定居曰宂。《後漢·光武詔》流宂道路，朕甚愍之。又《集韻》戎用切。義同。又《正字通》俗从几作宂。或作冗，𠀤非。

它：《玉篇》古文佗字。佗，蛇也。《說文》虫也。本作它，从虫而長。上古艸居，慮它，故相問無它乎。又《玉篇》非也，異也。《正字通》與佗他同。《易·比卦》終來有它吉。《禮·檀弓》或敢有它志，以辱君義。又《揚子·法言》適堯舜文王爲正道，非堯舜文王爲它道，君子正而不它。又《正譌》它，虫之大者。象寃曲𠂹㞑形。今文加虫作蛇，食遮切與托何切，二音通用。

宄：〔古文〕𡧫𡧌𠬚《唐韻》居洧切《集韻》《韻會》矩鮪切《正韻》古委切，𠀤音軌。《說文》姦也。《周禮·秋官·司𠛬註》由內爲姦，起外爲宄。《書·舜典》𡨥賊姦宄，又通軌。《史記》：𡨥賊姦宄。

㝊：《正字通》同守。《六書故》守从又。

宅：〔古文〕𡧪㡯《唐韻》場伯切《集韻》《韻會》《正韻》直格切，𠀤音澤。《說文》宅，所托也。《爾雅·釋言》居也。《疏》謂居處也。《釋名》宅，擇也，擇吉處而營之也。《書·禹貢》四隩旣宅。《召誥》太保朝至于洛卜宅。又《周禮·地官·大司徒》辨十有二土之名物，以相民宅而知其利害。又所居之位亦曰宅。《書·舜典》使宅百揆。又《立政》克用三宅三俊。《註》宅以位言，俊以德言。三宅，謂居常伯常任準人之位者。又《禮·郊特牲》土反其宅。又定也。《書·康誥》亦惟助王宅天命。《註》安定天命也。又宅兆亦曰宅。《禮·雜記》大夫卜宅與葬日。又叶徒落切，音鐸。《詩·小雅》其究安宅。叶上作。《大雅》乃眷西顧，此維與宅。叶上廓莫。《集韻》或作度。考證：〔《周禮·地官·大司徒》以土宜之法相民宅，而知其利害，以阜人民。〕謹照原文改辨十有二土之名物，以相民宅而知其利害。

㝌：《唐韻》《集韻》《類篇》𠀤居又切，音救。《說文》貧病也。引《詩》：煢㷀在㝌。《詩》本作疚。疚㝌通。《玉篇》疾㝌也。《正字通》一曰㝌，久居也。又《廣韻》與久切《集韻》《類篇》以九切，𠀤音羑。義同。

宆：《正字通》同穹，譌省。字彙音穹。宆㝫，天形。穹宆誤分爲二。經史通作穹，無書作宆者。

宇：〔古文〕穻《唐韻》《集韻》王矩切《等韻》于矩切，𠀤音禹。《說文》宇，屋邊也。《釋名》宇，羽也，如鳥羽翼，自覆蔽也。《易·繫辭》上棟下宇，以待風雨。《詩·豳風》八月在宇。《註》宇，簷下也。《大雅》聿來胥宇。又《廣韻》大也。《玉篇》方也，四方上下也。尸子曰：天地四方曰宇。《史記·秦本紀》包舉宇內。又《孔穎達·正義》于屋，則簷邊爲宇。于國，則四垂爲宇。《周語》先王規方千里，以爲甸服，其餘以均分公侯伯子男，使各有寧宇。又隤下曰宇。《周禮·冬官考工記》輪人爲蓋，上欲尊，而宇欲𤰞。又籀文作㝢。《張衡·東京賦》德㝢天覆。《集韻》亦作㡰𢉠。考證：〔《易·繫辭》上棟下宇，以蔽風雨。〕謹照原文蔽改待。

𡦽：《玉篇》古文罔字。註見网部三畫。《元包經》惟𠇍衆𡦽不順。

守：〔古文〕𡬮𡬴《唐韻》書九切《集韻》《韻會》《正韻》始九切，𠀤音首。《說文》守，守官也。从宀，官府也。从寸，法度也。《玉篇》收也，視也，護也。《易·繫辭》何以守位，曰仁。《周禮·天官》獸人職時田則守罟。《註》防獸觸攫也。又《廣韻》主守也。《左傳·昭二十年》晏子云：山林之木，衡鹿守之。澤之萑蒲，舟鮫守之。藪之薪蒸，虞𠋫守之。海之鹽蜃，祈望守之。衡鹿等皆官名。又《增韻》攻守也。《易·坎卦》王公設險，以守其國。《史記·留侯世家》阻三面而守。又《唐韻》《廣韻》《集韻》《韻會》《正韻》𠀤舒救切，音獸。《增韻》守之也，所守也，爲之守也。天子巡諸侯所守，曰巡守。諸侯爲天子守土，亦曰守。漢置郡太守。又姓。《正字通》宋守恭，與蘇軾爲詩友。又叶式視切，音矢。《楚辭·天問》雄虺九首，儵忽焉在。何所不老，長人何守。在音泚。又叶雖遂切，音粹。《前漢·班固敘傳》崇執言責，隆持官守。寶曲定陵，𠀤有大志。考證：〔《左傳·昭二十年》晏子云，山林之木，衡麓守之。〕謹照原文衡麓改衡鹿。〔海之蜃蛤，祈望守之。衡麓等皆官名。〕謹照原文蜃蛤改鹽蜃。衡麓改衡鹿。

安：《唐韻》《集韻》《韻會》《正韻》𠀤於寒切，案平聲。《說文》靜也，从女，在宀下。《廣韻》徐也，止也。《書·堯典》欽明文思安安。《註》安安，自然性之也。《益稷》安汝止。《註》謂止於至善也。又寧也，定也。《書·臯陶謨》在知人，在安民。《齊語》其心安焉，不見異物而遷焉。又危之對也。《前漢·賈誼傳》置之安處則安，置之危處則危。又佚樂也。《禮·表記》君子莊敬日强，安肆日偸。《左傳·僖二十三年》懷與安實敗名。又《諡法》和好不爭曰安。又何也。《禮·檀弓》吾將安仰。《楚辭·天問》九天之際，安放安屬。又與焉同。《正字通》安之於焉，猶何之於曷，音別義通。又姓。《風俗通》漢太守安成，唐安金藏。又安期，安平，俱複姓。又州名，春秋時鄖國，漢屬江夏郡，宋改爲安州。又叶烏前切，音煙。《詩·大雅》執訊連連，攸馘安安。又叶於眞切，音因。《蘇軾·李仲蒙哀辭》矯矯犖犖，自貴珍兮。欺世幻俗。內弗安兮。考證：〔《賈誼·治安策》置之安處則安，置之危處則危。〕謹照原書改前漢賈誼傳。

𡦾：《字彙補》古文突字。引乾坤鑿度，下𡦾渀河沱。

𡦿：《海篇》古文終字。註見糸部五畫。

宊：《廣韻》《集韻》𠀤他骨切，吞入聲。出見貌。《揚子·方言》江湘閒謂卒相見曰宊。一曰出貌。《集韻》本作突。又《正字通》俗家字。六書統，家或作宊。从宀从犬。犬篆與豕同義。

宋：《唐韻》《韻會》蘇統切《集韻》蘇綜切，𠀤音送。《說文》居也，从宀从木。《徐曰》木所以成室，以居人也。又國名，微子所封地，卽閼伯之商丘。《左傳·昭十七年》宋，大辰之虛也。又州名，隋置宋爲應天府，今河南歸德府是也。又姓。

完：《唐韻》《集韻》《韻會》《正韻》𠀤胡官切，音桓。《說文》全也。《論語》苟完矣。《莊子·天地篇》不以物挫志之謂完。又《戰國策》不如伐蜀之完也。又《玉篇》保守也。《史記·蔡澤傳》子胥智而不能完吳。又繕也。《詩·大雅》溥彼韓城，燕師所完。又《左傳·隱元年》大叔完聚。《註》謂完城郭也。又堅好也。《周禮·冬官考工記》輪敝三才不失職，謂之完。《註》謂輪雖敝盡，而轂輻與牙不動也。又《集韻》五勿切，音物。去髮形。《字彙補》音禿，引漢書完爲城旦。見古音叢目讀。又叶胡光切，音皇。《楚辭·九章》何獨樂斯之謇謇兮，願蓀美之可完。叶上亡。又《說文》古文寬字。註詳十二畫。

𡧋：《集韻》貧古作𡧋。註詳貝部四畫。

㝏：《廣韻》《集韻》𠀤古拜切，音戒。《博雅》獨也。《揚子·方言》待也，畜無偶曰㝏。

㝐：《玉篇》古文容字。註見七畫。

𡧌：《玉篇》古文宄字。註見二畫。

宍：《集韻》肉古作宍。《通雅》本作𡧢。《淮南子·原道訓》欲𡧢之心亡於中，則饑虎可㞑。《註》欲𡧢，自戀其軀也。𡧢，古肉字。○按太𤣥數五，五爲土，爲食，爲𡧢。《吳越春秋》載《古孝子·彈歌》𢇍竹，續竹，飛土，逐宍。从宀从六。

宎：《集韻》《韻會》《正韻》𠀤伊鳥切，音杳。室東南隅也。亦作㝔。《莊子·徐無鬼》鶉生於宎。又竅聲。《莊子·齊物論》宎者咬者。又伊堯切，音幺。義同。

宏：《唐韻》戸萌切《集韻》《韻會》乎萌切，𠀤音峵。《說文》屋深響也。《玉篇》大也。《增韻》廣也。《書·盤庚》用宏兹賁。《註》宏賁皆大也，謂宏大此大業也。又《周禮·冬官考工記》梓人爲筍虡臝屬，大聲而宏，則於鐘宜。又宏宏。《集異記》山𤣥卿撰蒼龍宮新溪銘云：新宮宏宏，崇軒䡾䡾。又宏父，官名。《書·酒誥》宏父定辟。《註》事官司空也，主制其疆界，以定法也。又《岳珂·追感詩》心術參堯運，規模紹漢宏。又《正字通》宏與谹閎洪通。《前漢·司馬相如傳》崇論谹議。《史記》作閎。《揚雄傳》閎言崇議。又《華陽國志》文學聘士洛下宏，字長公，閬中人。《漢書》作閎。𠀤與洪宏同。

㝑：《玉篇》古文旁字。註詳方部六畫。

𡧍：《唐韻》莫甸切《集韻》眠見切，𠀤音面。《說文》冥合也。

宐：《集韻》宜本字。《說文》所安也。

𡧎：《五音集韻》古文賓字。註詳貝部七畫。

𡧏：《字彙補》古文罔字。註詳网部三畫。

宑：《玉篇》積省切，音井。舍井也。

宓：《唐韻》美畢切《集韻》《韻會》《正韻》覓畢切，𠀤音蜜。《說文》安也。《玉篇》止也，靜也，默也。《埤蒼》祕宓也。《顏師古曰》宓汨，去疾也。又人名。《三國志》秦宓。又房六切。《孟康漢書古文註》宓，今伏字。皇甫謐云：伏羲或謂之宓羲。考諸經史緯侯無宓羲之號，必後世傳寫誤以虙爲宓。孔子弟子虙不齊，後人云濟南伏生，卽子賤之後，是知虙與伏古字通用，後誤以爲宓也。又《集韻》宓或作密𧶡。

𡧖：《集韻》《類篇》𠀤博抱切，褒上聲。《說文》藏也，引周書𨻰𡧖赤刀。《正字通》按書顧命本作寶。𡧖寶音義通。

𡧗：《玉篇》五化切，蛙去聲。泥𡧗，屋也。本作𡧗，俗作𡧗。

𡧘：《玉篇》同𡧯寂。《楚辭·遠遊》野𡧘漠其無人。

宔：《唐韻》《集韻》《韻會》《正韻》𠀤腫庾切，音主。《說文》宗廟宔祏也。从宀主聲。《徐曰》以石爲藏主之櫝也。一曰神主。左傳：許公爲反祏主。本作宔。通作主。

宕：《廣韻》徒浪切《集韻》《韻會》大浪切，𠀤音盪。《說文》過也。一曰洞屋，从宀碭省聲。《穀梁傳·文十一年》長翟兄弟三人佚宕中國。又州名。秦漢諸羌地，後魏內附，周置宕州，陝西化外，汝南項有宕鄕。又《集韻》采石工謂之宕戸。又《正字通》與蕩通。考證：〔《穀梁傳·文十一年》長翟弟兄三人佚宕中國。〕謹照原文弟兄改兄弟。

宖：《廣韻》戸萌切《韻會》胡肱切《正韻》胡萌切，𠀤音宏。《說文》屋響也。《玉篇》安也。◎按《說文》宏，屋深響也。宖屋響也。諸家訓宖，音义俱同宏。惟《玉篇》訓安。一曰屋響。宏、宖分二音，泥。

𡧙：《字彙》披敎切，音砲。醉起。《正字通》𥥺字之譌。○按《玉篇》《類篇》宀部俱不收𡧙，穴部𥥺披敎切，訓𡨟，與𡧙義別音同。疑从𥥺譌。

宗：《唐韻》作冬切《集韻》《韻會》祖賨切《正韻》祖冬切，𠀤音㚇。《說文》尊祖廟也。《白虎通》宗者何，宗有尊也，爲先祖主也，宗人之所尊也。《郉昺曰》宗者，本也。廟號不遷，最尊者祖，次曰宗，通稱曰宗廟。《禮·祭法》有虞氏祖顓頊而宗堯，夏后氏祖顓頊而宗禹，殷人祖契而宗湯，周人祖文王而宗武王。《賈誼曰》祖有功，宗有德也。又流派所出爲宗。《禮·喪服小記》別子爲祖，繼別爲宗，繼禰爲小宗。《程頤曰》凡言宗者，以主祭祀爲言，人宗於此而祭祀也。又同姓曰宗。《詩·大雅》宗子維城。《註》同姓也。又《書·舜典》禋于六宗。《註》謂所尊祭者，其祀有六，寒暑日月星水旱也。賈逵曰：天宗三，日月星。地宗三，河海岱。司馬彪曰：天宗日月星辰寒暑之屬，地宗社稷五祀之屬。又秩宗，官名。《書·舜典》咨伯，汝作秩宗。《註》主郊廟之官，掌敘鬼神尊𤰞，故曰秩宗，周禮謂之宗伯。又曰祝宗。又《周禮·春官·大宗伯》賓禮親邦國，春見曰朝，夏見曰宗。又瞽宗，殷學名。又人物所歸往亦曰宗。《書·禹貢》江漢朝宗于海。《註》言百川以海爲宗也。《史記·孔子世家》孔子以布衣傳十餘世，學者宗之。又姓。又叶則郞切，音臧。《史記·司馬遷自敘》蠲除肉𠛬，開通關梁。廣恩施博，厥稱太宗。《說文》从宀从示。《徐曰》宗廟，神祇所居。示，古祇字。考證：〔《周禮·春官·大宗伯》諸侯朝於天子，春見曰朝，夏見曰宗。〕謹照原文諸侯朝於天子改爲賓禮親邦國。

官：〔古文〕𠕍《唐韻》古丸切《集韻》《韻會》《正韻》沽歡切，𠀤音觀。《說文》吏事君也。《玉篇》宦也。《論語·撰考》黃帝受地形，象天文，以制官。《周禮·天官疏》上古以雲鳥紀官，六官之號見於唐虞，堯育重黎之後，羲氏和氏之子，使掌舊職天地之官。其時官名，蓋曰稷曰司徒，是天官稷也，地官司徒也。又分命仲叔，使掌四時之官，春爲秩宗，夏爲司馬，秋爲士，冬爲共工。共工，冬官也。合稷與司徒，是六官之名見也。夏之官百有二十，公卿大夫元士，具列其數，殷之官二百四十，至周三百六十而大備，故曰設官分職，以爲民極。又《增韻》職也，使也，公也。《書·咸有一德》任官惟賢材。《禮·王制》論定然後官之。又《周禮·春官·大宗伯》六命賜官。《註》謂自置其臣屬，治家邑也。又朝廷治事處曰官。《禮·玉藻》在官不俟屨。《註》趨君命也。《前漢·賈誼傳》學者所學之官也。又事也。《禮·樂記》禮樂明備，天地官矣。《疏》官猶事也，謂各得其事也。又身有五官。《孟子》耳目之官，不思而蔽於物。《又》心之官則思，思則得之。又姓。又複姓。三氏，晉王官氏，魯亓官氏，楚上官氏。又與管通，宋元邊徼所司曰掌管，今爲土司長官。又叶古元切，音涓。《崔駰·大理箴》嗟兹大理，愼於爾官。賞不可不思，斷不可不虔。《說文》从宀从㠯。㠯猶衆也，與師同意。考證：〔《周禮·天官疏》故曰建官分職，以爲民極。〕謹照原文建改設。〔《禮·玉藻》在官不俟履。〕謹照原文履改屨。〔《禮·樂記》禮明樂備。〕謹照原文改禮樂明備。

宙：《唐韻》《韻會》《正韻》直又切《集韻》直祐切，𠀤音胄。《說文》舟車所極覆也，下覆爲宇，上奠爲宙。《淮南子·齊俗訓》往古來今謂之宙，四方上下謂之宇。又《玉篇》居也，徐鉉曰：凡天地之居萬物，猶居室之遷貿而不覺。又叶持御切，音住。《司馬相如·上林賦》追怪物，出宇宙。彎蕃弱，滿白羽。羽去聲。

定：〔古文〕㱏《唐韻》《集韻》《韻會》《正韻》𠀤徒徑切，庭去聲。《說文》安也。《增韻》靜也，正也，凝也，決也。《易·說卦》天地定位。《書·堯典》以閏月定四時成歲。《禹貢》震澤底定。又《禮·王制》論進士之賢者，以告於王，而定其論。《註》謂各署其所長也。又止也。《書·洛誥》公定，予往已。《註》成王欲周公止洛，自歸往宗周也。又《儀禮·鄕飮酒禮》羹定。《註》定猶熟也。《疏》熟卽止，故以定言之。又《諡法》純行不差，安民法古，𠀤曰定。又州名。漢中山郡，唐改定州，以安定天下爲名。又丘名。《爾雅·釋丘》左澤曰定。又《廣韻》《集韻》《韻會》《正韻》𠀤丁定切，音訂。營室星也。《詩·鄘風》定之方中，作于楚宮。《註》定星昏而正中，於是時可以營制宮室，故謂之營室。孫炎曰：定，正也。一曰定謂之耨。又《詩·周南》麟之定。《註》定，額也。又《禮·禮器》羹定詔於堂。《註》羹，肉湆。定，熟肉。又《爾雅·釋器》斪斸謂之定。《郭註》鋤屬也。又叶唐丁切，音庭。《詩·小雅》亂靡有定。叶下寧成。又《韻會》古通正。亦作奠。引周禮瞽矇世奠繫，奠讀爲定，謂帝繫，諸侯世本之屬。

宛：〔古文〕惌《唐韻》《正韻》於阮切《韻會》委遠切，𠀤音琬。《說文》屈草自覆也。又宛然猶，依然。《詩·秦風》宛在水中央。《註》宛然，坐見貌。《魏風》好人提提，宛然左辟。《註》宛然，讓之貌。又丘名。《爾雅·釋丘》宛中，宛丘。《又》丘上有丘爲宛丘。《註》宛謂中央隆高。又平聲。《玉篇》《集韻》《類篇》𠀤於袁切，音鴛。大宛，西域國名，去長安萬二千五百里。又縣名。《一統志》宛，本申伯國，春秋時屬晉，戰國爲韓宛邑，秦爲宛縣，漢因之，明屬南陽府。又姓。《左傳》鄭大夫宛射犬，楚大夫宛春。又去聲，於願切，音苑。小也。《詩·小雅》宛彼鳴鳩。《註》宛，小貌。又入聲，紆勿切，音鬱。《史記·倉公傳》寒濕氣宛。與苑鬱通。又叶於云切，音熅。《前漢·班固敘傳》漢武勞神，圖遠甚勤。王師嘽嘽，致誅大宛。

宜：〔古文〕𡪀𡨆𠣨《唐韻》《集韻》魚羈切《韻會》疑羈切，𠀤音儀。《說文》所安也。《增韻》適理也。《易·泰卦》后以財成天地之道，輔相天地之宜。《禮·王制》齊其政，不易其宜。又《左傳·成二年》先王疆理天下物土之宜。《註》職方氏所謂靑州宜稻粱，雍州宜黍稷之類是也。又《詩·周南》宜其室家。《傳》宜者，和順之意。又《爾雅·釋詁》宜，事也。《詩·大雅》公尸來燕來宜。《毛傳》宜其事也。又《玉篇》當也，合當然也。《禮·樂記》武之遲久，不亦宜乎。又祭名。《書·泰誓》類于上帝，宜于冢土。《註》祭社曰宜。冢土，社也。《禮·王制》宜乎社。《註》引爾雅，起大事，動大衆，必先有事乎社，令誅罰得宜。又州名。古百越地，庸置粵州，改宜州。又姓。《正字通》元宜桂可，博通經史。又通作儀。《前漢·地理志》伯益能儀百物。儀讀與宜同。又叶五何切，音俄。《詩·鄘風》如山如河，象服是宜。叶上佗下何。◎按《音學五書》宜古音魚何反。宜字《詩》凡九見，《易》一見，《儀禮》一見，《楚辭》一見，𠀤同。後人誤入五支韻，據此則又非但叶音矣。《集韻》宐，隸作宜。

㝒：《字彙補》古居字。註見尸部五畫。《說文先訓》古文居處之居从宀。今之居乃倨也。

𡧚：《集韻》家古作𡧚。註見七畫。

𡧩：《玉篇》吉娃切《五音集韻》古蛙切，𠀤音乖。𡧩樓也。

㝓：《玉篇》口合切《集韻》《類篇》渴合切，𠀤音𥎆。合也。

𡧪：《玉篇》古文宅字。註見三畫。亦作㡯。又《五音集韻》古文度字。註詳广部六畫。

客：《唐韻》苦格切《集韻》《韻會》《正韻》乞格切，𠀤坑入聲。《說文》寄也。从宀各聲。又《廣韻》賔客。《周禮·秋官》大行人掌大賔之禮，及大客之儀。《註》大賔爲五等諸侯，大客卽其孤卿。又《司儀》諸公相爲賔，諸公之臣相爲國客。又主客。《禮·郊特牲》天子無客禮，莫敢爲主焉。又《左傳·僖二十四年》宋，先代之後也，於周爲客。又凡自外至者皆曰客。《易·需卦》有不速之客三人來，敬之終吉。又外𡨥亦曰客。《易·繫辭》重門擊柝，以待暴客。又姓。《正字通》漢客孫，廣德人。又叶苦各切，音恪。《詩·小雅》所謂伊人，於焉嘉客。叶上夕藿。夕音削。又《楚辭·哀郢》順風波以從流兮，焉洋洋而爲客。凌陽侯之氾濫兮，忽翺翔之焉薄。考證：〔《禮·郊特牲》天子無客禮，莫敢爲主也。〕謹照原文也改焉。〔《易·繫辭》重門擊柝，以禦暴客。〕謹照原文禦改待。

𡧫：《玉篇》古文宄字。註見二畫。

𡧬：《廣韻》呼晃切《集韻》虎晃切，𠀤音恍。𡧬㝗也。一曰廣也。又《集韻》呼浪切，恍去聲。義同。又呼光切，音荒。《博雅》居也。通作𡧬。𡧬字从㠩。𡧬字从宀𡿬聲。又𡧬。

𡧭：《集韻》《類篇》𠀤古委切，音軌。毀也。又《集韻》通也。又《玉篇》居僞切，音䞈。義同。

宣：〔古文〕𡩦《唐韻》須緣切《集韻》《韻會》荀緣切《正韻》息緣切，𠀤音瑄。《說文》天子宣室也。从宀𠄢聲。《徐鉉曰》从回，風回轉，所以宣隂陽也。又《爾雅·釋言》徧也。《詩·大雅》旣順廼宣。《註》順，安。宣，徧也。又《左傳·賈註》通也。《詩·周頌》宣哲維人。《註》宣，通。哲，智也。又布也，散也。《書·臯陶謨》日宣三德。《禮·月令》季秋，會天地之藏，無有宣出。《註》物皆收斂，無有宣露出散也。又《增韻》召也。《包佶詩》隔屛初聽玉音宣。又《爾雅·釋言》緩也。又盡也，明也，示也。《周語》爲川者，決之使導。爲民者，宣之使言。又《左傳·成十三年》是用宣之，以懲不壹。又《詔書別錄》唐故事，中書舍人掌詔誥，皆寫兩本，一爲底，一爲宣，在中書可檢覆，謂之正宣。又《諡法》善聞周達曰宣。一曰聖善周聞曰宣。又《周禮·冬官考工記》車人之事，半矩謂之宣。又《爾雅·釋器》璧大六寸，謂之宣。《郭璞註》漢書瑄玉是也。瑄宣同。又州名。吳宣城郡，唐改宣州。又姓。《正字通》東漢人宣秉。又頭髮皓落也。《易·說卦》巽爲宣髮。《註》髮早白也。今文譌作寡髮。《釋文》寡本作宣。又叶相倫切，音荀。《徐幹·齊都賦》日不遷晷，𤣥澤普宣。鶉火南飛，我后來巡。《集韻》本作𡨈。考證：〔《爾雅·釋訓》通也。〕謹按爾雅無此文。謹改左傳賈註。賈註見史記四十二。

𡧮：《說文》㝔本字。

㝔：《唐韻》烏皎切《集韻》《韻會》《正韻》伊鳥切，𠀤音杳。《說文》室東南隅也。《爾雅·釋宮》室東南隅謂之㝔。《喪禮》埽室聚諸㝔。《荀子·非十二子篇》奧㝔之閒。又《玉篇》戸樞聲也。又《集韻》《韻會》《正韻》𠀤一叫切，夭去聲。幽深也。《廣韻》隱暗處。《正字通》本作㝔，俗作窔，或作宎。互見宎字註。《說文》本作𡧮。从宀㫐聲。考證：〔《爾雅·釋宮》室東隅謂之㝔。〕謹照原文東下增南字。〔《禮·喪禮》埽室聚諸㝔。〕謹照原書改喪禮。

𡧯：《說文》同寂。無人聲也。別作𧧌。《集韻》或作諔漃。

室：《唐韻》《集韻》《韻會》《正韻》𠀤式質切，音失。《說文》實也。从宀从至。至，所止也。《孔穎達曰》宮室通名。因其四面宆𨺓曰宮，因其財物充實曰室。室之言實也。《易·繫辭》上古穴居而野處，後世聖人易之以宮室。《書·蔡仲之命》以蕃王室。《詩·豳風》曰爲攺歲，入此室處。又《周禮·地官註》城郭之宅曰室。又宗廟曰世室。《周禮·冬官考工記》夏后氏世室，殷人重屋，周人明堂。《註》世室，宗廟也。又夫以婦爲室。《禮·曲禮》三十曰壯，有室。又營室，星名。《朱子·詩傳》此星昏而正中，夏正十月也，是時可以營制宮室，故謂之營室。又山名。《史記·封禪書註》崧高山有大室，少室二山，以山有石室，故名。又壙穴。《詩·唐風》百歲之後，歸于其室。又姓。《正字通》宋衞將軍室种。又《集韻》《韻會》式吏切。《正韻》式至切，𠀤音試。《集韻》居也。《左思·魏都賦》窺玉策於金縢，按圖錄於石室。考曆數之所在，察五德之所蒞。又叶書藥切，音爍。《焦氏·易林》歲暮華落，陽入隂室。萬物伏匿，藏不可得。得音鐸。考證：〔《易·繫辭》上古穴居野處。〕謹照原文野字上增而字。〔考工記夏后世室殷人重屋周人明堂〕謹照原文夏后下增氏字。

宥：《唐韻》于救切《集韻》《韻會》尤救切《正韻》爰救切，𠀤音又。《說文》寬也。《徐鉉曰》寬之而已，未全放也。《易·解卦》君子以赦過宥罪。又《周禮·秋官》司刺掌三刺三宥之法，一宥曰不識，再宥曰過失，三宥曰遺忘。又《書·大禹謨》宥過無大。《註》謂不識而誤犯，雖大必赦宥也。《君𨻰》狃于姦宄，敗常亂俗，三細不宥。《註》犯此三者，雖小罪不可宥也。又宏深也。《詩·周頌》夙夜基命宥密。《註》言其夙夜積德，以承藉天命者，宏深而靜密也。又助也。《左傳·僖二十五年》晉侯朝於王，王饗醴，命之宥。《註》又加之以幣帛，以助勸也。又以樂勸食也，與侑同。《周禮·春官·大司樂》王大食三宥，皆令奏鐘鼓。又姓。又通作又。《禮·王制》王三又，然後制𠛬。

宦：《唐韻》《集韻》《韻會》《正韻》𠀤胡慣切，音患。《說文》仕也。《禮·曲禮》宦學事師，非禮不親。《註》仕與學皆有師，以明道也。《左傳·宣二年》晉成公卽位，乃宦卿之適子，而爲之田，以爲公族。又《左傳·宣二年》宦三年矣。《註》宦，學也，學職事爲官也。又凡事人者皆曰宦。《越語》勾踐卑事夫差，宦士三百人于吳。《左傳·僖十七年》子圉西質，妾爲宦女焉。《註》妾，晉惠公女名。宦謂宦事於秦爲妾也。又奄宦，中官也。《宋史·宦者傳》太宗不欲除王繼恩宣𡽪使，曰：朕讀前代史，不欲令宦官預政。宣𡽪使，執政之漸，止可授以他官。又姓。又叶胡玩切，音換。《謝惠連·秋懷詩》頗說鄭生偃，無取白衣宦。未知古人心，且從性所翫。又叶于眷切，音院。《歐陽修·讀書詩》念昔始從書，力學希仕宦。豈敢欺聲名，惟期脫貧賤。考證：〔《越語》越王乃𤰞事秦，宦士三百人於吳。〕謹照原文改勾踐卑事夫差。

宧：《唐韻》與之切《集韻》《韻會》盈之切《正韻》延知切，𠀤音怡。《說文》養也，室之東北隅，食所居。《爾雅·釋宮》室東北隅謂之宧。《李巡曰》東北，陽氣始起，育養萬物，故曰宧。宧者，養也。又曰日光所漏入處。孫氏云：日側之明，是宧明也。

宨：《集韻》土了切，音朓。肆也。輕宨，放肆也。又《正字通》一說窕宨音切同。引《詩傳》窈窕，幽閒貞靜意。《字彙》專訓輕宨，非。○按諸韻書，止《集韻》有宨字。《詩·周南》窈窕本从穴。《爾雅·釋言》窕肆也，註輕窕者，好放肆也，亦从穴。《正字通》所引音義𠀤與窕同，恐卽窕字之譌。

𡧰：《正字通》同𡧖。見《六書故》。

㝕：《正字通》與寧同。《石鼓文》天子永㝕。釋作寍。

𡧱：《字彙補》害字省文，亦書作𡧱。𡧱字从宀舌。又𢾒𨜱𪃜𩟸。

㝖：《唐韻》與宜同。《字彙補》疑卽𡨆字之譌。《餘文》與宜同。

宬：《唐韻》是征切《集韻》時征切，𠀤音成。《說文》屋所容受也。《字彙補》藏書之室也，明大內有皇史宬，貯列聖御筆實錄祕典。亦或作𡷫。

𡨀：《廣韻》宅加切《集韻》直加切，𠀤音茶。《玉篇》㝞𡨀，嬌態貌。《集韻》㝞𡨀，不正也。又《玉篇》恥價切。義同。

㝗：《玉篇》魯堂切《廣韻》魯當切《集韻》盧當切，𠀤音郞。《說文》㝩也。《玉篇》屋㝩㝗也。又《廣韻》盧黨切《集韻》《類篇》里黨切，𠀤音朗。空虛也。又《玉篇》力蕩切，音浪。義同。

𡨁：《正字通》寂字之譌。《字彙》音訓與寂同。

宭：《玉篇》仇文切《唐韻》《韻會》渠云切《集韻》衢云切，𠀤音羣。《說文》羣居也，與羣通。又《廣韻》舉云切《集韻》拘云切，𠀤音君。義同。

宮：《唐韻》居戎切《集韻》《韻會》居雄切《正韻》居中切，𠀤音弓。《說文》室也。从宀，躳省聲。《白虎通》黃帝作宮室，以避寒暑。宮之言中也。《釋名》宮，穹也。屋見垣上穹隆然也。《詩·大雅》雝雝在宮。《周禮·內宰六宮註》婦人稱寢曰宮。宮者，隱蔽之言，天子謂之六寢。又《禮·儒行》儒有一畝之宮。《註》宮，牆垣也。《儀禮·士昏禮》母戒女曰：夙夜無違宮事，古者貴賤所居，皆得稱宮，至秦始定爲至尊所居之稱。又宗廟亦曰宮。《詩·召南》于以用之，公侯之宮。《孔氏曰》可以奉祭祀曰事，祭必於宗廟曰宮，互見其義也。又學名。《禮·曲禮》諸侯曰頖宮。《註》謂半於天子之宮也。又官名。《周禮·天官》宮正掌王宮之戒令糾禁。又五音中聲曰宮。《前漢·律歷志》宮，中也。居中央，暢四方，倡始施生，爲四聲綱。《史記·樂書》宮，土音，聲出於𦜉，合口而通之，其性圓而居中。五聲六律十二管，還相爲宮也。《註》宮爲君主之義，當其爲宮，五聲皆備。又腐𠛬曰宮。《書·呂𠛬宮辟註》宮，淫𠛬，次死之𠛬也。《禮·文王世子》公族無宮𠛬，不翦其類也。又環也。《爾雅·釋山》大山宮，小山霍。《註》宮謂圍繞之。禮記曰：君爲廬宮之是也。又《周禮·春官·小胥》正樂縣之位，天子宮縣。《註》宮縣，四面縣也。又姓。左傳虞宮之奇，戰國宮佗。又北宮，南宮，俱複姓。又守宮，木名。《爾雅·釋木》守宮，槐。又守宮，蜥蜴名，別作𧎡。又叶古黃切，音光。《班固·張敖銘》功成德立，襲封南宮。垂號萬期，永保無疆。又叶古元切，音涓。《黃庭經》自高自下皆眞人，玉堂絳宇盡元宮。人音然。考證：〔《釋名》宮，宆也。屋見垣上宆隆然也。〕謹照原文兩宆字𠀤改穹。

𡨂：玉篇》五故切。《說文》同寤。寐覺也。

宯：《廣韻》許交切《集韻》虛交切，𠀤音囂。氣上蒸也。《集韻》或从穴，亦與庨同。庨字从厂孝聲。宯或从穴作窙，見午集下穴部。

㝘：《等韻》五東切，音腢。和也。

宰：〔古文〕𡪤𡨧𠈾《唐韻》作亥切《集韻》《韻會》《正韻》子亥切，𠀤哉上聲。《說文》官稱。《玉篇》治也。《增韻》主也。《周禮·天官》立天官冢宰，使帥其屬掌邦治。《註》冢，大也。又大宰，掌建邦之六典，以佐王治邦國。《註》大宰，治官之長，兼總六官也。大宰之副貳曰小宰。又有宰夫之職，掌治朝之法。《鄭註》宰夫，主諸臣萬民之復逆，故詩人重之，曰家伯維宰。又《周禮·地官》有里宰，掌比其邑之衆寡，與其六畜兵器。又家臣之長曰宰。《詩·小雅》諸宰君婦。《註》諸宰，家宰也。又《廣韻》制也。《正字通》爲事物主也。《史記·禮書》宰制萬物，役使羣動。《荀子·正名篇》心者，道之主宰。又屠也，烹也。主膳羞者曰膳宰，亦曰庖宰。《前漢·𨻰平傳》里中社，平爲宰。平曰：使平得宰天下，亦如此肉。《顏師古註》主切割肉也。又姓。周大夫宰孔之後，以官爲氏，周宰咺，漢宰直。又宰父，複姓。又叶子里切，音擠。《詩·大雅》疚哉冢宰。叶紀止里。又《說文》宰辠，人在屋下執事者。从宀从辛。辛，辠也。○按《周官》大小邑宰，皆由賢能升進。从辛訓辠，泥，不可从。

𡨃：《廣韻》巨鳩切《集韻》渠尤切，𠀤音求。《玉篇》𡩡也，與求同。《集韻》搜室也。

宱：《集韻》助駕切，音乍。寬也。一曰實也。

𡨄：《唐韻》火訝切《集韻》虛訝切，𠀤音罅。《說文》𡍩也。《玉篇》𡨄𨻶也。《正字通》按六書𡨄同塞。从宀从㠭。㠭，音展。从𠬜，象兩手捧塞形。窒也。篆作𡫳，今作塞，與罅音義別。本書𡩿字。𡨄即《說文》𡫳字，窒也。《說文》㙤，𡍩也。

宲：《玉篇》古文實字。註見十一畫。又《舉要》从呆。

害：《唐韻》何蓋切《集韻》《正韻》下蓋切《韻會》合蓋切，𠀤孩去聲。《說文》傷也。从宀从口。言从家起也。丯聲。《徐曰》禍嘗起於家，生於忽微，故害从宀。《增韻》利，害之對。又殘也，禍也。《易·謙卦》鬼神害盈而福謙。《繫辭》損以遠害，益以興利。又《周語》先王非務武也，勤恤民隱，而除其害也。又妨也。《左傳·桓六年》謂其三時不害，而民和年豐也。又要害。《戰國策》秦之號令賞罰地形利害，天下弗如也。《史記·秦始皇本紀》北收要害之郡。又忌也。《史記·燕世家》燕昭王使樂毅約趙楚伐齊，諸侯害齊湣王驕暴，皆許之。《註》害猶言患之也。又《屈原·列傳》上官大夫與之同列爭寵，而心害其能。又《集韻》《類篇》𠀤何割切，音曷。何也。《爾雅·釋言》盍也。《註》盍，何不也。或作害，與曷盍通。《詩·周南》害澣害否。《註》害，何也。《書·大誥》王害不違卜。《註》害作曷。又叶古詣切，音係。《詩·邶風》願言思子，不瑕有害。叶上逝。又《賈誼·旱雲賦》𤱶畝枯槁而失澤兮，壞石相聚而爲害。叶下涕。《前漢·眭兩夏侯京翼李敘傳》疑殆匪闕，違衆忤世。淺爲悔尤，深作敦害。俗作害。害字丯聲，俗从丰作。

宴：《唐韻》於甸切《集韻》《韻會》《正韻》伊甸切，𠀤音燕。《說文》安也。从宀妟聲。《爾雅·釋訓》宴宴，居息也。《易·隨卦》君子以嚮晦，入宴息。《詩·衞風》總角之宴，言笑晏晏。《註》言總角之時，與爾宴樂言笑也。又宴饗。古者饗爲盛禮，或饗而不宴，或宴而不饗。《左傳·宣十六年》王饗有體薦，宴有折俎。《註》饗則半解其體而薦之，宴則體解節折，升之於俎，使皆可食，所以示慈惠也。又《集韻》通作燕。《詩·小雅》以燕樂嘉賔之心。《註》燕安也。又叶於旰切，音案。《班固·西都賦》殊形詭制，每各異觀。乗茵步輦，惟此息宴。觀去聲。

𡨅：《集韻》衢錄切，音局。不敢伸也。《正字通》局跼通。

宵：〔古文〕𣆺《唐韻》相邀切《集韻》《韻會》思邀切《正韻》先彫切，𠀤音消。《說文》夜也。从宀。宀，下冥也。肖聲。《書·堯典》宵中星虛，以殷仲秋。《註》陽氣消也。《詩·召南》肅肅宵征。《周禮·秋官·司寤氏》禁宵行者。《註》宵，定昏也。又《莊子註》不由明坦之路曰宵。又小也。《禮·學記》宵雅肄三。《註》宵之言小也，習小雅之三。又宵行，蟲名，如蠶，夜行，喉下有光如螢。《詩·豳風》熠耀宵行。又與綃通。《儀禮·士昏禮》姆纚筓宵衣。《鄭註》宵，讀如素衣朱綃之綃。

家：〔古文〕𠖔𡩅𡧚《唐韻》古牙切《集韻》《韻會》《正韻》居牙切，𠀤音加。《說文》家居也。《爾雅》戸牖之閒謂之扆。其內謂之家。《詩·周南》宜其室家。《註》家謂一門之內。又婦謂夫曰家。《孟子》女子生而願爲之有家。又一夫受田百畝，曰夫家。《周禮·地官》上地家七人，中地家六人，下地家五人。《註》有夫有婦，然後爲家。又大夫之邑曰家，仕於大夫者曰家臣。《左傳·襄二十九年》大夫皆富，政將在家。又天家，天子之稱。《蔡邕·獨斷》天子無外，以天下爲家。又居其地曰家。《史記·陸賈傳》以好畤田地，善往家焉。又著述家。《前漢·武帝紀》表章六經，罷黜百家。又《太史公自序》成一家之言。又家人，易卦名。又姓。漢劇令家羨，宋家鉉翁。又《集韻》古胡切，音姑。《詩·豳風》予未有室家。叶上据荼。又《小雅》復我邦家。叶上居樗。又與姑同。大家，女之尊稱。漢曹世叔之妻班昭稱大家，卽超妹。又叶古俄切，音歌。《古雉朝飛操》我獨何命兮未有家，時將暮兮可奈何。又《孔臧·蓼賦》苟非德義，不以爲家。安逸無心，如禽獸何。又叶古暮切，音固。《焦氏·易林》三足孤鳥，靈明爲御。司過罰惡，自殘其家。《說文》从宀，豭省聲。周伯溫曰：豕居之圈曰家，故从宀从豕。後人借爲室家之家。○按《六書故》作①，人所合也。从㐺，三人聚宀下，①之義也。乑古族字，乑譌爲豕，《說文》謂从豭省，無義。①字从宀从㐺，或从宀从乑。乑字从亻从人人，與㐺形近。又𡦼。考證：〔《說文》居也。《爾雅·釋宮》戸牖之閒曰扆，其內謂之家。〕謹照原文改家居也。爾雅戸牖之閒謂之扆。〔《左傳·襄二十六年》大夫皆富，政將在家。〕謹照原文二十六年改二十九年。

宷：《玉篇》古文審字。註詳十二畫。《說文》悉也，知宷禔也。从宀从釆。《徐曰》宀，覆也。釆，別也。包覆而深別之曰宷。篆作審，詳審字註。《正字通》與寮寀之寀別。采，从爪从木。宷，从宀从釆。釆音便。辨同。會意。

宸：《唐韻》植鄰切《集韻》《韻會》《正韻》丞眞切，𠀤音辰。《說文》屋宇也。《賈逵曰》室之奧者。後人稱帝居曰宸。《增韻》帝居北宸宮，故从宀从辰。亦曰楓宸。帝居高廣，惟楓修大可構也。《越語》君若不忘周室，而爲敝邑宸宇，亦寡人之願也。《正字通》本作宸，六書故又作桭。引揚雄賦柍桭註，服虔曰：柍，中央也。桭，屋梠也。◎按宸取北辰義，今人言宸極，與汎言屋梠別，宸桭合爲一，非。

容：〔古文〕𠕺《廣韻》《集韻》《韻會》𠀤餘封切，音融。《說文》盛也。从宀从谷。《徐鉉曰》屋與谷，皆所以盛受也。《增韻》受也，包函也。《易·師卦》君子以容民畜衆。《書·君𨻰》必有忍其乃有濟，有容德乃大。《註》謂包之也。又《唐書·狄仁傑傳》婁公盛德，爲所包容久矣。又儀容也。《禮·冠義》禮義之始，在於正容體。《射義》試之於射宮，其容比於禮，其節比於樂。又《玉藻》君子之容舒遲，見所尊者齊遫，足容重，手容恭，目容端，口容止，聲容靜，頭容直，氣容肅，立容德，色容莊。又從容，安也。《書·君𨻰》從容以和。《中庸》從容中道，聖人也。又《爾雅·釋器》容謂之防。《郭璞註》形如今牀頭小曲屛風，唱射者所以自防隱也，所以容身防矢也。又禮官曰容。《禮·樂記》使之行商容，而復其位。《註》容謂禮樂之官。使之檢視殷家禮樂之官，而復其位。《前漢·儒林傳》徐生善爲容。是善禮樂者謂之容也。又飛揚貌。《楚辭·九章》紛容容之無經兮。又《禮·內則》佩容臭。《註》香物也。助爲形容之飾，猶後世香囊也。又紗之輕者曰輕容。《唐苑類》輕容，無花薄紗也。又州名。古象郡地，唐置容州。又姓。八凱仲容之後。《禮記》有徐大夫容居。又慕容，複姓。又《集韻》尹竦切。與慫慂之慂同，勸也。又《正字通》余壟切，音涌。《前漢·郊祀歌》神之行，旌容容。又與頌通。《說文》貌也。从頁，公聲。《徐曰》此儀容字。歌頌者，美盛德之形容，故通作頌。後人因以爲歌頌字。《前漢·惠帝紀》有罪當盜械者，皆頌繫。《顏師古註》古頌與容同。《𠛬法志註》頌謂寬容之，不桎梏也。又叶與章切，音陽。《韓愈·獨孤申叔哀辭》如聞其聲，如見其容。嗚呼遠矣，何日而忘。又《參同契》天道甚浩廣，太𤣥無形容。虛寂不可覩，匡郭以消忘。考證：〔《禮·冠義》禮文之始，在於正容體。〕謹照原文禮文改禮義。〔《射義》試之於澤宮。〕謹照原文澤宮改射宮。〔《禮記》有周大夫容居。〕謹照檀弓周改徐。

𡨆：《玉篇》古文宐字。註見五畫。宜。

𡨇：《字彙》古響字。◎按《集韻》響，古作𡪆。當卽𡪆字之譌。

𡨈：《說文》宣本字。

𡨉：《字彙補》古文毫字。註詳毛部七畫。

㝙：《集韻》寅古作㝙。註詳八畫。

𡨊：《字彙補》與虔通。敬也。

𡨢：《廣韻》九魚切《集韻》《韻會》《正韻》斤於切，𠀤音居。《博雅》䝻，賺賣也。一曰貯也。本作䝻，或作𡨢。《玉篇》𡨢，舍也。《韻會》貯也。《正字通》與居同。

𡨣：《等韻》衣遇切，音嫗。假寐也。《正字通》𡪘字之譌。

宿：〔古文〕㝛夙《廣韻》息逐切《集韻》《韻會》息六切，𠀤音夙。《說文》止也。《玉篇》夜止也，住也。《詩·周頌》有客宿宿，有客信信。《註》一宿曰宿，再宿曰信。《周禮·地官》三十里有宿，宿有路室。又星宿各止其所，故名宿。二十八宿，亦名二十八次。次，舍也。《釋名》宿，宿也，言星各止住其所也。又《增韻》安也，守也。《左傳·昭二十九年》官宿其業。《註》宿，安也。又《周禮·宮正註》諸吏直宿，謂職王宮之守衞者。又《廣韻》素也。《史記·信陵傳》晉鄙嚄咤宿將。又《莊子·列傳》雖當世宿學，不能自解免也。又國名。《春秋·隱二年》及宋人盟于宿。又邑名。《史記·衞世家》孫林父甯殖，謀逐獻公怒如宿。又蒯瞶入宿。又《史記·吳世家》將舍於宿。《左傳》作戚，字別義同。又姓。《風俗通》漢鴈門太守宿祥，明正德中蜀人宿進。又通作夙，早也。《周禮·春官》世婦，掌女宮之宿戒。《註》宿戒，當給事，謂豫告之也。又與肅同。《禮·祭統》先期旬有一日，宮宰宿夫人。《註》宿讀爲肅戒也。又《儀禮·宿尸註》宿，與曲禮主人肅客入之肅同。又去聲。《廣韻》《集韻》《韻會》《正韻》𠀤息救切，音秀。列星也。◎按《史記》《漢書》二十八宿。《正義》音息袖反，又音夙。《左思·吳都賦》窮飛鳥之棲宿，註亦音秀，是星宿之宿，與棲宿之宿，古皆通同。又叶息流切，音羞。《莊子·天地篇》至無而供其求，時騁而要其宿。又叶相卽切，音息。《班彪·冀州賦》遵大路以北逝兮，歷趙衰之采邑。醜柏人之惡名兮，聖高帝之不宿。考證：〔《左傳·昭二十六年》官宿其業。〕謹照原文二十六年改二十九年。

㝛：《玉篇》古文宿字。註見宿。〇按《說文》宿本作㝛，从宀𠈇聲。則㝛乃宿本字，今依《玉篇》列古文。

㝜：《集韻》思積切，音昔。夜也。《正字通》按夕通作昔，今从昔，加宀，無義。

寀：《唐韻》倉宰切《集韻》《韻會》《正韻》此宰切，𠀤音採。《爾雅·釋詁》尸寀也。《註》謂寀地。《疏》主事者必有寀地。又《爾雅·釋詁》寀寮，官也。《疏》官地爲寀，同官爲寮。又《集韻》《類篇》𠀤倉代切，音蔡。義同。亦作采。

寁：《唐韻》《集韻》《韻會》《正韻》𠀤子感切，音昝。《說文》居之速也。《詩·鄭風》無我惡兮，不寁故也。《朱傳》寁速，故舊也。言子無惡我而不留，故舊不可以遽絕也。又《廣韻》亟也。又入聲。《五音集韻》疾葉切，音捷。義同。又《正字通》正韻二十一感，寁，速也。十葉，寁，亟也。亟與速義相近，分二音。韻會感韻收寁字，葉韻不載。又說文，寁，居之速，从宀疌聲。孫愐子感切，切與聲反，音訓皆未定，此六書之可疑者。字彙兼昝疌二音，从正韻也。

寂：《唐韻》《集韻》《韻會》《正韻》𠀤前歷切，音籍。《說文》無人聲也。本作𡧯。从宀尗聲。《徐曰》此𡧯寞字。今文作寂。《廣韻》靜也，安也。《易·繫辭》无思也，无爲也。寂然不動，感而遂通天下之故。《尚書·序孔疏》道本沖寂。非有名言。又《晉書·顧愷之傳》爲山隂令，晝日垂簾，門堦閴寂。又或作𡧘。《楚辭·遠遊》野𡧘漠其無人。《集韻》亦作𧧌諔漃。

𡨤：《正字通》窡字之譌。

寃：《正字通》俗冤字。《說文》冖部冤，屈也。从兔，在冖下。《周伯溫曰》俗作寃，非。

寄：《唐韻》《集韻》《韻會》居義切《正韻》吉器切，𠀤音記。《說文》托也。《增韻》寓也。《周語》國無寄寓。《註》不爲廬舍以寄羈旅之客也。又《齊語》管子曰：作內政而寄軍令焉。又《廣韻》附也。《增韻》傳也。《禮·王制》東方曰寄。《註》東方通言之官，謂傳寄東方之言也。又郊遂寄棘，屛退不率敎者於遠方曰寄。又《史記·酷吏傳》請寄無所聽。《註》請寄，猶囑托也。又寄生，草名。又寄居，小蟹名。

寅：〔古文〕𦦚𡓵㝙𢁐𡩪《唐韻》弋眞切《集韻》《韻會》夷眞切，𠀤音夤。《說文》寅，𩪯也。本作𡩟。《徐曰》𩪯，𢷤斥之意。正月陽氣上銳，而出閡於宀也。臼，所𢷤也，象形。今作寅，東方之辰，一曰孟陬。《前漢·律歷志》引達於寅。《爾雅·釋天》太歲在寅曰攝提格。又《玉篇》演也，敬也，强也。《書·堯典》寅賔出日。《註》寅，敬也，以賔禮接之。出日，方出之日。蓋以春秋之旦，朝方出之日，而識其初出之景也。又《舜典》汝作秩宗，夙夜惟寅。《註》言蚤夜敬思其職也。又《臯陶謨》同寅協恭和衷哉。《註》謂當同其寅畏，協其恭敬，使民彝物，則各得其正也。又《廣韻》以脂切《集韻》《韻會》《正韻》延知切，𠀤音夷。義同。○按《說文》寅訓𩪯也，夕部夤訓敬惕。今諸書寅字兼敬惕義。寅夤二字古疑通。

密：《唐韻》美畢切《集韻》《韻會》莫筆切《正韻》覓筆切，𠀤音蜜。《爾雅·釋山》山如堂者密。《郭璞註》山形如堂室者曰密。尸子，松柏之鼠，不知堂密之有美樅。一曰靜也。又《玉篇》止也，默也，深也。《易·繫辭》聖人以此洗心，退藏於密。《詩·周頌》夙夜基命宥密。《註》謂所以承藉天命者，宏深而靜密也。又《增韻》稠也，疎之對也。《易·小畜》密雲不雨。《詩·大雅》止旅廼密。《註》言其居止之衆，日以益密也。又《史記·功臣年表》罔亦少密焉。又祕也。《易·繫辭》幾事不密，則害成。又《禮·樂記》隂而不密。《註》密言閉也。又《禮·少儀》不窺密。《註》曲隱處也，嫌伺人隂私也。又近也。《書·畢命》密邇王室，式化厥訓。又國名。密須氏，姞姓之國。《詩·大雅》密人不恭。又州名。古姑幕城，秦琅邪，隋爲密州。因水以名。又姓。《正字通》漢尚書密忠，宋有密祐。又複姓。《何氏姓苑》密茅氏，琅邪人。又有密革氏，密須氏。又叶明祕切，音媚。《江淹·齊高帝誄》宋主陵遐，紫殿遏密。話言之詔，貽在英粹。《集韻》或省作𡶇，俗作宻。

㝝：《玉篇》力針切《集韻》黎針切，𠀤音林。室深也。

㝞：《廣韻》《集韻》𠀤於加切，音鴉。㝞𡨀，不正也。又去聲。《玉篇》於價切，音亞。懸貌。

𡨥：俗寇字。

寇：《唐韻》苦𠋫切《集韻》《韻會》《正韻》丘𠋫切，𠀤音扣。《說文》暴也。从攴从完，當其完聚而寇之也。攴，擊也。會意。《廣韻》鈔也。《增韻》仇也，賊也。《易·蒙卦》不利爲寇，利禦寇。《詩·大雅》式遏寇虐。《書·舜典》寇賊姦宄。《註》羣行攻刼曰寇，殺人曰賊。又《左傳·文七年》兵作於內爲亂，於外爲寇。又《周禮》司寇，秋官，主𠛬戮理官也。又《揚子·方言》凡物盛，多謂之寇。《郭璞註》今江東有小鳧，其多無數，俗謂之寇鳧。又姓。宋有寇準。《歐陽氏曰》俗作𡨥，非。考證：〔《郭璞註》今江東有小鳧，其多無數，俗謂之寇。〕謹照原文寇字下增鳧字。

𡨦：《集韻》寢古作𡨦。註詳十一畫。亦作寢𡫒。

寈：《集韻》靑古作寈。註詳部首。亦作𡗡𡴏𡴐，玉篇作𡴑。

𡨧：《集韻》宰古作𡨧。註詳七畫。亦作𠈾。又作𡪤。

𡨨：《集韻》與叟同。《前漢書·人表》鼓𡨨，卽瞽瞍也。本作𡨝，或作叜𡨎𠋢。考證：〔《班固·人物志》鼓𡨨，卽瞽瞍也。〕謹照原書改前漢書人表。

𡨩：《字彙補》曉昆切，音昏。𡨩方，國名。見元子。

寊：《集韻》知盈切，音貞。人名，後周齊王子。

𡨽：《集韻》所景切，音省。禁署也。又或从門。通作省。𨵥。

寋：《集韻》《韻會》九件切《正韻》九輦切，𠀤音蹇。《爾雅·釋樂》徒鼓磬謂之寋。又《廣韻》《集韻》《韻會》𠀤紀偃切，音湕。義同。一曰女字。又《集韻》巨偃切《韻會》其偃切，𠀤音鍵。義同。又姓。《正字通》晉李特將寋碩，宋寋周輔。

𡨾：《玉篇》古文煙字。註見火部九畫。◎按古本作𠖜，籀文作𤎟，《集韻》作𤎟。別見冖部𠖜、𠖣二字註。

𡨿：《字彙》紆勿切，音鬱。火種。

𡩀：《玉篇》丑院切。與篆同。《正字通》古文家字作𠖔，與家从豕同義。𡩀卽𡩵之譌。玉篇同篆，誤。

富：《廣韻》《集韻》《韻會》𠀤方副切，否去聲。《說文》備也。一曰厚也。《廣韻》豐於財也。《書·洪範》五福，二曰富。《周禮·天官·冢宰》二曰祿以馭其富又。《史記·貨殖傳》本富爲上，末富次之，奸富最下。又《易·繫辭》富有之謂大業。《禮·儒行》不祈多積，多文以爲富。《莊子·天地篇》有萬不同之謂富。又《正字通》年富，謂年幼後來齒歷方久也。《史記·曹相國世家》悼惠王富於春秋。又《禮·祭義》殷人貴富而尚齒。《註》臣能世祿曰富。又貨賄也。《書·呂𠛬》典獄非訖于威，惟訖于富。《註》主獄之官，非惟得盡法於權勢，亦得盡法於賄賂之人也。又姓。《左傳》周大夫富辰。又凡充裕皆曰富。《晉書·夏侯湛傳》文章宏富。《王接傳》左氏辭義贍富。《宋書·謝弘微傳》才辭辨富。《唐書·呂温傳》藻翰精富。《文心雕龍》經籍深富，辭理遐亘。又叶渠記切，音忌。《詩·大雅》何神不富。叶上刺類瘁。《魯頌》俾爾壽而富。叶上熾下試。又叶𤰞吉切，音必。《詩·小雅》彼昏不知，壹醉日富。叶上克下又。《朱傳》又夷益反。富猶甚也。《說文》从宀畐聲。畐，古福字。俗作冨。考證：〔《周禮·天官·冢宰》一曰，爵以馭其富。〕謹照原文一曰爵改二曰祿。

𡩁：《集韻》親古作𡩁。註詳見部九畫。

寍：《玉篇》古文寧字。註詳十一畫。《說文》安也。从宀从心，在皿上。皿，人之飮食器，所以安人也。

寎：《唐韻》皮命切《集韻》陂病切，𠀤音柄。《說文》臥驚病也。一曰多寐也。《爾雅·釋天》三月爲寎月。又《廣韻》兵永切《韻會》《正韻》補永切，𠀤音丙。義同。《集韻》或作窉。考證：〔《爾雅·釋歲》三月爲寎月。〕謹照原書釋歲改釋天。

寏：《唐韻》《集韻》𠀤胡官切，音丸。《說文》周垣也。重文从阜作院。詳院字註。

𡩂：《玉篇》戸官切，音桓。周地名。《正字通》考地理志，闕𡩂。

寐：《唐韻》《集韻》《韻會》𠀤密二切，音媢。《說文》臥也。《徐曰》寐之言迷也，不明之意。《廣韻》寢也，息也。《增韻》眛也，目閉神藏。《詩·小雅》夙興夜寐。《公羊傳·僖二年》寡人夜者寢而不寐。又魚名。《山海經》諸鉤之山，多寐魚。《註》卽䱅魚。又叶美必切，音蜜。《江淹·擬古詩》明月入綺窻，髣髴想蕙質。消憂非蘐草，永懷寧夢寐。《正字通》本作寐。

㝣：《唐韻》於計切《集韻》壹計切，𠀤音翳。《說文》靜也。《倉頡篇》安也。又《廣韻》烏結切《集韻》《類篇》詰結切，𠀤音洩。義同。

寑：《集韻》寢古作寑。註詳十一畫。

寒：〔古文〕𡫮𡫾《唐韻》胡安切《集韻》《韻會》《正韻》河干切，𠀤音韓。《說文》東也。本作𡫾。从人在宀下，从茻薦覆之，下有仌。仌，水也。隸省作寒。《釋名》寒，捍也。捍，格也。《玉篇》冬時也。《易·繫辭》日月運行，一寒一暑。《書·洪範》庶徴曰燠，曰寒。《傳》煥以長物，寒以成物。又司寒，水神。《左傳·昭四年》黑牡秬黍，以享司寒。《註》司寒，元冥，水神也。又《周語》火見而淸風戒寒。《荀悅·申鑒》下有寒民，則上不具服。又窮窘也。《史記·范睢傳》范叔一寒至此哉。《宋史·𨻰同甫傳》畸人寒士皆賴之。又國名，在北海，平壽縣東寒亭。《史記·夏本紀》伯明氏之讒子寒浞封國。又姓。漢博士寒朗。又叶胡田切，音賢。《楚辭·天問》何所冬暖，何所夏寒。焉有石林，何獸能言。又叶側鄰切，音眞。《歐陽修·答韓子華詩》俊乂沈下位，惡去善乃伸。家至與戸到，飽饑而衣寒。

𡩃：《集韻》孤等切，音緪。𡬌𡩃，癡也。

𡩄：《字彙》音晚。引也。《正字通》譌字。

㝢：籀文宇字。

寓：《唐韻》牛具切《集韻》《韻會》元具切，𠀤音遇。《說文》寄也。《禮·曲禮》大夫寓祭器於大夫，士寓祭器於士。又《郊特牲》諸侯不臣寓公。《註》謂失地之君，寄寓其國也。又居也。《孟子》無寓人於我室。《左傳·成二年》韓厥曰：請寓乗。又屬也。《左傳·僖二十八年》君憑軾而觀之，得臣與寓目焉。又托也。《史記·莊周傳》著書十餘萬言，大抵率寓言也。又鳥名，如䑕而鳥翼，其音如羊，可以禦兵，見《山海經》。又《爾雅·釋獸》有寓屬。《註》謂獼猴之類。寄寓木上，故曰寓。又《正韻》牛居切，音魚。義同。《集韻》或作庽。考證：〔《左傳·僖二十八年》君憑軾而觀之，得臣寓目焉。〕謹照原文得臣下增與字。

寔：《集韻》《韻會》𠀤丞職切，音室。《說文》止也。《徐曰》寔如此，止如此也。又是也。《詩·大雅》實墉實壑。《註》實當作寔。寔，是也。《增韻》《正韻》與實通。《韻會》以通爲誤。

𡩅：《字彙補》古文家字。註詳七畫。

𡩆：《集韻》唐何切，音駝。囊也。一曰馬上連囊。《廣韻》𡩆，負也。

𡩇：《集韻》牽幺切，音蹺。𡩇寥，空也。

𡩈：《玉篇》古文苗字。註詳艸部五畫。

𡩉：《集韻》嚮古作𡩉。註詳口部十六畫。

𡩟：《集韻》寅本字。

寖：《集韻》咨林切。與浸𡫏同，漑也。又水名。寖水，出武安縣東。又寖漬。《前漢·溝洫志》西南出寖數百里。又《漢武帝·策賢良制》寖明寖昌。又《五音集韻》子鴆切。義同。◎按《正字通》水部十畫寖重出。詳十三畫濅字註。

𡩠：籀文𡪢字。

寗：《集韻》同寧。願也。《前漢·王莽傳》永以康寗。又乃定切，音佞。邑名。又姓。又《類篇》从心作甯。司馬氏曰：甯𠀤从冉，非是。今詳用部甯字註。

𡩡：《唐韻》所責切《集韻》色窄切，𠀤音溹。《說文》入家搜也。《廣韻》求也。《史記·留侯世家》大𡩡天下。今本作索。又《廣韻》蘇各切《集韻》昔各切，𠀤音索。《廣韻》盡也，散也。《集韻》寂寞也。《書·牧誓》惟家之𡩡。《石經》作索。又姓。

寘：《唐韻》《集韻》《韻會》《正韻》𠀤支義切，音觶。《說文》置也。《正韻》納之也，猶言安著也。《詩·小雅》寘子于懷。《註》親之也。《魯語》藏罟不如寘里克於側之不忘也。又《左傳·隱十一年》凡而器用，財賄，無寘於許。又《廣韻》止也，廢也。《詩·周南》寘彼周行。《註》寘，舍也。《周禮·秋官·大司𡨥》寘之圜土。又《左傳·隱元年》遂寘姜氏於城颍。又通作示。《禮·中庸》其如示諸掌乎。《註》示讀如寘。置也。俗作寘，非。考證：〔《左傳·隱元年》遂寘姜氏於城颖。〕謹照原文颖改颍。

𡩢：《正字通》同窱。俗省作𡩢。◎按《玉篇》《類篇》窱載穴部。《廣韻》《集韻》亦从穴。《字彙》徒弔切，音跳，深邃也。義與窱近，當是窱字之譌。

𡩣：《集韻》巨列切，音傑。覆也。

寙：《集韻》《韻會》𠀤勇主切，音庾。嬾也。《史記·貨殖列傳》啙寙偸生。承慶云：嬾人不能自起，如瓜瓠在地不自立，故字从㼌。又常在室中，故从宀。《正字通》窳字之譌文。◎按《玉篇》《類篇》窳，兪矩切。註：邪也，器空中也。引《說文》污窬，俱載穴部。《韻會》七麌收寙，註本司馬氏《類篇》勇主切，嬾也。與窳音義各別，應分爲二。

𡩤：《集韻》同㝜。夜也。

㝤：《集韻》古𠋫切《集韻》居𠋫切，𠀤音遘。《玉篇》夜也。引《詩》中㝤之言，中夜之言也。又《正字通》室深密處，本作冓。

𡩥：《集韻》烏孔切，翁上聲。室中暗也。

㝥：《唐韻》莫禮切《集韻》母禮切，𠀤音米。《說文》寐而未厭也。《集韻》熟寐也，或作𡬍。

寚：《玉篇》古文寶字。註見十七畫。《正譌》从宀玉，會意。缶聲。

𡩦：《玉篇》古文宣字。註詳六畫。《正字通》作𡪏，入十一畫，誤。今改正。

𡩧：《篇海類編》與寶同。

𡩨：《韻寶》與審同。亦作〈宷下火〉。

㝦：《篇海類編》與寯同。

㝧：《字彙補》與穩同。

𡩩：《廣韻》莫郞切《集韻》謨郞切，𠀤音茫。寐語也。

𡩪：《集韻》寅古作𡩪。註詳八畫。

㝩：《唐韻》苦岡切《集韻》丘岡切，𠀤音康。《說文》屋㝩㝗也，謂屋閑。《玉篇》虛也，空也。《司馬相如·長門賦》委參差以㝩㝗。又《廣韻》《集韻》《類篇》𠀤口朗切，音慷。義同。本作㝩。《集韻》或从穴作䆲。

㝪：《唐韻》《集韻》𠀤都念切，音店。《說文》屋傾下也。一曰厭也。《廣韻》窮也。或从土作墊。又《廣韻》丁愜切《集韻》《類篇》的協切，𠀤音喋。義同。《正字通》𡪐字省文。

寞：《廣韻》慕各切《集韻》《韻會》《正韻》末各切，𠀤音莫。《說文》寂寞，無聲也。本作嗼，今文作寞。《前漢·揚雄傳》惟寂寞自投閣。《韓愈文》釣於寂寞之濵。又通作漠。《楚辭·遠遊》野𡧘漠其無人。又《宋玉·九辯》欲𡧯漠而絕端兮。亦借用莫。

察：《唐韻》初八切《集韻》《韻會》《正韻》初戛切，𠀤音刹。《說文》覆審也。从宀祭聲。《徐鉉曰》祭祀必質明。明，察也。故从祭。《廣韻》諦也，知也。《李陵·答蘇武書》功大罪小，不蒙明察。又《增韻》考也，廉視也。《周禮·秋官·士師註》士，察也，義取察理獄訟之事也。又《唐書·百官志》監察御史，掌司六察。一察官人善惡，二察賦役不均，三察農桑不勤，倉廩耗減，四察妖猾盜賊，五察茂才異等，六察黠吏豪宗，兼幷縱暴。又昭著也。《中庸》言其上下察也。又察察，潔淸貌。《史記·屈原傳》安能以身之察察，受物之汶汶。又苛察也。《老子·道德經》其政察察，其民𦈫𦈫。又《晉書·謝安傳》弘以大綱，不存小察。又《正字通》偏見曰察。《莊子·天下篇》道德不一，天下多得一，察焉以自好。又姓。吳將軍察戰，明正德中朝城知縣察童。又讀作祭。《尙書大傳》祭之爲言察也。察者，至也，人事至然後祭。又叶直列切，音徹。《前漢·郊祀歌》景星顯見，信星彪列。象載昭庭，日親以察。《古詩》置我懷袖中，三歲字不滅。一心抱區區，懼君不識察。又叶子例切，音穧。《班固·幽通賦》攬葛藟而授余兮，眷峻谷曰勿墜。昒昕寤而仰思兮，心蒙蒙猶未察。《集韻》或作詧。考證：〔《班固·幽通賦》攬葛藟而授子兮。〕謹照原文授子改授余。

𡩻：《集韻》同浸。《正字通》濅字之譌。

寠：《唐韻》其矩切《集韻》《韻會》郡羽切，𠀤衢上聲。《說文》無禮居也。《爾雅·釋言》寠，貧也，謂貧陋也。《郉疏》貧無以爲禮也。《詩·邶風》終寠且貧。又《集韻》《類篇》龍遇切《五音集韻》良遇切，𠀤音屢。《詩·小雅·正月繁霜箋》小人富而寠陋將貴也。寠，去聲。又《集韻》《類篇》郞侯切《韻會》《正韻》盧侯切，𠀤音婁。《史記·淳于髠傳》甌寠滿篝。《註》甌寠，便側之地。又《集韻》甌寠，猶抔摟也。《韻會》或从穴作窶。

寡：《唐韻》《集韻》《韻會》《正韻》𠀤古瓦切，瓜上聲。《說文》少也。从宀頒。頒，分賦也。宀分故爲少也。《爾雅·釋詁》罕也。《易·謙卦》君子以裒多益寡，稱物平施。《繫辭》吉人之辭寡。又《釋名》倮也。倮然單獨也。《書·梓材》至于敬寡。《周禮·夏官·大司馬》以九伐之法正邦國，馮弱犯寡則𤯝之。又《大戴禮》五十無夫曰寡。又凡孀嫠皆曰寡婦。又無夫無婦𠀤謂之寡。丈夫曰索，婦女曰嫠。又王侯謙稱。《禮·曲禮》諸侯自稱曰寡人。《論語》稱諸異邦曰寡小君，皆言寡德也。又《詩·大雅》𠛬于寡妻。《註》嫡妻也。《箋》寡有之妻，言賢也。《疏》嫡妻惟一，故言寡。又叶公戸切，音古。《詩·小雅》爰及矜人，哀此鰥寡。叶上野羽。野音暑。又《大雅》不侮矜寡。叶上吐下禦。又叶古火切，音果。《陸雲·歲暮賦》歲難除而易逝兮，情艱多而泰寡。年有來而棄子兮，時無算而非我。《正字通》本作寡。《正譌》俗从力作寡，非。寡字下从力作。考證：〔《論語》夫人自稱曰寡小君。〕謹照原文改稱諸異邦曰寡小君。

𡩼：《正字通》寡字之譌。

𡩽：《等韻》莫江切，音厖。寐也。

寢：〔古文〕𡨦𡫒寑《廣韻》《集韻》《韻會》《正韻》𠀤七稔切，侵上聲。《說文》臥也。《詩·小雅》乃寢乃興。《論語》宰予晝寢。又《廣韻》堂室也。《爾雅·釋宮》無東西廂，有室曰寢。周制，王公六寢，路寢一，小寢五。路寢，冶事之所，小寢，燕息之地也。《公羊傳·莊三十二年》路寢者何，正寢也。又寢廟。凡廟，前曰廟，後曰寢。《詩·小雅》奕奕寢廟，君子作之。《商頌》寢成孔安。《註》廟中之寢，所以安神也。又陵寢。《史記·樂書》三代以前，未有墓祭。至秦始出寢，起於墓側。漢因秦制，上陵皆有園寢。又凡居室皆曰寢。《禮·王制》庶人祭於寢。又息也。《前漢·𠛬法志》兵寢𠛬措。《唐書·裴度傳》汲黯在朝，淮南寢謀。又寢丘，縣名，在汝南。《前漢·地理志應劭註》叔敖子所邑之地，後更名固始。又叶衣檢切，音揜。《詩·小雅》乃安斯寢。叶上簟。簟音忝。《集韻》亦作𡩠。

寣：《廣韻》《集韻》𠀤呼骨切，音忽。《說文》臥驚也。《廣韻》覺也。《玉篇》小兒啼寣寣也。一曰河內相呼也。又《正字通》㴑原音豁，誤。

寤：《唐韻》《集韻》《韻會》《正韻》𠀤五故切，音誤。《說文》寐覺而有言曰寤。从㝱省，吾聲。一曰晝見而夜㝱也。《周禮·秋官》有司寤氏。《註》寤，覺也，主夜覺者。又《春官·大卜疏》精神寤見，覺而占之。又《左傳·隱元年》莊公寤生，驚姜氏。《註》遌生也。遌，逆也。杜預曰：寤寐而莊公生。《風俗通》凡兒墮地，能開目視者，謂之寤生。又與悟通。《爾雅序》別爲音圖，用祛未寤。《註》用此音圖，以祛除未曉寤者也。孔伋曰：吾終日思而未之得，於學則寤焉。又《說文》一作𡨂。《正字通》俗作窹，非。窹，竈名。又𥧝，同窹。

寥：《廣韻》落蕭切《集韻》力交切《韻會》《正韻》憐蕭切，𠀤音聊。《說文》空虛也。《玉篇》寂也，廓也。《莊子·大宗師》吾聞之𤣥冥，𤣥冥聞之參寥。《註》莊子僞立此名。《楚辭·九辯》寂寥兮收潦而水淸。又《遠遊》下崢嶸而無地兮，上寥廓而無天。又《廣韻》郞擊切《集韻》《韻會》郞狄切，𠀤音歷。義同。《集韻》本作廫。

𡩾：《集韻》烏侯切，音歐。𨶍𡩾，彝人屋。或曰前漢蘇武傳作區脫。譌作𡩾，今作甌。

實：〔古文〕宲𡾍《唐韻》《廣韻》神質切《集韻》《類篇》《韻會》食質切，𠀤音失。《說文》實，富也。从宀从貫。貫，貨貝也。《廣韻》誠也，滿也。《增韻》充也，虛之對也。《易·本義》乾一而實，坤二而虛。《孟子》充實之謂美，充實而有光輝之謂大。《宋程頤曰》心有主則實，實則外患不能入。又華實。《晉語》華則榮矣，實之不知，請務實乎。《史記·商鞅傳》貌言華也，至言實也。又物成實也。《爾雅·釋草》果臝之、括樓𠛬昺疏。實卽子也。《禮·月令》季春，乃爲麥祈實。《註》謂於含秀求其成也。又品物也。《左傳·莊二十二年》庭實旅百。《註》庭之所實𨻰有百品，言物備也。又《襄三十一年》其輸之，則君之府實也。又軍實。《左傳·襄二十四年》齊社，蒐軍實。杜註祭社，因閱數軍器。又《儀禮·特牲饋食》實豆籩。《註》謂取籩豆實之也。《周禮·春官·小宗伯註》豆實實於罋，簋實實於篚。又具數也。《史記·始皇本紀》使黔首自實田。《註》謂令民自具頃畝實數也。又《唐六典》凡里有手實法，歲終，具民之年與地闊狹爲鄕帳。又驗也。《後漢·光武紀》使各實二千石，以下至黃綬。又事跡也。《史記·莊周傳》率皆虛語，無事實。《韓非傳》反舉浮淫之蠹，加之功實之上。又當也。《書·呂𠛬》閱實其罪。《註》使與法相當也。又是也。《詩·大雅》實墉實壑。又姓。又《正字通》脂利切，音至。與至同。《禮·雜記》計於適者曰：吾子之外私寡大夫不祿，使某實。《註》言爲計而至此也。《增韻》實，亦作寔。《韻會》實寔分爲二。考證：〔《爾雅·釋草》果臝之屮，其實多括樓。實卽子也。〕謹照原文省屮其多三字。括樓下增𠛬昺疏。〔《禮·月令》季春，爲民祈麥實。〕謹照原文改乃爲麥祈實。〔《左傳·襄二十四年》齊侯祭社蒐軍實。《註》謂兵甲器械也。〕謹按左傳無侯祭二字，註内亦無兵甲之文。謹照原文改齊社，蒐軍實。杜註祭社，因閱數軍器。〔《儀禮·特牲饋食》實籩豆。〕謹照原文籩豆改豆籩。

𡩿：《集韻》悉則切。同塞。《正譌》窒也。本作𡫳，从宀，屋也。从廾，兩手奉也。从㠭，象疊物形，奉而𡫳於屋中，會意。別用塞，先代切，邊地也。與𡫳分爲二，譌作𡩿，非。互見𡫟字註。

寧：〔古文〕寍《唐韻》奴丁切《集韻》《韻會》囊丁切《正韻》奴經切，𠀤佞平聲。《說文》願詞也。从丂，寍聲。又安也。《易·乾卦》首出庶物，萬國咸寧。《詩·大雅》文王有聲，遹求厥寧。《書·康誥》裕乃以民寧。《註》行寬政，乃以安民也。又《書·洪範》五福，三曰康寧。《註》無疾病也。又女嫁歸省父母曰寧。《詩·周南》歸寧父母。又予寧居喪也。《前漢·哀帝紀》博士弟子父母喪，子寧三年。又無寧，寧也，願辭也。《左傳·隱十一年》無寧兹許公復奉其社稷。又《襄二十六年》若不幸而過，寧僭無濫。《書·大禹謨》與其殺不辜，寧失不經。又丁寧，屬付諄復也。《前漢·郞顗傳》丁寧再三。俗作叮嚀。又丁寧，鉦也。《左傳·宣四年》著於丁寧。《正義》言著於丁寧，則丁寧是器。《晉語》伐備鐘鼓，聲罪也。戰以錞于丁寧，儆其民也。是丁寧，戰之用也。又州名，秦北郡，魏置華州，西魏改寧州。又姓。又《集韻》乃定切，音佞。通甯。《前漢·郊祀歌》穰穰復正直往甯。《師古註》叶音平聲。言獲福旣多，歸於正道，克當往日所願也。又叶乃挺切，佞上聲。《張載·七命》王猷四塞，圅夏謐寧。丹冥投烽，靑徼釋警。又叶女良切，音娘。《蘇軾·富鄭公𥓓》堂堂韓公，與萊相望。再聘於燕，四方以寧。望平聲。《韻會》本作寧，經史作寧，俗作寜。寧从丂。

𡪀：《玉篇》古文宐字，註見五畫。

寨：《廣韻》豺夬切《集韻》《韻會》士邁切《正韻》助邁切。𠀤與砦同。《廣韻》山居以木柵。《集韻》籬落也。或作柴，柴柵。通作寨塞，羊栖宿處也。又《廣韻》蘇則切《正韻》《韻會》悉則切，𠀤音塞。安也。

𡪁：《玉篇》午含切《集韻》吾含切。𠀤與啽同。寐中語也。一曰寐聲。

𡪂：《正字通》同釐。見六書統。

𡪃：《正字通》同奧。《說文》篆从宀。宀卽勹之變體，廾省从大。𡪿，俗奧字。

𡪄：《集韻》展呂切。積也，與貯同。《周禮·地官·賈師》凡天患，禁貴儥者。《註》謂若𡪄米穀，而賭久雨疫病者，貴賣之。

𡪅：《集韻》郞豆切，音陋。地名。

𡪆：《韻會小補》古響字。註見音部十三畫。

㝫：《字彙補》力公切，音隆。天形也。

𡪟：《字彙》同惺。《正字通》譌字。

㝭：《字彙》息井切，音惺。悟也。《正字通》通作惺，亦借作醒。

𡪠：《集韻》鋤耕切，音層。𡪠宏，屋大也。

審：〔古文〕宷《唐韻》《集韻》《韻會》《正韻》𠀤式荏切，音嬸。《說文》悉也。本作宷，从宀从釆。《徐鉉曰》宀，覆也。釆，別也。能包覆而深別之也。今从篆作審。《增韻》詳也，熟究也。《書·說命》乃審厥象，俾以形旁，求于天下。《中庸》審問之。《禮·樂記》審聲以知音，審音以知樂，審樂以知政，而治道備矣。又《禮·月令》審卦吉凶。《註》謂省錄也。又《莊子·徐無鬼》水之守土也審，影之守人也審，物之守物也審。《註》郭象曰：無意，則止於分，所以爲審。循本曰：言此理相守，未嘗相離，如水之守土，影之守人，物之守物，審定而不移也。又凡鞫事曰審。《書·呂𠛬》其審克之。又束也。《周禮·地官·羽人》十羽爲審。《註》古人徵羽爲旌旄之飾，弓箭之用。審，一束也。又姓。漢審食其。《正字通》漢郞中審忠，靈帝時上書論曹節等罪惡。又《韻會》與盤同，水盤旋也。《莊子·應帝王》止水之審爲淵。《註》審音盤。𥳑文云：蟠，聚也。

㝮：《唐韻》蟲最切《集韻》取外切，𠀤音襊。《說文》塞也。从宀𠭥聲。《唐陸贄關中事狀》儻有賊臣蹈㝮。《註》塞外道。

㝯：《廣韻》巨嬌切《集韻》渠嬌切，𠀤音喬。《玉篇》寄也，客也。又《韻會》寓也，本作僑。《集韻》別作㝯。

寪：《唐韻》韋委切《集韻》羽委切，𠀤音蔿。《說文》屋貌。又姓。《左傳·隱十一年》館于寪氏。又《集韻》虞爲切，音危。隉寪，不安貌。考證：〔《左傳·隱十一年》公館于寪氏。〕謹照原文省公字。

寫：《唐韻》悉也切《集韻》《韻會》洗野切《正韻》先野切，𠀤音瀉。《說文》置物也。《廣韻》除也，程也。《增韻》傾也，盡也，輸也。《詩·邶風》駕言出遊，以寫我憂。《註》寫，除也。《小雅》我心寫兮。《註》謂我心輸寫，而無留恨也。又《禮·曲禮》御食於君，君賜餘器之漑者不寫，其餘皆寫。《註》謂萑竹所織，不可洗滌，則傳寫於他器而食之，不欲口澤之凟也。又洩也。《周禮·地官》稻人掌稼下地，以澮寫水。又膽鈔也。《古諺》書三寫，魚成魯，帝成虒。又摹畫也。《史記·秦始皇紀》秦每破諸侯，寫放其宮室，作之咸陽。《註》放，效也。又鑄像曰寫。《越語》王令工以良金寫范蠡之狀，而朝禮之。《註》謂以善金鑄其形也。又《集韻》四夜切，音卸。與卸通。《石鼓文》宮車其寫，四馬其寫。《註》舍車解馬也。又叶舒呂切，音暑。《詩·小雅》旣見君子，我心寫兮。叶上湑下處。又叶蘇果切，音瑣。《謝惠連詩》有客被褐前，投心自詢寫。臧否固消滅，誰知窮薪火。

𡪡：《正字通》同窾。《玉篇》空也，从窾省。

寬：〔古文〕完《唐韻》苦官切《集韻》《韻會》《正韻》枯官切，𠀤㱁平聲。《說文》屋寬大也。从宀莧聲。莧音桓，今文省作寬。一曰緩也。《廣韻》愛也，裕也。又舒也。《易·乾卦》寬以居之。《詩·衞風》寬兮綽兮。《註》寬，宏裕也。又《書·舜典》敬敷五敎在寬。又《增韻》不猛也。《書·大禹謨》臨下以𥳑，御衆以寬。又《君𨻰》寬而有制，從容以和。《左傳·昭二十年》子產謂子大叔曰：唯有德者能以寬服民，其次莫如猛。又曰寬以濟猛，猛以濟寬，政是以和。又緩也。《史記·韓非列傳》寬則寵名譽之，人急則用介冑之士。又宥也。《史記·廉頗列傳》鄙賤之人，不圖將軍寬之至此也。又姓。又叶驅圓切，音圈。《詩·衛風》考槃在㵎，碩人之寬。叶下諼。又叶巨員切，音權。《韓愈·閔已賦》昔顏氏之庶幾，在隱約而平寬。固哲人之細事，夫子乃嗟歎其賢。

𡪢：《玉篇》與寢同。

寭：《玉篇》穴桂切，音惠。察也。

寮：《廣韻》落簫切《集韻》《韻會》憐簫切《正韻》連條切，𠀤音聊。《爾雅·釋詁註》同官爲寮。又官寮也。《書·酒誥》百寮庶尹。又《左傳·文七年》荀林父曰：吾嘗同寮，敢不盡心乎。又《正字通》寮，小窻也。楊愼曰：古人謂同官爲寮，亦指齋署同窻爲義。又通作僚。《書·臯陶謨》百僚師師。又叶凌如切，音閭。《傅毅·洛都賦》革服朔，正官寮。辨方位，摹八區。考證：〔《爾雅·釋言註》同官爲寮。〕謹照原書釋言改釋詁。

𡪣：《正字通》竁字之譌。《玉篇》載穴部，穿地也。

𡪤：《玉篇》古文宰字。註詳七畫。

𡪥：《集韻》嚮古作𡪥。註詳口部十六畫。

𡪾：《字彙》牛具切，音遇。寄也。出《釋典》。《正字通》俗寓字。

𡪿：《正字通》俗奧字。《說文》𡪿，宛也，从宀𢍏，室之西南隅。《徐曰》宛，深也。从宷，古審字也。人所居，故从宀，會意。本作奧，俗作𡪿。互詳見大部奧字註。

寯：《廣韻》子峻切《集韻》祖峻切，𠀤音俊。《博雅》聚也。《玉篇》才雋也。

寰：《唐韻》戸關切《集韻》《韻會》《正韻》胡關切，𠀤音環。《說文》天子封畿內縣也。又州名，河東化外。又《正字通》宮周垣也。又《廣韻》元甸切《集韻》《類篇》熒絹切。𠀤同縣。《穀梁傳·隱元年》寰內諸侯。《註》寰卽古縣字。又叶胡官切，音完。《白居易·悟眞寺詩》聞名不可到，處所非人寰。又有一片石，大如方尺甎。《說文》本作寰。寰字說文寰，从宀瞏聲。又𡩑𡩲。

𡫀：《字彙》音激。揚貌。《正字通》譌字。○按《玉篇》《類篇》俱載穴部，註口吊切，空也。惟《廣韻》二十三錫收竅字，訓古歷切，从穴，揚貌。三十四嘯另收訓古吊切，亦從穴，空也。疑揚貌从宀，空从穴。《正字通》泛言譌字，不可从。

𡫁：《五音集韻》倉歷切，音戚。寴𡫁也。《秦石刻文》𡫁巡遠方。又《字彙》音櫬。至也。◎按秦石刻文，寴䡅寴字，本作寴。徐敦𡗓音親巡，亦無戚音，疑𡫁卽寴字之譌。又音櫬，至也，音義與《說文》寴同，𠀤誤。

𡫂：《字彙補》古犬切，音卷。網也。

𡫃：《集韻》囊丁切，音寧。昊天之謂𡫃。

𡫄：《玉篇》古文究字。註見穴部二畫。

𡫅：《集韻》賓古作寶。註詳貝部七畫。

寱：《廣韻》魚際切《集韻》研計切，𠀤音藝。《說文》瞑言也。《徐鉉曰》今人謂夢中有言爲寱語。《莊子·天運篇》不得㝱，必且寱焉。唐元結有寱論，譏諫官不言事，見《文粹》。又《唐韻》牛例切《集韻》倪祭切《正韻》倪制切，𠀤音聣。義同。《廣韻》亦作㦣囈。

寲：《玉篇》魚基切《字彙》語其切，𠀤音疑。察也。

𡫑：《集韻》同㝪。詳前㝪字註。

𡫒：《玉篇》古文寢字。註見十一畫。

𡫞：《字彙》引釋典作踰。《正字通》踰逾通。俗加宀，贅。逾字原作从辵兪聲。

㝰：《廣韻》莫賢切《集韻》民堅切，𠀤音眠。《說文》㝰㝰，不見也。《徐鍇曰》室無人也。《玉篇》冥㝰，不見。一曰不省人也。《正字通》本作𡫛，俗作㝰。舉要省作䯧。

𡫟：《玉篇》與塞同。註詳土部十畫。《六書正譌》𡫟，蘇則切。窒𡫟也。塞，先代切，邊塞也。○按今經史通作塞，有去入二音，音以義起。《字彙》引《正譌》𡫟、𡫼分註，亦泥。互見塞字註。

𡫬：《唐韻》《集韻》𠀤居陸切，音菊。《說文》窮也。本作𡫬。亦从穴作𥩁。《集韻》作𥧗。○按《說文》有鞠𥶶𥷚𥱩𠤄趜諸字，音訓多同。詳見革部鞠字註。

𡫭：《字彙》同鞠。窮罪也。《說文》本作𥶶。窮理罪人也。今譌作𡫭。

寳：《正字通》俗寶字。

寴：《集韻》親古作寴。註詳見部九畫。《秦石刻文》寴䡅遠方。徐敦𡗓音親巡。亦作亲。又《廣韻》七遴切《集韻》《類篇》七刃切，𠀤音瀙。《說文》至也。《廣韻》屋空貌。

寵：《唐韻》丑壟切《集韻》《韻會》《正韻》丑勇切，𠀤沖上聲。《說文》尊居也。从宀龍聲。一曰愛也，恩也。又《增韻》尊榮也。《易·師卦》承天寵也。《書·泰誓》惟其克相，上帝寵綏四方。《周官》居寵思危。又姓。《正字通》蜀漢長史寵義。又古借龍。《詩·商頌》何天之龍。《周頌》我龍受之。《鄭註》讀若寵。又《集韻》盧東切，音籠。都寵，縣名，在九眞郡。

𡫮：《集韻》寒古作𡫮。註詳九畫。又寒，古亦作𡫾。

𡫯：《集韻》郞狄切，音歷。寂𡫯，無人也。又《字彙補》深也。

𡫰：《海篇》同䃖。

𡫱：《字彙補》與𥗀同。

寶：〔古文〕寚𠋾珤《唐韻》《正韻》博浩切《集韻》《韻會》補抱切，𠀤音保。《說文》珍也。从宀玉貝，缶聲。《徐曰》人所保也。《廣韻》珍寶。又瑞也，符也。《易·繫辭》聖人之大寶曰位。《禮·禮運》天不愛其道，地不愛其寶。《詩·大雅》稼穡惟寶。又《書·旅獒》所寶惟賢，則邇人安。又《增韻》符璽也，重也，貴也。《周禮·春官·天府》凡國之玉鎮，大寶器藏焉。《書·旅獒》分寶玉于伯叔之國。禮聘凡四器者，唯其所寶，以聘可也。註謂圭璋璧琮。古者天子諸侯以圭璧爲符信，至秦始有皇帝信璽，唐改曰寶。又凡錢文曰通寶。又姓。又叶博古切，音補。《詩·大雅》錫爾介圭，以作爾寶。叶上土。又《𨻰琳·瑪瑙賦》帝道匪康，皇鑒元輔。顧以多福，康以碩寶。又通作葆。《史記·魯世家》毋墜天之降葆命。《註》讀如寶。《留侯世家》見穀城下黃石，取而葆祠之。《徐廣曰》史珍寶字皆作葆。考證：〔《書·旅獒》分寶玉于叔伯之國。〕謹照原文叔伯改伯叔。〔《禮·聘義》圭璋璧琮，凡此四器者，唯其所寶，以聘可也。〕謹按禮記聘義無此文，查係見儀聘義禮記中。謹據改爲禮聘凡四器者，唯其所寶，以聘可也。註謂圭璋璧琮。

寷：《唐韻》敷戎切《集韻》敷馮切，𠀤音豐。《說文》大屋也，引《易》豐其屋。《易》本作豐，俗作豊。

𡫼：《集韻》塞本字。

𡫽：《唐韻》依倨切《集韻》依據切，𠀤於去聲。《說文》楚人謂寐曰𡫽。又《集韻》假寐也。又《廣韻》人渚切，音茹。義同。

㝱：《唐韻》《集韻》莫鳳切《韻會》《正韻》蒙弄切，𠀤同夢。《說文》作㝱，寐而有覺也。从宀从𤕫夢聲。《周禮·春官·占夢》以日月星辰，占六㝱之吉凶，一曰正㝱，二曰㖾㝱，三曰思㝱，四曰悟㝱，五曰喜㝱，六曰懼㝱。隸省作夢。互詳夕部夢字註。

𡫾：《集韻》寒古作𡫾。註詳九畫。

𡬄：《廣韻》《集韻》𠀤其季切，音悸。《說文》熟寐也。

𡬅：《五音集韻》都年切，音顛。高遠也。《正字通》俗顚字。

𡬆：《正字通》儚懵懜通，本作𡬌。改从心，誤。

𡬇：《廣韻》匹尤切《集韻》披尤切，𠀤音秠。寐作聲。

𡬌：《集韻》忙肯切，音瞢。𡬌𡩃，癡也。又《類篇》母垣切，音饅。𡬙𡬌，眠寤也。

𡬍：《集韻》母禮切。同㝥。寐不覺也。一曰㝱魘。又母被切。義同。

𡬑：《玉篇》籀文寤字。

𡬒：《玉篇》同寱，瞑言也。

㝲：《廣韻》《集韻》𠀤七稔切。同寢。《說文》病臥也。本作𡬓，从㝱省，𢽰聲。○按《說文》宀部𡫒，臥也。㝱部𡬓，病臥。分爲二，無義。同作寢可也。𢽰字原作帚下又。《說文》㝲，𡩠省聲。

𡬖：《廣韻》火含切《集韻》呼含切，𠀤音㟏。《玉篇》𡬖，偃也。一曰寐不脫冠帶也。又《集韻》或省作𡪶。

𡬙：《廣韻》思贈切《集韻》思鄧切，𠀤音蹭。𡬌𡬙，新覺也。

