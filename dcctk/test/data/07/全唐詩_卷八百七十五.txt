*唐受命讖

法律存，道德在，白旗天子出東海。

桃李子，莫浪語。黃鵠繞山飛，宛轉花園裏。

桃花園，宛轉屬旌幡。

桃李子，鴻鵠繞陽山，宛轉花林裏。莫浪語，誰道許。

桃李子，洪水繞楊山。

江南楊柳樹，江北李花榮。楊柳飛綿何處去，李花結果自然成。

*勸進疏引讖

東海十八子，八井喚三軍。手持雙白雀，頭上戴紫雲。

丁醜語甲子，深藏八堂裏。何意坐堂裏，中央有天子。

西北天火照，龍山昭童子。赤光連北斗，童子木上懸白幡。

胡兵紛紛滿前後，拍手唱堂堂，驅羊向南走。

胡兵未濟漢不整，治中都護有八井。

興伍伍，仁義行武。得九九，得聲名。童子木底百丈水，東家井裏五色星。我語不可信，問取衛先生。

戌亥君臣亂，子醜破城隍。寅卯如欲定，龍蛇伏四方。

十八成男子，洪水主刀傍。市朝義歸政，人寧俱不荒。

人言有恆性，也複道非常。為君好思量，何□□禹湯。

桃源花□□，李樹起堂堂。只看寅卯歲，深水沒黃楊。

*符鳳引讖

黑衣神孫披天裳。

*安祿山古讖

兩角女子綠衣裳，端坐太行邀君王，一止之月必消亡。

*普滿題潞州佛舍

此水連涇水，雙珠血滿川。青牛將赤虎，還號太平年。

*南省北街人吟

放榜只應三月暮，登科又校一年遲。

*盧求榜讖

裴頭黃尾，三求六李。

*清僧示趙宗儒

梨花發後杏花初，甸邑南來慶有餘。

*又示段文昌

去日既逢梅蕊綻，來時應見杏花開。

*洛城五鳳樓中歌

天津橋畔火光起，魏王堤上看洪水。

*延和閣詩

延和高閣上幹雲，小語猶疑太乙聞。

燒盡降真無一事，開門迎得畢將軍。

*唐舊讖

兔子上金床。

*越中狂生題旗亭

日日草重生，悠悠傍素城。諸侯逐兔白，夏滿鏡湖平。

*清泰三年歌

丙申年，數在五樓前。但看八九月，胡虜亂中原。

*蜀王氏讖文

李祜西王逢吉昌，上德兌興丹莫當。

*黃萬祜題蜀宮壁

莫交牽動青豬足，動即炎炎不可撲。

鷙獸不欲兩頭黃，黃即其年天下哭。

*孟蜀丐者語

不得登，登便倒。

*孟蜀桃符詩

新年納餘慶，嘉節號長春。

*上藍和尚晉漢二代讖

石榴花發石榴開。

*又遺鐘傳偈

但看來年二三月，柳條堪作打鐘槌。

*又報王審知十字讖

不怕羊入屋，只怕錢入腹。

*錢處士李氏讖

仿佛之間一倍楊。

*孫咸題廬山神廟詩

獨入玄宮禮至真，焚香不為賤貧身。秦淮兩岸沙埋骨，湓浦千家血染塵。廬阜煙霞誰是主，虎溪風月屬何人。

九江太守勤王室，好放天兵渡要津。

*南唐江州風墜詩

由來秉節世無雙，獨守孤城死不降。

何似知機早回首，免教流血滿長江。

*杭州還鄉和尚唱

還鄉寂寂杳無蹤，不掛征帆水陸通。

蹋得故鄉回地穩，更無南北與西東。

*福州記

潮水來，岩頭沒。潮水去，矢口出。

*黃涅盤讖

先打南，後打北，留取清源作佛國。

*陳智廣讖

騎馬來，騎馬去。

*又讖

功下田，力交連。井底坐，二十年。

*僧緘示王處厚

周士同成，二王殊名。王居一焉，百日為程。

*任叟書授劉生

承欲往梁宋，梁宋災方重，旦夕為人訟。

承欲訪鄭生，鄭生將有厄。即為千里客，兼亦變衫色。

*昌明裏中讖

欲知修續者，腳下是生毛。

*宋善威詩

月落三株樹，日映九重天。良夜歡宴罷，暫別庚申年。

*田承嗣誑李寶臣偽讖

二帝同功勢萬全，將田作伴入幽燕。

*皮日休造黃巢讖

欲知聖人姓，田八二十一。欲知聖人名，果頭三屈律。

*附：上元初嵩山石記

木子當天下，止戈龍。李代代不移宗，中鼎顯真容，基千萬歲。

*上陽銅器篆

長宜子孫。

*永安渠石銘

百年為市後為池。

*漳泉分地神篆

漳泉兩州，分地太平。永安龍溪，山高氣清。

千年不惑，萬古作程。

*含元殿丹石隱語

天漢二年，赤光生栗。木下有子，傷心遇酷。

*長安空宅銘篆

夏天子紫金三十斤，賜有德者。

*莆田石記

石敢當，鎮百鬼，壓災殃。官吏福，百姓康。

風教盛，禮樂昌。

*符離樹穴中石篆

旁有水，上有道，八百年中逢栲栳。

*淮西池濠石銘

井底一竿竹，竹色深綠綠。雞未肥，酒未熟，障車兒郎且須縮。

*羅池石刻

龍城柳，神所守。驅厲鬼，山左首。福土氓，制九醜。

*道者遺記

武之在卯，堯王八季。我棄其寢，我去其扆。深深然，高高然。人不吾知，又不吾謂。由今之後，二百餘祀。

焰焰其光，和和其始。東方有兔，小首元尾。經過吾道，來至吾裏。飲吾泉以醉，登吾榻而寐。刻乎其壁，奧乎其義。人誰以辨，其東平子。

*王璠石銘

山有石，石有玉。玉有瑕，即休也。

*玄元觀棟桁記

山水誰無言，元年有福重修。

*天臺觀石簡記

海水竭，臺山缺，皇家寶祚無休歇。

*成都羅城北門石記

五五複五五，五五逾重數。浮世若浮雲，金石一如故。

與君相見時，杳杳非今土。

*青羊宮磚記

太平平中元災。

*銅雀台玉板篆

上土巴灰除虛除，伊尹東北八九餘。秦趙多應分五玉，絲竹木子世世居。但看六六百中外，世主難留如國如。

*顯德道宮石記

瑞雲靈跡鎮梁東，他日多應與古同。

歲月遷移人事改，再來閑處又興功。

*南唐升元殿基下石記

莫問江南事，江南事可憑。抱雞升寶位，跨犬出金陵。

子建司南位，安仁秉夜燈。東鄰嬌小女，騎虎渡河冰。

*馬殷浚城石碣篆

龍舉頭，猳掉尾。羊為兄，猴作弟。羊歸穴，猴離次。

*王霸仙壇磚刻

樹枯不用伐，壇壞不須結。未滿一千歲，自有系孫列。

後來是三皇，潮水蕩禍殃。岩逢二乍間，未免有消亡。

子孫依吾道，代代封閩疆。

*劉龑石讖

人人有一，山山值牛。兔絲吞骨，蓋海承劉。

*南漢羅浮古劍篆文

丁與水同宮，王將耳口同。尹來居口上，山岫獲重重。

*司馬承禎含象鑒文

天地含象，日月貞明。寫規萬物，洞鑒百靈。

龜自蔔，鏡自照。吉可募，光不曜。

青蓋作鏡大吉昌，巧工刊之成文章。左龍右虎辟不祥，朱鳥玄武順於旁，子孫富貴居中央。

*景震劍文

撝雷電，運玄星。摧兇惡，亨利貞。

幹降精，坤應靈。日月象，嶽瀆形。

*高麗鏡文

三水中，四維下，上帝降子于辰馬。先操雞，後搏鴨。

己年中，二龍見。一則藏身青木中，一則見形黑金東。

*京西市放生池墓銘

龜言市，蓍言水。

*古墓蔔地詞

爾後一千歲，此地化為泉。賴逢鄔侍禦，移我向高原。

*衛先生墓銘

姜師度，更移向南三五步。

*隱者瘞男銘

神真煉形年未足，化為我子功相續。

丞相瘞之刻玄玉，仙路何長死何促。

*烏氏葬碑

牛領岡頭，紅簫籠下。葬用兩日，手板相亞。

*岩腹棺銘

欲墮不墮逢王果，五百年中重收我。

*古棺石銘

欲陷不陷被藤縛，欲落不落被沙閣，五百年後遇熊博。

*漣水古塚瓶文

一雙青烏子，飛來五兩頭。借問船輕重，寄信到揚州。

*沈彬壙篆

佳城今已開，雖開不葬埋。漆燈猶未滅，留待沈彬來。

*廣陵古塚石刻

日為箭兮月為弓，四時躬人兮無窮。但得天將明月死，不覺人隨流水空。山川秀兮碧穹窿，崇夫人墓兮直其中。

猿啼鳥嘯煙濛濛，千年萬年松柏風。

*王承檢掘得墓銘

車道之北，邽山之陽。深深葬玉，鬱鬱埋香。刻斯貞石，煥乎遺芳。地變陵穀，嶮列城隍。幹德丙年，壞者合郎。

*馬希振葬地碣

亂石之壤，絕世之岡。谷變庚戌，馬氏無王。

