*奉陪呂使君樓上夜看花

城上芳園花滿枝，城頭太守夜看時。

為報林中高舉燭，感人情思欲題詩。

*所居寺院涼夜書情，呈上呂和叔溫郎中

庾公念病宜清暑，遣向僧家占上方。月光似水衣裳濕，鬆氣如秋枕簟涼。幸以薄才當客次，無因弱羽逐鸞翔。

何由一示雲霄路，腸斷星星兩鬢霜。

*塞上聞笛

胡兒吹笛戍樓間，樓上蕭條海月閑。

借問梅花何處落，風吹一夜滿關山。

*東鄰美人歌

花暖江城斜日陰，鶯啼繡戶曉雲深。

春風不道珠簾隔，傳得歌聲與客心。

*題李八百洞

太極之年混沌坼，此山亦是神仙宅。

後世何人來飛升，紫陽真人李八百。

*甘州歌

月裏嫦娥不畫眉，只將雲霧作羅衣。

不知夢逐青鸞去，猶把花枝蓋面歸。

*句

綠迸穿籬筍，紅飄隔戶花。

*貞元八年十二月謁先主廟絕句三首

仗順繼皇業，併吞勢由己。天命屈雄圖，誰歌大風起。

得股肱賢明，能以奇用兵。何事傷客情，何人歸帝京。

雄名垂竹帛，荒陵壓阡陌。終古更何聞，悲風入松柏。

*題安樂山

碧峰橫倚白雲端，隋氏真人化跡殘。

翠柏不凋龍骨瘦，石泉猶在鏡光寒。

*姑熟雜詠：姑熟溪

愛此溪水閑，乘流興無極。擊楫怕鷗驚，垂竿待魚食。

波翻曉霞影，岸疊春山色。何處浣紗人，紅顏未相識。

*姑熟雜詠：丹陽湖

湖與元氣通，風波浩難止。天外賈客歸，雲間片帆起。

龜游蓮葉上，鳥宿蘆花裏。少女棹舟歸，歌聲逐流水。

*姑熟雜詠：謝公宅

青山日將暝，寂寞謝公宅。竹裏無人聲，池中虛月白。

荒庭衰草遍，廢井蒼苔積。唯有清風聞，時時起泉石。

*姑熟雜詠：淩歊台

曠望登古台，台高極人目。疊嶂列遠空，閑花雜平陸。

白雲入窗牖，野翠生松竹。欲覽碑上文，苔侵豈堪讀。

*姑熟雜詠：桓公井

桓公名已古，廢井曾未竭。石甃冷蒼苔，寒泉湛孤月。

秋來桐暫落，春至桃還發。路遠人罕窺，誰能見清澈。

*姑熟雜詠：慈姥竹

野竹攢石生，含煙映江島。翠色落波深，虛聲帶寒早。

龍吟曾未聽，鳳曲吹應好。不學蒲柳凋，貞心常自保。

*姑熟雜詠：望夫山

顒望臨碧空，怨情感離別。芳草不知愁，岩花但爭發。

雲山萬重隔，音信千里絕。春去秋複來，相思幾時歇。

*姑熟雜詠：牛渚磯

絕壁臨巨川，連峰勢相向。亂石流洑間，回波自成浪。

但驚群木秀，莫測精靈狀。更聽猿夜啼，憂心醉江上。

*姑熟雜詠：靈墟山

丁令辭世人，拂衣向仙路。伏煉九丹成，方隨五雲去。

松蘿蔽幽洞，桃杏深隱處。不知曾化鶴，遼海歸幾度。

*姑熟雜詠：天門山

迥出江水上，雙峰自相對。岸映松色寒，石分浪花碎。

參差遠天際，縹緲晴霞外。落日舟去遙，回首沈青靄。

*敕贈康尚書美人

天門喜氣曉氛氳，聖主臨軒召冠軍。

欲令從此行霖雨，先賜巫山一片雲。

*將赴東都上李相國

四海兵初偃，平津閣正開。誰知大爐火，還有不然灰。

*題昭應溫泉

一道溫泉繞禦樓，先皇曾向此中游。

雖然水是無情物，也到宮前咽不流。

*送咸安公主

鹵簿遲遲出國門，漢家公主嫁烏孫。

玉顏便向穹廬去，衛霍空承明主恩。

*邊城柳

一株新柳色，十裏斷孤城。為近東西路，長懸離別情。

*長門怨三首

雨滴長門秋夜長，愁心和雨到昭陽。

淚痕不學君恩斷，拭卻千行更萬行。

宮殿沉沉月欲分，昭陽更漏不堪聞。

珊瑚枕上千行淚，不是思君是恨君。

蟬鬢慵梳倚帳門，蛾眉不掃慣承恩。

旁人未必知心事，一面殘妝空淚痕。

*旅次朔方

客舍並州數十霜，歸心日夜憶咸陽。

無端又渡桑幹水，卻望並州似故鄉。

*早起

星漢轉寒更，伊余索寞情。鐘催歸夢斷，雁引遠愁生。

危壁蘭光暗，疏簾露氣清。閒庭聊一望，海日未分明。

*長門怨

自閉長門經幾秋，羅衣濕盡淚還流。

一種蛾眉明月夜，南宮歌管北宮愁。

*禁中送任山人

子去非長往，君恩取大還。補天留彩石，縮地入青山。

獻壽千春外，來朝數月間。莫拋殘藥物，竊取駐童顏。

*府試中元觀道流步虛

玄都開秘籙，白石禮先生。上界秋光靜，中元夜景清。

星辰朝帝處，鸞鶴步虛聲。玉洞花長髮，珠宮月最明。

掃壇天地肅，投簡鬼神驚。倘賜刀圭藥，還成不死名。

*王仙壇

羽客已登仙路去，丹爐草木盡凋殘。

不知千載歸何日，空使時人掃舊壇。

*乞巧

七夕今宵看碧霄，牽牛織女渡河橋。

家家乞巧望秋月，穿盡紅絲幾萬條。

*句

金盤摘下掛朱顆，紅殼開時飲玉漿。

*哭林傑

才高未及賈生年，何事孤魂逐逝川。

螢聚帳中人已去，鶴離臺上月空圓。

*詠和親

關月夜懸青塚鏡，寒雲秋薄漢宮羅。

君王莫信和親策，生得胡雛虜更多。

*鸚鵡詞

莫把金籠閉鸚鵡，個個分明解人語。

忽然更向君前言，三十六宮愁幾許。

*步虛詞

十二樓藏玉堞中，鳳凰雙宿碧芙蓉。

流霞淺酌誰同醉，今夜笙歌第幾重。

*句

吟倚雨殘樹，月收山下村。

*賦得琢玉成器

已沐識堅貞，應憐器未成。輝山方可重，散璞乍堪驚。

玷滅隨心正，瑕消奪眼明。琢磨虹氣在，拂拭水容生。

賞玩冰光冷，提攜月魄輕。佇當親捧握，瑚璉幸齊名。

*責商山四皓

秦末家家思逐鹿，商山四皓獨忘機。

如何鬢髮霜相似，更出深山定是非。

*假節邕交道由吳溪

停橈橫水中，舉目孤煙外。借問吳溪人，誰家有山賣。

*詠子規

千年冤魄化為禽，永逐悲風叫遠林。愁血滴花春豔死，月明飄浪冷光沉。凝成紫塞風前淚，驚破紅樓夢裏心。

腸斷楚詞歸不得，劍門迢遞蜀江深。

*獻蔡京

拋卻長竿卷卻絲，手持蓑笠獻新詩。

臨川太守清如鏡，不是漁人下釣時。

