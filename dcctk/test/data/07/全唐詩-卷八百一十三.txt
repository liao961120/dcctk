*送呂郎中赴滄州

出守滄州去，西風送旆旌。路遙經幾郡，地盡到孤城。

拜廟千山綠，登樓遍海清。何人共東望，日向積濤生。

*書馬如文石門居

別業逸高情，暮泉喧客亭。林回天闕近，雨過石門青。

野果誰來拾，山禽獨臥聽。要迎文會友，時複掃柴扃。

*送章正字秩滿東歸

朝衣登別席，春色滿秦關。芸閣吏誰替，海門身又還。

尋僧流水僻，見月遠林閑。雖是忘機者，難齊去住間。

*賦得望遠山送客歸

遙山寒雨過，正向暮天橫。隱隱淩雲出，蒼蒼與水準。

何時凝厚地，幾處映孤城。歸客秋風裏，回看傷別情。

*送宜春裴宰是將軍旻之孫

垂白方為縣，徒知大父雄。山春南去棹，楚夜北飛鴻。

疊嶂和雲滅，孤城與嶺通。誰知持惠化，一境動清風。

*送樸山人歸日本

海霽晚帆開，應無鄉信催。水從荒外積，人指日邊回。

望國乘風久，浮天絕島來。儻因華夏使，書劄轉悠哉。

*送姚宰任吉州安福縣

落絮滿衣裳，攜琴問酒鄉。掛帆南入楚，到縣半浮湘。

吏散翠禽下，庭閑斑竹長。人安宜遠泛，沙上蕙蘭香。

*送李少府之任臨邛

邛南方作尉，調補一何卑。發論唯公幹，承家乃帝枝。

山長風嫋棧，江蔭石和澌。舊井王孫宅，還尋獨有期。

*遊山寺

千峰路盤盡，林寺昔何名。步步入山影，房房聞水聲。

多年人跡斷，殘照石陰清。自可求居止，安閒過此生。

*酬姚員外見過林下

掃苔迎五馬，蒔藥過申鐘。鶴共林僧見，雲隨野客逢。

入樓山隔水，滴旆露垂松。日暮題詩去，空知雅調重。

*寄華州馬戴

三峰待秋上，鳥外掛衣巾。猶見無窮景，應非暫往身。

水寒仙掌路，山遠華陽人。欲問壇邊月，尋思闕複新。

*秋夜寄青龍寺空貞二上人

夜來思道侶，木葉向人飄。精舍池邊古，秋山樹下遙。

磬寒徹幾裏，雲白已經宵。未得同居止，蕭然自寂寥。

*過杏溪寺寄姚員外

門徑眾峰頭，盤岩複轉溝。雲僧隨樹老，杏水落江流。

峽狖有時到，秦人今日遊。謝公多晚眺，此景在南樓。

*送僧歸中條

夜葉動飄飄，寒來話數宵。卷經歸鳥外，轉雪過山椒。

舊長松杉大，難行水石遙。元戎宗內學，應就白雲招。

*送人罷舉東遊

東堂今已負，況此遠行難。兼雨風聲過，連天草色幹。

鴻嘶荒壘閉，兵燒廣川寒。若向龍門宿，懸知拭淚看。

*金州冬月陪太守游池

殘臘雪紛紛，林間起送君。苦吟行迥野，投跡向寒雲。

絕頂晴多去，幽泉凍不聞。唯應草堂寺，高枕脫人群。

*寄青龍寺原上人

斂屨入寒竹，安禪過漏聲。高杉殘子落，深井凍痕生。

罷磬風枝動，懸燈雪屋明。何當招我宿，乘月上方行。

*秋寄從兄賈島

暝蟲喧暮色，默思坐西林。聽雨寒更徹，開門落葉深。

昔因京邑病，並起洞庭心。亦是吾兄事，遲回共至今。

*新年

燃燈朝複夕，漸作長年身。紫閣未歸日，青門又見春。

掩關寒過盡，開定草生新。自有林中趣，誰驚歲去頻。

*夏日送崔秀才游南

南方山水地，念子為貧遊。縱是逢佳景，那能緩旅愁。

夕陽行遠道，煩暑在孤舟。莫向巴江過，猿啼促淚流。

*晚秋酬姚合見寄

新命起高眠，江湖空浩然。木衰猶有菊，燕去即無蟬。

分察千官內，孤懷遠岳邊。蕭條人外寺，暌阻又經年。

*暮秋宿友人居

招我郊居宿，開門但苦吟。秋眠山燒盡，暮歇竹園深。

寒浦鴻相叫，風窗月欲沈。翻嫌坐禪石，不在此松陰。

*送李騎曹之武寧

一歲一歸寧，涼天數騎行。河來當塞曲，山遠與沙平。

縱獵旗風卷，聽笳帳月生。新鴻引寒色，回日滿京城。

*秋日寄厲玄先輩

楊柳起秋色，故人猶未還。別離俱自苦，少壯豈能閑。

夜雨吟殘燭，秋城憶遠山。何當一相見，語默此林間。

*冬晚與諸文士會太僕田卿宅

從容啟華館，饌玉複燒蘭。是歲茲旬盡，良宵幾刻殘。

風回松竹動，人息鬥牛寒。此後思良集，須期月再圓。

*贈詩僧

寒山對水塘，竹葉影侵堂。洗藥冰生岸，開門月滿床。

病多身又老，枕倦夜兼長。來謁吾曹者，呈詩問否臧。

*寒夜過睿川師院

長生推獻壽，法坐四朝登。問難無強敵，聲名掩古僧。

絕塵苔積地，棲竹鳥驚燈。語默俱忘寐，殘窗半月棱。

*送顥法師往太原講兼呈李司徒

近臘辭精舍，並州謁尚公。路長山忽盡，塞廣雪無窮。

講席開晴壘，禪衣涉遠風。聞經諸弟子，應滿此門中。

*冬日諸禪自商山禮正師真塔回見訪

久思今忽來，雙屨汙青苔。拂雪從山起，過房禮塔回。

偈留閑夜作，禪請暫時開。欲作孤雲去，賦詩餘不才。

*題青龍寺縱公房

從誰得法印，不離上方傳。夕磬城霜下，寒房竹月圓。

煙殘衰木畔，客住積雲邊。未隱滄洲去，時來於此禪。

*贈圭峰禪師

絕壑禪床底，泉分落石層。霧交高頂草，雲隱下方燈。

朝滿傾心客，溪連學道僧。半旬持一食，此事有誰能。

*陪姚合游金州南池

柳暗清波漲，沖萍複漱苔。張筵白鳥起，掃岸使君來。

洲島秋應沒，荷花晚盡開。高城吹角絕，騶馭尚裴回。

*金州別姚合

日日西亭上，春留到夏殘。言之離別易，勉以道途難。

山出一千里，溪行三百灘。松間樓裏月，秋入五陵看。

*夏日送田中丞赴蔡州

出守汝南城，應多戀闕情。地遙人久望，風起旆初行。

楚廟繁蟬斷，淮田細雨生。賞心知有處，蔣宅古津平。

*菊

東籬搖落後，密豔被寒催。夾雨驚新拆，經霜忽盡開。

野香盈客袖，禁蕊泛天杯。不共春蘭並，悠揚遠蝶來。

*松

枝幹怪鱗皴，煙梢出澗新。屈盤高極目，蒼翠遠驚人。

待鶴移陰過，聽風落子頻。青青寒木外，自與九霄鄰。

*蘭

蘭色結春光，氛氳掩眾芳。過門階露葉，尋澤徑連香。

畹靜風吹亂，亭秋雨引長。靈均曾採擷，紉佩掛荷裳。

*隕葉

繞巷夾溪紅，蕭條逐北風。別林遺宿鳥，浮水載鳴蟲。

石小埋初盡，枝長落未終。帶霜書麗什，閑讀白雲中。

*李常侍書堂

結構因墳籍，簷前竹未生。塗油窗日早，閱槧幌風輕。

息架蛩驚客，垂燈雨過城。已應窮古史，師律孰齊名。

*寄和蔡州田郎中

遺跡仍留蔡，幽人出漢朝。門深荒徑在，台迥數峰遙。

岸石欹相倚，窗松偃未凋。尋思方一去，豈待使君招。

*經貞女祠

朝賽暮還祈，開唐複曆隋。精誠山雨至，歲月廟松衰。

窺穴龍潭黑，過門鳥道危。不同巫峽女，來往楚王祠。

*行漢水晚次神灘阻風

驚風山半起，舟子忽停橈。岸荻吹先亂，灘聲落更跳。

聽松今欲暮，過島或明朝。若盡平生趣，東浮看石橋。

*送田中丞使西戎

朝元下赤墀，玉節使西夷。關隴風回首，河湟雪灑旗。

磧砂行幾月，戎帳到何時。應盡平生志，高全大國儀。

*送董正字歸覲毗陵

暫辭讎校去，未發見新鴻。路入江波上，人歸楚邑東。

山遙晴出樹，野極暮連空。何以念兄弟，應思潔膳同。

*送邵錫及第歸湖州

春關鳥罷啼，歸慶浙煙西。郡守招延重，鄉人慕仰齊。

橘青逃暑寺，茶長隔湖溪。乘暇知高眺，微應辨會稽。

*送薛重中丞充太原副使

中司出華省，副相晉陽行。書答偏州啟，籌參上將營。

踏沙夜馬細，吹雨曉笳清。正報胡塵滅，桃花汾水生。

*送靈武李侍禦

靈州天一涯，幕客似還家。地得江南壤，程分磧裏砂。

禁鹽調上味，麥穗結秋花。前席因籌畫，清吟塞日斜。

*冬夜姚侍禦宅送李廓少府

王事圭峰下，將還禁漏餘。偶歡新歲近，惜別後期疏。

雪罷見來吏，川昏聊整車。獨吟多暇日，應寄柏台書。

*送喻鳧及第歸陽羨

姓字載科名，無過子最榮。宗中初及第，江上覲難兄。

月向波濤沒，茶連洞壑生。石橋高思在，且為看東坑。

*送沅江宋明府即開府璟之孫

初聞從事日，鄂渚動芳菲。一遂鈞衡薦，今為長吏歸。

人臨沅水望，雁映楚山飛。唯有傳聲政，家風重發揮。

*送薛秀才游河中兼投任郎中留後

詩古賦縱橫，令人畏後生。駕言游禹跡，知己在蒲城。

日射雲煙散，風吹草木榮。孤吟臨寇境，莫問請長纓。

*寄姚諫議

鳴鞭靜路塵，籍籍諫垣臣。函疏辭專密，爐香立獨親。

篋多臨水作，窗宿臥雲人。危坐開寒紙，燈前起草頻。

*大理正任二十和江淹擬古詩二十章寄示

不啻回青眼，應疑似碧雲。古風真往哲，雅道濫朝聞。

活獄威豪右，銷時賴典墳。如何經濟意，未克致吾君。

*寄殿院薛侍禦

名高意本閑，浮俗自難攀。佐蜀連錢出，朝天獬豸還。

回翔曆清院，彈奏迥離班。休浣通玄旨，留僧晝掩關。

*禪林寺

臺山朝佛隴，勝地絕埃氛。冷色石橋月，素光華頂雲。

遠泉和雪溜，幽磬帶松聞。終斷游方念，爐香繼此焚。

