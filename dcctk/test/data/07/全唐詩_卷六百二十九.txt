*和襲美友人許惠酒以詩征之

凍醪初漉嫩如春，輕蟻漂漂雜蕊塵。

得伴方平同一醉，明朝應作蔡經身。

*聞圓載上人挾儒書洎釋典歸日本國，更作一絕以送

九流三藏一時傾，萬軸光淩渤澥聲。

從此遺編東去後，卻應荒外有諸生。

*閑吟

閑吟料得三更盡，始把孤燈背竹窗。

一夜西風高浪起，不教歸夢過寒江。

*秘色越器

九秋風露越窯開，奪得千峰翠色來。

好向中宵盛沆瀣，共嵇中散鬥遺杯。

*景陽宮井

古堞煙埋宮井樹，陳主吳姬墮泉處。

舜沒蒼梧萬里雲，卻不聞將二妃去。

*江南二首

便風船尾香粳熟，細雨層頭赤鯉跳。

待得江餐閑望足，日斜方動木蘭橈。

村邊紫豆花垂次，岸上紅梨葉戰初。

莫怪煙中重回首，酒家青紵一行書。

*溪思雨中

雨映前山萬絇絲，櫓聲衝破似鳴機。

無端織得愁成段，堪作騷人酒病衣。

*江城夜泊

漏移寒箭丁丁急，月掛虛弓靄靄明。

此夜離魂堪射斷，更須江笛兩三聲。

*宮人斜

草著愁煙似不春，晚鶯哀怨問行人。

須知一種埋香骨，猶勝昭君作虜塵。

*送棋客

滿目山川似勢棋，況當秋雁正斜飛。

金門若召羊玄保，賭取江東太守歸。

*漢宮詞

招靈閣上霓旌絕，柏梁台中珠翠稠。

一身三十六宮夜，露滴玉盤青桂秋。

*上清

玉林風露寂寥清，仙妃對月閑吹笙。

新篁冷澀曲未盡，細拂雲枝棲鳳驚。

*秋荷

蒲茸承露有佳色，茭葉束煙如效顰。

盈盈一水不得渡，冷翠遺香愁向人。

*有別二首

且將絲wf系蘭舟，醉下煙汀減去愁。

江上有樓君莫上，落花隨浪正東流。

池上已看鶯舌默，雲間應即雁翰開。

唯愁別後當風立，萬樹將秋入恨來。

*病中曉思

月墮霜西竹井寒，轆轤絲凍下瓶難。

幽人病久渾成渴，愁見龍書一鼎幹。

*送友人之湖上

故人溪上有漁舟，竿倚風蘋夜不收。

欲寄一函聊問訊，洪喬寧作置書郵。

*寒日逢僧

瘦脛高褰梵屟輕，野塘風勁錫環鳴。

如何不向深山裏，坐擁閑雲過一生。

*冬柳

柳汀斜對野人窗，零落衰條傍曉江。

正是霜風飄斷處，寒鷗驚起一雙雙。

*寄友人

敬亭寒夜溪聲裏，同聽先生講太玄。

上得雲梯不回首，釣竿猶在五湖邊。

*島樹

波濤漱苦盤根淺，風雨飄多著葉遲。

迥出孤煙殘照裏，鷺鶿相對立高枝。

*頭陀僧

萬峰圍繞一峰深，向此長修苦行心。

自掃雪中歸鹿跡，天明恐被獵人尋。

*晚渡

半波風雨半波晴，漁曲飄秋野調清。

各樣蓮船逗村去，笠簷蓑袂有殘聲。

*贈老僧二首

枯貌自同霜裏木，餘生唯指佛前燈。

少時寫得坐禪影，今見問人何處僧。

自有家山供衲線，不離溪曲取庵茅。

舊曾聞說林中鳥，定後長來頂上巢。

*憶山泉

一夜寒聲來夢裏，平明著屐到聲邊。

心期盛夏同過此，脫卻荷衣石上眠。

*白芙蓉

澹然相對卻成勞，月染風裁個個高。

似說玉皇親謫墮，至今猶著水霜袍。

*嚴光釣台

片帆竿外揖清風，石立雲孤萬古中。

不是狂奴為故態，仲華爭得黑頭公。

*讀陳拾遺集

蓬顆何時與恨平，蜀江衣帶蜀山輕。

尋聞騎士梟黃祖，自是無人祭禰衡。

*吳宮懷古

香徑長洲盡棘叢，奢雲豔雨只悲風。

吳王事事須亡國，未必西施勝六宮。

*送琴客之建康

蕙風杉露共泠泠，三峽寒泉漱玉清。

君到南朝訪遺事，柳家雙鎖舊知名。

*閨怨

白袷行人又遠遊，日斜空上映花樓。

愁絲墮絮相逢著，絆惹春風卒未休。

*丁香

江上悠悠人不問，十年雲外醉中身。

殷勤解卻丁香結，縱放繁枝散誕春。

*種蒲

杜若溪邊手自移，旋抽煙劍碧參差。

何時織得孤帆去，懸向秋風訪所思。

*范蠡

平吳專越禍胎深，豈是功成有去心。

勾踐不知嫌鳥喙，歸來猶自鑄良金。

*山僧二首

山蘚幾重生草履，澗泉長自滿銅瓶。

時將如意敲眠虎，遣向林間坐聽經。

一夏不離蒼島上，秋來頻話石城南。

思歸瀑布聲前坐，卻把松枝拂舊庵。

*上雲樂

青絲作筰桂為船，白兔搗藥蝦蟆丸。

便浮天漢泊星渚，回首笑君承露盤。

*新秋雜題六首：眠

一簟臨窗薤葉秋，小簾風蕩半離鉤。

魂清雨急夢難到，身在五湖波上頭。

*新秋雜題六首：行

尋人直到月塢北，覓鶴便過雲峰西。

只今猶有疏野調，但繞莓苔風雨畦。

*新秋雜題六首：倚

橘下凝情香染巾，竹邊留思露搖身。

背煙垂首盡日立，憶得山中無事人。

*新秋雜題六首：吟

憶山搖膝石上晚，懷古掉頭溪畔涼。

有時得句一聲發，驚起鷺鶿和夕陽。

*新秋雜題六首：食

日午空齋帶睡痕，水蔬山藥薦盤飧。

林烏信我無機事，長到而今下石盆。

*新秋雜題六首：坐

偶避蟬聲來隙地，忽隨鴻影入遼天。

閑僧不會寂寥意，道學西方人坐禪。

*新沙

渤澥聲中漲小堤，官家知後海鷗知。

蓬萊有路教人到，應亦年年稅紫芝。

*鄴宮詞二首

魏武平生不好香，楓膠蕙炷潔宮房。

可知遺令非前事，卻有餘熏在繡囊。

花飛蝶駭不愁人，水殿雲廊別置春。

曉日靚妝千騎女，白櫻桃下紫綸巾。

*古別離

仙人左手把長箭，欲射日烏烏不棲。

何事離情畏明發，一心唯恨汝南雞。

*高道士

峨眉道士風骨峻，手把玉皇書一通。

東游借得琴高鯉，騎入蓬萊清淺中。

*蔬食

孔融不要留殘膾，庾悅無端吝子鵝。

香稻熟來秋菜嫩，伴僧餐了聽雲和。

*寄遠

縹梨花謝鶯口吃，黃犢少年人未歸。

畫扇紅弦相掩映，獨看斜月下簾衣。

*山中僧

手關一室翠微裏，日暮白雲棲半間。

白雲朝出天際去，若比老僧猶未閑。

*洞宮秋夕

濃霜打葉落地聲，南溪石泉細泠泠。

洞宮寂寞人不去，坐見月生雲母屏。

*連昌宮詞二首：門

金鋪零落獸鐶空，斜掩雙扉細草中。

日暮鳥歸宮樹綠，不聞鴉軋閉春風。

*連昌宮詞二首：階

草沒苔封疊翠斜，墜紅千葉擁殘霞。

年年直為秋霖苦，滴陷青瑉隱起花。

*懷宛陵舊游

陵陽佳地昔年游，謝脁青山李白樓。

唯有日斜溪上思，酒旗風影落春流。

*松石曉景圖

霜骨雲根慘澹愁，宿煙封著未全收。

將歸與說文通後，寫得松江岸上秋。

*釣車

小輪輕線妙無雙，曾伴幽人酒一缸。

洛客見詩如有問，輾煙沖雨過桐江。

*漉酒巾

靖節高風不可攀，此巾猶墜凍醪間。

偏宜雪夜山中戴，認取時情與醉顏。

*華陽巾

蓮花峰下得佳名，雲褐相兼上鶴翎。

須是古壇秋霽後，靜焚香炷禮寒星。

*方響

擊霜寒玉亂丁丁，花底秋風拂坐生。

王母閑看漢天子，滿猗蘭殿佩環聲。

*白鷺

雪然飛下立蒼苔，應伴江鷗拒我來。

見欲扁舟搖盪去，倩君先作水雲媒。

*溪行

晚天寒雨上灘時，他已揚舲我尚遲。

自是檣低帆幅少，溪風終不兩般吹。

*太湖叟

細槳輕船賣石歸，酒痕狼藉遍苔衣。

攻車戰艦繁如織，不肯回頭問是非。

*答友人

荊卿雄骨化為塵，燕市應無共飲人。

能脫鷫鸘來換酒，五湖賒與一年春。

*偶作

酒信巧為繰病緒，花音長作嫁愁媒。

也知愁病堪回避，爭奈流鶯喚起來。

*春思二首

竹外麥煙愁漠漠，短翅啼禽飛魄魄。

此時憶著千里人，獨坐支頤看花落。

江南酒熟清明天，高高綠旆當風懸。

誰家無事少年子，滿面落花猶醉眠。

*訪僧不遇

棹倚東林欲問禪，遠公飛錫未應還。

蒙莊弟子相看笑，何事空門亦有關。

*謝山泉

決決春泉出洞霞，石壇封寄野人家。

草堂盡日留僧坐，自向前溪摘茗芽。

*洞宮夕

月午山空桂花落，華陽道士雲衣薄。

石壇香散步虛聲，杉雲清泠滴棲鶴。

*峽客行

萬仞峰排千劍束，孤舟夜系峰頭宿。

蠻溪雪壞蜀江傾，灩澦朝來大如屋。

*江邊

江邊日晚潮煙上，樹裏鴉鴉桔槔響。

無因得似灌園翁，十畝春蔬一藜杖。

*簾

枕映疏容晚向欹，秋煙脈脈雨微微。

逆風障燕尋常事，不學人前當妓衣。

*開元雜題七首：玉龍子

何代奇工碾玉英，細髯纖角盡雕成。

煙幹霧悄君心苦，風雨長隨一擲聲。

*開元雜題七首：照夜白

雪虯輕駿步如飛，一練騰光透月旗。

應笑穆王拋萬乘，踏風鞭露向瑤池。

*開元雜題七首：舞馬

月窟龍孫四百蹄，驕驤輕步應金鞞。曲終似要君王寵，回望紅樓不敢嘶。

*開元雜題七首：雜伎

拜象馴犀角抵豪，星丸霜劍出花高。

六宮爭近乘輿望，珠翠三千擁赭袍。

*開元雜題七首：雪衣女

嫩紅鉤曲雪花攢，月殿棲時片影殘。

自說夜來春夢惡，學持金偈玉欄幹。

*開元雜題七首：繡嶺宮

繡嶺花殘翠倚空，碧窗瑤砌舊行宮。

閑乘小駟濃陰下，時舉金鞭半袖風。

*開元雜題七首：湯泉

暖殿流湯數十間，玉渠香細浪回環。

上皇初解雲衣浴，珠棹時敲瑟瑟山。

*題杜秀才水亭

曉和風露立晴煙，只恐腥魂涴洞天。

雲肆有龍君若買，便敲初日鑄金錢。

*翠碧

紅襟翠翰兩參差，徑拂煙華上細枝。

春水漸生魚易得，莫辭風雨坐多時。

