*書懷

長安多路岐，西去欲何依。浮世只如此，舊山長憶歸。

自離京國久，應已故人稀。好與孤雲住，孤雲無是非。

*書情

負郭有田在，年年長廢耕。欲磨秋鏡淨，恐見白頭生。

未作一旬別，已過千里程。不知書與劍，十載兩無成。

*塗中作

西南千里程，處處有車聲。若使地無利，始應人不營。

天涯猶馬到，石跡尚塵生。如此未曾息，蜀山終冀平。

*春過函谷關

幾度作遊客，客行長苦辛。愁看函谷路，老盡布衣人。

歲遠關猶固，時移草亦春。何當名利息，遣此絕征輪。

*褒中即事

風吹殘雨歇，雲去有煙霞。南浦足遊女，綠蘋應發花。

遠鐘當半夜，明月入千家。不作故鄉夢，始知京洛賒。

*歲暮還家

東西流不駐，白日與車輪。殘雪半成水，微風應欲春。

幾經他國歲，已減故鄉人。回首長安道，十年空苦辛。

*還家

為客憶歸舍，歸來還寂寥。壯時看欲過，白首固非遙。

獨酌幾回醉，此愁終不銷。猶殘雞與犬，驅去住山椒。

*題華山麻處士所居

貴賤各擾擾，皆逢朝市間。到此馬無跡，始知君獨閑。

冰破聽敷水，雪晴看華山。西風寂寥地，唯我坐忘還。

*天南懷故人

獨行千里塵，軋軋轉征輪。一別已多日，總看成老人。

洞庭雪不下，故國草應春。三月煙波暖，南風生綠蘋。

*路傍草

春至始青青，香車碾已平。不知山下處，來向路傍生。

每歲有人在，何時無馬行。應隨塵與土，吹滿洛陽城。

*秋夕聞雁

星漢欲沈盡，誰家砧未休。忽聞涼雁至，如報杜陵秋。

千樹又黃葉，幾人新白頭。洞庭今夜客，一半卻登舟。

*洛中有懷

潺潺伊洛河，寂寞少恩波。鑾駕久不幸，洛陽春草多。

*送魏山韋處士

陰陰亭際間，相顧慘離顏。一片雲飛去，嵯峨空魏山。

*白櫻桃

王母階前種幾株，水晶簾內看如無。

只應漢武金盤上，瀉得珊珊白露珠。

*白櫻樹

記得花開雪滿枝，和蜂和蝶帶花移。

如今花落遊蜂去，空作主人惆悵詩。

*下第不勝其忿題路左佛廟

雀兒未逐颺風高，下視鷹鸇意氣豪。

自謂能生千里足，黃昏依舊委蓬蒿。

*感懷

東風吹草色，空使客蹉跎。不設太平險，更應遊子多。

幾傷行處淚，一曲醉中歌。盡向青門外，東隨渭水波。

*遊中梁山

僻地好泉石，何人曾陸沈。不知青嶂外，更有白雲深。

因此見喬木，幾回思舊林。殷勤猿與鳥，唯我獨何心。

*尋山

到此絕車輪，萋萋草樹春。青山如有利，白石亦成塵。

水闊應無路，松深不見人。如知巢與許，千載跡猶新。

*宿江口

南渡人來絕，喧喧雁滿沙。自生江上月，長有客思家。

半夜下霜岸，北風吹荻花。自驚歸夢斷，不得到天涯。

*秋夜達蕭關

擾擾浮梁路，人忙月自閑。去年為塞客，今夜宿蕭關。

辭國幾經歲，望鄉空見山。不知江葉下，又作布衣還。

*斜谷道

亂峰連疊嶂，千里綠峨峨。蜀國路如此，遊人車亦過。

遠煙當驛斂，驟雨逐風多。獨憶紫芝叟，臨風歌舊歌。

*過百牢關貽舟中者

蜀國少平地，方思京洛間。遠為千里客，來度百牢關。

帆影清江水，鈴聲碧草山。不因名與利，爾我各應閑。

*客中覽鏡

何當開此鏡，即見發如絲。白日急於水，少年能幾時。

每逢芳草處，長返故園遲。所以多為客，蹉跎欲怨誰。

*長安逢隱者

征車千里至，碾遍六街塵。向此有營地，忽逢無事人。

昔時顏未改，浮世路多新。且脫衣沽酒，終南山欲春。

*與僧話舊

草堂前有山，一見一相寬。處世貴僧靜，青松因歲寒。

他山逢舊侶，盡日話長安。所以閑行跡，千回繞藥欄。

*贈王道士

日日市朝路，何時無苦辛。不隨丹灶客，終作白頭人。

浮世度千載，桃源方一春。歸來華表上，應笑北邙塵。

*匣中琴

世人無正心，蟲網匣中琴。何以經時廢，非為娛耳音。

獨令高韻在，誰感隙塵深。應是南風曲，聲聲不合今。

*友人亭松

俯仰不能去，如逢舊友同。曾因春雪散，見在華山中。

何處有明月，訪君聽遠風。相將歸未得，各占石岩東。

*過洛陽城

古來利與名，俱在洛陽城。九陌鼓初起，萬車輪已行。

周秦時幾變，伊洛水猶清。二月中橋路，鳥啼春草生。

*客中月

離家凡幾宵，一望一寥寥。新魄又將滿，故鄉應漸遙。

獨臨彭蠡水，遠憶洛陽橋。更有乘舟客，淒然亦駐橈。

*王將軍宅夜聽歌

朱檻滿明月，美人歌落梅。忽驚塵起處，疑有鳳飛來。

一曲聽初徹，幾年愁暫開。東南正雲雨，不得見陽臺。

*長信宮

莫問古宮名，古宮空有城。惟應東去水，不改舊時聲。

*高樓

遠天明月出，照此誰家樓。上有羅衣裳，涼風吹不休。

