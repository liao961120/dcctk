尢：《正字通》尤本字。《說文》尤在乙部，異也。从乙又聲。

𡯁：《廣韻》《集韻》𠀤烏光切，音汪。《說文》跛曲脛也，本作尣，从大，象偏曲之形。《徐曰》大一足跛曲，或作𡯪。今文作尫。又《玉篇》僂也，短少也。《正字通》瘠病。

尤：〔古文〕怣《唐韻》《集韻》羽求切《韻會》疑求切《正韻》于求切，𠀤音郵。《說文》尤，異也。从乙又聲。《徐曰》乙欲出而見閡，則顯其尤異者也。《司馬相如·封禪文》未有殊尤絕迹可考於今者。《註》尤，異也。一曰甚也，過也。又《廣韻》怨也。《詩·鄘風》許人尤之，衆稚且狂。《左傳·僖二十四年》尤而效之，罪又甚焉。又最也。《莊子·徐無鬼》夫子物之尤也。《註》言於人物之中稱之爲最。又蚩尤，黃帝臣。帝與戰於涿鹿，殺之。今畫其形於旗上，名蚩尤旗。又彗星亦名蚩尤旗。又姑尤，齊東界二水名。《左傳·昭二十年》聊攝以東，姑尤以西。又姓。見《姓苑》。又《集韻》通作郵。《詩·小雅》不知其郵。《前漢·成帝詔》以顯其郵。又叶戸恢切，音回。《詩·小雅》廢爲殘賊，莫知其尤。叶上梅。又叶與之切，音怡。《詩·鄘風》大夫君子，無我有尤。叶下之。又叶以諸切，音余。《道藏歌》日月粲華暉，如光照眞符。億兆不同劫，千載莫之尤。

𡯄：《集韻》六直切，音力。行脛相交也。

尥：《唐韻》《集韻》𠀤力弔切，音料。《說文》行脛相交也。《六書故》今人謂筋骨弱，舉足不隨爲尥掉。又牛行腳相交爲尥。《揚子·方言》以足鉤之爲尥。又《廣韻》薄交切《集韻》《韻會》蒲交切，𠀤音庖。義同。

㝼：《廣韻》憶俱切《集韻》邕俱切，𠀤音迂。《說文》股㝼也。李陽冰曰：體屈曲。又《廣韻》盤旋也。《集韻》亦作㝼。㝼字从尢从亐作。

尦：《說文》尥本字。又《五音集韻》都了切，音鳥。然也。

尨：《唐韻》《集韻》《韻會》𠀤莫江切，音茫。《說文》犬多毛者。从犬彡。《徐曰》彡，毛長也。《詩·召南》無使尨也吠。《周禮·地官》凡外祭毀事用尨。又雜也。《左傳·閔二年》尨奇無常。又衣之尨服，遠其躬也。《註》尨，雜色。又高陽氏之子曰尨降，八凱之一。又《集韻》謨蓬切，音蒙。《左傳·僖五年》狐裘尨茸。《註》尨茸，亂貌。又《韻會》通作厖，引書不和政厖。《說文》尨。在犬部，从犬从彡。《毛氏曰》尨，狗也。已从犬，又加犭作狵，非。考證：〔《左傳·僖四年》狐裘尨茸。〕謹照原文四年改五年。

𡯏：《玉篇》烏干切，音安。辛苦行不得貌。

𡯐：《集韻》虛尤切，音休。廢也。

尩：《廣韻》《集韻》《韻會》《正韻》𠀤烏光切。同𡯁。《說文》跛曲脛也，本作尣，今作尩。又《禮·檀弓》歲旱，𥠇公召縣子曰：吾欲暴尩而奚若。曰：天則不雨，而暴人之疾，子虐母，乃不可與。《註》尩者，疾病之人，其面向天暴之，冀天之哀其病而雨也。《左傳·僖二十一年》夏大旱，公欲焚巫尩。臧文仲曰：非旱備也，修城郭，貶食省用，務穡勸分。此其務也。巫尩何爲。又羸弱也。《韓愈文》人固有尩羸而壽考。又《韻會》或作匡。《荀子·正論篇》傴巫跂匡。讀作尩。亦作㑌。《註》廢疾之人。𠀤與尫同。

尪：《正字通》同𡯪省。

尫：《正字通》俗𡯪字。

尬：《唐韻》古拜切《集韻》《韻會》《正韻》居拜切，𠀤音戒。《說文》尲尬，行不正。从尣，介聲。又《集韻》訖黠切，音戛。行不進。

𡯑：《集韻》主橤切，音捶。𡯑𡯒，小貌。

𡯒：《集韻》汝水切，音橤。註見上。

𡯚：《集韻》蒲交切，音袍。脛交也。《正字通》按𡯚訓與說文尦義近。譌作𡯚，音袍，非。

𡯛：《廣韻》《正韻》臧可切《集韻》《韻會》子我切，𠀤音左。𤿑𡯛，行不正也。《增韻》足偏廢也。又《唐韻》則箇切《集韻》子賀切，𠀤音佐。義同。

𡯜：《集韻》戸八切，音滑。足病。《正字通》尬字之譌。

㝿：《玉篇》古文跛字。註詳足部五畫。

𡯝：《字彙補》音義與𡯏同。詳𡯏字註。

尮：《集韻》都唾切，音刴。尮𡯁也。

𡯢：《集韻》戸括切，音活。㞈𡯢，行貌。

尯：《廣韻》丘愧切《集韻》丘僞切，𠀤音喟。《博雅》倦也。一曰跛也。又《集韻》居義切。義同。

𡯣：《正字通》𡯧字之譌。

㞀：《正字通》俗䝇字。《字彙》音灰。相㞀擊，與䝇義同。改作㞀，非。

㞁：《集韻》弋笑切，音燿。《說文》行不正也。一曰足腫。又《玉篇》餘招切，音搖。義同。

𡯤：《正字通》同㞃，見八畫㞃字註。

㞂：《廣韻》《集韻》𠀤吐猥切，音腿。委㞂，行病也。又《集韻》吐內切，音退。𡰂㞂，風疾也，或作𡯵㾼。

𡯨：《玉篇》在果切。兀坐也。

𡯩：《集韻》思邀切，音宵。酸痟，頭痛。《周禮·天官·疾醫》春時有痟首疾。痟同𡯩。

𡯪：《集韻》同尣。

𡯫：《集韻》民堅切，音眠。邪行也。

㞃：《玉篇》巨逆切，音極。倦㞃也。○按《字彙》几部有𠙆𠙏二字，𠙆註音極，疲也，倦也。引司馬貞楊愼諸說，㞃𠙏音義𠀤同，惟字形从几，从尢，或从丸，錯出不一。《正字通》𡯤㞃皆譌文。見几部𠙆字註。

㞄：《廣韻》《集韻》𠀤烏感切，庵上聲。㞄跛，蹇也。又《廣韻》烏含切，音庵。義同。

𡯳：《集韻》步臥切，音播。仆也。又《集韻》蒲𠋫切，裒去聲。義同。

㞅：《集韻》盧臥切，蜾去聲。行不正也。

𡯴：《集韻》敕敎切，音鈔。蹇也。或作踔。又《集韻》尺約切，音綽。齊楚之閒謂跛曰𡯴。

𡯵：《廣韻》他內切《集韻》吐內切，𠀤音退。㞇𡯵，病痱也。《六書故》風疾胻病也。又《集韻》苦委切，音垝。義同。

㞆：《廣韻》居綺切《集韻》去綺切，𠀤音剞。蹇也。又一足行曰㞆。一作踦。又《廣韻》《集韻》𠀤卿義切，音掎。倦也。

𡯶：《說文長箋》同就。

𡯷：《字彙補》與寇同，考古圖有司𡯷敦。

尰：《廣韻》時宂切《集韻》《韻會》豎勇切，𠀤音瘇。《說文》脛氣腫。本作𤺄，从疒童聲。《徐曰》下濕地則生此疾。今文作尰。《詩·小雅》旣微且尰。《集韻》或作𩩳。

𡯹：《廣韻》《集韻》𠀤烏賄切，音嵔。𡯹㞂，病痱。一曰行疾也。《集韻》或作㾯。

𡯺：《玉篇》同尵。馬病也。

𡯻：《集韻》同𡰖，俗省。

就：《廣韻》《集韻》《韻會》《正韻》𠀤疾僦切，音鷲。《說文》就，高也。从京，从尤。《徐曰》尤，異也。尤高人所就之處，語曰：就之如日。會意。《廣韻》成也，迎也。《詩·邶風》就其深矣，方之舟之。《周頌》日就月將，學有緝煕于光明。又卽也。《齊語》聖王之處士也，使就閒燕，處工就官府，處商就市井，處農就田野。又《增韻》從也。《禮·檀弓》先王之制，禮也。過之者俯而就之。又帀也。《禮·禮器》大路繁纓一就。《註》五采一帀曰就。又能也。《左傳·哀十一年》郊之戰，季孫曰：須也弱。有子曰：就用命焉。《註》雖少年，能用命也。又終也。《郭璞曰》凡事物成就亦終也。又姓。《後漢書》菟賴氏，改爲就氏。考證：〔《齊語》先王之處士也，使就燕閒。〕謹照原文先王改聖王。燕閒改閒燕。〔《禮·檀弓》先王之制，禮也。過者，使俯而就之。〕謹照原文改過之者俯而就之。〔《左傳·哀十一年》淸之戰。〕謹照原文改郊之戰。

㞈：《集韻》北末切，音撥。㞈㞉，足大也。亦曰惡行也。

尲：《廣韻》古咸切《集韻》居咸切，𠀤音緘。《說文》尲尬，行不正也。又《集韻》紀炎切，音蒹。義同。

㞉：《集韻》子末切，音拶。㞈㞉，足大也。

𡰃：《正字通》俗𡯧字，有上去二音。

𡰄：《正字通》𡰖字之譌。○按諸家音義與《說文》𡰖同。改从奚，誤。

尳：《廣韻》《集韻》𠀤古忽切，音汨gǔ。《說文》膝病也。又《聲類》骨差也。

𡰋：《正字通》戸圭切，音𡰡。行貌。

𡰌：《正字通》與僂通。尩也，曲背也。字彙音婁，訓高貌，非。

㞊：《集韻》《類篇》𠀤雪律切，音恤。不能行也。

尵：《廣韻》杜回切《集韻》徒回切，𠀤音頹。𡯥尵，馬病。《詩·周南》作虺隤。《爾雅·釋詁》作虺頹。義同。本作尵。俗作𡯺，非。尵字从䝿。

𡰐：《正字通》𧇠字之譌。見虍部十畫𧇠字註。

𡰑：《正字通》𠿕字之譌。見口部十三畫𠿕字註。

𡰒：《玉篇》同尰。

𡰖：《廣韻》都兮切《集韻》都黎切，𠀤音低。《說文》㝿不能行，爲人所引曰𡰖𡰡。又《廣韻》杜奚切《集韻》田黎切，𠀤音提。義同。

𡰗：籀文就字。

𡰘：《字彙補》同𡰑。

尶：《正字通》俗尲字。

𡰝：《廣韻》跪頑切《集韻》渠鰥切，𠀤宦平聲。𡰟𡰝，腰膝痛也。又《廣韻》丁全切，音拳。行不正也。

𡰟：《唐韻》郎果切《集韻》魯果切，𠀤音裸。《說文》膝中病也。又《玉篇》《廣韻》力爲切《集韻》倫爲切，𠀤音羸。𡰟𡰝，腰膝痛也。又《廣韻》《集韻》𠀤魯過切，音𢺑。義同。

𡰡：《廣韻》戸圭切《集韻》元圭切，𠀤音攜。《說文》𡰖𡰡，从𡯂从爫巂聲。見𡰖字註。《正字通》引說文，提挈也，攜持也。𡰖𡰡借提攜，義通。

