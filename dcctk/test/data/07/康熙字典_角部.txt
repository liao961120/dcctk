角：《唐韻》古岳切《集韻》《韻會》《正韻》訖岳切，𠀤音覺。《說文》角，獸角也。本作𧢲，从力从肉。《易·大壯》羝羊觸藩，羸其角。《春秋·成七年》鼷鼠食郊牛角。《禮·月令》仲夏鹿角解，仲冬麋角解。《大戴禮·易本命》四足者無羽翼，戴角者無上齒。《列子·黃帝篇》傅翼戴角，謂之禽獸。又犀有食角。《爾雅·釋獸》犀似豕。《註》犀三角，一在頂，一在額，一在鼻。鼻上者，食角也。《蘇頌曰》一名奴角。又龍角。《埤雅》有角曰虯龍。又角弓，以角飾弓也。《詩·小雅》騂騂角弓。《周禮·冬官考工記》弓人爲弓角者，以爲疾也。《魏志·鮮𤰞傳》端牛角爲弓，世謂之角端者也。○按角端卽角顓，謂一角正立不斜，故名角端。角，古音祿，字林、正韻譌作甪，非。又額角。《逸雅》角者，生於額角也。《後漢·光武紀》隆準日角。《註》謂庭中骨起，狀如日。《論語·撰考讖》顏回有角額，似月。又隅也。《易·晉卦》晉其角。《疏》西南隅也。《後漢·郞顗傳》顗父宗善風角星算。《註》角，隅也。𠋫四隅之風以占吉凶。又《唐書·裴坦傳》含人初詣省視事，四丞相送之，施一榻堂上，壓角而坐。《宋敏求·春明退朝錄》舍人院每知制誥上事，必設紫褥于庭，北面拜，㕔閣長立褥東北隅，謂之壓角。又男、女未冠、笄曰總角。《詩·衞風》總角之宴。《朱傳》結髮爲飾也。《禮·內則》剪髮爲鬌，男角女羈。《註》夾囟曰角，兩髻也。午達曰羈，三髻也。又校也。《禮·月令》仲春，角斗甬。《註》較其同異也。《管子·七法篇》春秋角試。又《廣韻》競也。《戰國策》駕犀首而驂馬服，以與秦角逐。《前漢·谷永傳》角無用之虛文。又《增韻》通作确。《前漢·李廣傳》數與鹵确。《註》謂競勝負也。又《韻會》角抵，戲名。六國時所造，使兩兩相當，角力相抵觸。《史記·李斯傳》作觳抵。《前漢·武帝紀》作角抵。又《張騫傳》作角氐。角與觳通。又掎角，駐兵以制敵也。《正韻》紲其後曰掎，絓其前曰角。《左傳·襄十四年》譬如捕鹿，晉人角之，諸戎掎之。《魏志·少帝紀》吳𡨥屯逼永安，遣荆、豫諸軍，掎角赴救。《韻會》亦作捔。又東方之音也。《禮·月令》孟春之月，其音角。《前漢·律歷志》角，觸也。物觸地而出，戴芒角也。《爾雅·釋樂》角謂之經。《韻會》通作龣。《魏書·江式傳》宮商龣徵羽。《註》龣卽角字。又大角，軍器。《演繁露》蚩尤率魑魅與黃帝戰，帝命吹角爲龍鳴禦之。《唐書·百官志》節度使入境，州縣築節樓，迎以鼓角。今鼓角樓始此。又星名。《韻會》東方七宿之首，蒼龍之角十二度。《爾雅·釋天》壽星，角亢也。《註》列宿之長。又《博雅》大角謂之棟星。《史記·天官書》大角者，天王帝廷。又羊角，旋風也。《莊子·逍遙遊》摶扶搖羊角而上者九萬里。又酒器。《禮·禮器》𤰞者舉角。《疏》四升曰角。角，觸也。不能自適，觸罪過也。又量器。《管子·七法篇》斗斛也，角量也。《呂覽·八月紀》正鈞石，齊升角。又木角，㪺水斗名。《禮·喪大記》虞人出木角。又角人，官名。《周禮·地官》角人掌以時徵齒角，凡骨物于山澤之農。又履名。《釋名》仰角，屐上施履之名也。《揚子·方言》徐土邳圻之閒，大麄謂之䩕角。《註》今漆履有齒者。又艸名。《博雅》𦯊明，羊角也。《埤雅》莪，一名角蒿。又果名。《淸異錄》新羅國松子有數等，惟玉角香最奇。《本草綱目》芰實，一名沙角。又鳥名。《本草綱目》鷹，一名角鷹。《李時珍曰》頂有毛角，故名。又小魚名鹿角。《歐陽修·達頭魚詩》毛魚與鹿角，一龠數千百。又地名。《韓愈·祭張員外文》避風太湖，七日鹿角。《註》地在洞庭湖。又城名。《左傳·襄二十六年》襲衞羊角，取之。《註》今廩丘縣所治羊角城是。又縣名。《南齊書·州郡志》角陵縣，屬南新陽左郡。又姓。《後漢·馮異傳》角閎據汧駱。又《唐韻》《集韻》𠀤盧谷切，音祿。《類篇》獸不童也。又《廣韻》漢四皓有角里先生。○按通雅：角，古音祿。詩召南：誰謂雀無角，何以穿我屋。史記刺客傳：天雨粟，馬生角。前漢東方朔傳：臣以爲龍又無角，謂之爲蛇又有足。揚子太𤣥經：嘖以牙者童其角，㩣以翼者兩其足。崔駰《杖頌》：用以爲杖，飾以犀角，王母扶持，永保百祿。俱叶音祿。李因篤曰：杜甫赤霄行，孔雀未知牛有角，渴飮寒泉逢觝觸。唐人亦作祿，音用。又李濟翁資暇錄云：漢四皓，其一號角里先生。角音祿，今多以覺音呼，誤也。至於讀角爲覺，而角里之音祿者，輒攺作甪，則益謬矣。又東都事略，崔偓佺云：刀下用音榷，兩點下用音鹿，一點一撇不成字，未詳。唐韻角音祿，又音覺，其實字無二形。說文角訓象獸角形，亦無刀用兩點之說。偓佺臆說，不可从。佩觿集、字林、韻會、正韻分角甪爲二，𠀤誤。又《字彙補》古祿切，音谷。《韓愈·贈張籍詩》角角雄雉鳴。《方崧卿云》角音谷。又《音學五書》叶良拒切，音慮。《尉繚子·兵談篇》兵如總木，弩如羊角，人人無不騰陵張膽絕乎疑慮，堂堂決而去。《集韻》通作捔。考證：〔《埤雅》有角曰叫龍。〕謹照原文叫龍改爲虯龍。〔《爾雅·釋天》角亢，壽星也。〕謹照原文改壽星，角亢也。〔《周禮·地官》角人掌以時徵齒角凡骨于山澤之農。〕謹照原文骨下增物字。

𧢳：《正字通》同觓，俗省。

𧢴：《字彙》俗䚘字。

觓：《唐韻》《集韻》𠀤渠幽切，音虯。《說文》角貌。《詩·小雅》兕觵其觓。今本作觩，與觓通。《朱傳》角上曲貌。又《穀梁傳·成七年》郊牛日展觓角而知傷。《註》球球然角貌。又《集韻》渠尤切，音求。《玉篇》居幽切，音樛。義𠀤同。又《集韻》吉酉切，樛上聲。亦角貌。引穀梁傳，展觓角。

𧢵：《字彙》丁戈切，音多。角短貌。

觔：《正字通》與筋同。《淮南子·道應訓》良馬者，可以形容觔骨相也。又後人譌爲斤兩之斤。《舊唐書·文宗紀》燒灰煎鹽，每石灰得鹽一十二觔一兩。《葛長庚·金丹賦》藥材觔兩。○按前漢貨殖傳本作斤，从斤爲正。

𧢷：《集韻》初加切，音叉。《博雅》䚢謂之𧢷。又初佳切，音釵。義同。

𧢸：《集韻》同䚗。又通作扛。《張衡·西京賦》烏獲扛鼎。《註》扛，橫開對舉也。與𧢸同。

𧢹：《玉篇》所巾切，音莘。《類篇》𧢷也。二十枚曰𧢹。又《集韻》居銀切，音巾。義同。

𧢺：《正字通》𧣚字之譌。

觕：《廣韻》《正韻》倉胡切《集韻》聰徂切，𠀤音粗。大也，疏也，物不精也。《公羊傳·莊十年》觕者曰侵，精者曰伐。《註》觕，麤也。又才古反。又通作粗。《禮·月令》其器高以粗。《呂覽》作觕。又《廣韻》徂古切《集韻》坐五切，𠀤殂上聲。牛角直下也。又《韻會》略也。《前漢·藝文志》庶得麤觕。又《敘傳》觕舉僚職。《師古曰》觕，粗略也，大略也。𠀤才戸反。《正字通》說文本作麤。俗作麄、粗，非。按通雅曰：世皆以觕爲麤字，此緣陸、孫而誤也。不知觕乃粗義，非粗音也。漢書麤觕連用，一處二粗字，有是理乎。古蓋各造粗字，至漢分之，麤爲塵起之粗，平聲。觕爲一切之粗，上聲。故班固漢書連用則異聲，分用則同字，不可不辨也。又《集韻》鋤庚切，音傖。與䚘同。又《廣韻》尺玉切。與觸同。

𧢻：《玉篇》古文觸字。《晉書·李流傳》馳馬追擊，𧢻倚矛被傷。《淮南子·齊俗訓》獸窮則𧢻。通作觕。《字彙補》亦作𧣈。《六書略》从二牛作牪，非。

觖：《唐韻》《集韻》《韻會》𠀤古穴切，音決。《玉篇》觖望，猶怨望也。《史記·荆燕世家》獨此尚觖望。《註》薛瓚曰：謂相觖而怨望。如淳曰：觖與辭別之訣同。臣謂觖者，缺也。觖望，不滿所望而怨耳。《淮南子·繆稱訓》禹無廢功，無廢財，自視猶觖如也。《註》觖，不滿也。《增韻》與訣通。又摘觖，挑發也。《前漢·孫寶傳》故欲摘觖以揚我惡。《韻會》與抉通。又《唐韻》《集韻》《韻會》《正韻》𠀤窺瑞切，窺去聲。義同。又《廣韻》望也。《後漢·李通傳論》以觖一切之功。《註》觖，望也。李賢讀。又《集韻》遣爾切，音企。《史記·盧綰傳》爲羣臣觖望。《註》韋昭曰：觖猶冀也。索隱音企。又涓惠切，音桂。舌頭語也。

觗：《說文》禮經觶字。與觶同。飮器。又合也。《揚子·太𤣥經》內雖有應，外觗亢貞。《註》觗，合也，亢舉也。《音釋》觗，之豉切。

𧢼：《唐韻》士角切《集韻》仕角切，𠀤音浞。《說文》角長貌。《字彙補》亦作𧣉。

䚗：《唐韻》《集韻》𠀤古雙切，音江。《說文》舉角也。又《集韻》諸容切，音鍾。義同。《集韻》或作𧢸。

𧢽：《字彙》五禾切，音訛。角也。

𧢾：《字彙》其利切，音忌。角也。誤作𧣐。

𧢿：《玉篇》同䚨。詳後䚨字註。

𧣀：《玉篇》同捔。詳手部捔字註。又《字彙》與觶同。○按周禮冬官考工記：梓人爲飮器。註：觶字角旁支。今《禮》角旁單，古書或作角旁氏，則同觶者，从支作𧣄。字彙譌作𧣀，非。

𧣁：《字彙》徒含切，音覃。《玉篇》角也。一曰試也。又丁含切，音耽。義同。俗譌作𧣍。

𧣂：《正字通》譌觤字。

觘：《唐韻》初敎切《集韻》楚敎切，𠀤音鈔。《玉篇》角𠤎也。又《集韻》初交切，鈔平聲。義同。

𧣃：《廣韻》普巴切《集韻》披巴切，𠀤音葩。牛角闊也。一曰牛角張也。

觙：《荀子·解蔽篇》空室之中有人焉，其名曰觙，其爲人也善射。《註》觙字及事幷未詳所出，或假設喩耳。

𧣄：《韻會》觶古作𧣄。註詳十二畫。《字彙》譌作𧣀，非。詳前𧣀字註。

𧣑：《玉篇》巨炎切，音鈐。觜也。

𧣒：《廣韻》其呂切《集韻》《韻會》《正韻》臼許切，𠀤音巨。與距同。雞距也。又凡刃鋒倒刺者皆曰𧣒。《司馬相如·子虛賦·雄戟註》張揖曰：雄戟，胡中有𧣒者，干將所造也。又《廣韻》《集韻》𠀤居御切，音據。獸名。角似雞距。《類篇》或作𧣻。

𧣓：《正字通》俗觝字。一曰觟字譌省。

𧣔：《正字通》俗觷字。

𧣕：《玉篇》似秋切，音囚。角也。

觚：《唐韻》古乎切《集韻》《韻會》《正韻》攻乎切，𠀤音孤。《說文》鄕飮酒之爵也。一曰觴受三升者謂之觚。《周禮·冬官考工記》梓人爲飮器，觚三升。《註》觚，當爲觶。《疏》禮器制度云：觚大二升，觶大三升。故鄭从二升觚，三升觶也。《韓詩外傳》二升曰觚。觚，寡也。飮當寡少。《論語》觚不觚。《疏》觚者，禮器，盛酒二升。又方也。《周禮·天官·小宰疏》兵書有譎觚之人，謂譎詐桀出，觚角非常也。《史記·酷吏傳》漢興，破觚爲圜。《莊子·大宗師》與乎其觚而不堅也。《註》所守方而不固執也。又法也。《揚子·太𤣥經》占之以其觚。《註》占之以法，謂經緯之休咎也。又角也。《前漢·律歷志》其算法用竹，徑一分長六寸二百七十一枚而成六觚，爲一握。《蘇林曰》六觚，六角也。又《郊祀志》八觚宣通，象八方。《師古曰》觚，角也。《服虔曰》八觚，如今社壇也。又竈額也。《困學紀聞》仲尼讀春秋，老耼據竈觚而聽。又劒拊也。《新論·思愼篇》令提劒鋒而掉劒觚，必刎其指，而不能以陷腐木。又官名。《魏志·東夷倭人傳》伊都國官曰爾支，副曰泄謨觚、柄渠觚。又奴國官曰兕馬觚。又人名。《北史·魏獻明皇后傳》后少子秦王觚。又觚竹城，在遼西。《爾雅·釋地》觚竹、北戸、西王母、日下，謂之四荒。《註》觚竹在北。又鶉觚，縣名。見《晉書·地理志》唐更名靈臺，屬涇州。《前漢書》作鶉孤。又通作柧。《班固·西都賦》上觚棱而棲金爵。《註》觚，八觚有隅者也。一曰堂殿上最高轉角處。《後漢書》作柧棱。又通作䉉。《陸機·文賦》或操觚以率爾。《註》觚，木之方者，古人用之以書，猶今之𥳑也。《韻會》竹𥳑也。與䉉通。又通作菰。《前漢·司馬相如·子虛賦》蓮藕觚盧。《張晏曰》觚盧，扈魯也。《史記》作菰蘆。《說文》本作苽。

𧣖：《集韻》唐何切，音駝。牛無角者。與㸰同。

𧣗：《正字通》俗觚字。

𧣘：《字彙》同𧢿。

𧣙：《類篇》古本切，音袞。禹父名。《古音叢目》禹父名㱎。亦作𩩌。《書·堯典》作鯀。《屈原·離騷》作鮌。俗作𧣙，誤。

觛：《唐韻》徒旱切《集韻》《韻會》蕩旱切《正韻》徒亶切，𠀤壇上聲。《說文》小觶也。又《廣韻》多旱切《集韻》黨旱切，𠀤音亶。《玉篇》小巵。《博雅》𦓝、觛，巵也。又《廣韻》《集韻》𠀤得案切，亶去聲。義同。

𧣚：《唐韻》於角切《集韻》乙角切，𠀤音渥。《說文》調弓也。从角，弱省聲。又《唐韻》女角切《集韻》昵角切，𠀤音搦。義同。又《玉篇》摩弓也。又《廣韻》屋角也。或作䚥。

𧣛：《字彙》息恣切，音四。器名。《玉篇》角也。

觜：《唐韻》《集韻》𠀤遵爲切，醉平聲。《說文》鴟舊頭上角觜也。又星名。觜觿，西方宿也。《禮·月令》仲秋之月，日在角，旦觜觿中。《史記·天官書》觜觿，虎首，主葆旅事。又次名。娵觜，室壁之次也。《爾雅·釋天》娵觜之口，營室東壁也。通作訾。《左傳·襄三十年》歲在娵訾之口。又《類篇》龜屬。觜觿，與蟕蠵同。《後漢·文苑傳杜篤論都賦》甲瑇瑁，戕觜觿。《註》觜觿，大龜也。《集韻》或作𧥕。又《廣韻》卽移切《集韻》《韻會》將移切《正韻》津私切，𠀤音貲。又《唐韻》胏宜切《集韻》津垂切，𠀤音厜。義𠀤同。又《唐韻》《韻會》《正韻》卽委切《集韻》祖委切，𠀤厜上聲。義同。又《廣韻》喙也。《南齊書·劉休傳》武人厲其觜吻。《潘岳·射雉賦》列膆破觜。《集韻》或作𠲋嘴𠾋。考證：〔《說文》鴟𡚒頭上角觜也。〕謹照原文𡚒改舊。舊卽鵂字。

觝：《廣韻》都禮切《集韻》《正韻》典禮切，𠀤音邸。與牴同。觸也。《韓愈·進學解》觝排異端。又至也。《嵆康·琴賦》觸巖觝隈。又角觝，戲名。通作抵、氐。詳前角字註。又《集韻》掌氏切，音紙。側擊也。與抵同。○按觝與觗別。字彙沿正韻之譌，又音支，訓飮器，溷同觗註，非。字彙補譌作𧣎，亦非。

𧣜：《正字通》俗觝字。

𧣡：《廣韻》古祿切，音穀。𧣡𡖯，多貌。○按《集韻》云：《博雅》𣨍殐，歺也。俗作𧣡，非是。《字彙》沿《廣韻》之譌，音訓與歹部𣨍字相溷，誤矣。再查《玉篇》角部收𧣣字，音杷，訓角曲，𧣡、𧣣雖旁有左右之別，似是一字，附記備考。

𧣢：《字彙》胡本切，音混。角也。

觟：《唐韻》下瓦切《集韻》《韻會》《正韻》戸瓦切，𠀤音踝。《說文》牝牂羊生角者也。又《玉篇》角貌。又矢名。《西京雜記》茂陵文固陽以觟矢射雉，日連百數。又複姓。《後漢·儒林傳》中山觟陽鴻，以孟氏《易》敎授。《註》姓觟陽，名鴻也。或作鮭，从魚者，音胡佳反。又《集韻》下買切，音蠏。與獬同。觸邪神羊也。《王充·論衡》觟𧣾者，一角之羊也，性知有罪。臯陶治獄，其罪疑者，令羊觸之。《註》卽獬廌也。又《廣韻》楚冠名。《淮南子·主術訓》楚文王好服觟冠。《註》御史法冠也。觟卽獬字。又《字彙補》香跨切，音化。《淮南子·俶眞訓》萬民乃始慲觟離跂。《註》觟音化，徯徑之意也。

䚘：《廣韻》仕庚切《集韻》鋤庚切，𠀤音傖。《玉篇》牛角長豎。《類篇》角長貌。又《集韻》何庚切，音珩。義同。《集韻》或作觕。俗作𧢴。

觠：《唐韻》巨員切《集韻》逵員切，𠀤音權。《說文》曲角也。《爾雅·釋畜》羊角三觠，羷。《疏》觠，捲也。《北史·司馬子如傳》相王給露車一乗，觠㹀牛犢，犢在道死，唯觠角存。又《集韻》古轉切，音卷。又《廣韻》居倦切《集韻》古倦切，𠀤卷去聲。義𠀤同。《六書正譌》俗作𩓫，非。

觡：《唐韻》古百切《集韻》《韻會》《正韻》各額切，𠀤音格。《說文》骨角之名也。《廣韻》鹿角。《玉篇》麋角有枝曰觡，無枝曰角。《禮·樂記》角觡生。《註》無䚡曰角。《前漢·司馬相如傳》犧雙觡共抵之獸。又《淮南子·主術訓》制觡伸鉤，索鐵歙金。高註觡，角也。又木名。《爾雅·釋木註》橿木，江東呼木觡。又鉤名。《揚子·方言》宋楚𨻰魏之閒，謂鉤爲鹿觡。《註》鉤，懸物者。或呼鹿角。又叶剛鶴切，音各。《郭璞·玃如獸贊》玃如之獸，鹿狀四觡。貌兼三形，攀木緣石。石音芍。考證：〔《禮·樂記》角觡生。《註》無腮曰角。〕謹照原文腮改䚡。〔又角索絞也。《淮南子·主術訓》桀之力制觡伸鉤。〕謹按淮南註觡角索絞也。乃訓觡爲角，訓索爲絞，非訓觡爲角索絞也。謹照原文改爲淮南子主術訓制觡伸鉤索鐵歙金。高註觡角也。

䚙：《唐韻》况袁切《集韻》許元切，𠀤音暄。《說文》角𠤎也。又《廣韻》許羈切《集韻》虛宜切，𠀤音犧。義同。《說文》本作𧣰。

䚚：《字彙》蘇典切，音銑。《玉篇》角也。

觢：《唐韻》《集韻》《韻會》《正韻》𠀤尺制切，音懘。《說文》一角仰也。《易·睽卦》其牛掣。《集韻》掣、觢通。或作挈。又《廣韻》《集韻》𠀤時制切，音誓。《類篇》牛角立謂之觢。《爾雅·釋畜》角皆踊觢。《疏》牛兩角豎者名觢。《集韻》或作𤙲。又《集韻》征例切，音制。一角仰。一曰豎角牛也。《玉篇》作㸷。

解：《唐韻》《正韻》佳買切《集韻》《韻會》舉嶰切，𠀤皆上聲。《說文》判也。从刀判牛角。《莊子·養生主》庖丁解牛。《左傳·宣四年》宰夫解黿。《前漢·𨻰湯傳》支解人民。《註》謂解𢧵其四支也。又《博雅》散也。《玉篇》緩也。《易·解卦註》解，難之散也。《正義》解有兩音，一古買反，謂解難之初。一諧買反，謂旣解之後。故序卦云：解者，緩也。險難解釋，物情舒緩，故爲解也。《前漢·張耳𨻰餘傳》今獨王𨻰，恐天下解也。《註》謂離散其心也。又《玉篇》釋也。《儀禮·大射禮·解綱註》解，猶釋也。《文心雕龍》百官詢事，則有關刺解諜。解者，釋也。解釋結滯，徵事以對也。又《廣韻》脫也。《禮·曲禮》解屨不敢當階。又《博雅》說也。《史記·封禪書》船交海中，皆以風爲解。《註》皆自解說，遇風不至也。又《廣韻》講也。一曰釋詁也。《禮·經解疏》解者，分析之名。又樂曲解。《古今樂錄》傖歌以一句爲一解，中國以一章爲一解。王僧䖍啓云：古曰章，今曰解。解有多少，當是先詩而後聲也。又《字彙補》削也。《魯語》晉文公解曹地，以分諸侯。又止也。《前漢·五行志》歸獄不解，兹謂追非。又開也。《後漢·耿純傳贊》嚴城解扉。又達也。《莊子·秋水篇》無南無北，奭然四解。又解構，猶閒構也。《後漢·隗囂傳》勿用傍人解構之言。又猶會合煩辱也。《淮南子·俶眞訓》孰肯解構人閒之事，以物煩其性命乎。又道家有尸解術。《史記·封禪書》爲方僊道，形解銷化。《集解》尸解也。《問奇集》《金壷字考》攺音假，非。又梵言目帝羅，此雲解脫。荆溪淨名記，若正用功，解可作古買切。功成日，解應作戸買切。强分二音，亦非。又解解，戟多之貌。《揚子·太𤣥經》次七：何戟解解遘。又《集韻》《韻會》下買切《正韻》胡買切，𠀤音蟹。義同。又《增韻》物自解散也。《孔安國·尚書序》逃難解散。《註》解音蟹。又《廣韻》曉也。《禮·學記》相說以解。《註》解物爲解，自解釋爲解，是相證而曉解也。《魏志·賈詡傳》太祖與韓遂、馬超戰渭南，問計於詡。對曰：離之而已。太祖曰：解。《註》謂曉悟也。又《博雅》跡也。《爾雅·釋獸》𪊽，其跡解。《註》其跡名解。又地名。《左傳·昭二十二年》王師軍於解。《註》洛陽西南有大解、小解。又《史記·甘茂傳》今公與楚解口地。《索隱》秦地名。《正義》解口，猶開口也。又州縣名。《一統志》春秋爲晉之解梁城，戰國屬魏，漢爲解縣，屬河東郡，五代漢始置解州，治解縣，元屬平陽路，明因之。又姓。《廣韻》自唐叔虞食邑于解，後因氏。又複姓。《姓苑》北魏有解枇氏，後攺爲解氏。又《說文》解廌，獸也。《史記·司馬相如傳》弄解豸。《註》解豸，似鹿，一角，一名神羊。古者決訟，令觸不直者。唐御史法冠，一名解廌冠，取其能觸邪也。《晉書·輿服志》作獬豸。《王充·論衡》作觟𧣾。又與嶰通。嶰谷，谷名。《前漢·律歷志》取竹之解谷。《孟康曰》解，脫也。一說昆侖之北谷名也。又與澥通。《前漢·揚雄傳》江湖之雀，勃解之鳥。又與蟹同。《呂覽·恃君篇》大解、陵魚，大人之居。《山海經》作大蟹。又《唐韻》尸賣切《集韻》《韻會》下解切，𠀤蟹去聲。亦判也，散也，曉也，獸也，地名也。又《玉篇》接中也。《周禮·冬官考工記》弓人爲弓，茭解中有變焉，故挍。《註》茭，弓檠也。茭解，謂接中也。又支節也。《前漢·賈誼傳》所排擊剝割，皆衆理解也。《師古註》解，支節也。又與懈同。《詩·大雅》不解于位。《註》解，怠惰也。《禮·月令》民氣解惰。又與邂同。《正字通》解后，卽邂逅，言彼此不期而遇也。《六書正譌》別作邂，非。又《廣韻》古隘切《集韻》《韻會》居隘切《正韻》居拜切，𠀤皆去聲。《類篇》除也。一曰聞上也。《韻會》發也。《唐制》進士由鄕而貢曰解額。又《國史補》外府不試而貢者，謂之拔解。《宋史·選舉志》天下之士，屛處山林，令監司守臣解送。又《職官志》入額人一任實滿四年，與解發赴銓。《正字通》凡官司解報、杻解，皆此音。《韻會》讀若懈，非。又與廨同。《玉篇》署也。《商子·墾令篇》高其解舍。《左思·吳都賦》解署棊布。《註》言非一也。又《集韻》口賣切，楷去聲。解垢，詭曲之辭。《莊子·胠篋篇》解垢同異。《音義》又音楷。又叶舉履切，音几。《古詩》著以長相思，緣以結不解。以膠投漆中，誰能別離此。又叶居縊切，音記。《楚辭·九章》愁鬱鬱之無快兮，居戚戚而不解。心鞿羈而不開兮，氣繚轉而自締。又叶訖力切，音棘。《詩·魯頌》春秋匪解，享祀不忒。皇皇后帝，皇祖后稷。又叶舉下切，嘉上聲。《僧皎然·題毗沙天王像》憶昔胡兵圍未解，感得此神天之下。《俗書正誤》解从刀、牛。俗从羊作觧，非。考證：〔《史記·封禪書》燕人方僊道，形解銷化。《註》尸解也。〕謹照原文燕人改爲字。註字改集解。〔《史記·司馬相如傳》弄解豸。《註》解似鹿，一角，一名神羊。〕謹照原文註解下增豸字。

觤：《唐韻》過委切《集韻》古委切，𠀤音詭。《爾雅·釋畜》角不齊，觤。《疏》羊角一長一短者名觤。《玉篇》或作𩊛。《集韻》或作䍯。

觥：《唐韻》古橫切《集韻》《韻會》《正韻》姑橫切，𠀤嘓平聲。《說文》本作觵，兕牛角可以飮者也，其狀觵觵，故謂之觵。《徐曰》觵，曲起之貌。《詩·周南》我姑酌彼兕觥。《傳》角爵也。《疏》禮圖云：觥大七升，以兕角爲之。一說刻木爲之，形似兕角，蓋無兕者用木也。韓詩云：觥受五升，所以罰不敬。觥，廓也。君子有過，廓然著明也。《周禮·春官·小胥》觵其不敬者。《註》觵，罰爵也。本或作觥。○按詩詁曰：兕觥，角爵。言其體。註：觥，罰爵，解其用。然詩卷耳、七月稱兕觥者，皆非所以罰，則是觥爵之大者，或用以罰，非專爲罰也。又大也。《揚子·太𤣥經》觥羊之毅。《註》觥羊，大羊也。又玉鐘聲。《韓愈·記夢詩》杖撞玉版聲彭觥。又觥觥，剛直貌。《後漢·郭憲傳》關東觥觥郭子橫。又叶姑黃切，音光。《詩·豳風》躋彼公堂，稱彼兕觥，萬壽無疆。《劉楨·魯都賦》承彝執羃，納觶授觴。引滿輒釂，滴瀝受觥。《音學五書》古本音光。

𧣣：《字彙補》蒲巴切，音杷。《玉篇》角曲貌。

触：《古今注》音紅。白魚赤尾者曰触。一曰魧。或曰雌者曰白魚，雄者曰触魚。亥集有𩶥字，同。

𧣨：《說文》與觶同。

觨：《字彙》胡本切，音混。牛角上水。

𧣩：《字彙》虛几切，音喜。好角。又音希。

𧣪：《集韻》山巧切，音稍。牛角開貌。又《集韻》所敎切，稍去聲。角銳上。或作𤙜。

觩：《唐韻》《集韻》《韻會》𠀤渠幽切，音虯。與觓同。角曲貌。《詩·小雅》兕觥其觩。又弓健貌。《詩·魯頌》角弓其觩。《傳》弛貌。《箋》角弓觩然，言持弦急也。又通作捄。《詩·周頌》有捄其角。又《集韻》《韻會》《正韻》𠀤渠尤切，音求。又《集韻》居虬切，音樛。義𠀤同。《集韻》或作𤙠。

𧣫：《玉篇》初角切，音娖。義闕。《字彙》與擉同。

觪：《廣韻》息營切《集韻》《韻會》《正韻》思營切，𠀤音騂。與觲同。《玉篇》角弓調利也。用角便也。又人名。《宋史·宗室表》敦武郞士觪。

䚛：《集韻》《韻會》𠀤胡沃切，音鵠。《玉篇》治象牙也。《爾雅·釋器》象謂之䚛。俗本譌作鵠，非。又《類篇》治角也。

𧣬：《集韻》魚羈切，音冝。獸角曰𧣬。

觫：《集韻》《正韻》蘇谷切《韻會》蘇木切，𠀤音速。觳觫，懼死貌。《孟子》吾不忍其觳觫。

𧣭：《集韻》丈蟹切，豺上聲。與𧣾同。本作廌。通作豸。獬豸，獸名。又《玉篇》丈爾切，馳上聲。亦獸名。又角不端也。○按字彙豸部收𧳊字，註同獬，引廣雅獬豸作𧳊𧳋。類篇角部收𧣭字，註同廌。豈有同从角、豸，而左右異書卽分二字者。且玉篇、類篇豸部俱不收𧳊字，似宜刪𧳊存𧣭爲是。

𧣮：《字彙補》𧤕字之譌。

𧣯：《玉篇》同觢。

𧣰：《說文》䚙本字。

觬：《廣韻》五稽切《集韻》硏奚切，𠀤音倪。《說文》角觬曲也。《廣韻》角不正貌。又縣名。《前漢·地理志》西河郡有觬氏縣。又《唐韻》硏啓切《集韻》吾禮切，𠀤倪上聲。義同。

䚜：《廣韻》邊兮切《集韻》邊迷切，𠀤音篦。橫角牛名。又《集韻》賔彌切，音𤰞。義同。《字彙補》亦作𧤃，非。

𧣴：《玉篇》同琖。《韓愈·祭張員外文》把𧣴相飮。

𧣵：《集韻》盧困切，音論。擊丸爲戲。

𧣶：《正字通》俗兕字。《字彙補》又作𧤄，非。

𧣷：《玉篇》止尤切，音周。龍角。又治尤切，音綢。義同。

𧣸：《唐韻》《集韻》𠀤紀劣切，音䞵。角觸也。又《字彙》古月切，音厥。義同。

𧣹：《玉篇》音談。義闕。

䚝：《廣韻》《集韻》𠀤昨沒切，音崪。角初生也。又《博雅》挾也。

䚞：《玉篇》多攺切，音歹。角心也。

䚟：《玉篇》多攺切，音歹。義闕。《字彙》同䚞。又人名。《宋史》有元帥宋都䚟。《遼史》有文班吏蕭䚟里。《元史》有斷事官术忽䚟。又《字學三正》䚟，與好歹之歹同。

𧣺：《廣韻》女角切《集韻》昵角切，𠀤音搦。握也。又《集韻》勑角切，音踔。水名。

𧣻：《類篇》同𧣒。

𧣼：《字彙》胡谷切，音斛。牛角。

觭：《唐韻》去奇切《集韻》《韻會》丘奇切，𠀤音𢼨。《爾雅·釋畜》角一俯一仰，觭。《疏》牛角一低一仰者名觭，言傾欺也。又《廣韻》墟彼切《集韻》《韻會》去倚切《正韻》墟里切，𠀤𢼨上聲。義同。又《集韻》《韻會》𠀤居宜切，音羈。得也。《周禮·春官》大卜掌三夢之灋，二曰觭夢。《註》言夢之所得，殷人作焉。鄭康成又讀羈上聲，與掎同。杜子春又讀如奇偉之奇，觭卽奇字。《集韻》或作畸。又隻也。《前漢·五行志》晉敗秦師，匹馬觭輪無反者。《註》一隻之輪。《莊子·天下篇》以觭偶不仵之辭相應。《類篇》引莊子，又音羈去聲。

觮：《集韻》盧谷切，音祿。東方音也。同龣。或作𪛓。本作角。

䚠：《唐韻》胡本切《集韻》戸袞切，𠀤音混。角圓貌。一曰獸角謂之䚠。又《玉篇》古文㮯字。註詳木部十畫。又《集韻》胡昆切，混平聲。角全也。

𧣽：《正字通》俗觿字。

𧣾：《類篇》同廌。亦作𧣭。

䚡：《唐韻》蘇來切《集韻》《韻會》《正韻》桑才切，𠀤音顋。《說文》角中骨也。又《禮·樂記》角觡生。《註》無䚡曰角。《疏》䚡，謂角外皮滑澤者。《史記·樂書索隱》牛羊有䚡曰角，麋鹿無䚡曰觡。又《本草釋名》牛角䚡角，胎也。《李時珍曰》角尖中堅骨，牛之有䚡，如魚之有鰓。名胎者，言在角內也。又《集韻》先代切，顋去聲。又新慈切，音思。又所佳切，音崽。義𠀤同。《正字通》䚡與鰓別。《六書故》與鰓通。非。

𧤋：《集韻》古文彝字。註詳彐部十五畫。

䚢：《廣韻》丑列切《集韻》《韻會》敕列切，𠀤音徹。《玉篇》角也。《博雅》䚢謂之𧢷。《隋書·禮儀志》天子革帶玉鉤䚢，皇太子革帶金鉤䚢。《音義》䚢，𧢷也。丑列切。又《廣韻》《集韻》𠀤丑例切，音𥉻。又《集韻》以制切，音曳。義𠀤同。《字彙補》又省作𧤇、𧤈，非。

𧤌：《玉篇》同觰。《集韻》亦作𧤺。

𧤍：《正字通》他計切，音替。觸也。一說與揥通。揥，所以摘髮，用象骨爲之。《字彙》又音熾。汎訓角，非。

𧤎：《玉篇》况袁切，音喧。揮角也。

𧤏：《廣韻》阻立切《集韻》《韻會》側立切《正韻》側入切，𠀤音戢。角多貌。或作𧥄。又通作濈。《詩·小雅》爾羊來思，其角濈濈。《傳》濈濈，和也。羊以善觸爲患，故言其和，謂聚而不相觸也。《箋》濈，又作𧤏。亦作戢。又《玉篇》角堅貌。又《集韻》測入切，音𡍪。義同。《字彙補》亦作𧤉，非。補遺酉集有𧤉字。

觰：《唐韻》《集韻》𠀤陟加切，音奓。《說文》觰拏，獸也。又《六書故》角本大也。俗謂梎據爲觰拏，披張爲觰沙。又《說文》角上張也。《玉篇》角上長也。《廣韻》角上廣也。又《集韻》展賈切，奓上聲。𧤐觰，牛角上張貌。又陟嫁切，奓去聲。義同。又《廣韻》都賈切，音近打。牛角橫也。《玉篇》或作奓。《集韻》亦作𧤺、𧤌。

𧤐：《廣韻》《集韻》𠀤古瓦切，音寡。註見觰。𧤐觰，牛角上張貌。

𧤑：《廣韻》居玉切《集韻》拘玉切，𠀤音鋦。曲角。

𧤒：《集韻》屋虢切，音擭。角似雞距。或作𧤜。

𧤓：《集韻》徒禾切，惰平聲。牛無角。與㸰同。又《集韻》苦何切，音科。與犐同。牛屬。亦與㸰義同。

𧤔：《正字通》同䚨。

𧤕：《唐韻》《集韻》𠀤字秋切，音酋。《說文》隿射收繳具。又《集韻》雌由切，音秋。義同。○按類篇角部𠀤載𧣮字，義同𧤕。註攺以九切，非。

𧤖：《唐韻》烏賄切《集韻》《韻會》《正韻》鄔賄切，𠀤隈上聲。《說文》角曲中也。又《廣韻》烏恢切《集韻》烏回切，𠀤音隈。義同。

觱：《唐韻》畢吉切《集韻》《韻會》《正韻》壁吉切，𠀤音必。《說文》羌人所吹角屠觱，以驚馬也。《徐曰》今之觱栗，其聲然也。俗作篳篥。又觱發，風寒也。《詩·豳風》一之日觱發。《說文》作滭冹。又觱沸，泉湧出貌。《詩·小雅》觱沸檻泉。《玉篇》或作滭。又《廣韻》《集韻》𠀤王勿切，音䬑。亦羌人吹角。《說文》本作𧥑。《六書正譌》吹皆角音，故从角。𢨋，古誖字，諧聲。然今時惟知觱矣。《說文》冹，一之日㓖冹。考證：〔《詩·豳風》一之日觱發。《說文》作畢發。〕謹照原文畢發改滭冹。

䚣：《廣韻》杜奚切《集韻》田黎切，𠀤音啼。《博雅》𥸢也。又《集韻》角不正也。又《玉篇》國名。又《廣韻》都奚切《集韻》都黎切，𠀤音低。義同。《集韻》或作𧤘。《正字通》與𧤍同。

𧤗：《唐韻》《集韻》《韻會》𠀤多官切，音端。《說文》角𧤗，獸也。狀似豕，出胡休國。《郭璞曰》角在鼻上，堪爲弓。李陵嘗以此弓十張遺蘇武。《史記·司馬相如傳》獸則麒麟、角𧤗。《魏志》作角端。互詳角字註。《字彙補》亦作𧤬，非。

䚥：《玉篇》同𧣚。又《集韻》日灼切，音弱。弓偏弱也。

𧤛：《廣韻》仄謹切《集韻》阻引切，𠀤臻上聲。角齊多貌。

𧤜：《集韻》同𧤒。

觲：《唐韻》息營切《集韻》思營切，𠀤音騂。《說文》用角低仰便也。《詩·小雅》觲觲角弓。《註》弓調和貌。今本作騂。《集韻》或省作觪。

𧤝：《正字通》俗觓字。

䚦：《唐韻》敕豕切《集韻》《韻會》丑豸切《正韻》尺里切，𠀤摛上聲。《說文》角傾也。又人名。《列子·湯問篇》䚦兪師曠聽之，弗聞其聲。又《廣韻》池爾切《集韻》丈爾切，𠀤馳上聲。角端不正也。《集韻》或作𧣭。又觟䚦，卽解廌。《類篇》亦作𧣾。詳觟字註。又《集韻》普弭切，音諀。亦角傾也。《字彙補》亦作𧤫𧤧，非。

𧤞：《集韻》逋旁切，音幫。與𨢐同。加杯酒也。

觳：《唐韻》《集韻》《韻會》《正韻》𠀤胡谷切，音斛。《說文》盛觵巵也。一曰射具。《類篇》觳簏，器名。又《玉篇》盡也，族也。又薄也。《管子·地員篇》五粟之狀，剛而不觳。《註》觳，薄也。《唐書·薛苹傳》治身觳薄。《音義》觳又音確。又觳觫，懼貌。詳前觫字註。又《韻會》通作斛。《周禮·冬官考工記》鬲實五觳，庾實二觳。《註》觳讀爲斛，受三斗。鄭康成謂豆實三而成觳，則觳受斗二升。又《集韻》古祿切，音穀。器名。受三斗。又《集韻》《韻會》《正韻》𠀤轄覺切，音學。《類篇》射具，所以盛隿。又《爾雅·釋詁》觳，盡也。《註》觳音學。《史記·秦始皇紀》堯、舜飯土塯，啜土鉶，雖監門之養，不觳於此。《索隱》言監門下人飯猶不盡此。《徐廣曰》觳音嚳，推也。又足跗也。《儀禮·士喪禮》明衣不辟長及觳。《註》長及足尖。又獸蹄也。《儀禮·特牲饋食禮》主婦俎觳折。《註》折牲蹄爲俎也。《鄭氏曰》觳，後足也。又音確。又《廣韻》苦角切《類篇》《正韻》克角切，𠀤音確。《廣韻》盛脂器也。又《正韻》無潤也。《莊子·天下篇》其道大觳，使人憂，使人悲。《郭註》義與瘠同。《韻會》又音覺。又《集韻》《韻會》《正韻》𠀤訖岳切，音覺。與角同。校也，競也，觸也。《韓非子·用人篇》强弱不觳力。《史記·大宛傳》大觳抵出奇戲。互詳角字註。

𧤟：《玉篇》許記切，音憙。好角也。

𧤠：《類篇》士列切，音桀。治皮也。《字彙》與𠞃同。

𧤡：《集韻》直利切，音稚。《字林》刺履底也。同𦥐。或作𩋩。

𧤢：《字彙補》與觿同。亦作𧤪。

𧤣：《字彙補》女加切，音拏。水名。

𧤯：《玉篇》與摑同。又《集韻》與篗同。

觴：《唐韻》式陽切《集韻》《韻會》《正韻》尸羊切，𠀤音商。《說文》觶實曰觴，虛曰觶。《韻會》酒巵總名。《三禮圖》凡諸觴形皆同，升數則異。《詩·周南·卷耳疏》一升曰爵，二升曰觚，三升曰觶，四升曰角，五升曰散，總名曰爵，其實曰觴。觴者，餉也。《左傳·成二年》奉觴加璧以進。《前漢·外戚傳》酌羽觴兮銷憂。《孟康曰》羽觴，爵也。作生爵形，有頭、尾、羽翼。又飮人以酒亦曰觴。《左傳·襄二十三年》觴曲沃人。《戰國策》張儀曰：願王賜之觴。王曰：諾。乃觴之。又濫觴。《家語》江始出于岷山，其源可以濫觴。《王肅註》觴，可以盛酒，言其微也。是濫觴謂始出之微。《唐明皇·孝經序》濫觴於漢，蓋用此義。近世有指爲末流之弊者，誤。又觴深，淵名。《莊子·達生篇》吾嘗濟乎觴深之淵。籀文作𣝻。《集韻》或作𨢩。

䚧：《廣韻》《集韻》𠀤力求切，音劉。角不正也。又觩䚧，角貌。《揚雄·甘泉賦》𤣥瓚觩䚧。《字彙補》亦作𦠧，非。

𧤰：《字彙》胡谷切，音斛。出《釋典》。

𧤱：《正字通》俗觪字。

𧤲：《字彙補》丁禮切，低上聲。觸也。亦作𧤶。

𧤳：《字彙補》音義未詳。《呂覽·名類篇》山雲草莽，水雲角𧤳。旱雲煙火，雨雲水波。

𧤺：《類篇》觰、𧤌𠀤同。

觵：《說文》觥本字。

𧤻：《集韻》火全切，音近翾。角俯仰也。

䚨：《唐韻》方肺切《集韻》放吠切，𠀤音廢。《說文》隿射收𦅾具也。又《廣韻》《集韻》𠀤蒲撥切，音跋。又《集韻》方伐切，音髮。義𠀤同。《玉篇》或作𧢿。

𧤼：《唐韻》《集韻》𠀤居月切，音厥。《說文》角有所觸發也。又《集韻》其月切，音掘。義同。

觶：〔古文〕𧣄《唐韻》之義切《集韻》《韻會》《正韻》支義切，𠀤音寘。《說文》鄕飮酒角也。禮曰：一人洗舉觶，受四升。《玉篇》酒觴也。《增韻》實曰觴，虛曰觶。《禮·禮器》尊者舉觶。《註》三升曰觶，觶，適也。飮當自適也。又《正韻》罰爵也。又《廣韻》《集韻》《韻會》章移切《正韻》支而切，𠀤寘平聲。義同。《說文》或作𧣨觗。

𧤽：《唐韻》王縛切，音近藥。《說文》與籆同。收絲者也。又《集韻》居莧切，音襇。角雙者爲𧤽。一曰籆也。《類篇》亦作𧤽。𧤽字从閑作。

䚩：《廣韻》居夭切《集韻》舉夭切，𠀤音矯。角不正也。又角長也。一曰角高貌。《揚子·太𤣥經》格上九，郭其目，䚩其角。又角䚩，刀劒羽閒之覆角也。《淮南子·齊俗訓》角䚩不厭薄。又《集韻》袪矯切，蹺上聲。角貌。又渠廟切，音轎。獸角長也。又渠嬌切，轎平聲。角曲也。《字彙補》作𧤦，非。考證：〔《揚子·太𤣥經》上九，郭其目，䚩其角。〕謹按此格首之上九也格字不可省。謹照原文上九上增格字。

𧤾：《玉篇》同𧥎。《說文》本作鐍。

𧤿：《集韻》殺古作𧤿。註詳殳部六畫。

觷：《唐韻》胡角切《廣韻》胡覺切《集韻》轄覺切，𠀤音學。《說文》治角也。《爾雅·釋器》角謂之觷。《註》治樸之名。《疏》謂治其樸，俱未成器，有此名也。又人名。宋有祕閣修撰張觷。又《集韻》克角切，音確。又《廣韻》《集韻》𠀤烏酷切，音沃。義𠀤同。《玉篇》或作礐。又《集韻》胡谷切，音斛。角聲。

䚪：《字彙》姑還切，音鰥。《玉篇》角貌。《字彙補》作鰥，非。

觸：〔古文〕𧢻《唐韻》尺玉切《集韻》《韻會》樞玉切，𠀤衝入聲。《說文》牴也。《易·大壯》羝羊觸籓。《前漢·元帝紀》去禮義，觸𠛬法。《荀子·議兵篇》觸之者角摧。《揚子·太𤣥經》星辰不相觸。又《玉篇》據也。《增韻》污也。又觸衣。《本草綱目》褌襠，一名觸衣。又人名。《左傳·襄十一年》鄭人賂晉侯以師觸。《註》樂師名。又姓。《史記·趙世家》左師觸龍。又《集韻》昌句切，芻去聲。亦牴也。《揚雄·羽獵賦》票禽之紲踰，犀兕之牴觸，熊羆之拏攫，虎豹之凌遽。觸叶遽，遽音詎。師古讀。《集韻》亦作觕。考證：〔《揚雄·校獵賦》票禽之紲踰，犀兕之抵觸。〕謹照原書校獵賦改羽獵賦。

𧥄：《集韻》同𧤏。詳𧤏字註。

䚫：《唐韻》胡狄切《集韻》𠛬狄切，𠀤音檄。《說文》杖耑角也。《廣韻》以角飾杖策頭。《玉篇》以角飾筴本末也。又《廣韻》古岳切《集韻》訖岳切，𠀤音覺。義同。又《集韻》牛交切，音聱。擊也。與𢿲、摮𠀤同。

觹：《類篇》同觿。詳後觿字註。

觺：《廣韻》語其切《集韻》魚其切《韻會》疑其切，𠀤音疑。《玉篇》觺觺，猶岳岳也。《廣韻》獸角貌。《類篇》角利貌。《楚辭·招魂》土伯九約，其角觺觺。又《廣韻》魚力切《集韻》《韻會》鄂力切，𠀤凝入聲。義同。又叶偶起切，疑上聲。《王無競·北使長城賦》六國復囂囂，兩龍𩰚觺觺。叶上起。

𧥈：《玉篇》音監。《字彙》角也。

𧥉：《字彙補》音義未詳。見汲冢周書。

𧥊：《集韻》公渾切，音昆。與㱎同。昆于，不可知也。

𧥌：《玉篇》音獷。角刺。

𧥍：《廣韻》甫嬌切《集韻》悲嬌切，𠀤音穮。與鑣同。馬銜也。又《集韻》𤰞遙切，音猋。角名。

觻：《唐韻》《集韻》𠀤盧谷切，音祿。《說文》角也。又縣名。《前漢·地理志》觻得，張掖郡所屬縣。《師古註》觻得渠西入澤羌谷。又《玉篇》力的切《廣韻》郞擊切《集韻》狼狄切，𠀤靈入聲。《類篇》獸角鋒曰觻。

𧥎：《唐韻》《集韻》《韻會》𠀤古穴切，音決。《說文》環之有舌者。或从金矞作鐍。《徐曰》言其環形象玦，詩曰𧥎軜。今俗呼爲𧥎舌。《詩·秦風》鋈以𧥎軜。《朱傳》軜驂內轡，置𧥎于軾前以繫軜，故謂之𧥎軜。亦消沃白金以爲飾也。《詩詁》此是扃鐍之鐍，不特施於車也。《莊子·胠篋篇》固扃鐍。《註》篋箱前銷處。《集韻》亦作𧤾。《六書正譌》俗作觖，非。

𧥑：《說文》觱本字。《字彙補》別作𧤅𧥀𧤅，𠀤非。𧤅字作或下𧤅。

觽：《字彙補》同觿。

𧥓：《玉篇》仕咸切。角貌。《字彙》譌作𧥒。

觾：《字彙補》伊甸切。鳥名。《呂覽·本味篇》肉之美者，雋觾之翠。

觿：《唐韻》戸圭切《集韻》《韻會》懸圭切《正韻》弦雞切，𠀤音攜。《說文》佩角銳耑，可以解結。《詩·衞風》童子佩觿。《朱傳》錐也。以象骨爲之，所以解結。成人之佩，非童子之飾也。《禮·內則》左佩小觿，右佩大觿。《註》觿，本作鑴，解結錐也。又人名。元有宣尉使高觿。又觜觿，星名。詳前觜字註。又《廣韻》許規切《集韻》《韻會》翾規切，𠀤音眭。又《正韻》朱惟切，音錐。義𠀤同。又《集韻》勻規切，音䔺。與蠵同。觜觿，大龜也。詳前觜字註。《字彙補》亦作𧥁，非。

䚭：《唐韻》况袁切《集韻》許元切，𠀤音暄。《說文》揮角貌。《長箋》猶言揚觶也。又亭名。《說文》梁𨻳縣有䚭亭。又《玉篇》先芮切，音歲。義同。

𧥕：《集韻》將支切，音貲。𧥕蠵，龜屬。或作蟕。通作觜。

𧥖：《玉篇》力兮切，麗平聲。角也。又《集韻》所綺切，音屣。分也。

