小：《唐韻》《集韻》《韻會》私兆切《正韻》先了切，𠀤蕭上聲。《說文》物之微也。从八从亅。見而分之。《徐曰》亅，始見也。八，分也。始可分別也。《玉篇》細也。《易·繫辭》其稱名也小，其取類也大。《左傳·襄三十一年》君子務知大者遠者，小人務知小者近者。又《周禮·天官》有小卿，副貳，大卿，卽小宰等也。又狹隘也。《書·仲虺之誥》好問則裕，自用則小。又輕之也。《左傳·桓十三年》莫敖狃於蒲騷之役，將自用也，必小羅。又《詩·邶風》慍于羣小。《註》小，衆妾也。又《韻輯》白小，魚名。又叶蘇計切，音細。《白居易·懺悔偈》無始劫來，所造諸罪。若輕若重，無大無小。了不可得，是名懺悔。

尐：《廣韻》𡛷列切《集韻》子列切，𠀤音𩯰。《說文》少也。从小乀聲。讀若輟。《六書本義》少之也，今借節。《正字通》當是節損義，爲撙尐之尐。經史𠀤从節。又《集韻》子悉切，音卽。蟲名。《揚子·方言》蜻，其雌者謂之尐。或作𧉍。

少：《唐韻》書沼切《韻會》始紹切，𠀤燒上聲。《說文》不多也。从小丿聲。《徐曰》丿音夭。《禮·禮器》禮有以少爲貴者，謂天子一食，諸侯再，大夫士三，食力無數是也。食力，庶人也。又少頃，有閒也。《孟子》少則洋洋焉。又短也。訾人曰少之，猶稱人曰多之也。《史記·蘇秦傳》素習知蘇秦皆少之。又《廣韻》式照切《韻會》《正韻》失照切，𠀤燒去聲。《玉篇》幼也。《增韻》老之對也。《易·本義》兩儀者始，爲一畫，以分隂陽。四象者次，爲二畫，以分太少。又少儀。《禮記》篇名。少室，山名。又副貳也。《前漢·賈誼傳》於是爲置三少，皆上大夫也。曰少保、少傅、少師。《註》副三公者。又姓。漢下邽令少年唯。又叶書久切，音守。《歐陽修·杜祁公墓銘》君子豈弟，民之父母。公雖百齡，人以爲少。母音畝。又《正字通》入宥韻。《歐陽修·蔡君山墓銘》父不哭子，老不哭少。嗟夫君山，而不得壽。◎按今文少作幼。《正字通》古小少同。加丿，轉注。

𡭕：《玉篇》古文示字。註見部首。《正字通》六書本作𥘅。通用示。別从示作祗。改作小，附小部，非。

𡭗：《唐韻》兒氏切《集韻》《韻會》忍氏切《正韻》忍止切，𠀤音邇。《說文》辭之必然也，从入亅八。八象气之分散。《徐曰》言之助也，指事。篆作𡭗，今文作𠇍。通作爾。𡭗汝也。爾而𠀤通，稱人曰𡭗。又語辭。《禮·檀弓》鼎鼎爾，猶猶爾。爾亦作𡭗耳。又姓。《韻會》毛氏曰：𡭗从入，从小。今作𠇍，誤。

尓：《正字通》同𡭗。

尖：《廣韻》《集韻》子廉切《韻會》《正韻》將廉切，𠀤音漸。《說文》楔也。本作櫼。《徐曰》謂簪也，㨝也，从小下大，爲櫼字。今作尖，末銳也，小也。《杜甫·送張參軍赴蜀州詩》兩行秦樹直，萬點蜀山尖。又《韓愈·苦寒詩》萌芽夭勾尖。又《五代史》李崧言，鎭太原非石敬塘不可。敬塘深德之，曰：爲浮圖者，必合其尖，蓋欲崧始終成巳也。玉尖，十尖，指也。《楊維楨詩》玉尖搦管蘸香雲。《又》十尖盡換紅鴉觜。又尖尖。《章孝標詩》還似天台新雨後，小峯雲外碧尖尖。

𡭙：《集韻》貴古作𡭙。註詳貝部五畫。

𡭚：《字彙》莫可切，音懡。細小也。《正字通》俗字。《說文》本作麼。

尗：《正字通》菽叔同。《前漢·昭帝紀》以叔粟當賦。《註》與菽同。又叔，季父也。古作尗，从上，从小。後人加又爲叔。或从寸作𡬧。又加艸爲菽。

尘：《字彙補》古文塵字。註詳土部十一畫。

𡭝：《字彙》古文米字。註詳部首。《正字通》譌字。

𡭞：《集韻》壯咸切，斬平聲。銳也。《正字通》尖字之譌。

𡭟：《集韻》思嗟切。同些。少也。

𡭠：《字彙補》與當同。

尙：《唐韻》《集韻》《韻會》時亮切《正韻》時樣切，𠀤音上。《說文》曾也，庶幾也。从八向聲。《爾雅註》郉昺曰：尙，謂心所希望也。《詩·小雅》不尙息焉。《書·大禹謨》爾尙一乃心力。又《廣韻》加也，飾也。《論語》好仁。無以尙之。《詩·齊風》充耳以素乎而，尙之以瓊華乎而。又崇也，貴也。《禮·檀弓》夏后氏尙黑，殷人尙白，周人尙赤。又主也。司進御之物者皆曰尙。《漢官儀》尙食，尙醫，尙方等是也。又尙書，主大計。又《增韻》尊也。《詩·大雅》維師尙父。《註》太公望，太師而尊爲尙父者也。又猶也。《詩·大雅》雖無老成人，尙有典𠛬。又娶公主謂之尙。言帝王之女尊，而尙之，不敢言娶。《前漢·王吉傳》娶天子女曰尙公主，娶諸侯女曰承翁主，尙承皆𤰞下之名。一曰配也。《司馬相如傳》卓王孫自以使女得尙司馬長卿晚。《註》尙，配也。義與尙公主同。又《易·泰卦》得尙乎中行。《註》謂合乎中行之道也。又奉也。《司馬相如·長門賦》願賜問而自進兮，得尙君之玉音。又矜伐也。《禮·表記》君子不自尙其功。又姓。戰國尙靳，唐尙衡。又與上通。《詩·魏風》上愼旃哉，猶來無止。《註》上猶尙也，言愼之可以來歸，無止於彼也。《尚書序》尚者，上也。言此上代以來書，故曰尚書。又叶辰羊切，音常。《詩·大雅》肆皇天弗尚。叶亡方。

𡭥：《字彙》息邪切，音些。少也。《正字通》按些，集韻或作𡭟，俗作𡭥。別詳子集些字註。

𡭪：《正字通》㝸字之譌。

尛：《字彙補》古文麼字。註見麻部三畫。

𡭫：《集韻》叔古作𡭫。註詳又部六畫。

㝸：《廣韻》《集韻》《類篇》皮變切《韻會》《正韻》毗面切。𠀤弁本字。《說文》冕也。本作㝸。周曰㝸，殷曰冔，夏曰收。从皃，象形。籀作𢍙。今文省作弁。《正字通》字彙作𡭪，又見部作覍，𠀤非。

𡭴：《唐韻》起戟切《集韻》乞逆切，𠀤音𨻶。《說文》壁際孔也。《正譌》从二小，中从日，景也。會意。《舉要》从白，謂壁孔見白日景。《小篆》加阜作𨻶。𨻶𡭴義通。

𡭽：《正字通》同𡭴。

𡭾：《廣韻》《集韻》𠀤乃后切，耨上聲。小貌。《集韻》乳子也。《正字通》按《說文》㝅，乳也。《集韻》㝅或作𡮑。今𡭾卽𡮑字譌省。

㝹：《廣韻》奴鉤切《集韻》奴侯切，𠀤音羺。《爾雅·釋獸註》江東呼兔子曰𩆟。《集韻》𩆟，或作㝹。亦作䨲。今譌从免。㝹从免。

𡭿：《字彙補》病謎切，音敝。《楚辭·章句》王逸九思，走鬯𡭿兮東西。《註》東西趣走也。《王叔師集》作䟫。

𡮀：《集韻》省古作𡮀。註見目部四畫。

𡮁：《字彙補》音義與𤰞同。又東南切，音單。香嚴讀。亦作𡭼。

尞：《正字通》與燎同。

𡮎：《集韻》呂張切，音良。《說文》事有不善言𠅽也。引爾雅，𠅽，薄也。又力讓切，音諒。義同。本作𠅽。通作凉。

尟：《廣韻》《集韻》息淺切《韻會》《正韻》蘇典切，𠀤音燹。《說文》少也。从是少。《徐曰》是亦正也。正者，少則尟也。今人借用鮮字，經傳𠀤从鮮。《集韻》或作鱻尠。

尠：《廣韻》俗尟宇。

𡮞：《廣韻》丁力切，音陟。康也，健也。

𡮟：《集韻》古還切，音關。織緝以絲貫杼也。本作𢇂，从絲省，丱聲。《正字通》卽𢇇字之譌。詳幺部八畫𢇇字註。

㝺：《集韻》勒兼切，音溓。少也。《篇海》欠也。又歷店切，兼去聲。小也。

𡮦：《集韻》才勞切，音曹。𤎤𡮦，物未精也。

㝻：《廣韻》渠遴切《集韻》巨靳切，𠀤音覲。少也。與僅同。《玉篇》對也。

𡮧：《字彙補》古文曁字。○按古文本作𠕨。

𡮰：《集韻》郞荻切，音歷。㝺𡮰，小劣也。

𡮱：《集韻》同𨻶。

𡮼：《集韻》力銜切，音闌。𡮻𡮿，少也。

𡮿：《集韻》初銜切，音攙。註見上。

