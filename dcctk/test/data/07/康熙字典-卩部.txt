卩：《玉篇》古文節字，註見竹部九畫。《說文》作𢎛。《正譌》卩象骨卩形。古符卩，所以示信，半在外，半在內，取象于骨卩，故又借爲符卩字。隷作節。《韻會》卩與阝不同。阝音邑。

㔾：《韻會》凡从𢎛字之偏旁作𢎛巴㔾卩。

卪：《唐韻》《集韻》《韻會》𠀤子結切。音節。《說文》𢎛，瑞信也。象半分之形。隷作卪。《徐曰》卪象半分之形，守國者其卪半在內，半在外。

㔿：《玉篇》子𠋫切《集韻》《類篇》則𠋫切，𠀤音奏。《說文》卩也。《正譌》从反卩作㔿。卩㔿，抑揚之形。抑字从此。合符有二，與者執左，取者執右。古卩㔿字如此。隷作節奏字。

卬：《唐韻》五剛切《集韻》魚剛切《韻會》疑剛切，𠀤諤平聲。《說文》我也。《詩·邶風》卬須我友。《爾雅註》卬，猶姎也。《疏》女人稱我曰姎，由其語轉，故曰卬。又《玉篇》卬卬，君之德也。《詩·大雅》顒顒卬卬。又《前漢·食貨志》萬物卬貴。《註》師古曰：卬，物價起。音五剛反，亦讀曰仰。又激厲也。《司馬相如·長門賦》貫歷覽其中操兮，意慷慨而自卬。又《唐韻》魚兩切《集韻》語兩切《正韻》魚向切，𠀤同仰。《說文》望也。欲有所庶及也。《玉篇》待也，向也。《荀子·議兵篇》上足卬，則下可用。《註》古仰字。下託上曰仰。𠨐，俗卬字。𠨑，譌字。

𠨍：《唐韻》《集韻》𠀤子禮切，音濟。《正譌》事之制也。與卯別。卩㔿者，節奏也。人臣事君之義。會意。又《集韻》丘京切，音卿。義同。《正譌》隷作卿。

𠨎：《字彙補》仕轉切，船上聲。二卩也。巽字从此。

卭：邛字之譌。《韻會》毛氏曰：邛，从邑从工。

卮：《唐韻》《集韻》《韻會》章移切《正韻》旨而切，𠀤音支。《說文》圜器也。一名觛，所以節飮食。《玉篇》酒漿器也。受四升。《前漢·高帝紀》上置酒未央宮，奉玉卮，爲太上皇壽。又《文中子·守弱篇》三皇五帝有觀戒之器，命曰侑卮。《註》𢽽器也。《莊子·寓言篇》卮言日出。《註》酒器滿則傾，空則仰，比之于言，因物隨變也。又《史記·貨殖傳》巴蜀，地饒卮薑。《註》徐廣曰：音支，煙支也。又《韻會》或作巵。《集韻》亦作觶𧣨。又《集韻》丘奇切，音𢽽。器名也。卮言日出。李軌讀。

卯：〔古文〕𩇨𩇧𤕰𦕔《唐韻》《集韻》《韻會》《正韻》𠀤莫飽切，音昴。《說文》冒也。二月，萬物冒地而出，象開門之形，故二月爲天門。《徐曰》二月，隂不能制，陽冒而出也。天門，萬物畢出也。又《廣韻》辰名。《爾雅·釋天》歲在卯曰單閼。《晉書·樂志》卯，茂也，謂陽氣生而孳茂也。《韻會》俗作夘，非。

印：〔古文〕𠘄《唐韻》於刃切《集韻》《韻會》伊刃切《正韻》衣刃切，𠀤因去聲。《說文》執政所持信也。从爪从卪。卪象相合之形。今文作卩，瑞信也。手爪以持印。會意。《廣韻》符，印也。印，信也，亦因也，封物相因付。《增韻》刻文合信也。《前漢·百官公卿表》二千石皆銀印，二百石以上皆銅印。《註》師古曰：刻文云：某官之印。又姓。《廣韻》左傳，鄭大夫印段，出自穆公子印，以王父字爲氏。

危：〔古文〕𡵁《唐韻》魚爲切《集韻》《韻會》虞爲切，𠀤僞平聲。《說文》在高而懼也。从厃，人在厓上，自卪止之也。《徐曰》孝經，高而不危，制節謹度。故从卪。《玉篇》不安貌。《廣韻》疾也。隤也，不正也。又《禮·儒行》有比黨而危之者。《註》危，欲毁害之也。又屋棟上也。《禮·喪大記》升自東榮，中屋履危。《疏》踐履屋棟高危處。又《韻會》宿名。三星。《左傳·襄二十八年註》𤣥武之宿，虛危之星。又《書·禹貢》三危旣宅。《韻會》三峗，山名。通作危。考證：〔升自東榮，中屋危。〕謹照禮記原文，危上增履字。

𠨒：《玉篇》《集韻》𠀤古文弼字。註見弓部九畫。《正字通》與邑部𨚍義別。

𠨓：《說文》士戀切。二卪也。巽字从此。《玉篇》作𠨎。《集韻》作𠨖。《正字通》作選本字，非。

𠨔：《集韻》乙力切，音億。《說文》按也。从反印。隷作抑。《正譌》印者，外向而印之，反印爲內。自𠨔印之轉註，借爲反語辭。

卲：《唐韻》實照切《集韻》《韻會》時照切，𠀤音劭。《說文》高也。从卪，召聲。年高德卲。从邑，誤。《揚子·法言》種蠡不彊諫而山棲，賢不足卲也。又《集韻》時饒切，音韶。義同。

即：《玉篇》卽今作即。考證：〔《管子·弟子職》左手執燭，右手執卽。《註》卽，作焱。〕謹照原文左手執燭改右手執燭。右手執卽改左手正櫛。卽作焱非管子註文，惟禮記檀弓註引作卽。謹改爲檀弓註櫛作卽。

却：《唐韻》俗卻字。

卵：《唐韻》盧管切《集韻》《韻會》《正韻》魯管切，𠀤鸞上聲。《說文》凡物無乳者卵生。鳥卵中黃爲隂，外白爲陽。魂魄相待也。《禮·曲禮》士不取麛卵。《前漢·貨殖傳》蝝魚麛卵。《註》師古曰：卵，鳥卵也。又《左傳·哀十六年》子西曰：白公勝如卵，子翼而長之。《註》今撫育人曰卵翼，言如鳥孚卵也。又《蘇軾詩》相逢卵色五湖天。《註》俗攺卵色爲柳色，非。又音鯤。魚子也。《禮·內則》濡魚卵醬實蓼。

𠨘：《唐韻》《集韻》𠀤兵媚切，音祕。《說文》宰之也。

卶：《唐韻》《集韻》𠀤施智切，施去聲。有大度也。又《唐韻》《集韻》𠀤𠑽豉切，眵去聲。義同。一曰慶也。又《集韻》敞尒切，音㶴。又支義切，音寘。義𠀤同。

卷：《唐韻》居倦切《集韻》《韻會》古倦切《正韻》吉掾切，𠀤音眷。《說文》厀曲也。又書卷。《揚子·法言》一卷之書，必立之師。《增韻》可舒卷者曰卷。編次者曰帙。又《唐韻》居轉切《集韻》《韻會》《正韻》古轉切，𠀤眷上聲。《廣韻》舒卷之卷。《韻會》或作捲。又卷耳，艸名。《詩·周南》采采卷耳。又卷舌，星名。《前漢·劉向傳》客星見昴卷之閒。《註》師古曰：見於昴與卷舌之閒也。又《唐韻》巨員切《集韻》《韻會》逵員切，𠀤音權。《集韻》曲也。《詩·大雅》有卷者阿。又《中庸》一卷，石之多。《註》猶區也。又《韻會》大卷，黃帝樂名。《周禮·大司樂註》卷者，卷聚之義。又通作惓。《前漢·賈捐之傳》敢昧死竭卷卷。又《集韻》《韻會》《正韻》𠀤驅圓切，音㒽。《集韻》縣名，在河南。《前漢·周勃傳》周勃，沛人，其先卷人也。又《集韻》一曰冠武。又《正韻》古本切，音袞。《禮·王制》三公一命卷，天子卷冕。

卸：《唐韻》《正韻》司夜切《集韻》《韻會》四夜切，𠀤寫去聲。《說文》舍車解馬也。又《增韻》脫衣解甲曰卸。舟人出載亦曰卸。

卹：《正韻》雪律切，音戌。與恤同。从卩。俗从阝，誤。憂也，愍也。又蘇骨切，音𡨧。《禮·曲禮》以策彗卹勿。《註》搔摩也。考證：〔《禮·曲禮》以策慧卹勿。〕謹照原文策慧改策彗。

㕁：《正韻》乞約切，音却。《史記·天官書》兌而𤰞者㕁。本卻字，後變爲却，又轉爲㕁。

卺：《唐韻》居隱切《集韻》《韻會》几隱切《正韻》居忍切，𠀤音緊。《正韻》从丞从卩。俗作𢀿。《廣韻》以瓢爲酒器，婚禮用之也。《儀禮·士昏禮》四爵合卺。《註》合卺，破匏也。

卻：《唐韻》去約切《集韻》《韻會》《正韻》乞約切，𠀤羌入聲。《說文》節欲也。从卩，谷聲。《增韻》止也，不受也。《孟子》卻之爲不恭。又《廣韻》退也。《前漢·袁盎傳》引卻愼夫人坐。《註》蘇林曰：卻謂𤰞而退之也。又《儀禮·士昏禮》啓會，卻于敦南。《疏》卻，仰也，謂仰於地。《韻會》俗作却。又訛作㕁。

卼：《集韻》《韻會》《正韻》𠀤五忽切，音兀。《博雅》危也。《易·困卦》上九困于葛藟，于臲卼。《韻會》或作㐳。古文易作倪㐳。又《集韻》或作𠒄𦤙。又《韻會》通作杌。《書》邦之杌隉。又《正韻》兀亦作卼。《廣韻》作𠨜。

𠨙：《字彙》魚據切，音御。理也，進也。見釋典。

𠨚：《集韻》香衣切，音希。骨節閒。

卽：〔古文〕皍《唐韻》子力切《集韻》《韻會》《正韻》節力切，𠀤音稷。《說文》卽食也。一曰就也。《徐曰》卽猶就也。就食也。《前漢·高帝紀》使陸賈卽授璽綬。《註》師古曰：卽，就也。又《玉篇》今也。又《爾雅·釋詁》卽，尼也。《註》尼，近也。《疏》卽今相近也。又《前漢·西南𡗝傳》卽以爲不毛之地，無用之民。《註》卽，猶若也。又卽卽，充實也。《前漢·禮樂志·安世房中歌》磑磑卽卽，師象山則。《註》積實之盛，類于山也。又通作則。《前漢·王莽傳》應聲滌地，則時成創。《註》則時，猶卽時也。又燭炬之燼曰卽。《管子·弟子職》右手執燭，左手正櫛。《檀弓》註櫛作卽。又姓。《廣韻》風俗通有單父令卽費。又漢複姓，有卽墨成。又《集韻》隷作卽。《玉篇》今作卽。𤆽从火从収。考證：〔《管子·弟子職》左手執燭，右手執卽。《註》卽，作焱。〕謹照原文左手執燭改右手執燭。右手執卽改左手正櫛。卽作焱非管子註文，惟禮記檀弓註引作卽。謹改爲檀弓註櫛作卽。

𠨛：《集韻》怨古作𠨛。註見心部五畫。

𠨜：《廣韻》與卼同。

卾：《集韻》逆各切，音諤。口中上卾也。亦作〈咢卪〉。與从邑作鄂者別。

卿：《唐韻》去京切《集韻》《韻會》《正韻》丘京切，𠀤音輕。《說文》章也。从𠨍皀聲。《徐曰》章善明理也。又嚮也。言爲人所歸嚮也。《禮·王制》大國三卿，小國二卿。《儀禮疏》諸侯兼官，但有三卿：司徒兼冢宰、司馬兼春官、司空兼秋官。《玉篇》漢置正卿九：太常、光祿、太僕、衞尉、延尉、鴻臚、宗正、司農、少府。《晉書·百官志》古者，天子諸侯皆名執政大臣曰正卿，自周後始有三公九卿之號。又《韻會》秦漢以來，君呼臣以卿。《正韻》君呼臣爲卿，蓋期之以卿也。又《韻會》凡敵體相呼亦爲卿，蓋貴之也。隋唐以來，儕輩下已，則稱卿，故宋璟卿呼張易之。又《前漢·項籍傳》號爲卿子冠軍。《註》文穎曰：卿子，時人相褒尊之稱，猶言公子也。又姓。《風俗通》虞卿之後。

𠨟：《集韻》卷本字。《正譌》厀曲也。借爲舒卷字。本平聲，俗作捲，非。

𠨠：《字彙補》子卽切，音卽。久也。

厀：《唐韻》《集韻》《正韻》𠀤息七切，音悉。《說文》脛頭卪也。从卩，桼聲。《徐曰》今俗作膝。人之節也。《前漢·吳王濞傳》頓首厀行。又《揚子·方言》矛骹細如鴈脛者，謂之鶴厀。《又》絜襦謂之蔽厀。又齧厀，馬名。《前漢·王褒傳》駕齧厀。《註》孟康曰：良馬低頭口至厀，故曰齧厀。《集韻》或作𦡩膝。

𠨢：《字彙補》子悶切，音峻。危也。

𠨥：《集韻》力昭切，音遼。山名。

𠨧：《唐韻》《集韻》𠀤與𦦉同。又《正字通》同遷。《前漢·律歷志》周人𠨧其行序。《註》鄧展曰：𠨧，去也。

