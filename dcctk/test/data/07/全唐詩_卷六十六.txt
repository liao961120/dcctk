*古劍篇

君不見昆吾鐵冶飛炎煙，紅光紫氣俱赫然。

良工鍛煉凡幾年，鑄得寶劍名龍泉。龍泉顏色如霜雪，良工咨嗟歎奇絕。琉璃玉匣吐蓮花，錯鏤金環映明月。

正逢天下無風塵，幸得周防君子身。精光黯黯青蛇色，文章片片綠龜鱗。非直結交遊俠子，亦曾親近英雄人。

何言中路遭棄捐，零落漂淪古獄邊。雖複塵埋無所用，猶能夜夜氣沖天。

*塞上

塞外虜塵飛，頻年出武威。死生隨玉劍，辛苦向金微。

久戍人將老，長征馬不肥。仍聞酒泉郡，已合數重圍。

*寄劉校書

俗吏三年何足論，每將榮辱在朝昏。才微易向風塵老，身賤難酬知己恩。御苑殘鶯啼落日，黃山細雨濕歸軒。

回首漢家丞相府，昨來誰得掃重門。

*同徐員外除太子舍人寓直之作

太子擅元良，宮臣命偉長。除榮辭會府，直宿總書坊。

露濕幽岩桂，風吹便坐桑。閣連雲一色，池帶月重光。

葉死蘭無氣，荷枯水不香。遙聞秋興作，言是晉中郎。

*春江曲

江水春沉沉，上有雙竹林。竹葉壞水色，郎亦壞人心。

*王昭君三首

自嫁單于國，長銜漢掖悲。容顏日憔悴，有甚畫圖時。

厭踐冰霜域，嗟為邊塞人。思從漠南獵，一見漢家塵。

聞有南河信，傳言殺畫師。始知君念重，更肯惜蛾眉。

*子夜四時歌六首：春歌

陌頭楊柳枝，已被春風吹。妾心正斷絕，君懷那得知。

青樓含日光，綠池起風色。贈子同心花，殷勤此何極。

*子夜四時歌六首：秋歌

邀歡空佇立，望美頻回顧。何時複采菱，江中密相遇。

辟惡茱萸囊，延年菊花酒。與子結綢繆，丹心此何有。

*子夜四時歌六首：冬歌

北極嚴氣升，南至溫風謝。調絲競短歌，拂枕憐長夜。

帷橫雙翡翠，被卷兩鴛鴦。婉態不自得，宛轉君王床。

*二月樂游詩

二月芳遊始，開軒望曉池。綠蘭日吐葉，紅蕊向盈枝。

柳色行將改，君心幸莫移。陽春遽多意，唯願兩人知。

*十月樂游詩

十月嚴陰盛，霜氣下玉台。羅衣羞自解，綺帳待君開。

銀箭更籌緩，金爐香氣來。愁仍夜未幾，已使炭成灰。

*螢

秋風凜凜月依依，飛過高梧影裏時。

暗處若教同眾類，世間爭得有人知。

*蛩

愁殺離家未達人，一聲聲到枕前聞。

苦吟莫向朱門裏，滿耳笙歌不聽君。

*雲

聚散虛空去複還，野人閑處倚筇看。

不知身是無根物，蔽月遮星作萬端。

*野井

縱無汲引味清澄，冷浸寒空月一輪。

鑿處若教當要路，為君常濟往來人。

*米囊花

開花空道勝於草，結實何曾濟得民。

卻笑野田禾與黍，不聞弦管過青春。

*惜花

豔拂衣襟蕊拂杯，繞枝閑共蝶徘徊。

春風滿目還惆悵，半欲離披半未開。

*蓮花

臉膩香熏似有情，世間何物比輕盈。

湘妃雨後來池看，碧玉盤中弄水晶。

