*木蘭花

木蘭紅豔多情態，不似凡花人不愛。移來孔雀檻邊栽，折向鳳凰釵上戴。

是何芍藥爭風彩，自共牡丹長作對。若教為女嫁東風，除卻黃鶯難匹配。

*生查子

深秋更漏長，滴盡銀台燭。獨步出幽閨，月晃波澄綠。

菱荷風乍觸，一對鴛鴦宿。虛棹玉釵驚，驚起還相續。

*木蘭花

小庭日晚花零落，倚戶無聊妝臉薄。寶箏金鴨任生塵，繡畫工夫全放卻。

有時覷著同心結，萬恨千愁無處說。當初不合盡饒伊，贏得如今長恨別。

江南日暖芭蕉展，美人折得親裁剪。書成小簡寄情人，臨行更把輕輕撚。

其中撚破相思字，卻恐郎疑蹤不似。若還猜妾倩人書，誤了平生多少事。

*菩薩蠻

畫堂春晝垂珠箔，臥來揉惹金釵落。簟滑枕頭移，鬢蟬狂欲飛。

笑拖嬌眼慢，羅袖籠花面。重道好郎君，人前莫惱人。

*一片子

柳色青山映，梨花雪鳥藏。綠窗桃李下，閑坐歎春芳。

*塞姑

昨日盧梅塞口，整見諸人鎮守。都護三年不歸，折盡江邊楊柳。

*醉公子

門外猧兒吠，知是蕭郎至。剗襪下香階，冤家今夜醉。

扶得入羅幃，不肯脫羅衣。醉則從他醉，還勝獨睡時。

*菩薩蠻

牡丹含露真珠顆，美人折向庭前過。含笑問檀郎，花強妾貌強。

檀郎故相惱，須道花枝好。一面發嬌嗔，碎挪花打人。

*賀聖朝

白露點，曉星明滅，秋風落葉。故址頹垣，冷煙衰草，前朝宮闕。

長安道上行客，依舊利深名切。改變容顏，消磨今古，隴頭殘月。

*虞美人

帳中草草軍情變，月下旌旗亂。褫衣推枕愴離情，遠風吹下楚歌聲，正三更。

撫騅欲下重相顧，豔態花無主。手中蓮鍔凜秋霜，九泉歸去是仙鄉，恨茫茫。

*後庭宴

千里故鄉，十年華屋，亂魂飛過屏山簇。

眼重眉褪不勝春，菱花知我銷香玉。

雙雙燕子歸來，應解笑人幽獨。斷歌零舞，遺恨清江曲。

萬樹綠低迷，一庭紅fQ簌。

*擷芳詞

風搖盪，雨蒙茸，翠條柔弱花頭重。春衫窄，香肌濕。

記得年時，共伊曾摘。

都如夢，何曾共，可憐孤似釵頭鳳。關山隔，晚雲碧，燕兒來也，又無消息。

*魚游春水

秦樓東風裏，燕子還來尋舊壘。餘寒猶峭，紅日薄侵羅綺。

嫩草方抽碧玉茵，媚柳輕窣黃金縷。鶯轉上林，魚游春水。

幾曲闌幹遍倚，又是一番新桃李。佳人應怪歸遲，梅妝淚洗。

鳳簫聲絕沉孤雁，望斷清波無雙鯉。雲山萬重，寸心千里。

*阿那曲

羅袖動香香不已，紅蕖嫋嫋秋煙裏。輕雲嶺下乍搖風，嫩柳池塘初拂水。

*樂游曲

龍舟搖曳東複東，採蓮湖上紅更紅。波淡淡，水溶溶，奴隔荷花路不通。

西湖南湖鬥彩舟，青蒲紫蓼滿中洲。波渺渺，水悠悠，長奉君王萬歲游。

*楊柳枝

楊柳枝，芳菲節，可恨年年贈離別。一葉隨風忽報秋，縱使君來豈堪折。

*字字雙

床頭錦衾斑複斑，架上朱衣殷複殷。空庭明月閑複閑，夜長路遠山複山。

*菩薩蠻

玉京人去秋蕭索，畫簷鵲起梧桐落。欹枕悄無言，月和殘夢圓。

背燈唯暗泣，甚處砧聲急。眉黛遠山攢，芭蕉生暮寒。

*句

庭空客散人歸後，畫堂半掩朱簾。林風淅淅夜厭厭，小樓新月，回首自纖纖。

春光鎮在人空老，新愁往恨何窮。金窗力困起還慵。

一聲羌笛，驚起醉怡容。（李後主《臨江仙》。

前後兩調，各逸其半）

尋春須是陽春早，看花莫待花枝老。

帝鄉煙雨鎖春愁，故國山川空淚眼。（吳越王錢俶。

《木蘭花》）

金鳳欲飛遭掣搦，情脈脈。看即玉樓雲雨隔。

桃李不須誇爛熳，已輸了風吹一半。

學著荷衣還可喜，年少多來有幾？自古閒愁無際。

初離蜀道心將碎，離恨綿綿。春日如年，馬上時時聞杜鵑。

