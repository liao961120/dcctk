衣：《唐韻》《集韻》《韻會》𠀤於希切，音依。《說文》上曰衣，下曰裳。《世本》胡曹作衣。黃帝時人。《白虎通》衣者，隱也。《釋名》衣，依也。人所以依以庇寒暑也。《玉篇》所以形軀依也。《類篇》象覆二人之形。《易·繫辭》黃帝、堯、舜垂衣裳，而天下治，蓋取諸乾坤。《禮·玉藻》衣，正色。裳，閒色。《傅𤣥·衣銘》衣服從其儀，君子德也。衣以飾外，德以飾內。又絲衣，祭服也。《詩·周額》絲衣其紑。又《博雅》寢衣，衾，𩏩服也。又《釋名》中衣，言在外小衣之外，大衣之中也。又心衣，抱腹而施鉤肩，鉤肩之閒施一襠，以養心也。又面衣。《晉書·惠帝紀》尚書高光進面衣。又耳衣。《唐·邊塞曲》金縫耳衣寒。又綴衣，掌衣服官名。《書·立政》王左右常伯、常任、準人、綴衣、虎賁。又白衣，未仕之稱。《後漢·崔駰傳》憲諫以爲不宜與白衣會。又牛衣，編亂麻爲之。卽今俗呼爲龍具者。《前漢·王章傳》章疾病，無被，臥牛衣中。又垣衣，苔也。《王融詩》垣衣不可裳。又姓。《通志·氏族略》見《姓苑》。《正字通》明有衣勉仁、衣祐。又人名。《高士傳》被衣，堯時人。蒲衣，舜時人。又靑衣，地名。《史記·彭越傳》處蜀靑衣。《註》今爲臨卭。又借服膺意。《書·康誥》紹聞衣德言。又《唐韻》於旣切，讀去聲。服之也。《玉篇》以衣被人也。《增韻》著衣也。《晏子·雜下篇》衣十升之布。《前漢·東方朔傳》身衣弋綈。又《韻補》於斤切。齊人言衣聲如殷，今姓有衣者，殷之謂歟。一作㐆。《通志·六書略》卽衣字，从向、身。考證：〔《正字通》明有衣勉仁，衣𧙗。〕謹照原文𧙗改祐。

𧘈：《唐韻》盧鳥切《集韻》朗鳥切，𠀤音了。《玉篇》校𧘈。《揚子·方言》小袴謂之䘨𧘈。《急就篇註》袴謂脛衣也，大者謂之倒頓，小者謂之䘨𧘈。《皮日休詩》䘨𧘈漁人服，筕篖旅店窻。又《集韻》力弔切，音料。義同。

䘚：《唐韻》《集韻》𠀤臧沒切，音稡。《說文》隷人給事者。《韻會》古以染衣題識，故从衣、十。《揚子·方言》南楚東海之閒謂䘚爲褚。《郭璞註》言其衣赤。《玉篇》行鞭也。《周禮·地官·小司徒》五伍爲兩，四兩爲䘚，五䘚爲旅。《齊語》四里爲連，故二百人爲䘚，連長帥之。《左思·吳都賦》雕題之士，鏤身之䘚。又積䘚，星名。《晉書·天文志》積䘚十二星，在房星南，主爲衞也。又《廣韻》子聿切，音𣨛。盡也。《晉語》史蘇䘚爵，再拜稽首。又終也。《詩·邶風》父兮母兮，畜我不䘚。《史記·淮隂侯傳》公，小人也，爲德不䘚。又沒也。《禮·曲禮》大夫曰䘚，士曰不祿，庶人曰死。又《唐韻》倉沒切，音猝。急也。《史記·秦本紀》不可以應䘚。《晉書·禮志》于時內外䘚聞杜預異議，多怪之。又《集韻》昨律切，音誶。《詩疏》與崒通，崔嵬也。《詩·小雅》漸漸之石，惟其䘚矣。又《類篇》取內切。與倅同，副貳也。《禮·燕義》諸侯、卿、大夫、士之庶子之䘚。又《韻補》叶昌說切，音歠。《蘇轍詩》流傳後世人，談笑資口舌。是非亦已矣，興廢何倉䘚。《六書正譌》以衣而荷之，會意。別作卒、𣨛，𠀤非。考證：〔《揚子·方言》南楚東海之閒，謂䘚爲頳。〕謹照原文頳改褚。

𧘉：《說文》古文裔字。註見七畫。

𧘊：《玉篇》古文裔字。註見七畫。

𧘋：《韻會》同襻。註詳襻字。

䘜：《集韻》與巾同。

𧘍：《篇海》古雙切，音江。《玉篇》衣帶。

衦：《唐韻》《集韻》𠀤古旱切，音𦼮。《說文》摩展衣也。又《類篇》居案切，讀去聲。義同。或作𥾍。

衧：《集韻》雲俱切，音于。《說文》諸衧也。通作于。《後漢·光武紀》三輔吏士東迎更始，見諸將過，皆冠幘而服婦人衣，諸于繡䘿，莫不笑之。又《類篇》一曰大掖衣也。本作𧘎，或作𧘚。

𧘎：《唐韻》羽俱切，音于。袌衣也。《集韻》同衧。註詳衧字。

𧘏：《集韻》居雄切，音弓。《博雅》裀、袾、𧘏，裑也。

表：〔古文〕𧘝𧞧𧜫《唐韻》陂矯切《集韻》《韻會》《正韻》彼小切，𠀤音䔸。《說文》表，上衣也。《玉篇》衣外也。又外也。《書·立政》方行天下，至于海表，罔有不服。又表異。《書·畢命》表厥宅里。《傳》表異其宅里。又標也。《晉語》置茅蕝，設望表。《註》謂立木以爲表，表其位也。又箋表。《釋名》下言於上曰表。《蔡邕·獨斷》表者不需頭，上言臣某，下言臣某，誠惶誠恐，頓首。又《韻會》杪也，末也。又表表，偉也。又地名。《晉書·地理志》表氏縣，屬酒泉郡。又姓。《通志·氏族略》表氏，見《姓苑》。《正字通》明有表貢。又《集韻》俾小切，音褾。義同。又𤰞遙切，音飇。識也。又《韻補》博舉切。《前漢·班固敘傳》春秋之占，咎徵是舉。告往知來，王事之表。

衩：《唐韻》《集韻》《韻會》𠀤楚懈切，差去聲。《玉篇》衣衩也。《博雅》䘯、袺、衽，謂之褸衩。又衩、衸、袥，𧙞膝也。又裙衩。《李商隱詩》裙衩芙蓉小。又《篇海》衣袒也。又《類篇》楚嫁切，音汊。義同。

𧘐：《集韻》闥各切，音託。《類篇》開衣令大也。《正字通》俗以貼襯長衣者爲𧘐衫，無證據。

衪：《唐韻》弋支切《集韻》余支切，𠀤音移。《玉篇》衣緣也。又《博雅》袖也。又《集韻》《韻會》𠀤演爾切，音迤。義同。或作𧛖。

䘝：《唐韻》與職切《集韻》逸職切，𠀤音弋。《玉篇》衫也。《類篇》黑衣也。又《酉陽雜俎》先賢大臣冢墓揭䘝題其官號姓名。

𧘑：《唐韻》之若切《集韻》職略切，𠀤音灼。《玉篇》襌衣。《揚子·方言》𧘑檀謂之褌。《郭註》今又呼爲涼衣也。又《篇海》都歷切，音的。義同。又《類篇》皮敎切，音皰。衣襟。

衫：《唐韻》所銜切《集韻》《韻會》師銜切，𠀤音杉。《篇海》小襦也。一曰單襦。《釋名》衫，芟也，衫末無袖端也。《束皙·近游賦》脅汗衫以當𤍠。又衣之通稱。《唐書·車服志》士人以枲紵襴衫爲上服，馬周請加襴袖褾襈，開骻者名缺骻衫。《集韻》通作襂。

𧘒：《集韻》普患切，音眅。同襻，衣系也。亦書作𧘙。亦作𧘋。

𧘓：《字彙補》他計切，音替。衩裂手取也。又神也。

𧘝：《集韻》表古作𧘝。《類篇》从衣从毛。古者以毛爲表。

衭：《唐韻》甫無切《集韻》風無切，𠀤音膚。《類篇》衣前襟也。《說文》襲，衭也。又《玉篇》襲，袴也。又《博雅》衭襓，劒衣也。又《集韻》馮無切，音扶。義同。

𧘞：《玉篇》當口切。衫袖也。

衮：〔古文〕𧚹《唐韻》《集韻》𠀤古本切，音滚。天子服也。《正韻》龍衣法服也。《說文》天子享先王，卷龍繡于下幅，一龍蟠阿上向。《詩·豳風》我覯之子，袞衣繡裳。《周禮·天官·司服》享先王，則袞冕。《註》兗，龍衣也。《儀禮·覲禮》天子袞冕負斧扆。《註》袞衣者，裨之上也。又與卷通。《禮·王制》三公一命卷。《註》卷，俗讀也，其通則曰袞。又袞袞。《晉書·王戎傳》裴頠論前言往行，袞袞可聽。又《韻會》亦作裷。《荀子·富國篇》天子袾裷衣冕。與袞同。考證：〔《荀子·富國篇》天子袾裷衣冕。通作袞。〕謹照原文通作袞改與袞同。

𧘟：《唐韻》《集韻》𠀤普活切，音潑。衣袂也。《博雅》䘷、𧘟，袂也。又《集韻》北末切，音撥。義同。又《篇海》方味切，音沸。同𧙂，蠻𡗝服。

䘟：《唐韻》都聊切《集韻》丁聊切，𠀤音貂。《說文》棺中縑裹也。《廣韻》死人衣也。又《玉篇》蠻夷衣也。《類篇》或書作𧘨。

衯：《唐韻》撫文切《韻會》敷文切，𠀤音芬。《類篇》衣大謂之衯。《說文》長衣貌。《司馬相如·子虛賦》衯衯裶裶。又《集韻》步奔切，音盆。衣長好貌。《篇海》或作𧘠。

𧘠：《類篇》同衯。

衰：〔古文〕𠆂𠌺《唐韻》所危切《集韻》雙隹切，𠀤音䙑。小也，減也，殺也。《類篇》浸微也。《韻會》弱也，耗也。又《集韻》初危切，音夂。《玉篇》等衰也。《齊語》相地而衰征，則民不移。又《集韻》倉回切，音崔。《類篇》同縗，喪服也。《禮·喪服小記》斬衰括髮以麻，齊衰惡筓以終喪。又邑名。《晉語》公子濟河，召令狐臼，衰、桑、泉皆降。《註》三者皆晉邑。又《集韻》蓑本字。《說文》艸雨衣。秦謂之萆。《詩·小雅》何衰何笠。《石經》作蓑。又《韻補》所類切，音帨。《東方朔·七諫》駑駿雜而不分兮，服疲牛而驂驥。年滔滔而日遠兮，壽冉冉而愈衰。《說文》作𠆂。《類篇》作𠌺。

䘠：《正字通》袚字之譌。

衱：《唐韻》居怯切《集韻》訖業切，𠀤音劫。《玉篇》裾也。《爾雅·釋器》衱謂之裾。《杜甫詩》背後何所見，珠壓腰衱穩稱身。又《集韻》極曄切，音极。交領謂之衱。《廣韻》衣領也。《博雅》襋、衱謂之褗。

衲：《唐韻》奴荅切《集韻》諾荅切，𠀤音納。《廣韻》補衲，紩也。又僧衣曰衲。《蘇軾詩》欲敎乞食歌姬院，故與雲山舊衲衣。又百衲，琴名。又《集韻》儒稅切，音汭。義同。《玉篇》或作納。

衳：《唐韻》職容切《集韻》諸容切，𠀤音鍾。《玉篇》小褌也。《博雅》衳、襣，褌也。又《集韻》取勇切，音喠。義同。又《類篇》帙也。或作䘴。《玉篇》又作𧜢。

𧘡：《集韻》俾小切，音剽。與褾同，袖端也。

衴：《唐韻》《集韻》𠀤都感切，音黕。《類篇》緣也。《埤蒼》被緣也。

𧘢：《類篇》胡故切，音護。短衣也。《集韻》作袨。

衵：《唐韻》《正韻》人質切《集韻》《韻會》入質切，𠀤音日。《說文》日日所常衣也。又《集韻》尼質切，音昵。《玉篇》女人近身衣也。《左傳·宣九年》皆衷其衵服，以戲于朝。

䘡：《篇海》補委切，音彼。衣袖。《正字通》譌字。

𧘣：《集韻》春朱切，音樞。《類篇》與袾同。詳袾字註。

衶：《玉篇》直勇切《直音》音重。袴也。

衷：《唐韻》陟弓切《集韻》《韻會》《正韻》陟隆切，𠀤音中。《玉篇》善也。《書·湯誥》惟皇上帝，降衷于下民。《左傳·昭二十二年》無亢不衷，以獎亂人。又中也。《周語》國之將興，其君齊明衷正，精潔惠和。又《韻會》誠也。《左傳·昭十六年》發命之不衷。又通也。《左傳·莊六年》必度于本末而後立衷焉。又《增韻》方寸所蘊也。又《說文》裏褻衣也。《左傳·宣九年》陳靈公與孔寧儀行父通于夏姬，皆衷其衵服。又姓。《正字通》漢哀帝之後衷愉仕唐，攺姓哀。又《廣韻》陟仲切，中去聲。當也。《韻會》折衷，平也。《史記·孔子世家》折衷于夫子。《註》折，斷也。衷，當也。又《後漢·梁統傳》爰制百姓于𠛬之衷。《衷》不輕不重也。通作中。《前漢·貢禹傳》微夫子之言，則無所折中。亦讀作平聲。《六書正譌》俗作𠂻，非。考證：〔《後漢·梁統傳》爰制百姓于冊之衷。《註》不輕不重也。〕謹照原文冊改𠛬。不輕不重也卽原傳正文非註文。註字改衷字。

衸：《唐韻》胡介切《集韻》下介切，𠀤音械。袥也。《博雅》衩、衸、袥，𧙞膝也。又《廣韻》古拜切，音戒。布衣幅也。又《玉篇》衣長貌。

衹：《唐韻》巨支切《集韻》翹移切，𠀤音岐。《廣韻》衹衼，尼法衣。《類篇》𧛣裟謂之衹衼。又《類篇》章移切，音支。適也。《前漢·竇嬰傳》衹加懟自明揚主之過。《師古曰》其字从衣。又土禮切，同緹。帛丹黃色也。

衺：《唐韻》似嗟切《集韻》徐嗟切，𠀤音斜。《說文》𧝕也。《廣韻》不正也。《玉篇》姦思也。《周禮·天官·宮正》去其淫怠與其奇衺之民。《註》奇衺，譎觚非常。又《地官》比長五家有辠奇衺則相及。《註》衺，猶惡也。《唐書·婉兒傳》衺人穢夫，爭𠋫門下。又《韻補》徐蹉切，入歌韻。《白居易·續古詩》身從富貴來，恩薄讒言多。冢婦獨守禮，羣妾互奇衺。《類篇》或作𧘪。《集韻》通作斜。考證：〔《周禮·天官·宮正》去其淫思。〕謹照原文思改怠。

衻：《唐韻》汝鹽切《集韻》《韻會》如占切，𠀤音髥。《廣韻》衣緣也。又《禮·喪大記》婦人復不以衻。《註》衻，婦人嫁時上服也。《儀禮·士昏禮》女次純衣纁衻。《註》衻之言任也，以纁緣其衣，象隂氣上任也。又《類篇》衣下襈也。《禮·雜記》繭衣裳與稅衣，纁衻爲一。《註》裳，下襈也，婦人蔽膝也。《小爾雅》蔽膝謂之衻。又《集韻》尼占切，音粘。義同。又處占切。與襜、襝同。《直音》作袡。《韻會》別作𥾢。

衼：《唐韻》《集韻》𠀤章移切，音支。《類篇》毛衣也。又衹衼，法衣。詳衹字註。

衽：《唐韻》《正韻》汝鴆切《集韻》如鴆切，𠀤音妊。《類篇》衣襟也。《揚子·方言》褸謂之衽。《釋名》衽，襜也。在傍襜襜如也。《禮·玉藻》衽當旁。《註》衽，謂裳幅所交裂也。又《禮·曲禮》請衽何趾。《註》衽，臥席也。《周禮·天官·玉府》掌王之燕衣服衽席。《註》衽席，單席也。又《禮·檀弓》棺束𦄲二衡三衽每束一。《疏》小要也。其形兩頭廣，中央小也，旣不用釘棺，但先鑿棺邊及兩頭合際處作坎形，則以小要連之。今因漢時呼衽爲小要也。又《屈原·離騷》跪敷衽以陳辭兮。《註》衽，衣前也。又《博雅》衽、裀、袾、𧘏，裑也。又《集韻》忍甚切，音稔。義同。又《類篇》或作𧙨，通作袵。考證：〔《周禮·天官·王府》掌王之燕衣服衽席。〕謹照原文王府改玉府。

衾：《唐韻》去金切《集韻》《韻會》袪音切，𠀤音欽。《玉篇》大被也。《詩·召南》抱衾與裯。《孟子》謂棺槨衣衾之美也。《疏》凡衾皆三幅。《鄭註》衾，單被也。《陳子昂詩》旖旎光首飾，葳蕤爛錦衾。《類篇》作𧘭。《集韻》作𡘚。

衿：《唐韻》《集韻》《正韻》𠀤居吟切，音今。《爾雅》衿謂之袸。《註》衣小帶也。又《揚子·方言》衿謂之交。《註》衣交領也。《詩·鄭風》靑靑子衿。《傳》靑衿，靑領也。又《類篇》渠金切，音琴。其淹切，音箝。義𠀤同。又《玉篇》巨禁切，音妗。《禮·內則》衿纓、綦屨。《註》衿猶結也。《儀禮·士昏禮》母施衿結帨。又《前漢·揚雄傳》衿芰茄之緣衣兮。《註》衿，帶也。又《通志·六書略》與襟同。《韻會》作紟。考證：〔《說文》衿謂之袸。〕謹照原書說文改爾雅。

袀：《唐韻》居勻切《集韻》規倫切，𠀤音鈞。《玉篇》戎服也。《後漢·輿服志》秦以戰國卽天子位，滅去禮樂郊祀之服，皆以袀𤣥。《左思·吳都賦》六軍袀服。又純也。《揚子·太𤣥經》陽氣袀晬淸明。《前漢·王莽傳》時，莽紺袀服，帶璽韍。又《綱目·集覽》偏裻謂之袀。《篇海》通作均。

𧘤：《正字通》俗袧字。

袁：《唐韻》雨元切《集韻》羽元切《韻會》于元切，𠀤音園。《說文》衣長貌。从衣，叀省聲。又州名。《篇海》漢宜春縣，隋置袁州。又姓。《通志·氏族略》袁氏，嬀姓，舜後。陳胡公之後裔。胡公生申公，申公生請伯，十八世孫莊伯生諸字伯爰，𨻰濤塗以王父字爲氏，世爲陳上卿。亦作轅。又作爰，《史記》袁盎，《漢書》作爰。《韻會》袁从口。俗省作𡋡，又作𡊮，非是。

𧘥：《集韻》女九切，音紐。《類篇》衣耎也。

袂：《唐韻》弭弊切《集韻》《韻會》彌蔽切，𠀤音櫗。《玉篇》袖也。《釋名》袂，掣也。掣，開也。開張之，以受臂屈伸也。《禮·曲禮》以袂拘而退。《儀禮·大射儀》大射正弓矢，以袂順左右隈。《前漢·鄒陽傳》攘袂而正議者，獨大王耳。又擔袂，國名。《水經注》江口有國，號擔袂，屬天竺。遣黃門字興爲擔袂王。又《集韻》儒稅切。音汭。《莊子·漁父篇》被髮揄袂。《釋文》袂，李音芮。又倪祭切。同褹。詳褹字註。又《類篇》古穴切，同𧝃。亦袖也。《韻補》《沈炯·歸魂賦》：矧古今之悲凉，並攢心而霑袂。渡狹嶺之欹危，跨淸津之幽咽。考證：〔《莊子·漁父篇》被髮褕袂。《李軌云》儒稅切〕謹照原文褕改揄。李軌云儒稅切改釋文袂李音芮。

袃：《集韻》丑邁切。同𧀱。《類篇》𧀱芥，刺鯁也。或作袃。《鶡冠子·世兵篇》細故袃蒯。

𧘦：《篇海類編》同表。

𧘧：《字彙補》音器。袖也。

𧘨：《類篇》同䘟。

𧘩：《五音篇海》音凋。棺衣也。

𧘪：《集韻》徐嗟切，音斜。同衺。詳衺字註。

𧘫：《類篇》狼狄切。同𧝏。急纏也。

𧘬：《類篇》普患切，同襻。

𧘭：《類篇》同衾。

𧘮：《直音》音凶。孝長衣也。

𧘯：《字彙補》與裔同。見《海篇》。註詳七畫。

𧘰：《字彙補》漢𥓓表字。

袈：《唐韻》古牙切《集韻》居牙切，𠀤音嘉。《廣韻》袈裟，胡衣也。《楞嚴經會解》袈裟，從色得名，三衣通稱。《通鑑》武后賜僧法朗等紫袈裟。《玉篇》亦作毠。《類篇》本作𧛣。

袉：《唐韻》徒何切《集韻》唐何切，𠀤音駝。《類篇》裾也。又《韻會》待可切，音柁。義同。又《集韻》通拖。《說文》引《論語》曰朝服袉紳。又《玉篇》袉袉，美也。又他佐切，拖去聲。義同。又《集韻》他可切，音拸。《廣韻》長舒貌。考證：〔《說文》引論語，加朝服袉紳。〕謹照原文加改曰。

𧘽：《唐韻》《集韻》𠀤女加切，音拏。《說文》敝衣也。

䘢：《集韻》展呂切，音貯。《玉篇》敝衣也。

袊：《唐韻》良郢切《集韻》里郢切《韻會》里整切，𠀤音領。《玉篇》衣袊也。《揚子·方言》袒飾謂之直袊，謂婦人初嫁上服。一曰繞袊，江東通言下裳曰袊。又《類篇》郞丁切，與𧟙、䙥同。

袋：《唐韻》徒耐切《集韻》《韻會》待戴切《正韻》度耐切，𠀤音代。《玉篇》囊屬。《干祿字書》作帒。

袌：《集韻》簿皓切，音怉。同抱。《說文》褱也。《六書正譌》俗作抱，非。別詳手部。又《唐韻》薄報切，音暴。衣前襟。《揚子·方言》襌衣有袌者謂之袏衣。《郭註》前施袌囊也。又朝服垂衣也。又《集韻》披敎切，音炮。袌囊，衣緩貌。又薄褎切。同袍。詳袍字註。

袍：《唐韻》薄褎切《集韻》《韻會》蒲褎切，𠀤音軳。《廣韻》長襦也。《釋名》袍，丈夫著下至跗者也。袍，苞也。苞，內衣也。婦人以絳作衣裳，上下連，四起施緣，亦曰袍，義亦然也。《後漢·輿服志》袍者，或曰周公抱成王宴居，故施袍。又《爾雅·釋言》襺也。《禮·玉藻》纊爲襺，縕爲袍。《論語》衣敝縕袍。又衣前襟。《公羊傳·哀十四年》反袂拭面涕沾袍。又《禮·喪大記》袍必有表。《註》褻衣。又《韻補》蒲侯切，叶音抔。《詩·秦風》豈曰無衣，與子同袍。王于興師，修我戈矛。又《集韻》薄報切，音暴。《類篇》同袌。或作𧝘、𪊬。

袎：《唐韻》《集韻》《韻會》𠀤於敎切，音靿。《廣韻》襪袎。《類篇》韈頸也。《篇海》亦作𥿌、𢂅。

𧘿：《唐韻》《集韻》𠀤諸盈切，音征。《類篇》𧘿衳，小兒衣也，出《字林》。

𧙀：《集韻》落合切，音拉。《類篇》𧙀𧞁，衣敝。又力洽切。義同。

袏：《集韻》子賀切，音佐。《玉篇》衣包囊也。又《類篇》襌衣也。《揚子·方言》襌衣有袌者，謂之袏衣。

袐：《篇海》壁吉切，音必。刺也。从衣不从示。

𧙁：《唐韻》《集韻》𠀤爭義切，音𤿙。衣不展也。《類篇》衣不伸謂之𧙁。《玉篇》襦縐也。又將支切，音貲。複襦也。又才詣切，音劑。衣交衿也。

䘣：《集韻》阻氏切，音㧗。《類篇》䘹也。又蔣氏切，音紫。衣縫。

袑：《唐韻》《集韻》𠀤市沼切，音紹。《說文》絝上也。《類篇》絝襠也。《博雅》䙭謂之絝，其䘾謂之袑。《前漢·朱博傳》博遷琅琊太守，敕功曹官屬，多褒衣大袑，不中節度，自今掾吏衣皆令去地三寸。又《類篇》衣襟也。考證：〔《博雅》其襠謂之袑。〕謹照原文襠改䘾。

𧙂：《集韻》方未切，音沸。《類篇》同袚。

袒：《唐韻》徒旱切《集韻》《韻會》蕩旱切，𠀤音但。袒裼也。《禮·曲禮》冠母免，勞毋袒。《儀禮·鄕射禮》司射適堂西，袒決遂。《註》袒，左免衣也。《疏》凡事無問吉凶，皆袒左，惟有受𠛬袒右。又《楞嚴經》佛乞食王城，偏袒右肩。又《釋名》汗衣，或曰鄙袒，或曰羞袒，作之用六尺裁足覆胷背，言羞鄙于袒而衣此耳。又《廣韻》丈莧切。同綻，衣縫解也。詳䘺字註。又與襢通。詳襢字註。考證：〔《儀禮·鄕射禮》司射適堂，袒決遂。《註》袒，左免衣也。〕謹照原文堂字下增西字。

袓：《唐韻》慈呂切《集韻》在呂切，𠀤音咀。《說文》事好也。又咨邪切，音嗟。《類篇》袓厲，縣名。

䘤：《集韻》食律切，音述。《博雅》劒衣也。又直律切，音术。義同。《正字通》引《史記》郤冠䘤絀曰麤縫也。○按《史記》本作秫，从禾不从衣。

𧙃：《唐韻》烏可切《集韻》倚可切，𠀤音妸。《類篇》𧙃袲，衣貌。又《玉篇》𧙃，弱貌。亦作㫊。

袔：《唐韻》胡个切，音賀。與𧝂同。《玉篇》䘸袖也。又《集韻》苦瓦切，音骻。同㡁，小衫。又口個切，音坷。《通志·六書略》夾衣也。

袕：《唐韻》食聿切，音術。《爾雅·釋器》袕謂之褮。《郭註》衣開孔也。又胡決切，音穴。《玉篇》鬼衣也。又《廣韻》長衣也。

䘥：《集韻》古狎切，音甲。《廣雅》襦也。又轄甲切，音狎。衿也。

袖：〔古文〕褏《唐韻》似祐切《集韻》似救切，𠀤音岫。袂也。《釋名》袖，由也，手所由出入也。亦言受也。以受手也。《後漢·馬廖傳》城中好大袖，四方全匹帛。又《綱目集覽》半袖，短袂衣也。《釋名》半袖其袂半，襦而施袖也。《晉書·五行志》魏明帝披縹綾半袖。《廣韻》亦作褏、褎。

袗：《唐韻》章忍切《集韻》《韻會》止忍切，𠀤音軫。《說文》𤣥服也。又《玉篇》緣也。又單也。《論語》當暑袗絺綌。《何晏註》暑則單服。又畫衣也。《孟子》被袗衣。又《集韻》之刃切，音震。義同。一曰衣前襌。又之人切，音眞。《類篇》衣同色。《儀禮·士冠禮》兄弟畢袗𤣥。《註》古文袗爲均。《廣韻》亦作裖。

袘：《集韻》余支切，音移。《類篇》衣中謂之袘。又《韻會》以豉切，音易。裳下緣也。《儀禮·士昏禮》主人爵弁，纁裳緇袘。《註》袘謂緣。袘之言施，以緇緣裳，象陽氣下施也。又衣袖也。《司馬相如·子虛賦》揚袘戍削。或作𧛖。

袙：《集韻》普駕切，音怕。《類篇》帳也。《篇海》同帕、帊。別詳巾部。又《篇海》莫八切，音㑻。帕額，首飾。《後漢·輿服志》秦雄諸侯，乃加其武將首飾爲絳袙，以表貴賤。

袚：《唐韻》《集韻》𠀤北末切，音撥。《說文》蠻𡗝服也。又《集韻》敷物切，音拂。義同。又分物切，音弗。《博雅》𧟔、袚、䙁，褯也。又方未切，音沸。《玉篇》蔽膝也。《揚子·方言》蔽膝，江淮之閒謂之褘，或謂之袚。《玉篇》或作撥。《類篇》又作𧙂、𧘟。《集韻》亦作𧙄。

𧙄：《集韻》北末切，同袚。註詳袚字。

袛：《唐韻》都奚切《集韻》都黎切，𠀤音低。《說文》袛裯，短衣也。《揚子·方言》汗襦，自關而西謂之袛裯。《後漢·羊續傳》其資藏惟有布衾、敝袛裯、鹽麥數斛而已。

袜：《唐韻》莫撥切《集韻》莫葛切，𠀤音末。《廣韻》袜肚。《類篇》所以束衣也。《隋煬帝詩》錦袖淮南舞，寶袜楚宮腰。又《集韻》勿發切，音韈。《類篇》同襪。《玉篇》脚衣。《漢·雜事秘辛》約縑迫袜，收束微如禁中。

𧙅：《集韻》滂禾切，音坡。《類篇》衣貌。

袝：《集韻》符遇切，音附。《類篇》盛服也。

袞：《篇海》與衮同。○按《說文》衮，从衣公聲。《廣韻》《集韻》𠀤作衮。《干祿字書》以袞爲正，以衮爲通。今依《說文》。

袟：《集韻》直質切，音秩。《類篇》劒衣也。又《博雅》程也。又《韻會》與秩通。《唐書·蕭至忠傳》官秩益輕。《杜甫·朝享太廟賦》六宮咸秩。又《玉篇》與袠同。

袠：《唐韻》直一切《集韻》《正韻》直質切，𠀤音秩。《說文》書衣也。《後漢·楊厚傳》吾綈袠中有先祖所傳祕記。《江淹詩》開袠瑩所疑。又《禮·內則》施縏袠。《疏》袠，刺也。以針刺袠而爲縏囊，故云縏袠也。又《野客叢書》白居易詩：年開七袠。是以十年爲一袠。《莊子·知北遊》墮其天袠。又《類篇》姓也。《韻會》作帙，亦作𧙍。

袡：《篇海》同袇。

𧙆：《唐韻》况于切《集韻》匈于切，𠀤音吁。《玉篇》大袑衣也。

𧙇：《集韻》戎用切，音宂。《類篇》鬼衣。又《字彙》而用切。長衣也。

袢：《唐韻》附袁切《集韻》《韻會》符袁切，𠀤音煩。《玉篇》衣無色也。又《類篇》袢延，衣熱也。《詩·鄘風》是袣袢也。《傳》是當暑袢延之服也。又《集韻》普半切，音泮。《類篇》袢迅，盛服貌。考證：〔《類篇》絆延，衣熱也。《詩·鄘風》是袣絆也。〕謹照原文兩絆字𠀤改袢。

䘦：《集韻》年題切，音泥。《類篇》喪禮首服。又乃倚切，音你。裿䘦，衣好貌。

袣：《唐韻》餘制切《集韻》以制切，𠀤音曳。長被也。又衣長貌也。又《集韻》羊至切，音肄。袖也。《司馬相如·子虛賦》曳獨繭之褕袣。亦作𧙟。

袤：《唐韻》《集韻》《韻會》《正韻》𠀤莫𠋫切，音茂。《說文》衣帶以上也。又廣袤。東西曰廣，南北曰袤。《張衡·西京賦》量徑輪，考廣袤。又《博雅》長也。又《集韻》迷浮切，音牟。《類篇》長衣也。《玉篇》籀文作𧝺。

袥：《唐韻》他各切《集韻》《韻會》闥各切，𠀤音託。《說文》衣衸也。《博雅》衩、衸、袥，𧙞膝也。又《廣韻》開衣領也。《韻會》開衣令大也。又《玉篇》廣大也。《揚子·太𤣥經》天地開闢，宇宙袥袒。

袦：《唐韻》《集韻》𠀤女刮切，音妠。下人帶襦名。又渠勿切。同䘿。詳䘿字註。

袧：《集韻》《韻會》《正韻》𠀤居侯切，音鉤。褻裳服辟兩側也。《玉篇》喪服也。《儀禮·喪服》凡衰，外削幅，裳內削幅，幅三袧。《註》袧者謂辟兩側，空中央也。又《類篇》墟侯切，音摳。義同。又居𠋫切，音姤。《博雅》襞也。又《集韻》恭于切，音拘。襧袧，山名。《韻會》通作拘。

袨：《唐韻》黃練切《集韻》《韻會》《正韻》熒絹切，𠀤音縣。好衣也。《鄒陽·上吳王書》袨服叢臺之下，一旦成市。《註》袨服，大盛𤣥黃服也。《左思·蜀都賦》袨服靚妝。又《玉篇》黑衣也。《類篇》一作䘩。

袩：《集韻》處占切，音襜。《類篇》衣動貌。又丁兼切，音𩬑。衣衽也。《揚子·方言》褸謂之袩。《郭註》卽衽也。又的協切，音聑。《博雅》䘯、袩、衽謂之褸。

袪：《唐韻》去魚切《集韻》《韻會》《正韻》丘於切，𠀤音胠。《說文》衣袂也。一曰袪，褱也。褱者，袌也。《詩·鄭風》摻執子之袪兮。《疏》袂是袪之本，袪是袂之末。《禮·玉藻》深衣三袪。《註》三袪者，謂要中之數也。袪尺二寸，圍之爲二尺四寸，三之七尺二寸。《左傳·僖五年》披斬其袪。又袖口也。《儀禮·喪服》袪尺二寸。又《類篇》舉袖貌。《韓詩外傳》孟嘗君明日袪衣請受業。《後漢·班固傳》袪黼帷，鏡淸流。又《集韻》丘據切，音去。義同。

𧙈：《字彙》音慈。𧙈緯。見《佩觿》。

被：《唐韻》皮彼切《集韻》《韻會》部靡切，𠀤音罷。《說文》寢衣也。《釋名》被，被也，被覆人也。《傅𤣥被銘》被雖溫，無忘人之寒。無厚于己，無薄于人。又《唐韻》皮義切，音髲。覆也。《詩·大雅》天被爾祿。《箋》天覆被女以祿位，使祿福天下。又及也。《書·堯典》光被四表。又表也。《儀禮·士昏禮》笲緇被纁裹加于橋。又具也。《戰國策》械器被具。又帶也。《前漢·韓王信傳》國被邊，匈奴數入。又加也。《前漢·高帝紀》高祖被酒，夜徑澤中。《註》爲酒所加也。又把中也。《周禮·冬官·廬人》凡爲殳，五分其長。以其一爲之被而圍之。又負也。《後漢·賈充傳》被羽先登。又被廬，晉地名。《晉語》乃大蒐于被廬。又《韻會》攀糜切，音披。《廣雅》裮被，不帶也。《屈原·離騷》何桀紂之猖被兮。《前漢·揚雄傳》被夫容之朱裳。又荷衣曰被。《左傳·襄十四年》被苫蓋。又《古今人表》被衣，人名。《莊子·知北遊》齧缺問道乎被衣。又姓。《前漢·王褒傳》宣帝時，徵能《楚辭》，九江被公召見誦讀。《通志·氏族略》鄭有大夫被詹，《漢書》有牂牁太守被條。通作披。

𧙉：《唐韻》郞擊切，音歷。《海篇》纏裹也。

𧙊：《字彙補》同裀。

𧙋：《字彙補》同只。

𧙌：《字彙補》薄毛切，音袍。長襦也。

𧙍：《韻會》同袠。《莊子·知北遊》墮其天袠。《音義》本亦作𧙍。

袬：同育。《管子·山權篇》民之能樹瓜匏葷菜百果，使蕃袬者。袬與育同。

𧙎：《直音》同袧。

𧙏：《直音》與袖同。《玉篇》袂也。又《字彙補》云九切，音酉。義同。

𧙐：《字彙補》與衾同，見《同文鐸》。

𧙑：《字彙補》與𧙃同。

𧙒：《五音篇海》古莧切，同𧙧。故衣也。

袱：《字彙》房六切，音伏。包袱。

𧙞：《唐韻》《集韻》𠀤七迹切，音皵。《玉篇》𧙞膝，裙衸也。

袲：《唐韻》戈支切《集韻》《韻會》余支切，𠀤音移。地名。《春秋·桓十五年》公會宋公、衞侯、𨻰侯于袲，伐鄭。《註》袲，宋地，在沛國相縣西南。又《韻會》尺氏切，音侈。衣長好貌。又奴可切，音娜。《玉篇》𧙃袲。詳𧙃字註。亦作袳。

袳：《唐韻》尺氏切，音侈。同袲。《說文》地名也。又《五音集韻》昌里切，音齒。義同。又《類篇》同𧛧。衣張也。又《集韻》遣禮切，音啓。開衣也。又典可切，音軃。衣弱也。《類篇》一曰被也。

袴：〔古文〕絝《唐韻》《集韻》《韻會》𠀤苦故切，音庫。《急就篇註》脛衣也。《釋名》袴，跨。兩股各跨別也。《揚子·方言》大袴謂之倒頓。《郭註》今雹袴也。小袴謂之䘨𧘈。《郭註》今𧝜袴也。《又》齊魯之閒謂之䙭，或謂之櫳，關西謂之袴。《禮·內則》衣不帛襦袴。《王充·論衡》趙武藏于袴中。又袴褶。《吳志·裴松之註》呂範釋韝著袴褶，執鞭詣闕下。《晉書·輿服志》袴褶之制，未詳所起。《韻會》《馬韻》通㡁，《禡韻》通胯。《正字通》兩股閒曰胯。通作跨。袴自是脛衣，必謂胯與袴同，無此事理。

袵：《韻會》如鴆切。《篇海》同衽。衣衿也。《直音》或作𧙨。

袶：《集韻》古巷切，音絳。《類篇》艸名。《爾雅·釋草》困衱袶。註：未詳。

袷：《唐韻》古洽切《集韻》《韻會》訖洽切，𠀤音夾。《廣韻》複衣。《玉篇》衣無絮也。《韻會》夾衣也。《急就篇註》衣裳施裏曰袷。《史記·匈奴傳》服繡袷綺衣。《註》言繡表綺裏。《潘岳·秋興賦》御袷衣。又《廣韻》居怯切，音劫。曲領也。《禮·曲禮》天子視不上于袷，不下于帶。《疏》朝祭服之曲領也。又《玉藻》袷二寸。又袷輅，次車也。《張衡·東京賦》結飛雲之袷輅。《玉篇》一作裌。又《集韻》轄夾切，音洽。義同。又乞洽切，音恰，衣縫。一曰衿也。

𧙟：《集韻》以制切，音曳。《類篇》同袣。

䘨：《唐韻》古了切《集韻》吉了切，𠀤音皎。《玉篇》䘨𧘈，小袴也。詳𧘈字註。又《類篇》下巧切，音澩。吉弔切，音叫。義𠀤同。

𧙠：《集韻》舂遇切，音戍。《類篇》䠵䠼，服稱也。䠼或作𧙠。

袸：《唐韻》徂尊切《集韻》徂昆切，𠀤音存。《類篇》衣帶。《爾雅·釋器》衿謂之袸。《註》衣小帶。又《廣韻》在甸切，音荐。又《集韻》徂悶切，存去聲。義同。又《玉篇》褰脬衣。

𧙡：《集韻》夷益切，音繹。《類篇》長衣也。

袹：《唐韻》《集韻》𠀤莫白切，音陌。袹腹也。《博雅》裲襠謂之袹腹。《劉孝標·樂府》裲襠雙心共一袜，袹腹兩邊作一襊。《晉書·齊王囧傳》童謠曰：著布袹腹，爲齊持服。又《類篇》莫轄切，同帞。《集韻》邪巾袹頭，始喪之服。

袺：《唐韻》古屑切《集韻》吉屑切，𠀤音結。《詩·周南》薄言袺之。《爾雅·釋器》執衽謂之袺。《註》掎衣上衽。又訖黠切，音戛。義同。

𧙢：《篇海》音識。裝也。

袻：《集韻》人之切，音而。𧙁也。又䙇字省文。《類篇》衣縫襵也。

袼：《唐韻》盧各切，音落。䙔袼。《揚子·方言》𧜤袼謂之䙔。《郭註》卽小兒㳄衣也。又《集韻》剛隺切，音各。袖也。《廣韻》袂也。又袼䘸也。《禮·深衣》袼之高下，可以運肘。《註》袼，衣袂當掖之縫也。考證：〔《禮·深衣》可以運時。〕謹照原文時改肘。

袽：《唐韻》女余切《集韻》《韻會》《正韻》女居切，𠀤音挐。《玉篇》袾袽，敝衣也。《易·旣濟》繻有衣袽。《註》衣袽，所以塞舟漏也。又《集韻》人余切，音如。《類篇》絲袽也。亦作䘫。又作帤。

𧙣：《集韻》田黎切，音題。《類篇》衣名，裲襠也。

袾：《唐韻》陟輸切《集韻》追輸切，𠀤音株。《字統》朱衣曰袾。又《韻會》鍾輸切，音朱。《類篇》衣身也。《博雅》袵、裀、袾、𧘏，裑也。又袾襦，短衣。又《廣韻》昌朱切，音樞。義同。又《集韻》同𧘣。《說文》好佳也。引《詩》：靜女其袾。又通朱。《荀子·富國篇》袾裷衣冕。《註》袾，古與朱通。

袿：《唐韻》古攜切《集韻》《韻會》涓畦切，𠀤音圭。《廣雅》長襦也。《釋名》婦人上服曰袿，其下垂者上廣下狹，如刀圭也。《後漢·皇后紀》簪珥光采，袿裳鮮明。《傅毅·舞賦》華袿飛髾而雜纖羅。又《集韻》均窺切，音規。《類篇》衣袪。《揚子·方言》袿謂之裾。《嵆康詩》微風動袿。《張華·白紵歌》羅袿徐轉紅袖揚。又《博雅》袖也。

𧙤：《集韻》都果切，音朶。《博雅》䘶𧙤，袖也。又都戈切，音𨹃。義同。

裀：《集韻》伊眞切，音因。《玉篇》衣身也。《博雅》複襂謂之裀。又衽裀袾𧘏裑也。又《韻會》通茵。《晉書·劉寔傳》嘗詣石崇家，見有絳蚊帳、裀褥，甚麗。

裁：《唐韻》昨哉切《集韻》《韻會》牆來切，𠀤音材。《說文》制衣也。《玉篇》裂也。又《儀禮·士喪禮疏》布單衣，漢時名爲通裁。又節也。《易·繫辭》化而裁之謂之變。《吳語》救其不足，裁其有餘。又鑒別也。《後漢·李膺傳》獨持風裁。又自裁，自殺也。《前漢·霍光傳》卒有物故自裁。又裁度也，與財通。《易·泰卦》后以財成天地之道。又通纔。《前漢·功臣傳》戸口可得而數，裁什二三。又《廣韻》昨代切，音在。亦製裁也。《穀梁傳序》準裁靡定。《註》讀去聲。又《韻補》叶前西切，音齊。《楚辭·惜誓》黃鵠後時而寄處兮，鴟梟羣而制之。神龍失水而陸居兮，爲螻蟻之所裁。

䘩：《集韻》松倫切《篇海》詳遵切，𠀤音旬。領耑也。或作㡄。又熒絹切，同袨。好衣也。詳袨字註。

裂：《唐韻》《正韻》良辥切《集韻》力蘖切《韻會》力辥切，𠀤音列。《說文》繒餘。《徐曰》裁剪之餘也。又《廣韻》襞裂，破也。《禮·內則》衣裳䘺裂，紉箴請補綴。《晏子·雜下篇》女子而男其飾者，裂其衣，斷其帶。又滅裂。《莊子·則陽篇》治民焉，勿滅裂。又《韻會》力制切，音例。與厲通。《禮·內則註》鞶，小囊，盛帨巾者，男用韋，女用繒，有緣飾之，則是鞶裂與。《疏》案傳作鞶厲，古時通爲一字。又人名。《春秋·隱二年》紀裂繻來逆女。《說文》作𧚲。考證：〔《左傳·隱二年》紀子帛名裂繻。〕謹按左傳無此文。改春秋隱二年，紀裂繻來逆女。

𧙥：《唐韻》盧紅切《集韻》盧東切，𠀤音籠。同櫳。《揚子·方言》無𧙥之絝謂之襣。《註》𧙥亦櫳字異耳。又《類篇》一曰裙也。又吐孔切，音侗。衣短袖。

䘪：《唐韻》昌終切《集韻》昌嵩切，𠀤音充。䘪䘿。詳䘿字註。

𧙦：《集韻》狼狄切，音歷。同𧝏。

𧙧：《唐韻》古莧切《集韻》居莧切，𠀤音襉。《類篇》衣名。《廣韻》古衣也。補遺：《五音篇海》古莧切。衣也。𧙧字从开作，申集𧙧字的俗字。

𧙨：《集韻》如鴆切，音任。同袵。

𧙩：《玉篇》力祭切，音厲。殘也。《齊語》戎車待游車之𧙩。《註》𧙩，殘也。又《戰國策》車甲羽毛𧙩敝。《註》卽裂字。

𧙪：《集韻》呼乖切，音懷。同褢。《類篇》袖也，藏也。在衣爲𧙪，在手爲握。或又作𧞷。

𧙫：《直音》音諫。古衣。

𧙬：《直音》音歷。纏裹。

𧙭：《字彙補》照驗切，音戰。衣引也。

䘫：《字彙補》與袽同。《易·旣濟》襦有衣袽。《京房》作䘫。

𧙮：《字彙補》於絹切，音怨。衣衿袖也。

𧙯：《字彙補》去遠切，音犬。蔑也。

䘬：《篇海類編》而容切，音戎。䘬衣也。

𧙰：《字彙補》與袞同。

裊：《正字通》俗褭字。《韻會》褭或作裊。《漢書音義》騕裊，神馬。又《前漢·百官公卿表》爵三級曰簪裊。《師古註》以組帶馬曰裊。簪裊，言飾此馬也。

裋：《集韻》上主切，音豎。《廣韻》敝衣襦也。《玉篇》豎所衣布長襦也。《揚子·方言》襜褕，自關而西其短者謂之裋褕。《史記·秦本紀》寒者利裋褐。《前漢·貢禹傳》妻子糠豆不贍，裋褐不完。又《集韻》殊遇切，音樹。覩緩切，音短。義𠀤同。或作𧞫。

𧚀：《集韻》莫六切，音目。《類篇》衣縫。

裌：《唐韻》古洽切，同袷。又《集韻》檄頰切，音協。衽也。又《類篇》懷裌，藏也。

𧚁：《集韻》戸版切，音皖。《類篇》衣䙔也。

裍：《唐韻》《集韻》𠀤苦本切，音捆。成就也。又《說文》絭束也。《類篇》韏衣也。

𧚂：《集韻》盧貢切，音弄。《類篇》衣一襲也。

裎：《唐韻》直貞切《集韻》《韻會》馳貞切，𠀤音呈。《類篇》倮也。《孟子》雖袒裼裸裎於我側。《焦氏·易林》裸裎逐狐，爲人所笑。又《玉篇》衣揚也。又《博雅》佩紟謂之裎。《廣韻》裎，佩帶也。又《揚子·方言》襌衣無袌者，謂之裎衣。又《集韻》丑郢切，音逞。深衣也。又丈井切，音徎。直正切，音鄭。義𠀤同。

𧚃：《集韻》胡計切，音系。帶也。《類篇》與䙎同。《篇海》亦作系、𦃝。

裏：《唐韻》良士切《集韻》《韻會》兩耳切，𠀤音里。《說文》衣內也。《詩·邶風》綠衣黃裏。又《小雅》不屬于毛，不離于裏。又治裏，謂道氣也。《班固·幽通賦》單治裏而外凋兮。又《類篇》良志切，音吏。義同。《干祿字書》俗作裏。裏字作重下𧘇。

裐：《玉篇》居緣切《直音》音涓。褊也。

𧚄：《集韻》牛河切，音莪。《類篇》衣盛飾也。

裑：《集韻》升人切，音申。《博雅》衽、裀、袾、𧘏，裑也。

裒：《唐韻》薄侯切《集韻》《正韻》蒲侯切，𠀤音抔。《爾雅·釋詁》聚也。《詩·小雅》原隰裒矣，兄弟求矣。又《周頌》敷天之下，裒時之對。又《爾雅·釋詁》多也。又《玉篇》減也。《易·謙卦》君子以裒多益寡。又《集韻》房尤切，音浮。義同。又博毛切。同襃。詳襃字註。或作裦。考證：〔《詩·小雅》原隰裒兮。〕謹照原文兮改矣。

𧚅：《集韻》里黨切，音朗。𧚅褬，衣敝。

裓：《唐韻》古得切《集韻》《韻會》訖得切，𠀤音𢧧。《類篇》衣裾。《玉篇》衣裓也。《柳宗元·送文暢上人序》蔑衣裓之贈。《註》《釋典》有衣裓。又《類篇》居諧切，音皆。堂涂。《鄭康成曰》若今令辟。又柯開切，音該。《說文》宗廟奏裓樂。又訖黠切，音戛。義同。

𧚆：《集韻》方未切，音沸。《類篇》衣袖也。

裔：〔古文〕𧘉𧘊《唐韻》餘制切《集韻》《韻會》《正韻》以制切，𠀤音曳。《說文》衣裾也。又邊也。《家語》裔夷之俘。《史記·五帝紀》乃流四凶族，遷于四裔。《賈逵註》四裔之地，去王城四千里。又《正韻》末也，胄也。《韻會》苗裔，種類也。《書·微子之命》德垂後裔。《屈原·離騷》帝高陽之苗裔兮。又裔裔，行貌。《司馬相如·子虛賦》纚乎淫淫，般乎裔裔。《左思·蜀都賦》紆長袖而屢舞，翩躚躚以裔裔。又飛流之貌。《前漢·禮樂志》先以雨般裔裔。又容裔，縱肆貌。又融裔，聲長貌。《潘岳·笙賦》泓宏融裔。又姓。《通志·氏族略》見《姓苑》。《古今人表》有裔款。又《類篇》羊列切，音拽。義同。《左思·吳都賦》高門鼎貴，魁岸豪傑。虞、魏之昆，顧、陸之裔。《類篇》亦作𧜟。

䘯：《唐韻》所交切《集韻》師交切，𠀤音稍。衣絍也。又襊也。又《玉篇》袑也。又《類篇》千遙切，音𣂀。《博雅》䘯、袩、衽謂之褸。

裕：《唐韻》羊戍切《集韻》《韻會》兪戍切，𠀤音諭。《說文》衣物饒也。《易·晉卦》有孚，裕，无咎。又寬也。《晉康誥》裕乃以民寧。《註》行寬政乃以民安。又緩也。《周語》享祀時至，而布施優裕也。又《韻補》叶余救切，音狖。《陸機詩》篤生我后，克明克秀。茂德淵冲，天姿玉裕。《廣韻》亦作䘱。

裖：《唐韻》章忍切《集韻》止忍切，𠀤音軫。同袗，𤣥服也。《說文》袗或从辰。又《前漢·司馬相如傳》磐石裖崖。《孟康曰》裖，䂧致也。

𧚇：《集韻》武遠切，音晚。《類篇》服也。

𧚈：《集韻》渠記切，音忌。與帺同。繫也，巾也。

裗：《唐韻》《集韻》《正韻》𠀤力求切，音留。《爾雅·釋器》衣裗謂之䘽。《郭註》衣縷也。又《類篇》袿衣之飾。《正字通》裗本字。詳裗字註。裗字右上从𠫓作，部外六画。

𧚉：《集韻》七倫切，音逡。《類篇》袴𧙥曰𧚉。

裘：〔古文〕求《唐韻》巨鳩切《集韻》《韻會》《正韻》渠尤切，𠀤音求。《玉篇》皮衣也。《詩·小雅》舟人之子，熊羆是裘。《又》彼都人士，狐裘黃黃。《周禮·天官·司裘》掌爲大裘，以供王祀天之服。中秋獻良裘，季秋獻功裘。《中論》救寒莫如重裘。又披裘公，人名。《高士傳》披裘公曰：五月被裘負薪，豈取金者哉。又菟裘，地名。《左傳·隱十一年》使營菟裘，吾將老焉。《註》在梁父縣南。又裘氏，亭名。《水經注》沙水又東南逕裘氏鄕裘氏亭西。又姓。《通志·氏族略》裘氏，衞大夫食采于裘，因氏焉。又《集韻》渠竹切，音鞠。義同。又《韻補》渠之切，叶音其。《詩·豳風》取彼狐狸，爲公子裘。《說文》作𧚍。

裙：〔古文〕𧛬《唐韻》《韻會》渠云切《集韻》衢云切，𠀤音羣。《說文》下裳也。《釋名》裙，羣也，連接裾幅也。《張華·白紵歌》羅裙飄颻昭儀光。又中裙，近身衣也。《史記·萬石君傳》取親中裙厠牏身自浣滌。又鼈甲邊曰裙。《五代史補》僧謙光有才辨，飮酒食肉。嘗云：但願鵞生四掌，鼈留兩裙足矣。《韻會》本作帬。《類篇》作裠。

裚：《集韻》子計切，音霽。《類篇》斷也。《管子·大匡篇》朝之爭祿相刺，裚領而刎頸者不絕。《註》裚謂掣斷之也。又《篇海》斷衣也。

裛：《唐韻》於汲切《集韻》《韻會》乙及切，𠀤音邑。《廣韻》裛香。《類篇》香襲衣也。《飛燕外傳》有傾絕倒裛衣。《杜甫詩》衫裛翠微潤。又纏也。《班固·西都賦》裛以藻繡。又《集韻》乙業切，音𦛞。《說文》書囊也。又憶笈切，音㪑。義同。

𧚊：《唐韻》《集韻》𠀤丁兼切，音𩬑。衣領也。又卽涉切，音接。的協切，音聑。義𠀤同。《類篇》本作㡇。

𧚋：《唐韻》薄紅切，音蓬。義同袶。詳袶字註。

補：〔古文〕𢒏《唐韻》《正韻》博古切《集韻》《韻會》彼五切，𠀤音圃。《說文》完衣也。《急就篇註》修破謂之補。《詩·大雅》袞職有闕，惟仲山甫補之。又助也。《周禮·秋官·小行人》若國札䘮，則令賻補之。又益也。《前漢·董仲舒傳》凡所爲屑屑，夙興夜寐，務法上古者，又將無補與。又數也。《韻會》十兆曰經，十經曰垓，十垓曰補。又邑名。《鄭語》鄢、蔽、補、丹、依、㽥、歷、莘，君之土也。《註》八邑也。又姓。《通志·氏族略》補氏。《正字通》唐中常侍補眞。㽥字比照考証蔽字條改正。

裝：《唐韻》《集韻》《韻會》𠀤側羊切，音莊。裝束也。又《玉篇》裹也。《前漢·陸賈傳》佗賜賈橐中裝，直千金。又《增韻》齎也。《史記·袁盎傳》悉以其裝齎置二石醇醪。又藏也。《孔稚圭·北山移文》牒訴倥傯裝其懷。又《廣韻》側亮切，音壯。《吳均·贈別詩》匕首直千金，七寶雕華裝。生離何用表，賴此持相餉。《韻會》亦作𧚌。

𧚌：《篇海》同裝。註見裝。

䘰：《唐韻》式連切《集韻》尸連切，𠀤音羶。《玉篇》車溫也。又《類篇》巾也。又《廣韻》㠾䘰，牛領上衣也。又以然切，音延。義同。

裞：《唐韻》舒芮切《集韻》《韻會》輸芮切，𠀤音稅。《說文》贈終者衣被曰裞。《前漢·朱建傳》乃奉百金裞。又《禮·記註》日月已過乃聞䘮而服曰裞。又《博雅》祭也。又他外切，音蛻。義同。

裟：《集韻》師加切，音沙。《玉篇》袈裟。見袈字註。又《韻補》桑何切，叶音莎。晉棗據難沙門云：全髮膚，去袈裟。釋胡服，被綾羅。《玉篇》一作㲚。

裠：《玉篇》巨云切，音羣。同裙。詳裙字註。

䘱：《唐韻》與裕同。

𧚍：《說文》裘本字。

𧚎：《直音》與䙄同。

𧚏：《直音》測角切，音齪。短衣也。

𧚐：《字彙補》烏公切，音翁。衣也。又外國衣也。

𧚑：《字彙補》古伯切，音格。衣前襟也。○按卽裓字之譌。

𧚒：《博雅》𧝌也。音未詳。

裦：《類篇》房尤切，音浮。《集韻》聚也。《正字通》褎字之譌。○按裦，博毛切，美也，與褎音義各別。今从《集韻》《類篇》分見。

䘳：《集韻》居今切，音今。《廣韻》與衿同。《詩·鄭風》靑靑子衿。《王應麟·詩攷》作子䘳。

裧：《唐韻》《集韻》𠀤處占切，音襜。《禮·雜記》其輤有裧。《註》謂鼈甲邊緣。《儀禮·士昏禮》婦車亦如之，有裧。《註》裧，車裳帷，《周禮》謂之容車，與幨、襜同。互見巾部幨字、本部襜字註。又《廣韻》昌豔切，音韂。披衣也。又《集韻》吐敢切，音菼。《類篇》毳衣謂之裧。

𧚤：《集韻》遣禮切，音啓。開衣也。亦作袳。

裨：《唐韻》府移切《集韻》《韻會》賔彌切，𠀤音𤰞。《說文》接益也。《徐曰》若衣之接益也。又《韻會》與也，附也。又《廣韻》補也。《晉語》所以紀綱齊國，裨輔先君而成霸者也。又《廣韻》符支切《集韻》頻彌切，𠀤音𦜉。《正韻》裨冕。《禮·玉藻》諸侯𤣥端以祭，裨冕以朝。《荀子·富國篇》大夫裨冕。《楊倞註》天子六服，大裘爲上，其餘爲裨。裨之爲言𤰞也。又裨襦。《博雅》作襦，謂之裨襦。又輔也。《前漢·項籍傳》梁爲會稽將，籍爲裨將。《註》裨，相輔助也。又小也。《史記·衞靑傳》得右賢裨王十餘人。《註》裨王，小王也。又《孟子·荀卿列傳》於是有裨海環之。《註》裨海，小海也。又邑名。《左傳·文十六年》裨鯈魚人實逐之。《註》裨，庸邑。又姓。《通志·氏族略》鄭大夫裨諶、裨竈。又《姓苑》今宣州有裨氏。

裩：《集韻》公渾切，音昆。《類篇》同褌。

䘴：《集韻》取勇切，音𧜢。小袴也。又《揚子·方言》蔽膝，江淮之閒謂之䘴。又《集韻》諸容切，音鍾。取勇切，音喠。𠀤與衳同。詳衳字註。

裪：《唐韻》《集韻》《韻會》𠀤徒刀切，音桃。𧝃裪，衣袖也。《類篇》袖褾也。又《韻會》通陶。《左傳·昭十二年》楚子出獵，皮冠秦復陶。

䘵：《集韻》盧谷切，音鹿。《類篇》䘵𧜦，衣聲。

裫：《唐韻》烏縣切《集韻》縈絹切，𠀤音䬼。衣襟袖曲處。又《類篇》縈𤣥切，音淵。義同。

裬：《集韻》閭承切，音陵。《類篇》馬腹下帶也。

䘶：《集韻》胡南切，音含。《博雅》䘶、𧙤，袖也。又《玉篇》胡坎切，音頷。《類篇》巾擁耳也。或作𧜄。

裭：《直音》同褫。

𧚥：《篇海》音翠。衣遊縫也。又音罪。義同。

裮：《唐韻》尺良切《集韻》𧈪良切，𠀤音昌。《博雅》披裮。《玉篇》披衣不帶也。

裯：《唐韻》直由切《韻會》陳留切《正韻》徐留切，𠀤音儔。《類篇》被也。《詩·召南》抱衾與裯。《傳》襌被也。《箋》牀帳也。《韻會》漢名帳爲裯，因以爲牀帳也。又《集韻》都勞切，音刀。衣袂。《揚子·方言》汗襦，自關而西謂之袛裯。《郭註》亦呼爲掩汀也。《後漢·羊續傳》唯有布衾敝袛裯。又《廣韻》直誅切，音㕑。襌衣也。《韻會》與㡡通。

裰：《唐韻》丁括切《集韻》都括切，𠀤音掇。補裰破衣也。

𧚦：《篇海》同褋。

裱：《唐韻》方廟切，音俵。《玉篇》領巾也。《揚子·方言》帍裱謂之被巾。《郭註》婦人領巾也。又《集韻》彼小切，音表。義同。又《類篇》與褾同。詳褾字註。

䘷：《唐韻》方結切《集韻》必結切，𠀤音㢼。䘷褾，袖袂也。又《玉篇》敝衣也。

䘸：《唐韻》羊益切《集韻》夷益切，𠀤音亦。䘸縫。《揚子·方言》襜謂之䘸。《郭註》衣掖下也。又之石切，音隻。《博雅》袖也。《類篇》或作𧜥。

裲：《集韻》里養切，音兩。裲襠。詳襠字註。

裳：《唐韻》市羊切《集韻》《韻會》辰羊切《正韻》陳羊切，𠀤音常。《說文》下帬也。《釋名》下曰裳。裳，障也，所以自障蔽也。《詩·邶風》綠衣黃裳。《禮·曲禮》暑無褰裳。《揚子·方言》惜乎衣未成而轉爲裳也。《集韻》本作常。

䘹：《集韻》祖對切，音晬。單衣。《揚子·方言》覆䘹謂之襌衣。又蘇對切，音碎。義同。又《類篇》取內切，音倅。副衣也。

𧚧：《集韻》乞洽切，音恰。《篇海》本作帢。狀如弁，缺四角，魏武帝製。《魏志註》云：太祖以天下凶荒，資財乏匱，擬古皮弁，裁縑帛以爲帢，合乎𥳑易隨時之義，以色辨其貴賤，本施軍飾，非爲國容。《類篇》帢或作𧚧。

𧚨：《唐韻》《集韻》𠀤七入切，音緝。《說文》襟緣也。又《廣韻》子入切，音檝。義同。又《集韻》七接切，音妾。緶衣。又色甲切，音翣。𧙀𧚨，衣敝。

𧚩：《集韻》良脂切，音梨。《類篇》𧚩𧜂，衣敝也。

裴：《唐韻》薄回切《集韻》蒲枚切，𠀤音陪。《玉篇》長衣貌。又姓。《通志·氏族略》裴氏，嬴姓，伯益之後，秦非子之孫，封𨛬鄕，因以爲氏。六代孫陵，當周僖王之時，封爲解邑君，乃去邑從衣。又西域有裴氏。又裴回，與徘徊通。《前漢·燕刺王傳》裴回兩渠閒兮，君子獨安居。又《廣韻》符非切，音肥。卽裴，縣名。《前漢·地理志》魏郡卽裴。又《韻會》匪微切。義同。《漢書·應劭註》音非。

裵：《篇海》同裴。

裶：《唐韻》芳非切《集韻》芳微切，𠀤音霏。衣長貌。《韻會》曳衣貌。詳衯字註。又《類篇》匪微切，音飛。義同。

𧚪：《集韻》七接切，音妾。《類篇》衣衿。

裷：《唐韻》《集韻》𠀤於袁切，音鴛。《揚子·方言》襎裷謂之幭。《郭註》卽帊幞也。《韓非子·外儲說左篇》衞人有佐弋者，鳥至，因先以其裷麾之焉。又《廣韻》去阮切，音綣。《類篇》委遠切，音宛。窘遠切，音圈。義𠀤同。又讀作袞。《荀子·富國篇》天子袾裷衣冕。《楊倞註》裷與袞同。

𧚫：《唐韻》《集韻》𠀤倉甸切，音蒨。𧛸也。又《類篇》美衣也。《玉篇》亦作箐、輤。

𧚬：《唐韻》苦紅切，音空。《篇海》衣袂也。

𧚭：《唐韻》布梗切，音㑟。𧚭，急貌。又《集韻》《類篇》𠀤必幸切，音絣。義同。

䘺：《集韻》直莧切，音綻。《說文》衣縫解也。《禮·內則》綻裂紉箴請補綴。《註》或作䘺。《後漢·崔實傳》期于補䘺決壤，枝柱邪傾。又《集韻》堂練切，音電。《韻補》《古豔歌行》：兄弟兩三人，流蕩在他縣。故衣當誰補，新衣當誰䘺。又《類篇》治見切。義同。《韻會》引《說文》云本作袒，今俗作綻。

裸：〔古文〕𡑤《唐韻》郞果切《集韻》魯果切，𠀤音卵。赤體。《說文》袒也。《孟子》雖袒裼裸裎於我側。《左傳·僖二十三年》曹共公聞其騈脅，欲觀其裸。《魏志·裴松之註》襧衡爲漁陽摻撾，不易衣，吏呵之，衡乃脫衣裸身爲之。又人曰裸蟲。《晉書·五行志》裸蟲，人類，而人爲之王。又川名。《述異記》桂林東南邊海有裸川。《桓譚·新論》呈衣冠于裸川。又海上有裸人鄕。又館名。《拾遺記》靈帝初起裸遊館千閒。《韻會》作𧝹，別作倮臝儽。

裹：《唐韻》《韻會》𠀤古火切，音果。《玉篇》包也。《詩·大雅》乃裹糇糧。《莊子·大宗師》裹飯而往食之。又《宋玉·高唐賦》綠葉紫裹。《註》裹，猶房也。又《郭璞·江賦》濯穎散裹。《註》裹，謂草實也。又《說文》纏也。又《集韻》古臥切，音過。義同。又《韻會》指所包之物也。

裺：《唐韻》於檢切《集韻》衣檢切，𠀤音掩。《玉篇》緣也。《說文》裺謂之褗。又《集韻》烏含切，音菴。《揚子·方言》飮馬橐，自關而西謂之裺囊，或謂之裺篼。又《廣韻》於劒切，音俺。衣寬也。又《揚子·方言》裺謂之襦。

裻：《唐韻》冬毒切《集韻》《韻會》都毒切，𠀤音篤。衣背縫也。《禮·深衣》負繩及踝。《註》踝謂裻，與後幅相當之縫。又偏衣。《晉語》使申生伐東山，衣偏裻之衣。《註》裻在中，左右異，故曰偏。《史記·佞幸傳》顧見其裻。《註》裻，衫襦之橫者。《左思·魏都賦》襲偏裻以䜋列。又《廣韻》先篤切，音洬。新衣聲也。或作𧝴，亦作𧛔、𧞶。

䘻：《集韻》余六切，音育。《玉篇》車覆也。《篇海》車闌幔也。

𧚮：《集韻》丁聊切《篇海》音彫。短衣也。《類篇》本作𧜣。

䘼：《集韻》委遠切，音宛。《玉篇》襪也。又《類篇》袖耑屈也。又《方言·郭註》江東呼衣褾曰䘼。

𧚯：《玉篇》音受。衣也。

裼：《唐韻》先擊切《集韻》《韻會》先的切，𠀤音錫。《爾雅·釋訓》袒裼，肉袒也。《詩詁》去上衣曰裼。《玉篇》脫衣見體也。又裘單曰裼。《禮·玉藻》裘之裼也，見美也。《疏》裘上加裼衣，裼衣雖加，他服猶開，露裼衣見裼之美，以爲敬也。又他計切，音替。《詩·小雅》載衣之裼。《傳》褓也。《箋》褓，夜衣也。

製：《唐韻》《集韻》𠀤征例切，音制。《說文》裁也。《左傳·襄三十一年》子有美錦，不使人學製焉。又裘也。《左傳·定九年》晳幘而衣貍製。又《六書正譌》雨衣也。又造也。《後漢·樊準傳》上疏言大侵之禮，百官備而不製。又式也。《前漢·叔孫通傳》通儒服，漢王憎之，廼變其服，服短衣，楚製。《師古註》謂裁衣之形製。又與致同。《唐書·張易之傳》易之旣冠，頎皙美姿製。又義與著同。《杜甫詩》聲華當健筆，灑落富淸製。考證：〔《左傳·襄三十一年》雖有美錦。〕謹照原文雖改子。

裾：《唐韻》九魚切《韻會》斤於切，𠀤音居。《爾雅·釋器》衱謂之裾。《郭註》衣後裾也。《釋名》裾，倨也。倨倨然直，亦言在後常見踞也。《孔叢子·儒服》子高衣長裾，振襃袖，方屐麄翣見平原君。又《說文》衣袍也。又《玉篇》被也。又《集韻》求於切，音渠。義同。又居御切，與倨通。《前漢·趙禹傳》禹爲人廉裾。《师古註》裾，亦傲也。又《前漢·司馬相如傳》低卭夭矯裾以驕驁兮。《張揖註》裾，直項也。

䘽：《唐韻》五稽切《韻會》硏奚切，𠀤音倪。《爾雅·釋器》衣裗謂之䘽。《註》衣縷也。齊人謂之攣。或曰袿衣之飾。又《廣韻》硏啓切，音堄。《集韻》倪結切，音齧。義𠀤同。

裿：《集韻》去倚切，音綺。《博雅》襌襦謂之襜裿。又隱綺切，音倚。《類篇》裿䘦，衣貌。《玉篇》好也。考證：〔《博雅》襜襦謂之襜裿〕謹照原文襜襦改襌襦。

䘾：《唐韻》古滿切《集韻》古緩切，𠀤音管。《玉篇》袴襱也。《博雅》𧝱謂之絝，其䘾謂之袑。又《廣韻》古玩切，音貫。袴別名。又《類篇》苦緩切，音款。攏也。

褀：《集韻》渠記切，音忌。《類篇》繫也，巾也。或作𧚈。

䘿：《唐韻》衢物切《集韻》《韻會》渠勿切，𠀤音掘。《廣韻》短衣也。《玉篇》䘪䘿也。《揚子·方言》襜褕，自關而西謂之䘪䘿。《郭璞註》俗名䘿䘸。《後漢·光武紀》諸于繡镼。《註》字書無镼字，《續漢書》作䘿，諸于上加繡䘿，如今之半臂也。《類篇》或省作袦。

𧚰：《正字通》同綴。

䙀：《正字通》同綳，見《舉要》。

𧚱：《韻會》襃本字。《說文》襃本作𧚱。从衣𤓽聲。

𧚲：《說文》裂本字。从衣𠛱聲。隷从列作裂。

𧚳：《篇海》音制。作也，正也，斷也，裁衣也。○按與製字同。

䙁：《篇韻》昨干切，音殘。《博雅》褿袚，䙁褯也。

䙂：《篇海》音褈。䙂𧘿也。亦小襌也。《字彙補》作小襌。

𧚴：《直音》同襁。

褁：《字彙補》責尺切，音執。《字辨》囊也。○按與裹字音義別。

𧚵：《字彙補》津私切，音資。喪服也。

𧚶：《字彙補》牆來切，音財。𧚶衣也。疑裁字之譌。

𧚷：《字彙補》烏魁切，音𧛚。垢衣。

𧚸：《字彙補》同䙖。○按卽䙖字之譌。

𧚹：《字彙補》古文袞字，見《漢王純𥓓》。註見五畫。亦作𧚹。𧚹字中从冫口𡿨作。

𧚺：《字彙補》與褷同。

𧚻：《釋名》𧚻，襲也，覆上之言也。音未詳。

𧚼：《博雅》袖也。音未詳。

䙃：《唐韻》《集韻》𠀤徒臥切，音惰。《揚子·方言》無袂之衣謂之䙃。又《集韻》吐臥切，音唾。義同。一作𧝍。

𧛏：《篇海》子絲切《直音》音兹。《玉篇》衣袂也。

褅：《集韻》同𧝐。

䙄：《唐韻》初戢切《集韻》測入切，𠀤音㞚。《類篇》衣重緣也。又側洽切，音眨。䙄略，絜束貌。

𧛐：《集韻》乙角切，音渥。與幄通。幬也。詳幄字註。

褆：《唐韻》承紙切《集韻》上紙切，𠀤音是。《類篇》美衣服貌。《玉篇》衣服端正貌。又《廣韻》杜奚切，音啼。《說文》衣厚褆褆也。又《類篇》丈爾切，音豸。義同。

複：《唐韻》《集韻》《韻會》𠀤方六切，音福。《玉篇》重衣也。《釋名》衣服有裏曰複。又《類篇》一曰褚衣。《急就篇註》褚之以綿曰複。又《集韻》芳六切，音蝮。重也。《魏志·文帝紀·典論》余少曉持複，自謂無對，後從袁敏學，以單攻複，每爲若神。又《韻會》複道。《前漢·高帝紀》從複道上望見諸將。《註》上下有道，故謂之複。《庾信·華林園馬射賦》屬車釃酒，複道焚香。又《廣韻》扶富切，音覆。亦重複也。考證：〔《庾信·華林園射馬賦》〕謹照原文射馬賦改馬射賦。

褈：《唐韻》直容切《集韻》傳容切，𠀤重平聲。《玉篇》複也。《說文》增益也。又《類篇》厚也。又儲用切，讀去聲。繒縷也。又昌容切。同𧝎。詳𧝎字註。

褉：《唐韻》虎結切《集韻》顯結切，𠀤音䩤。褉襦也。

褊：《集韻》畢緬切，音惼。《說文》衣小也。又狹也。《孟子》齊國雖褊小。《史記·禮書》褊陋之說，入焉而嗛。又《廣韻》急也。《詩·魏風》維是褊心。又《類篇》蒲眠切，音跰。褊褼，衣貌。又叶彼忍切。《陸機詩》軌跡未及安，長轡忽已整。道遐覺日短，憂深使心褊。

䙅：《集韻》伊消切，音腰。《玉篇》䙅，襻也。《詩·魏風》要之襋之。《傳》要，䙅也。《晉書·五行志》泰始初，衣服上偏下豐，著衣者皆壓䙅。又《類篇》一笑切，音要。衣褑。或作䌁。

𧛑：《篇海》伊眞切，音因。與裀同。

𧛒：《唐韻》《集韻》𠀤他計切，音替。《類篇》補也。

𧛓：《集韻》丘虔切，音愆。與褰同。

褋：《唐韻》徒協切《集韻》《韻會》達協切，𠀤音牒。《揚子·方言》襌衣，江淮南楚之閒謂之褋，關之東謂之襌衣。《楚辭·九歌》遺余褋兮灃浦。《註》襟褋襜褕，事神所用。《潛夫論》文組綵褋，驕奢僭主。《六書正譌》別作𧝵，非。

𧛔：《唐韻》冬毒切《集韻》都毒切，𠀤音督。《說文》衣躬縫也。又《廣韻》都導切，音到。《類篇》大到切，音導。義𠀤同。《玉篇》又作𧞶，或作𧝴。《韻會》同裻。

𧛕：《集韻》莫報切，音帽。《玉篇》小兒頭衣也。《篇海》或作冒。又作帽。詳帽字註。

𧛖：《集韻》余支切，音施。同衪。又《類篇》以豉切，音易。裳下緣也。同袘。

褌：《唐韻》古渾切《集韻》《韻會》公渾切，𠀤音昆。《說文》𢃭衣。《玉篇》褻衣。《急就篇註》合襠謂之褌。《釋名》褌，貫也，貫兩脚，上繫腰中也。《前漢·司馬相如傳》相如身自著犢鼻褌，與傭保雜作。《晉書·阮籍傳》羣虱之處褌中，逃乎深縫，匿乎壞絮，自以爲吉兆也。又《本草》褌襠，解毒箭，幷女勞復。《類篇》褌一作裩。

褍：《唐韻》《集韻》𠀤多官切，音端。《說文》衣正幅也。又《廣韻》丁果切，音朶。義同。又《集韻》徒困切，音鈍。衣長也。《玉篇》作𧞖。

𧛗：《集韻》陀沒切，音凸。《博雅》褌無襠者謂之𧛗。

褎：《集韻》似救切，音岫。《說文》袂也。《詩·唐風》羔裘豹褎。《禮·玉藻》君子狐靑裘、豹褎。與袖同。詳袖字註。又《唐韻》余救切，音狖。服飾貌。《詩·邶風》褎如充耳。《傳》褎，盛服也。大夫褎然有尊盛之服，而不能稱也。《箋》言衞之諸臣，顏色褎然如見塞耳，無聞知也。又《類篇》禾黍盛貌。《詩·大雅》實種實褎。《箋》褎，枝葉長也。又《前漢·董仲舒傳》今子大夫褎然爲舉首，朕甚嘉之。《註》褎，進也，爲舉賢良之首也。

褏：《集韻》余救切，音狖。同褎。《詩》褎如充耳。或从由。又《前漢·班固敘傳》安樂褏褏，古之文學。《師古曰》褏褏，盛貌也。音狖。又《韻會》似救切，音岫。同袖。《前漢·淮南厲王傳》自褏金椎椎之。又《佞幸傳》董賢嘗與上臥起，嘗晝寢，偏藉上褏，上欲起，賢未覺，不欲動賢，廼斷褏而起。《師古註》褏，古袖字。

𧛘：《集韻》訖力切，音極。同襋。

𧛙：《正字通》襃本字。《說文》从衣，𠊻省聲。𠊻，古文保也。

𧛚：《五音集韻》烏恢切，音隈。《玉篇》垢衣也。

褐：《唐韻》胡葛切《集韻》《韻會》《正韻》何葛切，𠀤音曷。《說文》編枲韈也。又《詩·豳風》無衣無褐，何以卒歲。《註》褐，毛布也。又《潘岳·藉田賦》被褐振裾。《註》褐，麤布也。又《荀子·大略篇》衣則豎褐不完。《註》豎褐，僮豎之褐。又《左傳·哀十三年》余與褐之父睨之。《註》褐，寒賤之人也。又人名。《吳越春秋》晉令童褐請軍。又複姓。《通志·氏族略》《古今人表》有司褐拘。又有司褐扶，楚靈王大夫，見《韓子》。又《韻補》胡結切，音纈。《白居易詩》閒將酒壷出，醉回人家歇。野食或烹鮮，寓眠多擁褐。又《集韻》居曷切，音葛。同𧝶，麤衣也。《類篇》或作𧝽。考證：〔《吳越春秋》晉令童褐請年。〕謹照原文年改軍。

褑：《唐韻》王眷切《集韻》于眷切，𠀤音瑗。《玉篇》佩衿也。《爾雅·釋器》佩衿謂之褑。《註》佩玉之帶二屬。又《類篇》佩絞也。又《集韻》于元切，音袁。衣也。又于願切，遠去聲。佩袷。或作褤。

褒：《唐韻》俗襃字。

褓：《唐韻》博抱切《集韻》補抱切，𠀤音保。《玉篇》小兒衣也。《前漢·宣帝紀》曾孫雖在襁褓，猶坐收繫郡邸獄。《李奇註》褓，小兒大藉也。《孟康註》小兒被也。又通葆。《史記·魯世家》成王少在襁葆之中。《索隱》襁褓，古字少，假借用之。又通保。《封禪書》業隆于襁保。考證：〔《前漢·宣帝紀》曾孫雖在襁褓，猶坐收繫郡獄。〕謹照原文郡下增邸字。

褔：《唐韻》《集韻》𠀤敷救切，覆去聲。衣一褔。今文作副。

𧛛：《集韻》居吟切，音今。《類篇》同襟。《篇海》袍襦前袂也。

𧛜：《集韻》補孔切，音琫。《類篇》枲履也。一曰小兒皮履也。

褕：《唐韻》羊朱切《韻會》容朱切，𠀤音兪。《說文》翟羽飾衣也。又《玉篇》襜褕，直裾也。《前漢·雋不疑傳》有一男子，衣黃襜褕。《師古註》襜褕，直裾襌衣也。《張衡·四愁詩》美人贈我貂襜褕。《揚子·方言》襜褕，其短者謂之短褕。又美也。《史記·淮隂侯傳》褕衣甘食。又《玉篇》葉褕，度絹也。又《廣韻》餘昭切，音遙。褕狄，后衣。《玉篇》畫雞雉于王后之服。《柳宗元·賀冊太上皇后賀表》褕狄亦被於恩光。《註》刻雉釋服也。亦作揄。又《集韻》徒侯切，音頭。䙈褕，短袖襦。又《類篇》近身衣也。

褖：《唐韻》通貫切《集韻》《韻會》吐玩切，𠀤音彖。《玉篇》后衣也。《釋名》褖衣，褖然黑色也。《詩·邶風·綠衣箋》綠當爲褖，褖衣黑，以素紗爲裏，今反以黃爲裏，非其禮制也。《儀禮·士喪禮》褖衣。《註》黑衣裳赤緣之謂褖，褖之言緣也，所以表袍者也。《周記》作緣。又《禮·玉藻註》褖或作稅。

𧛝：《集韻》祖叢切，音騣。《類篇》同䙕。《篇海》襌衣也。

褗：《唐韻》於幰切《集韻》隱幰切，𠀤音偃。《說文》䙔領也。《揚子·方言》衱謂之褗。《爾雅註》繡刺黼文以褗領。又《玉篇》隱被也。又《廣韻》於建切，音堰。義同。

𧛞：《唐韻》戸吳切《集韻》洪孤切，𠀤音胡。《玉篇》衣䘸也。《博雅》梏謂之𧛞。《類篇》或作𧛫。

䙆：《集韻》睽桂切，音胿。《綱目集覽》馬周上議，請襴袖褾襈爲士人上服，開骻者名缺骻衫，庶人服之，卽今四䙆衫。《釋文曰》䙆，衣裾分也。

䙇：《唐韻》而緣切，音𤲬。促衣縫也。又《玉篇》褐也。又《集韻》乳兗切，音軟。《說文》衣縬也。又乃管切，音煖。《類篇》短襦也。

𧛟：《集韻》桑經切，音星。《類篇》燐光著衣貌。

𧛠：《直音》同裓。

䙈：《唐韻》戸鉤切《集韻》胡溝切，𠀤音侯。《類篇》䙈褕，小衫也。

褘：《唐韻》許歸切《集韻》《韻會》吁韋切，𠀤音暉。《玉篇》后祭服也。《禮·玉藻》王后褘衣。《釋名》王后之上服曰褘衣，畫翟雉之文于衣也。伊洛而南，雉靑質五色備曰翬，鷂翬畫鷂雉之文于衣也。又《篇海》雨非切，音韋。《類篇》與幃同，囊也。《爾雅·釋器》婦人之褘謂之縭。《註》卽今之香纓也。褘邪交落帶繫于體，因名爲褘。又《類篇》蔽膝也。《揚子·方言》蔽膝，江淮之間謂之褘，或謂之袚，自關而東謂之蔽膝。又美也。《張衡·東京賦》漢帝之德，侯其褘而。又《唐韻古音》與委通。《王應麟·詩攷》褘隋卽委蛇，出《韓詩內傳》。《漢衞尉衡方𥓓》褘隋在公。又音猗。人名。《前漢·王子侯表》安侯褘嗣。又音鞠。《禮·玉藻》再命褘衣。《註》褘讀爲鞠。

䙉：《玉篇》音旬。衣也。

褙：《集韻》補妹切，音背。同䋳。《類篇》襦也。

𧛡：《集韻》師銜切，音衫。《類篇》旌旗之斿也。

褚：《唐韻》張呂切《集韻》展呂切，𠀤音貯。裝衣也。《類篇》囊也。《前漢·南粤王趙佗傳》上褚五十衣，中褚三十衣，下褚二十衣，遺王。《師古曰》以綿裝衣曰褚。又蓄也。《左傳·襄三十年》取我衣冠而褚之。又覆棺之物。《禮·檀弓》褚幕丹質。《註》以丹幕爲褚。又《廣韻》丑呂切，音楮。《集韻》制衣也。又姓。《潛夫論》褚師氏，皆鄭姬姓也。《通志·氏族略》褚氏卽褚師氏，漢梁相褚大，元成間有褚先生少孫，𠀤以儒學稱。又《集韻》止野切，音者。衣赤也。《揚子·方言》卒謂之褚。

𧛢：《唐韻》陟侈切《集韻》展豸切，𠀤音㨖。《類篇》䘢𧛢，敝衣也。又《集韻》展几切。同𧝉。亦作䌤。

𧛣：《集韻》袈本字。《類篇》毛衣謂之𧛣裟。

𧛤：《集韻》取勇切，音喠。同衳。《玉篇》襌也。

𧛥：《直音》同褠。

𧛦：《直音》同囊。

𧛧：《類篇》敞爾切。同袳。衣開也。

𧛨：《直音》同裔。

𧛩：《字彙補》古口切，音苟。祭服也。

𧛪：《五音篇海》同𧜅。

𧛫：《篇海》同𧛞。

𧛬：《字彙補》古文裙字。註見七畫。

𧛸：《集韻》側救切，音縐。衣不伸也。

䙎：《唐韻》《集韻》𠀤戸佳切，音鞋。《博雅》袖也。又胡計切，音系。《類篇》帶也。與𧚃同。

褞：《唐韻》於粉切《集韻》委粉切，𠀤音韞。衣也。《廣韻》褞袿也。又《韻會》烏昆切，音溫。《類篇》褞，褐衣也。《晉·王沈·釋時論》袞龍出於褞褐，卿相出於匹夫。

褟：《玉篇》丁塔切，音答。衣也。

𧛹：《集韻》烏公切，音翁。《類篇》䙦𧛹，衣名。

𧛺：《集韻》𨻰尼切，音遲。衣也。

䙏：《唐韻》補各切《集韻》伯各切，𠀤音博。《類篇》短袂衫也。《潛夫論》裙䙏衣被，費繪百縑，用功十倍。《博物志》日南有野女，羣行裸袒無衣䙏。又《集韻》白各切，音泊。襌衣也。又《玉篇》婾也，約也，儉也，菲也，沾也。義同薄。

褠：《唐韻》古侯切《韻會》居侯切，𠀤音鉤。《玉篇》單衣也。《釋名》褠，襌衣之無𧛞者也。言袖夾直形如溝也。《吳志·裴松之註》呂範釋褠，著袴褶，執鞭詣闕下。《晉書·禮志》侍中車胤議，朝臣宜朱衣褠幘拜敬，太子答拜。又臂褠。《後漢·馬皇后紀》倉頭，衣綠褠，領袖正白。《註》褠，臂衣，今之臂褠。以縛左右手，于事便也。又《增韻》衣褶。

䙐：《集韻》克革切，音礊。《說文》裘裹也。一曰薄也。又《玉篇》擣也。或作𩱘。

𧛻：《集韻》昔各切，音索。《類篇》衣聲也。又色窄切，音䨛。𧛻𧛻，義同。

𧛼：《集韻》詞夜切，音謝。《類篇》吳人謂衣曰𧛼。

𧛽：《說文》於胃切。衽也。一作褽。詳褽字註。

𧛾：《唐韻》苦盍切《集韻》克盍切，𠀤音榼。𧛾襠。《類篇》婦人袍也。

褡：《唐韻》都合切《韻會》得合切，𠀤音答。被橫謂之褡。《廣韻》橫褡，小被也。又《類篇》衣敝也。

褢：《唐韻》戸乖切《韻會》乎乖切，𠀤音懷。《說文》袖也。一曰藏也。又《玉篇》胷䘳藏物也，抱也。在衣曰褢，在手曰握。又與懷通。《前漢·外戚傳》褢誠秉忠，維義是從。又猾褢，獸名。《山海經》穴居老蟄如人而彘鬛。《廣韻》一作𧞷。《類篇》或作𧙪。

褣：《唐韻》《集韻》《韻會》𠀤餘封切，音容。《玉篇》𧝎褣也。《揚子·方言》襜褕，江淮南楚謂之𧝎褣。《韻會》通容，或作童容，亦作幢容。

䙑：《集韻》倉回切，音崔。同衰。《說文》服衣，長六寸，博四寸，直心。本作衰，別作縗。互見衰、縗二字註。

𧛿：《玉篇》力狄切，音曆。急纏也。《集韻》作𧝏。

𧜀：《唐韻》《集韻》𠀤莫狄切，音覓。與幦同。車覆軨也。《類篇》髹布也。《周禮·春官·巾車》犬𧜀，鹿淺𧜀，然𧜀，豻𧜀。《正字通》又與幎通。

褤：《集韻》于元切，音袁。《篇海》同褑。

𧜁：《唐韻》所拜切《集韻》所介切，𠀤音鎩。衣削幅也。《廣韻》衣𧘪縫也。又《集韻》所例切，音㡜。義同。又師駭切，同𢄌。《類篇》，𢅭𢄌，衣破。或从衣。又《韻會》山戛切，音殺。衣縫餘也。或作𦃏。

𧜂：《集韻》霜夷切，音師。《類篇》𧚩𧜂，衣破。

褥：《唐韻》而蜀切《韻會》如欲切，𠀤音辱。氊褥。《類篇》藉也。《正韻》裀褥也。《釋名》褥，辱也，人所坐褻辱也。《詩·秦風疏》茵者，車上之褥。《後漢·王暢傳》暢常布衣皮褥。又《集韻》奴沃切，音傉。《類篇》小兒衣也。

𧜃：《篇海》承呪切，音授。衣衿。《正字通》譌字。

褦：《集韻》乃代切，音耐。褦襶。詳襶字註。

褧：《唐韻》口迥切《集韻》《韻會》犬迥切，𠀤音苘。《玉篇》衣無裏也。《詩·衞風》衣錦褧衣。《箋》襌也，尚之以襌衣，爲其衣之太著。○按《說文》曰檾也，《篇海》曰𣪺也，皆非的解，故引《玉篇》爲訓。《集韻》亦作顈。

褨：《廣韻》蘇可切《集韻》想可切，𠀤音縒。衣長貌。又《集韻》此我切，音瑳。義同。又《類篇》鋤加切，音槎。衣見裼。

𧜄：《類篇》胡南切。同䘶。又《集韻》戸感切。同𢃗。𠀤詳䘶字註。

褩：《集韻》逋潘切，音般。《類篇》衣表也，吳俗語。

褪：《韻會》吐困切，吞去聲。卸衣也。又花謝也。

褫：《唐韻》池爾切《集韻》《韻會》丈爾切，𠀤音豸。奪衣也。《易·訟卦》或錫之鞶帶，終朝三褫之。《疏》三見褫脫。又《集韻》丑豸切，音𠞄。義同。又《廣韻》衣絮編也。又演爾切，音酏。福也。又相支切，音斯。余支切，音移。義𠀤同。又《韻會》直吏切，値去聲。解也，脫也。《荀子·非相篇》極禮而褫。《註》直吏反。又《廣韻》直离切《集韻》𨻰知切，𠀤音馳。蓐衣又曰褫氊。考證：〔《荀子·非相篇》極禮而褫。《註》讀去聲。〕謹照原文讀去聲改直吏反。

褬：《集韻》寫朗切，音顙。𧚅褬，衣敝也。

𧜅：《唐韻》古喝切，音犗。衣上也。《玉篇》衣上羅也。又《集韻》居拜切，音介。上衣也。《集韻》一作𧛾。《類篇》一作𧞔。

䙒：《集韻》許六切，音畜。褚也。《左傳·襄三十年》取我衣冠而褚之。《註》褚，䙒也。《篇海》褫也，藏也。又《五音集韻》丑六切，音蓄。義同。

𧜆：《集韻》而融切，音戎。《類篇》同襛。衣厚也。

褭：《廣韻》奴鳥切《韻會》乃了切，𠀤音嫋。《說文》以組帶馬也。又《類篇》騕褭，良馬名。又《韻會》褭蹄，金名。又《集韻》爾紹切，音擾。義同。或作䮍。

褮：《唐韻》於營切《集韻》娟營切，𠀤音縈。《說文》鬼衣也。又汙莖切，音甖。義同。又元扃切，音螢。《爾雅·釋器》袕謂之褮。又《類篇》縈定切，音鎣。衣襉也。

𧜇：《集韻》於容切，音邕。《類篇》與𧝸同。又於用切，音雍。𠀤詳𧝸字註。

褯：《唐韻》《集韻》𠀤慈夜切，音藉。《玉篇》小兒衣也。又《集韻》祥亦切，音席。《類篇》袚䙁，褯也。

褰：《唐韻》去乾切《集韻》《韻會》丘虔切，𠀤音愆。《說文》袴也。《左傳·昭二十五年》公在乾侯，徵褰與襦。又搴也。《詩·鄭風》子惠思我，褰裳涉溱。《禮·曲禮》暑毋褰裳。又《司馬相如·子虛賦》襞襀褰縐。《註》褰，縮也。又《類篇》紀偃切，音湕。九件切，音蹇。義𠀤同。或作𧝱䙭𧛓。

褱：《唐韻》戸乖切《集韻》乎乖切，𠀤音懷。《廣韻》挾也，苞也，歸也。《說文》囊橐也。《六書正譌》藏挾于衣中也。又《前漢·地理志》褱山。《師古註》褱，古懷字。

𧜈：《集韻》乳勇切《篇海》而隴切，𠀤音宂。《說文》羽獵韋絝。《書·堯典》鳥獸𤮪毛。或作𧜈。又乳兗切，音軟。義同。《正字通》亦作𧝻。

𧜉：《玉篇》金倒切。義闕。

𧜊：《字彙補》力許切。姓也。

𧜋：《字彙補》何挨切，音鞋。衣袖也。○按卽䙎字。

𧜌：《字彙補》音未詳。《考古圖·寅簋銘》華虢巵𧜌。

𧜍：《篇海》與齊縗之齊同。

褵：《唐韻》呂支切《集韻》《韻會》鄰知切，𠀤音離。《玉篇》衣帶也。《類篇》引《爾雅》，婦人之褘也。《韻會》卽今香纓也。通作縭。

褶：《唐韻》徒協切《韻會》達協切，𠀤音牒。《類篇》襲也。《儀禮·士喪禮》襚者以褶。又《禮·玉藻》帛爲褶。《註》衣有表裏而無著也。《喪大記》君褶衣褶衾。《註》褶，袷也。《急就篇註》褶，謂重衣之最在上者也。其形若袍，短身而廣袖。一曰左衽之袍也。又《集韻》席入切，音習。《類篇》袴褶，騎服。《晉書·輿服志》弓弩隊各五十人，黑袴褶。又寔入切，音十。義同。又《韻經》古襲字。註見十六畫。

䙔：《唐韻》《集韻》𠀤烏侯切，音漚。小兒涎衣也。又《集韻》邕俱切，音紆。絮頭衣。又《廣韻》烏𠋫切，漚去聲。《類篇》春朱切，音樞。義𠀤同。又於口切，音毆。《揚子·方言》繄袼謂之䙔。《郭註》卽小兒㳄衣也。又委羽切，音傴。《說文》編枲衣也。或作𧞨。

褷：《集韻》山宜切，音簛。《廣韻》同襹。《類篇》襳襹，毛羽衣貌。或从徙。《韓愈詩》𤣥花著兩眼，視物隔褷䙰。《皮日休詩》袖香䙰褷風。

䙕：《唐韻》息拱切《集韻》筍勇切，𠀤音竦。《博雅》䙕褋，襌衣也。又祖叢切，音㚇。義同。又《廣韻》子冢切《類篇》足勇切，𠀤縱上聲。義同。或作椶。

𧜝：《集韻》息七切，音悉。《博雅》衸、袥，𧙞𧜝也。

褸：《唐韻》落侯切《集韻》《韻會》郞侯切，𠀤音樓。《玉篇》衣襟也。《說文》衽也。《博雅》䘯、袩、衽謂之褸。又《廣韻》力主切，音縷。《玉篇》衣壞也。《揚子·方言》南楚凡人貧，衣被醜弊，或謂之褸裂，或謂之襤褸。又紩衣謂之褸。又與縷通。《綱目集覽》藍縷、襤褸通。

𧜞：《集韻》謨官切，音瞞。《類篇》胡衣也。

𧜟：《集韻》以制切，音曳。同裔。又人名，征北㕘軍明𧜟之，宋元嘉時人。見《幽明錄》。㕘當爲參字，原作𠫯下氺。

䙖：《直音》與繃同。小兒衣也。詳繃字註。

褹：《唐韻》魚祭切《集韻》倪祭切，𠀤音蓺。《字林》複襦也。《揚子·方言》複襦謂之筩褹。又《玉篇》袂也。又女介切，音𦄌。紩布襦。又《類篇》女黠切，音痆。義同。

褺：《唐韻》徒協切，音牒。重衣也。又《玉篇》縣名。《類篇》巴郡有褺江縣。

褻：《唐韻》《集韻》《韻會》私列切《正韻》先結切，𠀤音薛。《說文》私服。《論語》紅紫不以爲褻服。《註》私居服。歐陽氏曰：从衣，中執也。《廣韻》衷衣也。又《增韻》衣破壞之餘曰褻。又穢也。《史記·石奮傳·厠牏註》呂靜曰：褻，器也，穢惡之穴也。又《正韻》與媟通，狎近也。

褼：《集韻》相然切，音僊。《類篇》褊褼，衣貌。

褽：《唐韻》於胃切《集韻》烏潰切，𠀤音猥。《玉篇》衣衽也。又薦也。《左傳·哀十一年》寘之新篋，褽之以元纁。

䙗：《篇海》同𧝐。

褾：《唐韻》方小切《集韻》《韻會》俾小切，𠀤音㟽。《類篇》褾，袖端也。《增韻》卷裘飾也。又《集韻》𤰞妙切，標去聲。《玉篇》衣袂也。《類篇》或作𧘡、裱。

𧜠：《唐韻》所律切《集韻》朔律切，𠀤音率。裾𧜠，短衣。

𧜡：《篇海》苦盍切，音磕。𧜡襠，前後兩當衣也。《唐書·車服志》鼓吹披工加白練𧜡襠。《陸龜蒙詩》纏肩繞脰，𧜡合眩旋。○按音義與𧛾同。《正字通》謂俗𧞔字，非。

褿：《唐韻》昨勞切《集韻》財勞切，𠀤音曹。《廣韻》帬也。又《類篇》衣失浣也。又慈焦切，音樵。袒也。一曰衣齊好。又《集韻》臧曹切，音遭。《博雅》褿袚，褯也。又倉刀切，操平聲。《說文》帴也。《玉篇》衽也。或作㡟。

襀：《集韻》資昔切，音積。《玉篇》襞襀。《類篇》衣閒踧也。《司馬相如·子虛賦》襞襀褰縐。《註》襞襀，𥳑齰也。《篇海》卽今之裙褶也。

襁：《唐韻》居兩切《集韻》舉兩切，𠀤音鏹。《玉篇》襁褓，負兒衣也。《論語》則四方之民，襁負其子而至矣。《何晏註》負者以器曰襁。《疏》《博物志》云：襁織縷爲之，廣八寸，長丈二，以約小兒於背。《前漢·宣帝紀》曾孫雖在襁褓，猶坐收繫郡邸獄。《李奇註》襁，絡也，以繒布爲之，絡負小兒。《師古註》卽今小兒繃也。《六書正譌》通作繦，非。襁字从強作。

𧜢：《篇海》且勇切，悤上聲。同𧛤。《正字通》俗字。

𧜣：《唐韻》都了切《集韻》丁了切，𠀤音𢁕。《說文》短衣也。《春秋傳》曰：有空𧜣。又都聊切，音彫。義同。

𧜤：《集韻》煙奚切，音鷖。《類篇》𧜤袼，㳄衣。

襂：《集韻》《韻會》𠀤疏簪切，音森。襂襹，衣裳毛羽垂貌。《揚雄·甘泉賦》䙰虖襂襹。《木華·海賦》被羽翮之襂襹。又師銜切，音衫。《說文》本作縿，旌旗之斿也。《儀禮·旣夕註》中帶若今之褌襂。《後漢·輿服志》諸古麗圭襂閨綠加上之服，禁絕之。《註》《司馬相如·大人賦》重旬始以爲襂。註：葆下旒也，則襂之容如旌旒也。《類篇》或作襳、𧛡。垂旬始以爲幓。

䙘：《唐韻》創舉切《集韻》創所切，𠀤音楚。《埤蒼》鮮也。《類篇》美好貌。又《廣韻》子六切，音蹙。好衣也。《類篇》衣鮮明貌。又《集韻》七六切，音𧐶。義同。

𧜥：《集韻》之石切，音隻。《篇海》䘸，袖也。一作䘸。䘸字从巾从夜作。

襃：《唐韻》《集韻》《韻會》《正韻》𠀤博毛切，報平聲。《玉篇》揚美也。《類篇》獎飾也。《公羊傳·隱元年》曷爲稱字，襃之也。《白虎通》人臣之義，莫不欲襃大其君，掩惡揚善也。又襃明，長襦也。《揚子·方言》襃明謂之袍。又大裾也。《前漢·雋不疑傳》襃衣博帶。又襃中，縣名。《晉書·地理志》屬漢中郡。又襃斜，谷名。《班固·西都賦》右界襃斜，隴首之險。《註》《梁州記》曰：萬石城，泝漢上七里，有襃斜谷，南口曰襃，北口曰斜。又姓。《通志·氏族略》襃氏，姒姓之國，禹之後也，今興元府襃城是其地。又音報。《周禮·春官·太祝》辨九𢱭，八曰襃𢱭。《註》鄭司農云：襃拜，今時持節拜是也。又《集韻》蒲侯切，音抔。聚也。又《韻補》襃美之襃亦叶音抔。《歐陽修銘》中充實，外譽優。見於言，帝所襃。《說文》作𧛙，俗作褒。《類篇》亦作𧝾。《集韻》或作𧜪，通作裒。

𧜦：《篇海》蘇谷切，音速。祿𧜦，衣聲也。

䙙：《字彙》音池。衣也。《直音》作𥛹。○按卽𧛺字。

𧜧：《唐韻》《集韻》𠀤丑江切，音憃。短敝衣。又《類篇》株江切，音樁。義同。

襄：〔古文〕𡣿𠆝𧞜《唐韻》《正韻》息良切《集韻》《韻會》思將切，𠀤音湘。《說文》漢令：解衣而耕謂之襄。又上也。《書·堯典》懷山襄陵。《註》包山上陵也。又《臯陶謨》思曰：贊贊襄哉。《疏》謂贊奏上古行事而言之也。又除也。《詩·鄘風》牆有茨，不可襄也。又成也。《左傳·定十五年》葬定公，雨，不克襄事，禮也。又駕也。《詩·鄭風》兩服上襄。《註》上駕，馬之最良者也。又《小雅》跂彼織女，終日七襄。《箋》駕，謂更其肆也。從旦至暮七辰，辰一移，謂之七襄。又《史記·諡法解》辟地有德曰襄，甲冑有勞曰襄。又地名。《史記·高祖功臣侯表》襄平。《索隱曰》屬臨淮。《後漢·郡國志》上黨郡襄垣。又《廣韻》州名，本楚之西津，魏置襄陽郡，西魏攺襄州，因水立名。《韻會》宋升襄陽府。又姓。《後漢·襄楷傳註》《風俗通》曰：襄姓，楚大夫襄老之後。《說文》作𧞻。又𦦶、𦦬。

𧜨：《集韻》符容切，音逢。萯山神。《類篇》作縫。又《柳宗元·答元公瑾論仕進書》逢掖之列。《註》逢，潘本作𧜨，以鍼紩衣也。

𧜩：《集韻》謨蓬切，音蒙。《類篇》𧞔襠衣也。

𧜪：《集韻》同襃。

𧜫：《集韻》表古作𧜫。註見三畫。《類篇》作𪊬。

𧜬：《篇海》他計切，音替。𧜬裂，手取也。又補也。○按卽𧛒字之譌。

𧜭：《篇海類編》同䙱。

𧜮：《直音》同襊。

䙚：《直音》同褭。

𧜯：《直音》同褒。○按卽𧛙字之譌。

𧜰：《字彙補》方六切，音福。絮衣也。

𧜱：《字彙補》七醉切，音翠。衣游縫也。○按卽襊字之譌。

𧜲：《字彙補》湯過切，音唾。無袂衣也。

䙛：《字彙補》同袞。

𧜳：音未詳。《梁𥳑文帝詩》納花承襵𧜳。

襆：《集韻》博木切，音卜。《類篇》裳削幅謂之𦄾。或从衣。又逢玉切。同幞。帕也。別詳糸部巾部。

襈：《唐韻》士戀切《集韻》雛戀切，𠀤音饌。《類篇》緣也。《釋名》襈，撰也。靑絳爲之緣也。又《集韻》雛免切，音撰。義同。又《廣韻》渠眷切，音倦。重繒也。

𧝂：《唐韻》胡箇切《韻會》何佐切，𠀤音賀。䘸袖也。《玉篇》同袔。

𧝃：《唐韻》《集韻》𠀤古穴切，音玦。《揚子·方言》裪𧝃謂之袖。或从夬作袂。

𧝄：《集韻》汝朱切，音儒。同襦。詳襦字註。

䙞：《篇海》都騰切，音登。毛帶也。《酉陽雜俎》晉時有徐景，于宣陽門外得一錦麝䙞。

襉：《唐韻》古莧切《集韻》居莧切，𠀤音㵎。襉裙。《類篇》裙幅相襵也。又《玉篇》暈衣。又賈限切，音𥳑。義同。或作𧟉。

𧝅：《正字通》同毾。

襊：《唐韻》麤最切《集韻》取外切，𠀤音𨅎。衣游縫也。《劉孝標·樂府》裲襠雙心共一袜，袙腹兩邊作八襊。又《韻會》麤括切，音撮。《類篇》緇布冠謂之襊。又《玉篇》衣領也。《直音》亦作𧜮。

𧝆：《篇海》他計切，音替。補𧝆也。

襋：《唐韻》紀力切《集韻》訖力切，𠀤音殛。《說文》衣領也。《詩·魏風》要之襋之。《博雅》襋、衱謂之褗。又《玉篇》衣衿也。或作𧛘。

𧝇：《玉篇》芳未切，音費。服也。

𧝈：《集韻》子小切，音剿。《類篇》拭也。

𧝉：《集韻》展几切，音黹。《說文》紩衣也。亦作𧛢、䌤。

𧝊：《篇海》賞職切，音識。裝𧝊也。《直音》亦作𧙢。

䙟：《唐韻》雨非切《集韻》于非切，𠀤音圍。《說文》重衣貌。又羽鬼切，音偉。義同。《集韻》或作𧝖。《類篇》亦作𧝕。

襌：《唐韻》《集韻》《韻會》𠀤多寒切，音單。《說文》衣不重也。《禮·玉藻》襌爲絅。《註》有衣裳而無裏。《揚子·方言》汗襦，或謂之襌襦。《前漢·江充傳》初，充召見犬臺宮，衣紗縠襌衣。《師古註》襌衣制若今之朝服中襌也。《集韻》作單。

𧝋：《唐韻》杜回切《集韻》徒回切，𠀤音頹。棺覆也。又《類篇》都回切，音堆。義同。或从木作橔。

襍：《集韻》同雜。《說文》五彩相合也。又《類篇》集也。別詳隹部。

襎：《唐韻》附袁切《集韻》符袁切，𠀤音煩。《玉篇》襎裷。詳裷字註。又孚袁切，音翻。義同。又《類篇》補過切，音播。長袂也。

𧝌：《集韻》待朗切，音蕩。《博雅》飾也。或作襐。

襏：《唐韻》《集韻》𠀤北末切，音撥。襏襫，蓑雨衣也。《管子·小匡篇》身服襏襫。《註》襏襫，謂麤堅之衣，可以任苦著者也。又《通俗文》三尺衣也。《唐·劉禹錫·高陵令劉君德政𥓓》烝徒讙呼，奪襏而舞。又《國語補音》襏蠻，𡗝服也。同袚。考證：〔《管子·中匡篇》身服襏襫。〕謹照原文中匡改小匡。〔又《國語註》襏蠻，𡗝服也。同袚。〕謹按二語出國語補音，註字改補音。

䙠：《集韻》居月切，音厥。《類篇》揭衣渡也。又其月切，音掘。短衣。

𧝍：《集韻》吐臥切，音唾。《玉篇》同䙃。

𧝎：《集韻》昌容切，音衝。《博雅》𧝎褣，襜褕也。《揚子·方言》襜褕，江淮南楚謂之𧝎褣。又常容切，音鱅。義同。又傳容切。同褈。詳褈字註。又傳江切，音幢。《類篇》衣也。

襐：《唐韻》徐兩切《集韻》似兩切，𠀤音象。《說文》飾也。《類篇》未笄冠者之首飾也。《急就篇註》襐飾刻畫無等雙。《註》襐飾，服飾也。《前漢·王后傳》莽建世子襐飾。《師古註》首飾在兩耳後，刻鏤爲之。《唐書·曹確傳》舞者數百，皆珠翠襐飾，刻畫魚龍衣服。又《集韻》待朗切，音蕩。與𧝌同。襐字从𧰼作，部外十二画。

𧝏：《集韻》狼狄切，音曆。《類篇》急纏也。《篇海》纏裹也。《唐韻》作𧙉。《集韻》或作𧙦。《類篇》亦作𧘫。𧛿同𧝏。又𧙵。

䙡：《唐韻》《集韻》《韻會》𠀤丘愧切，音䯣。紐也。《增韻》衣系也。又丘畏切，音𥽂。義同。又《集韻》黃外切，音會。同繢。《類篇》會五采繡也。《廣韻》俗作𧝷。《正字通》通作韢。

襑：《唐韻》徐林切《韻會》徐心切，𠀤音尋。《說文》衣博大也。又《廣韻》他感切，音嗿。義同。

𧝐：《集韻》他計切，音替。《說文》緥也。引《詩》：載衣之𧝐。○按《詩·小雅》本作裼。《類篇》又作褅。

䙢：《唐韻》《集韻》𠀤子孕切，音甑。汗濡也。《揚子·方言》汗襦，江淮南楚之閒謂之䙢。又《集韻》慈陵切，音繒。又徂綾切，音層。義𠀤同。又《類篇》子鄧切，增去聲。複也。

𧝑：《唐韻》陟扇切，音𩥇。《說文》丹縠衣。《廣韻》《周禮》：王后之六服，其一曰𧝑衣。《韻會》引《詩箋》作展衣，后妃服之次也。又《集韻》知輦切，音展。義同。通作襢。詳襢字註。

𧝒：《唐韻》戸盲切《集韻》胡盲切，𠀤音橫。《字林》𧝒褡，小被也。

襒：《唐韻》《集韻》𠀤蒲結切，音蹩。襒衣。又《類篇》匹滅切，音潎。衣貌。又《史記·孟荀列傳》騶子重於齊趙，平原君側行襒席。《註》襒，拂也。謂側行而衣，襒席爲敬，不敢正坐當賔主之禮也。

襓：《唐韻》《集韻》𠀤如招切，音饒。《玉篇》劒衣。《博雅》衭襓，劒衣也。《禮·少儀》劒則啟櫝蓋襲之，加夫襓與劒焉。又《類篇》人要切，饒去聲。義同。

𧝓：禫本字。○按諸字書俱从示。《說文》𧝓，除服祭名，从示覃聲。《正字通》收入衣部，非，宜从《字彙》歸示部。

𧝔：《唐韻》强魚切《集韻》求於切，𠀤音渠。《類篇》繫也。《篇海》繫𧝔也。

𧝕：《唐韻》雨非切，音圍。《玉篇》裹也。《類篇》與䙟同。

𧝖：《集韻》于非切，音韋。同䙟。

䙣：《集韻》悉盍切，音㒎。《類篇》䙣𧙀，衣敝。《直音》作𧙀、𧞁。

𧝗：《集韻》都昆切，音敦。《類篇》衣褚。

𧝘：《集韻》薄報切，音暴。《類篇》衣前襟。一曰褱也。又《篇海》今朝服垂衣。與袌同。亦作𧞯。

𧝙：《字彙補》知呂切，音貯。裝衣也。

𧝚：《篇韻》徒協切，音褋。《字彙補》重衣。

𧝛：《字彙補》與傀同，見《耳目資》。亦作𤪿。𤪿字原作瑰下衣。

𧝜：音未詳。《方言·郭註》小袴，今𧝜袴也。

𧝱：《集韻》丘虔切，音愆。同褰。

襖：《唐韻》《集韻》《韻會》𠀤烏皓切，音懊。《玉篇》袍襖也。《韓愈詩》破襖請來綻。

襗：《唐韻》徒落切《集韻》達各切，𠀤音鐸。《說文》絝也。又《韻會》直袼切，音宅。義同。《詩·秦風》與子同襗。《箋》襗，褻衣近污垢。又《廣韻》羊益切，音奕。《博雅》長襦也。《周禮·春官註》巾絮寢衣袍襗之屬。

𧝲：《篇海》居御切《玉篇》音據。衣也。

襘：《唐韻》《集韻》𠀤古外切，音儈。《說文》帶所結也。《左傳·昭十一年》衣有襘。《註》襘，領會也。又《類篇》黃外切，音會。衣緩帶。

𧝳：《集韻》下革切，音覈。《類篇》衣領中骨也。或作繳。

襙：《玉篇》千到切《直音》音糙。衣也。

𧝴：《唐韻》冬毒切《集韻》都毒切，𠀤音篤。衣背縫也。

襚：《唐韻》《集韻》《韻會》𠀤徐醉切，音遂。《說文》衣死人也。《白虎通》襚之爲言遺也。《禮·少儀》敵者曰襚。《疏》襚者，以衣送死人之稱，禮以衣送敵者死曰襚。襚者，遂彼生時之意也。《周禮·天官》荒喪受其含襚幣玉之事。又《西京雜記》趙飛燕女弟遺書曰：謹上襚三十五條，以陳踴躍之心。按此則襚不獨助死之禮。《集韻》或作𧞸。

䙤：《集韻》都果切，音朶。《類篇》大衣也。又《玉篇》好也。

𧝵：《說文》與褋同。詳褋字註。

𧝶：《集韻》居曷切，音葛。《篇海》麤衣也。本作褐。

襛：《唐韻》女容切《集韻》《韻會》尼容切，𠀤音醲。《說文》衣厚也。《詩·召南》何彼襛矣。《傳》襛，猶戎戎也。又《集韻》如容切，音縙。而融切，音戎。義𠀤同。《類篇》或作𧜆。《干祿字書》正作襛，俗作穠。《六書正譌》俗作檂，非。

襜：《唐韻》《集韻》處占切《韻會》蚩占切，𠀤音幨。《爾雅·釋器》衣蔽前謂之襜。《詩·小雅》終朝采藍，不盈一襜。《戰國策》百姓理襜蔽。又《前漢·雋不疑傳註》襜褕，直裾襌衣也。詳褕字註。又《博雅》襌襦謂之襜裿。又《揚子·方言》襜謂之䘸。《郭註》衣掖下也。又帷也。《後漢·劉盆子傳》乗鮮車大馬，乗屛泥，絳襜絡。《註》車上施帷以屛蔽者，交絡之以爲飾。又整貌。《論語》衣前後襜如也。《說苑》子路盛服而見孔子，子曰：由是襜襜者何也。又搖動貌。《司馬相如·長門賦》舉帷幄之襜襜。《柳宗元·祭從兄文》垂帷襜襜。又《廣韻》昌豔切，音韂。義同。又《集韻》都甘切，音儋。《史記·李牧傳》滅襜襤。《如淳曰》在代地。《玉篇》一作襝、裧。《類篇》又作衻。考證：〔《博雅》襜襦謂之襜裿〕謹照原文襜襦改襌襦。

襝：《類篇》同襜。註見襜。又《集韻》離鹽切，音廉。襝襜，衣垂貌。

䙥：《集韻》郞丁切，音靈。同𧟙。

𧝷：《集韻》丘畏切。同。《廣韻》俗字。

襞：《唐韻》《韻會》𠀤必益切，音璧。《說文》韏衣也。《徐鉉曰》革中辨也，衣襞積如辨也。《前漢·司馬相如傳》襞積褰縐。《師古曰》襞積，卽今之帬褶。《揚雄·反騷》芳酷烈而莫聞兮，不如襞而幽之離房。《註》襞，𤴁衣也。考證：〔《揚雄·反騷》芳酷烈而莫聞今，不如襞而幽之離房。〕謹照原文今改兮。

𧝸：《集韻》於容切，音邕。《類篇》襪袎也。吳俗語。又於用切。讀去聲，義同。或作𧜇。

襟：《唐韻》《韻會》𠀤居吟切，音金。《說文》交衽也。《廣韻》袍襦前袂也。《爾雅·釋器》衣眥謂之襟。《屈原·離騷》霑余襟之浪浪。《釋名》襟，禁也，交于前所以禁禦風寒也。亦作衿。《類篇》又作𧛛。《玉篇》又作䘳。

𧝹：《廣韻》《集韻》𠀤同裸。《前漢·高五王傳》或白晝使𧝹伏。《師古曰》𧝹者，露形體也。詳裸字註。通作果。俗作躶。

襠：《唐韻》《集韻》《韻會》𠀤都郞切，音當。《類篇》裲襠，衣名。《釋名》其一當胷，其一當背也。《西京雜記》趙飛燕女弟遺飛燕金錯繡襠。又《玉篇》袴襠也。《前漢·外戚傳·窮袴註》卽今緄襠袴也。《阮藉·大人先生論》行不敢離縫際，動不敢出褌襠。又𧜡襠。詳𧜡字註。

襡：《唐韻》市玉切《集韻》《韻會》殊玉切，𠀤音蜀。《博雅》長襦也。《晉書音義》襡，連要衣也。《夏統傳》妓女之徒，服袿襡，炫金翠。又《集韻》徒口切，音鋀。《說文》短衣也。又竹角切，音卓。義同。又當口切，音斗。《博雅》袖也。又《廣韻》徒谷切，音獨。韜藏也。《禮·內則》斂簟而襡之。《註》襡，韜也。或作䙱。《韻會》亦作襩。又𧜭。

𧝺：《說文》籀文袤字。《類篇》作𧞉。

襢：《唐韻》徒旱切《集韻》蕩旱切，𠀤同袒。《說文》裼也。《詩·鄭風》襢裼暴虎。《傳》襢裼，肉袒也。又《廣韻》知演切《韻會》知輦切，𠀤音展。《禮·喪大記》設牀襢策。《註》袒簀也。《又》君爲廬宮之大夫士襢之。《註》襢，袒也，謂不障也。又陟扇切，音𩥇。《禮·玉藻》一命襢衣。《釋名》襢衣，襢，坦也，坦然正白，無文采也。與𧝑同。詳𧝑字註。又《類篇》時戰切，音膳。去上服也。又諸延切。同旃。旗曲柄也。又澄延切，音纏。𧘑襢，褌也。

𧝻：《正字通》《說文》𤮪，羽獵韋絝。重文作𧞚。○按《集韻》作𧜈。詳𧜈字註。又𧞚。

𧝼：《正字通》同𢅚。○按《隋書》以藻爲領褾。無刀旁。

𧝽：《集韻》何葛切，音曷。與褐同。《類篇》褐或从歇。

𧝾：《類篇》博毛切。同襃。

𧝿：《字彙補》與襁同。《焦贛·易林》𧝿褓孩孤，冠帶成家。

𧞀：《直音》音樹。豎使布襦。○按卽𧞫字之譌。

𧞁：《直音》同䙣。

𧞂：《字彙補》同襄。見《漢孔宙𥓓》。

𧞍：《唐韻》《集韻》𠀤女黠切，音痆。奴人衣。

𧞎：《集韻》於靳切，音㒚。同㡥。《類篇》裹也，韏也。

𧞏：《集韻》羊諸切，音歟。《類篇》衣揚舉貌。

𧞐：《集韻》竹角切，音卓。《類篇》長衣。《說文》衣至地也。又《博雅》補也。又都木切，音縠。義同。或作𧞗。《篇海》一作𧞮。

𧞑：《玉篇》莫紅切，音蒙。衣也。

𧞒：《集韻》胡谷切，音斛。《類篇》𧞒𧞒，衣聲。

䙦：《集韻》謨蓬切，音蒙。《類篇》𧜡襠衣也。

襣：《唐韻》《集韻》𠀤毗至切，音鼻。《類篇》㡓也。《揚子·方言》無𧙥之袴謂之襣。《郭註》袴無踦者，卽今犢鼻褌。《玉篇》犢鼻以全三尺布作，形如牛鼻，相如所著也。

襤：《唐韻》魯甘切《集韻》《韻會》盧甘切，𠀤音藍。《說文》裯謂之襤。《揚子·方言》無緣之衣謂之襤。又襤褸，綴結也。詳褸字註。又襂襤，地名。詳襂字註。《韻會》或作繿，通作藍。

䙧：《集韻》許云切，音熏。《類篇》淺絳也。《篇海》三染絳也。或作纁。

𧞓：《唐韻》同𪗋。

𧞔：《集韻》居拜切，音介。《類篇》上衣也。《篇海》與𧜅同。

襥：《正字通》同襆。

襦：《唐韻》人朱切《集韻》《韻會》汝朱切，𠀤音儒。《說文》短衣也。《釋名》襦，耎也，言溫耎也。《急就篇註》短而施要曰襦。《禮·內則》衣不帛襦袴。又《釋名》單襦如襦而無絮也。又要襦，形如襦，其要上翹下齊要也。又《揚子·方言》汗襦，自關而東謂之甲襦，𨻰魏宋楚之閒謂之襂襦。又《西京雜記》漢帝送死皆珠襦玉匣。又《周禮·夏官》蜡則作羅襦。又《韻會》或作𧝄。《晉書·劉弘傳》持更者羸疾無𧝄給韋袍複帽。

襧：《正字通》𧝉字之譌。

𧞕：《集韻》力協切，音㼲。《類篇》衣相著也。又《篇海》力涉切，音獵。義同。

𧞖：《集韻》多官切，音耑。同褍。

𧞗：《類篇》多木切。衣至地。《集韻》同𧞐。

𧞘：《玉篇》音遲。又音知。《直音》同䙙。

𧞙：《直音》音甄。衣相著。○按卽𧞕字之譌。

𧞚：《古音叢目》與氄同。詳毛部氄字註。

𧞛：《字彙補》子六切，音蹙。好衣貌。

𧞜：《字彙補》古文襄字。註見十一畫。

𧞝：《字彙補》才夜切，音藉。小兒衣帶。

䙨：《字彙補》古火切，音果。包也。

𧞞：《字彙補》匣東切，音雄。强也。

𧞟：《字彙補》同襜。

襩：《唐韻》市玉切，音屬。同𧜭。又《集韻》神蜀切，音贖。長襦。又徒谷切，音牘。韜也。《類篇》作襩。

𧞧：《玉篇》《廣韻》𠀤古文表字。註見三畫。又《篇海》音袍。長襦。又《通志·六書略》薄報切。義與𪊬同，非。

襪：《唐韻》望發切《集韻》勿發切，𠀤音韈。《類篇》足衣。《釋名》襪，末也，在脚末也。《飛燕外傳》衣故短繡裙、小袖、李文襪。《曹植·洛神賦》凌波微步，羅襪生塵。《干祿字書》本作韈，通作襪，別見革部。

𧞨：《集韻》烏侯切，音歐。同䙔。《類篇》涎衣也。《正字通》俗䙔字。

䙪：《類篇》普患切。同襻。《直音》又作𧘋𧘒。

𧞩：《唐韻》子結切，音節。小衣也。

襫：《唐韻》《集韻》《韻會》𠀤施隻切，音釋。襏襫，雨衣。詳襏字註。

襬：《唐韻》彼爲切《集韻》班糜切，𠀤音陂。《急就篇註》帬，卽裳也，一名帔，一曰襬。《揚子·方言》帬，自關而東或謂之襬。又披義切，同帔。《篇海》一作𧟍。

襭：《唐韻》胡結切《集韻》《韻會》奚結切，𠀤音纈。《玉篇》袵也，以衣袵扱物也。《爾雅·釋器》扱袵謂之襭。《註》扱衣上袵於帶。《詩·周南》薄言襭之。

𧞪：《集韻》力盍切，音臘。《類篇》𧞪䙣，衣敝。又力涉切，音𢀂。衣貌。

𧞫：《類篇》同裋。詳裋字註。

襮：〔古文〕𧟊《唐韻》布各切《集韻》《韻會》廹各切，𠀤音博。《爾雅·釋器》黼領謂之襮。《詩·唐風》素衣朱襮。《傳》襮，領也。諸侯繡黼丹朱中衣。《孫炎曰》刺繡黼文以偃領也。《晉書·輿服志》皇太子五時朝服，朱衣絳紗襮皁緣。又《班固·幽通賦》張修襮而內迫。《註》襮，表也。《唐書·李晟傳》將務持重，豈宜自表襮。又《類篇》逋沃切，音犦。義同。《韻會》本作𧟊。

𧞬：《正字通》同襳。

𧞭：《集韻》盧回切，音雷。《篇海》劒飾。

𧞮：《集韻》竹角切，音斲。《類篇》同𧞐。

𧞯：《集韻》薄報切，音暴。衣前襟。一曰懷也，與袍𧝘同。○按《集韻》《類篇》𧞧同表，𧞯同𧝘，二字音義各別，《六書略》合爲一，非。今从《集韻》《類篇》分載。

𧞰：《篇海》子六切，音蹙。好衣鮮明也。《玉篇》作䙯。與䙘同。

𧞱：《直音》同表。

𧞲：《直音》同襫。

𧞶：《集韻》都毒切，音篤。《廣韻》同𧝴。又《揚子·方言》繞䋸謂之𧞶裺。《郭註》衣督脊也。

襯：《唐韻》《集韻》𠀤初覲切，音櫬。近身衣也。《禮·雜記註》取名于襯，襯近尸也。又施與亦曰襯。《齊諧記》蔣潛以通天犀纛上晉武陵王晞，晞甍，以襯衆僧。

𧞷：《類篇》乎乖切。與褢同。《篇海》俗褱字。

𧞸：《集韻》夷隹切，音惟。衣也。又《類篇》徐醉切，同襚。

襰：《集韻》洛駭切，音攋。與𢅭同。《類篇》𢅭𢄌，衣破。或从衣。又《篇海》墮壞也。《元結詩》祠之襰兮渺何年。又《玉篇》落蓋切。讀去聲，義同。

襱：《唐韻》盧紅切《集韻》盧東切，𠀤音籠。《說文》絝踦也。《揚子·方言》袴謂之襱。《急就篇註》袴之兩股曰襱。又《廣韻》力孔切，音攏。《類篇》柱勇切，音重。義𠀤同。又《集韻》良用切，音贚。襱緟，衣寬貌。或作𧙥。

襲：〔古文〕㦻𧟛褶《唐韻》《正韻》似入切《集韻》《韻會》席入切，𠀤音習。《玉篇》重衣也。《禮·玉藻》裘之裼也，見美也。服之襲也，充美也。又《樂記》周還裼襲，禮之文也。又《通鑑》趙烈侯賜公仲連衣二襲。《註》上下皆具曰襲。又《說文》左袵袍也。又服也。《司馬相如·上林賦》襲朝服。又合也。《周語》朕夢協于朕卜，襲于休祥，戎商必克。又因也。《禮·曲禮》卜筮不相襲。又重也。《左傳·哀十年》卜不襲吉。又入也。《晉語》大國道小國襲焉曰服，小國敖大國襲焉曰誅。又受也。《左傳·昭二十八年》故襲天祿，子孫受之。又掩其不備也。《左傳·莊二十九年》凡師有鐘鼓曰伐，無曰侵，輕曰襲。又雜襲，雜沓也。《前漢·蒯通傳》魚鱗雜襲，飄至風起。又姓。《通志·氏族略》晉有隱士襲元之。《南史》有襲蔿。《玉篇》籀文作𧟟。《篇海》又作𧟛。

𧞹：《集韻》都木切，音豰。𧞹𧞺，衣聲。又《篇海》都毒切，音篤。義同。

𧞺：《集韻》蘇谷切，音速。𧞹𧞺。詳𧞹字註。又《類篇》新衣貌。

𧞻：《類篇》篆文襄字。

襳：《唐韻》息廉切《集韻》《韻會》思廉切，𠀤音銛。《類篇》小襦也。又帶也。《前漢·司馬相如傳》蜚襳垂髾。《師古註》襳袿，衣之長帶也。又師炎切。襳襹，毛羽衣貌。又《廣韻》所今切，音森。義同。又《類篇》師銜切。同襂，旌旗之斿也。《韻會》作𧞬。○按《集韻》又作子列切，訓小衣，似卽𧞩字之譌。

𧟃：《集韻》元圭切，音攜。《類篇》一幅巾也。

䙬：《唐韻》鷖逬切，音嫈。《文字集略》襉錯綵。《郭璞·江賦》䙬似蘭紅。又《玉篇》裙襉也。又《集韻》於孟切，音瀴。義同。又於莖切，音罌。亦閒采也。

䙭：《唐韻》去乾切，音愆。《揚子·方言》袴，齊魯之閒謂之䙭。又《集韻》九件切，音蹇。義同。或省作褰。詳褰字註。

襴：《集韻》郞干切，音闌。《類篇》衣與裳連曰襴。《玉篇》衫也。《綱目集覽》馬周以三代布深衣，因于其下著襴及裾，名曰襴衫，以爲上士之服。又與幱通。

𧟄：《字彙補》《金石錄·太公𥓓》引《周志》曰：文王夢天帝服元𧟄，以立于令狐之津。趙明誠曰：𧟄字字書所無。蓋从衣，不从示也。

𧟅：《類篇》魯孔切，音攏。袴之兩股曰襱。襱或从賣。又柱勇切，音重。義同。又殊玉切。同櫝。《集韻》作𧟎。

襵：《唐韻》之涉切《集韻》質涉切，𠀤音讋。《博雅》詘也。《類篇》謂衣襞積。《梁𥳑文帝詩》熨斗成裙襵。又陟涉切。與㡇同。領耑也。

𧟈：《字彙》同褾。《篇海》袖端𧟈𧟈也。

䙮：《集韻》求患切，音䟒。《類篇》衣䙎。或作䌯。

䙯：《玉篇》子六切，音蹙。好也，鮮明也。

襶：《集韻》丁代切，音戴。《類篇》褦襶，不曉事。《篇海》謂當暑人樂袒裸，而固盛服請見也。《魏程曉詩》今世褦襶子，觸熱到人家。

𧟉：《集韻》賈限切，音瞯。與襉同。詳襉字註。

𧟊：《集韻》襮本字。《字彙補》古襮字。註見十五畫。又《類篇》逋玉切。黼衿也。

襸：《唐韻》《集韻》𠀤則旰切，音贊。衣好貌。《類篇》鮮衣謂之襸。《玉篇》襸，好也，姸也。亦作㜺。

襹：《唐韻》所宜切《集韻》《韻會》山宜切，𠀤音簛。襳襹，毛羽衣貌。《張衡·西京賦》被毛羽之襳襹。又襂襹。詳襂字註。又上聲，所綺切，音躧。去聲，所寄切，音屣。義𠀤同。

襺：《唐韻》古典切《集韻》《韻會》吉典切，𠀤音繭。《說文》袍衣也。《類篇》以絮曰襺，以縕曰袍。《廣韻》纊著衣也。《禮·玉藻》纊爲襺，縕爲袍。《爾雅·釋言》袍襺也。《註》左傳曰：重襺衣裘。《韻會》通作繭。

襻：《唐韻》《集韻》《韻會》𠀤普患切，扳去聲。《類篇》衣系曰襻。《庾信·鏡賦》裠斜假襻。《劉孝標詩》襻帶雖安不忍縫，開孔裁穿猶未達。《韓愈詩》男寒澀詩書，妻瘦剩腰襻。《類篇》或作䙪，亦作𧘬。

䙰：《正字通》同褵。䙰褷。詳褷字註。

𧟌：《唐韻》《集韻》𠀤郞佐切，音邏。《玉篇》婦人上服也。又《類篇》良何切，音羅。宋王敬弘婢，著靑紋𧙄𧟌。

襼：《篇海》倪祭切，音藝。袂也。《潘岳·藉田賦》掎裳連襼。《唐書·劉文靜傳》奮襼大呼。又與袂同。《揚子·方言》複襦，江湖之閒謂之簫襼。《郭註》襼卽袂字也。

𧟍：《集韻》同𧞞。

𧟎：《集韻》柱勇切，音重。同襱。《揚子·方言》袴，齊魯之閒謂之襱。或从𧸇。

𧟐：《篇海》同襺。

𧟑：《篇海》起延切，音騫。袴也。

𧟔：《正字通》褿本字。

䙱：《唐韻》市玉切《集韻》殊玉切，𠀤音蜀。《玉篇》長襦也，連腰衣也。《禮·雜記》繭衣裳者，若今大䙱也。《釋名》䙱，屬也，衣裳上下相連屬也。荆州謂襌衣爲布䙱，亦是襂襦，言其襜襜弘裕也。又緣䙱，䙱施緣也。又《集韻》朱玉切，音燭。義同。《類篇》一曰短衣。《篇海》同襡。又與襩同。互見襡襩二字註。

𧟕：《篇海》徒協切《直音》音牒。同氎，別見毛部。

𧟖：《直音》同衫。

𧟘：《集韻》乃浪切，音𥗾。與儾、𦈃𠀤同。《類篇》寬緩也。

𧟙：《集韻》郞丁切，音靈。衣光也。《類篇》亦作䙥、袊。

𧟚：《字彙補》居顯切，音繭。蠶衣也。○按卽𧟐字之譌。

𧟛：《字彙補》古文襲字，見《古老子》。註詳十六畫。《篇海》同襲。

𧟞：《字彙補》方六切，音福。絮衣也。

𧟟：《集韻》籀文襲字。

