*應制賀邊軍支春衣

去歲雖無戰，今年未得歸。皇恩何以報，春日得春衣。

挾纊非真纊，分衣是假衣。從今貔武士，不憚戍金微。

*應制為宮嬪詠

不分前時忤主恩，已甘寂寞守長門。

今朝卻得君王顧，重入椒房拭淚痕。

*題朱審寺壁山水畫

朱審偏能視夕嵐，洞邊深墨寫秋潭。

與君一顧西牆畫，從此看山不向南。

*閶門即事

耕夫占募逐樓船，春草青青萬頃田。

試上吳門看郡郭，清明幾處有新煙。

*貢院樓北新栽小松

拂檻愛貞容，移根自遠峰。已曾經草沒，終不任苔封。

葉少初陵雪，鱗生欲化龍。乘春濯雨露，得地近垣墉。

逐吹香微動，含煙色漸濃。時回日月照，為謝小山松。

*題路左佛堂

雀兒來逐颺風高，下視鷹鸇意氣豪。

自謂能生千里翼，黃昏依舊委蓬蒿。

*盛山十二詩：隱月岫

初映鉤如線，終銜鏡似鉤。遠澄秋水色，高倚曉河流。

*盛山十二詩：流杯渠

激曲縈飛箭，浮溝泛滿卮。將來山太守，早向習家池。

*盛山十二詩：竹岩

不資冬日秀，為作暑天寒。先植誠非鳳，來翔定是鸞。

*盛山十二詩：繡衣石榻

巉巉雪中嶠，磊磊標方峭。勿為枕蒼山，還當礎清廟。

*盛山十二詩：宿雲亭

雨合飛危砌，天開卷曉窗。齊平聯郭柳，帶繞抱城江。

*盛山十二詩：梅溪

夾岸凝清素，交枝漾淺淪。味調方薦實，臘近又先春。

*盛山十二詩：桃塢

噴日舒紅景，通蹊茂綠陰。終期王母摘，不羨武陵深。

*盛山十二詩：胡盧沼

疏鑿徒為巧，圓窪自可澄。倒花紛錯秀，鑒月靜涵冰。

*盛山十二詩：茶嶺

顧渚吳商絕，蒙山蜀信稀。千叢因此始，含露紫英肥。

*盛山十二詩：磐石磴

繚繞緣雲上，璘玢甃玉聯。高高曾幾折，極目瞰秋鳶。

*盛山十二詩：琵琶台

褊地難層土，因厓遂削成。淺深嵐嶂色，盡向此中呈。

*盛山十二詩：上士瓶泉

綆汲豈無井，顛崖貴非浚。願灑塵垢餘，一雨根莖潤。

*客思吟

禾黍正離離，南園剪白芝。細腰沈趙女，高髻唱蠻姬。

路愧前岡月，梳慚一頷絲。鄉人不可語，獨念畏人知。

*贈項斯

幾度見詩詩總好，及觀標格過於詩。

平生不解藏人善，到處逢人說項斯。

*句

霜樹鳥棲夜，空街雀報明。

碧山相倚暮，歸雁一行斜。

*初日照鳳樓

旭日煙雲殿，朝陽燭帝居。斷霞生峻宇，通閣麗晴虛。

流彩連朱檻，騰輝照綺疏。曈曨晨景裏，明滅曉光初。

戶牖仙山近，軒楹鳳翼舒。還如王母過，遙度五雲車。

*郡齋三月下旬作

春事日已歇，池塘曠幽尋。殘紅披獨墜，初綠間淺深。

偃仰倦芳褥，顧步愛新陰。謀春未及竟，夏初遽見侵。

*五月水邊柳

結根挺涯涘，垂影覆清淺。睡臉寒未開，懶腰晴更軟。

搖空條已重，拂水帶方展。似醉煙景凝，如愁月露泫。

絲長魚誤恐，枝弱禽驚踐。悵別幾多情，含春任攀搴。

*三月五日陪大夫泛長沙東湖

上巳餘風景，芳辰集遠坰。彩舟浮泛蕩，繡轂下娉婷。

棲樹回蔥蒨，笙歌轉杳冥。湖光迷翡翠，草色醉蜻蜓。

鳥弄桐花日，魚翻穀雨萍。從今留勝會，誰看畫蘭亭。

*贈廣陵妓

雲雨分飛二十年，當時求夢不曾眠。

今來頭白重相見，還上襄王玳瑁筵。

*牡丹

牡丹一朵值千金，將謂從來色最深。

今日滿欄開似雪，一生辜負看花心。

*遊白鶴山

白鶴山邊秋複春，張文宅畔少風塵。

欲驅五馬尋真隱，誰是當初□竹人。

*行田詩

白石岩前湖水春，湖邊舊境有清塵。

欲追謝守行田意，今古同憂是長人。

*羅浮山

江北重巒積翠濃，綺霞遙映碧芙蓉。

不知末後滄溟上，減卻瀛洲第幾峰。

*青障山

一派遠光澄碧月，萬株聳翠獵金飆。

陶仙謾學長生術，暑往寒來更寂寥。

*中界山

瑟瑟峰頭玉水流，晉時遺跡更堪愁。

愁人到此勞長望，何處煙波是祖州。

*帆游山

漲海嘗從此地流，千帆飛過碧山頭。

君看深谷為陵後，翻覆人間未肯休。

*謝池

郡郭東南積谷山，謝公曾是此躋攀。

今來惟有靈池月，猶是嬋娟一水間。

*華蓋山

一岫坡陀凝綠草，千重虛翠透紅霞。

愁來始上消歸思，見盡江城數百家。

*吹臺山

吹臺山上彩煙凝，日落雲收疊翠屏。

應謂焦桐堪采斫，不知誰是柳吳興。

*青嶴山

靈海泓澄匝翠峰，昔賢心賞已成空。

今朝亭館無遺制，積水滄浪一望中。

*孤嶼

碧水逶迤浮翠巘，綠蘿蒙密媚晴江。

不知誰與名孤嶼，其實中川是一雙。

*春草池

謝公夢草一差微，謫宦當時道不機。

且謂飛霞遊賞地，池塘煙柳亦依依。

*春色滿皇州

帝裏春光正，蔥蘢喜氣浮。錦鋪仙禁側，鏡寫曲江頭。

紅萼開蕭閣，黃絲拂禦樓。千門歌吹動，九陌綺羅遊。

日近風先滿，仁深澤共流。應非憔悴質，辛苦在神州。

*題西隱寺

三年未到九華山，終日披圖一室間。秋寺喜因晴後賞，靈峰看待足時還。猿從有性留僧坐，雲靄無心伴客閑。

勝事倘能銷歲月，已co名利不相關。

*奉和白敏中聖道和平致茲休運歲終功就合詠盛明呈上

舜德堯仁化犬戎，許提河隴款皇風。指揮貙武皆神算，恢拓乾坤是聖功。四帥有征無汗馬，七關雖戍已弢弓。

天留此事還英主，不在他年在大中。

*夏日途中

樹夾炎風路，行人正午稀。初蟬數聲起，戲蝶一團飛。

日色欺清鏡，槐膏點白衣。無成歸故里，自覺少光輝。

*長安少年行

金紫少年郎，繞街鞍馬光。身從左中尉，官屬右春坊。

剗戴揚州帽，重熏異國香。垂鞭踏青草，來去杏園芳。

追逐輕薄伴，閒遊不著緋。長攏出獵馬，數換打球衣。

曉日尋花去，春風帶酒歸。青樓無晝夜，歌舞歇時稀。

日高春睡足，帖馬賞年華。倒插銀魚袋，行隨金犢車。

還攜新市酒，遠醉曲江花。幾度歸侵黑，金吾送到家。

好勝耽長夜，天明燭滿樓。留人看獨腳，賭馬換偏頭。

樂奏曾無歇，杯巡不暫休。時時遙冷笑，怪客有春愁。

遨遊攜豔妓，裝束似男兒。杯酒逢花住，笙歌簇馬吹。

鶯聲催曲急，春色送歸遲。不以聞街鼓，華筵待月移。

賞春惟逐勝，大宅可曾歸。不樂還逃席，多狂慣衩衣。

歌人踏日起，語燕捲簾飛。婦好唯相妒，倡樓不醉稀。

戟門連日閉，苦飲惜殘春。開鎖通新客，教姬屈醉人。

倩歌牽白馬，自舞踏紅茵。時輩皆相許，平生不負身。

新年高殿上，始見有光輝。玉雁排方帶，金鵝立仗衣。

酒深和碗賜，馬疾打珂飛。朝下人爭看，香街意氣歸。

遊市慵騎馬，隨姬入坐車。樓邊聽歌吹，簾外見鶯花。

樂眼從人鬧，歸心畏日斜。蒼頭來去報，飲伴到倡家。

小婦教鸚鵡，頭邊喚醉醒。犬嬌眠玉簟，鷹掣撼金鈴。

碧地攢花障，紅泥待客亭。雖然長按曲，不飲不曾聽。

*雞鳴曲

星稀月沒入五更，膠膠角角雞初鳴。征人牽馬出門立，辭妾欲向安西行。再鳴引頸簷頭下，樓中角聲催上馬。

才分曙色第二鳴，旌旆紅塵已出城。婦人上城亂招手，夫婿不聞遙哭聲。長恨雞鳴別時苦，不遣雞棲近窗戶。

*鏡聽詞

匣中取鏡辭灶王，羅衣掩盡明月光。昔時長著照容色，今夜潛將聽消息。門前地黑人來稀，無人錯道朝夕歸。

更深弱體冷如鐵，繡帶菱花懷裏熱。銅片銅片如有靈，願照得見行人千里形。

*猛士行

戰鼓驚沙惡天色，猛士虯髯眼前黑。單于衣錦日行兵，陣頭走馬生擒得。幽並少年不敢輕，虎狼窟裏空手行。

*送振武將軍

葉葉歸邊騎，風頭萬里幹。金裝腰帶重，鐵縫耳衣寒。

蘆酒燒蓬暖，霜鴻撚箭看。黃河古戍道，秋雪白漫漫。

*落第

榜前潛制淚，眾裏自嫌身。氣味如中酒，情懷似別人。

暖風張樂席，晴日看花塵。儘是添愁處，深居乞過春。

*贈商山東於嶺僧

商嶺東西路欲分，兩間茅屋一溪雲。

師言耳重知師意，人是人非不欲聞。

*上令狐舍人

名利生愁地，貧居歲月移。買書添架上，斷酒過花時。

宿客嫌吟苦，乖童恨睡遲。近來唯儉靜，持此答深知。

