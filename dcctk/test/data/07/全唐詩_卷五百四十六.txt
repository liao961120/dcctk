*題山院

萬葉風聲利，一山秋氣寒。曉霜浮碧瓦，落日度朱欄。

*絕句

得即高歌失即休，多悲多恨謾悠悠。

今朝有酒今朝醉，明日愁來明日愁。

*郡中有懷寄上睦州員外杜十三兄

城枕溪流更淺斜，麗譙連帶邑人家。經冬野菜青青色，未臘山梅處處花。雖免嶂雲生嶺上，永無音信到天涯。

如今歲晏從羈滯，心喜彈冠事不賒。

*早發靈芝望九華寄杜員外使君

戴月早辭三秀館，遲明初識九華峰。嵯嵯玉劍寒鋩利，嫋嫋青蓮翠葉重。奇狀卻疑人畫出。嵐光如為客添濃。

行春若到五溪上，此處褰帷正面逢。

*落花

春光冉冉歸何處，更向花前把一杯。

盡日問花花不語，為誰零落為誰開。

*題籌筆驛

江東矜割據，鄴下奪孤嫠。霸略非匡漢，宏圖欲佐誰。

奏書辭後主，仗劍出全師。重襲褒斜路，懸開反正旗。

欲將苞有截，必使舉無遺。沈慮經謀際，揮毫決勝時。

圜觚當分畫，前箸此操持。山秀扶英氣，川流入妙思。

算成功在彀，運去事終虧。命屈天方厭，人亡國自隨。

艱難推舊姓，開創極初基。總歎曾過地，寧探作教資。

若歸新歷數，誰複顧衰危。報德兼明道，長留識者知。

*送高遂赴舉

句曲舊宅真，自產日月英。既涵岳瀆氣，安無神仙名。

松桂邐迤色，與君相送情。

*寄道友

兩頷凝清霜，玉爐焚天香。為我延歲華，得入不死鄉。

*夢仙謠

蟾蜍夜作青冥燭，螮蝀晴為碧落梯。

好個分明天上路，誰教深入武陵溪。

*句

霧紋斑似豹，水力健如龍。

*賀鄧璠使君正拜袁州

六年惠愛及黎甿，大府論功俟陟明。尺一詔書天上降，二千石祿世間榮。新添畫戟門增峻，舊躡青雲路轉平。

更待皇恩醒善政，碧油幢到郡齋迎。

*和嚴惲落花詩

花落花開人世夢，衰榮閒事且持杯。

春風底事輕搖落，何似從來不要開。

*詠宣律和尚袈裟

共覆三衣中夜寒，披時不鎮尼師壇。

無因蓋得龍宮地，畦裏塵飛葉相殘。

*鶯出谷

玉律陽和變，時禽羽翮新。載飛初出穀，一囀已驚人。

拂柳宜煙暖，沖花覺露春。摶風翻翰疾，向日弄吭頻。

求友心何切，遷喬幸有因。華林高玉樹，棲托及芳晨。

*鶯出谷

弱柳隨儔匹，遷鶯正及春。乘風音響遠，映日羽毛新。

已得辭幽谷，還將脫俗塵。鴛鸞方可慕，燕雀迥無鄰。

游止知難屈，翻飛在此伸。一枝如借便，終冀托深仁。

*鶯出谷

幸因辭舊穀，從此及芳晨。欲語如調舌，初飛似畏人。

風調歸影便，日暖吐聲頻。翔集知無阻，聯綿貴有因。

喜遷喬木近，寧厭對花新。堪念微禽意，關關也愛春。

