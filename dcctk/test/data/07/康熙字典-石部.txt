石：〔古文〕𥐘《唐韻》《集韻》《正韻》常隻切《韻會》常亦切，𠀤音碩。《增韻》山骨也。《釋名》山體曰石。《易·說卦傳》艮爲山，爲小石。《楊泉物理論》土精爲石，石氣之核也。氣之生石，猶人筋絡之生爪牙也。《春秋·說題詞》石，隂中之陽，陽中之隂，隂精補陽，故山含石。又樂器，八音之一。《書·益稷》擊石拊石。《註》石，磬也。又樂聲不發揚亦曰石。《周禮·春官·典同》厚聲石。《註》鐘太厚則如石，叩之無聲。又堅也。《前漢·揚雄傳》石畫之臣。《師古註》言堅固如石。亦作碩。又星亦稱石。《左傳·僖十六年》隕石于宋五，隕星也。又量名。十斗曰石。《前漢·食貨志》夫治田百畮，歲收畮一石半，爲粟百五十石。又官祿秩數稱石。《師古曰》漢制，三公號稱萬石，以下遞減至百石。又粗布皮革之數亦稱爲石。《唐書·張弘靖傳》汝輩挽兩石弓，不如識一丁字。又水亦稱石。《水經注》河水濁，淸澄一石水六斗泥。又酒亦稱石。《史記·滑稽傳》臣飲一斗亦醉，一石亦醉。又衡名。百二十斤爲石。《書·五子之歌》關石和鈞。《註》三十斤爲鈞，四鈞爲石。《禮·月令》仲春鈞衡石。《前漢·律歷志》石者，大也，權之大者。又州名。《廣韻》秦伐趙取離石，周因邑以名州。又姓。《左傳》衞大夫石碏。又複姓。孔子弟子有石作蜀。又叶常義切，音嗜。《宋玉·高唐賦》勢薄岸而相擊兮，隘交引而却會。崪中怒而特高兮，若浮海而望碣石。又叶石若切，音杓。《楚辭·惜誓》方世俗之幽昬兮，眩白黑之美惡。放山淵之龜玉兮，相與貴夫礫石。又《招魂》長人千仞，惟魂是索些。十日代出，流金礫石些。又叶七各切，音錯。《郭璞·爾雅贊》鰒似蛤，有鱗無殻。一面附石，細孔雜雜，或七或八。

𥐕：《集韻》乙黠切，音軋。石貌。

矴：《廣韻》《集韻》《韻會》《正韻》𠀤丁定切，音釘。錘舟石。或作碇。亦作磸。

𥐗：《集韻》同砭字。从㔾不从已。

𥐘：《集韻》石古作𥐘。註詳部首。

𥐙：《唐韻》《集韻》𠀤普八切，攀入聲。石破聲也。

矵：《正字通》俗砌字。

𥐚：《五音集韻》匹角切，音朴。𥐚硝，藥名。詳硝字註。

䂗：《字彙補》口骨切，音窟。用心也。

矷：《五音集韻》將几切，音子。《玉篇》石名。

𥐝：《廣韻》都歷切《集韻》丁歷切，𠀤音的。《博雅》磓也。同𥕐。

矸：《廣韻》古案切《集韻》居案切，𠀤音旰。山石貌。又《集韻》硟石。又石淨貌。《甯戚飯牛歌》南山矸，白石爛，生不逢堯與舜禪。又《集韻》魚旰切《韻會》疑旰切《正韻》魚幹切，𠀤音岸。又《集韻》居寒切，音干。義𠀤同。又丹矸。《荀子·正論篇》加之以丹矸。《註》丹砂也。又《廣韻》古旱切，音稈。擊也。又《廣韻》《集韻》𠀤侯旰切，音翰。磓也。

矹：《廣韻》《集韻》《韻會》《正韻》𠀤五忽切，音兀。硉矹，石崖不穩貌。《郭璞·江賦》巨石硉矹以前却。《註》硉矹，沙石隨水貌。又與兀通。《杜甫詩》骨骼硉兀如堵牆。《柳宗元集》乘水潦之波，以入於河而流焉，盪突硉兀。

𥐞：《廣韻》莫郞切《集韻》謨郞切，𠀤音茫。𥐞碭，山名。本作芒。一曰山石貌。

矺：《廣韻》《集韻》𠀤陟格切，音舴。同磔省。詳磔字註。又《廣韻》磓也。又《廣韻》他各切，音託。矺䑕，木名。一曰王棘。《儀禮·士喪禮註》王棘，矺䑕。又《廣韻》都盍切，音𧝡。擲地聲。又《五音集韻》竹亞切，音吒。義同。亦作䂝。

𥐟：《集韻》初佳切，音釵。石名，又小石。

矻：《廣韻》《集韻》《韻會》《正韻》𠀤苦骨切，音窟。矻矻，勞極也。《前漢·王褒傳》勞筋苦骨，終日矻矻。《如淳曰》健作貌。《韓愈·進學解》矻矻窮年。又《集韻》丘八切，音劼。與硈同。石堅貌。

矼：《廣韻》《集韻》《韻會》《正韻》𠀤枯江切，音腔。慤實貌。《莊子·人閒世》德厚信矼。又《集韻》苦貢切，音控。義同。又《廣韻》《集韻》《韻會》𠀤古雙切，音江。聚石爲步，渡水也。通作杠。《孟子》歲十一月徒杠成。《爾雅·釋宮》石杠謂之徛。《註》今石橋。

砂：《廣韻》所加切《集韻》師加切，𠀤音紗。《廣韻》俗沙字。《集韻》沙，或作砂。○按《史記·孝武紀》：李少君言於上曰：𧙈竈則致物，致物而丹砂可化爲黃金。丹砂，卽今硃砂也。《集韻》《韻會》於沙字下註亦作砂。《廣韻》幷斥砂爲俗字。惟《正字通》云砂類不一。《本草》朱砂性甘味寒。又《廣輿志》：粵西慶遠府宜山縣產砂，生山北者曰辰砂，生山南者曰宜砂，地脉不殊，砂亦無別。又縮砂蔤，其子一團八隔，如黍米，辛香可調食。今砂仁，卽縮砂子。又硼砂，生西南番，分黃白二種。又兔矢曰明月砂，亦名兔簟。又蝙蝠矢曰夜明砂。《本草綱目》砂載玉石部，與水部沙音同義異，不宜合而爲一，此足正舊說之謬矣。又叶蘇和切，音梭。《白居易詩》容光未消歇，恩愛忽磋跎。何意掌上玉，化作眼中砂。

砃：《篇海》都干切，音丹。白石也。

砄：《集韻》古穴切，音決。石也。

𥐩：《集韻》兪倫切，音勻。石也。

砅：《唐韻》《集韻》𠀤力制切，音例。《說文》履石渡水也。从水从石。《爾雅·釋宮》以衣涉水，繇帶以上爲厲。《論語》深則厲。《說文》作砅。又《集韻》鄰知切，音離。義同。○按《字彙》於此字，音聘平聲，註：水激山崖。引《郭璞·江賦》：砅崖鼔作。李白詩：砅衝萬壑會。於五畫砯字，亦音砰，訓水擊石聲，音義相近，似混爲一字，不知郭賦，李詩，砅字當从氷作砯。其从水作砅者，後人傳寫之譌耳。《正字通》特正其謬，定从水者音例，與厲通。與《說文》合。从氷者爲水擊石聲，是也。

𥐪：《廣韻》戸萌切《集韻》乎萌切，𠀤音宏。《博雅》𥐪礚，聲也。或作硡。

砆：《廣韻》甫無切，音膚。同玞。《山海經》會稽山下多砆石。《司馬相如·子虛賦》碝石碔砆。《註》碔砆，石次玉，赤地白采，蔥蘢不分。

砇：《集韻》眉貧切，音民。美石，次玉。亦作玟瑉珉。

砈：《五音集韻》奴果切，捼上聲。䂺。砈，石貌。

𥐫：《集韻》磺，或作𥐫。註詳十二畫。

砉：《廣韻》《集韻》《韻會》𠀤呼狊切，音殈。皮骨相離聲。《莊子·養生主》砉然嚮然，奏刀騞然。《註》砉音翕，騞音畫，騞聲大於砉。《沈佺期·霹靂引》始戛羽以騞砉。又《廣韻》虎伯切《集韻》《正韻》霍虢切，𠀤音謋。又《集韻》胡麥切，音畫。義𠀤同。

䂚：《廣韻》胡茅切，音肴。石名。又《篇海》石不平也。

䂛：《篇海》羊諸切，音予。石名。

砊：《廣韻》苦浪切《集韻》《正韻》口浪切，𠀤音抗。砊硠，石聲。又《廣韻》客庚切，音坑。義同。又《集韻》丘剛切，音康。砊礚，雷聲。《張衡·思𤣥賦》凌驚雷之砊礚。

䂜：《集韻》步項切，音棒。石貌。又《正字通》同玤，石次玉。

砋：《集韻》渚市切，音止。擣繒石。《揚子·太𤣥經》輆於砋石。一曰礪石。

砌：《廣韻》《集韻》《韻會》《正韻》𠀤七計切，妻去聲。《說文》階甃也。《班固·西都賦》𤣥墀釦砌，玉階彤庭。《註》謂以玉飾砌也。又作切。《張衡·西京賦》刋層平堂，設切厓隒。《李註》切，古通砌。亦作墄。《三輔黃圖》未央前殿，左墄右平。《註》墄，音砌。

砍：《篇海》苦感切，音坎。砍斫也。

砎：《廣韻》古拜切《集韻》居拜切，𠀤音戒。硬也。又《集韻》訖黠切，音拮。礣砎，小石。又《玉篇》下瞎切，音黠。石貌。

砏：《集韻》披巾切，品平聲。《博雅》砏磤，聲也。《楚辭·九懷》鉅寶遷兮砏磤。《註》砏磤，石聲。又《廣韻》砏磤，大雷也。又《廣韻》府巾切，音彬。水名。又石。又《集韻》敷文切。音芬。大聲也。

砐：《玉篇》五合切，音礏。砐硪，山高貌。《郭璞·江賦》陽侯砐硪以岸起。《註》砐硪，搖動貌。

砑：《廣韻》吾駕切《集韻》魚駕切《韻會》《正韻》五駕切，𠀤音訝。碾砑也。《玉篇》光石也。

砒：《正字通》同磇。

𥐬：《集韻》古忽切，音骨。磨也。

砓：《字彙補》之烈切，音哲。砓砠貌。

砝：《廣韻》居怯切《集韻》訖業切，𠀤音劫。硬也。又居盍切，音𪁍。石聲。

砞：《集韻》莫葛切，音抹。《玉篇》碎石也。

砟：《玉篇》仕亞切《集韻》助駕切，𠀤音乍。《篇海》砟，𥓓石也。又《廣韻》在各切，音昨。《宋書·樂志》遊君山，甚爲眞，磪䃬砟硌，爾自爲神。又《廣韻》石上也。又人名。

砠：《廣韻》《韻會》七餘切《集韻》《正韻》千余切，𠀤音疽。《說文》作岨。《爾雅·釋山》土戴石爲砠。《詩·周南》陟彼砠矣。《韻會》詩詁云：土山戴石，行者以爲苦，故云馬瘏僕痡。毛傳：石山戴土。誤。

䂟：《玉篇》居麻切《集韻》居牙切，𠀤音加。石名。

𥑆：同䂟。

砡：《廣韻》魚菊切《集韻》逆菊切，𠀤㟅入聲。齊頭貌。《馬融·長笛賦》𥳑積頵砡。又《五音集韻》魚欲切，音玉。《字林》齊也。

砢：《唐韻》來可切《集韻》《韻會》朗可切，𠀤音裸。《說文》磊砢也。《司馬相如·上林賦》水玉磊砢。《註》磊砢，魁礨貌。又《玉篇》磊砢，衆小石貌。又《正字通》人性體卓特者亦曰磊砢。又《司馬相如·上林賦》坑衡閜砢。《註》坑衡，木枝徑直貌。閜，烏可切。閜砢，相扶持也。又水名。《水經注》淶水與紫水合，北出聖人城北大亘下，東南流，左會壘砢溪水。又《集韻》丘何切，同珂。石次玉。又叶籠五切，音魯。《韓愈·元和聖德詩》除於南國，鱗筍毛虡。廬幕周施，開揭磊砢。

𥑇：《廣韻》徒結切，音迭。砲𥑇。

䂠：《集韻》矧視切，音矢。石墮聲。

砣：《五音集韻》徒和切，音𥓿。飛磚戲也。又《篇海》碾輪石也。《正字通》或作𥓿。

砤：同砣。

砥：《廣韻》《韻會》《正韻》諸氏切《集韻》掌氏切，𠀤音紙。磨石也。《書·禹貢》荆州礪砥砮丹。《註》砥細於礪。《山海經》崦嵫之山，其中多砥礪。又平也，均也。《詩·小雅》周道如砥。又借言節操。《禮·儒行》砥礪廉隅。又砥砨，玉石。《史記·范睢傳》周有砥砨。《說文》本作厎。或作底。《書·禹貢》厎柱析城。《註》厎柱，山名。在河水中。《前漢·梅福傳》爵祿束帛，天下之底石。又《集韻》曲禮切，音邸。義同。

䂡：《正字通》俗砥字。

𥑈：《集韻》湯丁切，音㕔。𥓓材也。又《篇海》玉𥑈。

䂢：《集韻》覩動切，音董。石墜聲。

䂣：《篇海》此兹切，音雌。䂣黃，石也。

砦：《廣韻》豺夬切《集韻》《韻會》士邁切《正韻》助邁切，𠀤音寨。藩落也。山居以木柵。又壘也。通作柴寨。

砧：《唐韻》《集韻》𠀤知林切，音斟。擣衣石也。《庾信詩》秋砧調急節。又藁砧，農家擣草石。《古樂府》藁砧今何在。通作碪。

䂤：《集韻》符遇切，音附。白石。本作坿。《司馬相如·子虚賦》雌黃白坿。蘇林曰：白坿，白石英也。考證：〔《司馬相如·上林賦》雌黃白坿。〕謹照原文上林賦改子虚賦。

砨：《集韻》烏懈切，音隘。砥砨，玉名。詳砥字註。又《集韻》乙革切，音厄。義同。

𥑉：同砨。

䂥：《正字通》同珉瑉。从玉从石，義通。詳砇字註。

砩：《廣韻》方肺切《集韻》放吠切，𠀤音廢。以石遏水曰砩。又《玉篇》扶勿切，音佛。石名。

𥑊：《廣韻》《韻會》《正韻》𠀤女箭切，音輾。碾本字。所以轢物器也。本作𥑊。○按《正譌》𡰫，尼展切，柔皮也。从尸，人側身狀。从叉，手用力，會意。又女箭切，通作𥑊。別作碾，非。又《正字通》云：《字彙》省叉作又，入五畫，誤。𥑊原刻从𡰫，不从㞋。

砪：《集韻》莫後切，音母。雲砪，藥名。通作母。

砫：《玉篇》之縷切《集韻》腫庾切，𠀤音主。宗廟宔石。亦作宔。

砬：《廣韻》《集韻》𠀤力入切，音立。砬礘，石聲。一曰石藥，能制藥毒。

𥑋：〔古文〕䃶《廣韻》《集韻》《正韻》𠀤古壞切，音怪。𥑋石似玉。

砭：《集韻》《韻會》《正韻》𠀤悲廉切，貶平聲。《說文》以石刺病也。《廣韻》石針。《山海經》東山高氏之山，多針石。《史記·倉公傳》年二十，是謂易貿，法不當砭灸。又《廣韻》方驗切，音窆。義同。

砮：〔古文〕𠪓𠩨《廣韻》《正韻》奴古切《集韻》《韻會》暖五切，𠀤音弩。《說文》石可爲矢鏃。《書·禹貢》礪砥砮丹。《魯語》仲尼曰：肅愼氏貢楛矢石砮，長尺有咫。又《唐韻》乃都切《集韻》《韻會》《正韻》農都切，𠀤音奴。義同。

𥑌：《字彙》同砮。

砯：《集韻》《韻會》𠀤披冰切，音砰。水擊出巖聲。《郭璞·江賦》砯崖鼓作。又《五音集韻》蒲應切，憑去聲。義同。又《正字通》韓愈詩：瓿墅輾砯砰。韻會合砯砰爲一，非。

𥑍：《篇海》蒲官切，音磻。大石也。

砰：〔古文〕𨺀《廣韻》普耕切。《集韻》《韻會》《正韻》披耕切，𠀤音怦。石聲。《司馬相如·上林賦》砰磅訇礚。又《廣韻》砰礚，如雷之聲。《列子·湯問篇》砰然聞之如雷。《前漢·禮樂志》休嘉砰隱。《註》砰隱，盛也。又《五音集韻》蒲逬切，音輧。石落聲。

𥑎：《集韻》欽熒切，音坰。石聲。

𥑏：《篇海》師止切，音史。石名。

砱：《廣韻》《集韻》𠀤郞丁切，音零。石砱也。又《正字通》石孔開明也。一曰石聲。

𥑐：《玉篇》《廣韻》𠀤古狎切，音甲。山側。亦作岬。

砲：《正字通》同礮省。詳礮字註。

𥑑：《集韻》於敎切，音坳。石不平貌。通作凹。

䂦：《韻會》《正韻》𠀤止忍切，音軫。以石致川之廉也。又《玉篇》《集韻》𠀤之人切，音眞。石不平貌。又䂦䂦，難致之貌。《揚子·太𤣥經》拔石䂦䂦，力沒以盡。

砳：《廣韻》力摘切，音𥖪。石聲。同礐。《六書略》二石相擊成聲。

破：〔古文〕𡲠《唐韻》《集韻》《韻會》𠀤普過切，頗去聲。壞也，剖也，裂也，劈也，坼也。《正字通》凡物壞，及行師敗其軍，奪其地，皆曰破。說文專訓石碎，泥。又《韻會》曲破，樂名。樂書云：唐明皇天寶，樂章多以邊地名曲。如伊州，甘州之類。曲終繁聲，名爲入破。又《字彙補》披義切，音媲壞也。又叶博屑切，音鷩。《呂覽》膏以明自煎，鐸以聲自穴。翠以羽殃身，蚌以珠致破。

𥑒：《集韻》女下切，音䬷。䃎𥑒，石垂貌。

𥑓：《玉篇》《集韻》𠀤匹刃切。石也。

䂧：《字彙補》之忍切，音軫。《前漢·司馬相如傳》磐石裖崖。《孟康註》裖䂧，致也。師古曰：謂重密而累積也。○按：䂧疑與䂦同。

𥑔：《字彙補》古札切，音戛。小石。

𥑳：《玉篇》如充切《集韻》而融切，𠀤音戎。石也。

硂：《廣韻》此緣切《集韻》逡緣切，𠀤音詮。同銓。詳銓字註。

硃：《廣韻》章俱切《集韻》鐘輸切，𠀤音朱。丹砂也。

𥑴：《集韻》隱豈切，音扆。石聲。

硄：《玉篇》口光切《集韻》枯光切，聲同匡。石聲。又《正字通》讀若光。石色之光澤者。

䂩：《五音集韻》吾甸切。與硯同。又《字彙》元結文，怪石臨淵，䂩䂩石顚。自註：䂩，綺競切，義近瑩。唐韻，韻會以爲硯字，非。

硅：《廣韻》虎伯切，音剨。硅破也。《正字通》砉字之譌。

𥑵：《集韻》同磓。

𥑶：《正字通》同礨。

𥑷：《廣韻》羊朱切《集韻》容朱切，𠀤音兪。石次玉。

𥑸：《集韻》之由切，音舟。石也。

䂪：《廣韻》苦皎切。同磽。山田也。又口交切，音敲。義同。又《集韻》徒了切，音窕。同䂽。磽䂽，石名。

䂫：《廣韻》戸公切《集韻》胡公切，𠀤音洪。䂫磅，石隕聲。

𥑹：《集韻》枯瓜切，音誇。磐石。

𥑺：《集韻》鄂格切，音額。礋𥑺，西方獸名。

硆：《廣韻》五合切，岸入聲。與礘同。詳礘字註。又《篇海》石硆也。

𥑻：《廣韻》《正韻》蘇前切《集韻》《韻會》蕭前切，𠀤音先。石次玉。同珗。又《五音集韻》蘇本切，音損。義同。

硇：《玉篇》女交切《集韻》尼交切，𠀤音鐃。硇砂，藥石。或作䃩。

𥑼：《篇海》徒念切，音簟。俗呼爲牮𥑼，房屋也。《正字通》字彙牛部，牮，音薦。此又音簟，改作𥑼，皆俗書，宜刪。

𥑽：《五音集韻》奴果切，捼上聲。䂺𥑽，石貌。

硈：《唐韻》恪八切《集韻》丘八切，𠀤音劼。《爾雅·釋言》硈，鞏也。《註》硈然堅固。《說文》石堅也。一曰突也。又《集韻》訖黠切，音戛。義同。又《廣韻》石狀。

䂬：《唐韻》《正韻》居竦切《集韻》古勇切，𠀤音拱。《說文》水邊石。又《集韻》渠容切，音蛩。義同。

硉：《廣韻》《集韻》勒沒切《韻會》《正韻》盧沒切，𠀤論入聲。硉矹，詳前矹字註。本作𥓎。又礌也。《枚乗·七發》上擊下硉。

硊：《廣韻》魚毀切《集韻》五委切，𠀤危上聲。磈硊，石貌。又《玉篇》磈硊，足曲也。又《集韻》居僞切，音愧。石硊，江名，在宛陵西。

𥑾：《集韻》牙葛切，音𡾹。礍𥑾，石貌。

硋：《集韻》《韻會》𠀤牛代切，音艾。同礙。《玉篇》止石。又《韻會》列子黃帝篇：雲霧不硋其視。後漢方術傳序：雖云大道，其硋或同。南史引浮屠書作㝵，與硋礙同。別作閡輆，義通。

硌：《廣韻》盧各切《集韻》《韻會》《正韻》歷各切，𠀤音洛。山上大石也。《山海經》西上申之山，無草木而多硌石。又《玉篇》石次玉。又《韻會》磊硌，石貌。又硌硌，石堅不相入貌。又《嵆康·琴賦》碪䂽磥硌，美聲將興。《註》磥硌，壯大貌。又《集韻》郞狄切，同礫。小石也。

𥑿：《玉篇》《集韻》𠀤於宮切，音𢞏。石名。

硍：《廣韻》胡𥳑切，音限。石聲。又《集韻》《正韻》𠀤苦恨切，懇去聲。吳俗謂石有痕曰硍。又《釋名》雷硍也。如轉物有所硍雷之聲也。又《集韻》居閑切，音閒。鐘高聲。

䂭：《廣韻》口交切《集韻》丘交切，𠀤音敲。䂭磝，城名。今濟州是也。

硎：《廣韻》戸經切《集韻》《韻會》乎經切《正韻》奚經切，𠀤音形。砥石。《莊子·養生主》刀刃若新發於硎。又谷名。《尚書·序疏》始皇令冬月種瓜於驪山硎谷之中溫處。又《廣韻》客庚切。同阬。《左思·吳都賦》左稱彎崎，右號臨硎。《註》彎崎，宮東門。臨硎，宮西門。

䂮：《廣韻》離灼切《集韻》《韻會》《正韻》力灼切，𠀤音掠。同㗉。磨刃也。《爾雅·釋詁》剡㗉，利也。又通作略。《詩·周頌》有略其耜。《註》字書作䂮。䂮从丯。

硏：《唐韻》五堅切《集韻》《韻會》倪堅切《正韻》夷然切，𠀤音姸。《說文》䃺也。又窮究也。《易·繫辭》能硏諸侯之慮。又水名。《水經注》河水又東北流，歷硏川，謂之硏川水。又關名。《前漢·地理志》上黨郡有石硏關。《師古註》硏音形。又《集韻》倪甸切。或作硯。《郭璞·江賦》綠苔鬖髿乎硏上。《註》硏，滑石也。與硯同。又《潘尼·釋奠頌》精氣旣硏。《註》音去聲。又叶魚巾切，音銀。《陸雲·贈顧尚書詩》厥弘伊何，靡曠不遵。厥明伊何，靡妙不硏。○按《說文》硏硯分爲二。《韻會》《正韻》皆云硯，通作硏。但硏究不得借硯也。

硐：《廣韻》徒紅切《集韻》徒東切，𠀤音同。《博雅》磨也。又《集韻》杜孔切，音眮。《馬融·長笛賦》鏓硐隤墜。《註》硐，動上聲。鏓硐，謂以刀通竹節爲笛也。

𥒀：《玉篇》於故切，汙去聲。磓𥒀也。

𥒁：《字彙補》口庚切，音坑。石聲也。

𥒂：《字彙補》普擊切，音霹。霆也。

硑：《集韻》同砰。詳砰字註。

硜：《廣韻》口莖切《集韻》丘耕切《韻會》《正韻》丘庚切，𠀤音鏗。石聲。《史記·樂書》石聲硜硜以立別。《註》硜聲果勁。又《廣韻》硜硜，小人貌。《論語》硜硜然小人哉。又通作踁。《晉書·范弘之傳》雖有踁踁之稱，而非大雅之致。《音義》踁當作硜。亦作䃘。《韓愈詩》焉能守䃘䃘。又《集韻》磬古作硜。註詳十一畫。

硝：《廣韻》相邀切《集韻》《韻會》思邀切《正韻》先彫切，𠀤音宵。硭硝，藥名。《正字通》方書：硝有七種：朴硝，芒硝，英硝，馬牙硝，硝石，風化硝，𤣥明粉。本作消，俗譌爲硝。又《集韻》七肖切，音悄。石堅貌。

𥒪：《集韻》郞刀切，音勞。石器。本作䃕。或从牢从勞。

硞：《唐韻》苦角切《集韻》《韻會》克角切，𠀤音確。《說文》石聲。又《集韻》克革切，音㥛。《郭璞·江賦》礐硞䃕礭。《註》皆水激石，峻險不平貌。又《集韻》枯沃切，音酷。碌硞，石狀。

𥒫：《集韻》披尤切，音紑。《玉篇》破聲。

䂰：《玉篇》盧合切，音臘。石也。

硟：《廣韻》昌戰切《集韻》《韻會》尺戰切，𠀤闡去聲。《說文》以石扞繒也。又《集韻》相然切，音仙。義同。

硠：《唐韻》魯當切《集韻》《韻會》盧當切《正韻》魯堂切，𠀤音郞。《說文》石聲。《司馬相如·子虛賦》礧石相擊，硠硠礚礚。又雷硠，大聲。《左思·吳都賦》菈擸雷硠。又磅硠。《張衡·思𤣥賦》伐河鼓之磅硠。又《集韻》里黨切，音悢。《博雅》硠硠，堅也。又郞宕切，音浪。砊硠。詳砊字註。

䂱：《集韻》兪芮切，音銳。磨使消也。

𥒬：《篇海》桑感切，音糝。碎石。

硡：《正字通》同𥐪。又《集韻》火宏切，音轟。石落聲。《潘岳·藉田賦》鼓鞞硡隱以砰礚。

硢：《集韻》羊諸切，音余。石名。

䂲：《集韻》同砝。

𥒭：《集韻》初六切，音矗。小石。

硣：《集韻》虛交切，音哮。哮磟，山勢。

𥒮：《集韻》武斐切，音尾。磥𥒮，磨也。齊人語。又無非切，音微，義同。《正字通》𥓔磈碨䃬𠀤通。俗作𥒮。

硤：《廣韻》侯夾切《集韻》《韻會》轄夾切《正韻》胡夾切，𠀤音洽。《水經注》淮水又北徑山硤中，謂之硤石。《廣韻》硤石縣，亦州名。秦將白起攻楚，燒夷陵，卽其地，后周以居三峽之口，因爲峽州。

𥒯：《篇海》郞甸切。與煉同。見亳州老君𥓓。《正字通》按：𥒯與煉義難通。如《漢𥓓》致作？，肴作〈友下月〉，載在《焦竑·略記字始》，以爲此皆古字之通用者。然據《六書正義》考之，非譌卽妄，皆可刪。

𥒰：《廣韻》方矩切《集韻》匪父切，𠀤音甫。𥒰䃊，磑也。

䂳：《廣韻》倉果切《集韻》取果切，𠀤音脞。碎石也。又《玉篇》叉瓦切，音𠷃。好雌黃也。

硥：《正字通》同䂜。又《篇海》武項切，音𠈵。石貌。

硦：《廣韻》《集韻》𠀤盧獲切，郞入聲。礅硦，石聲。又《集韻》盧貢切，音弄。穴也。

𥒱：《玉篇》苦耕切《集韻》丘耕切，𠀤音硜。臨𥒱，山名。在吳郡，吳宮以爲門名。一曰磨石。一曰谷名。○按《廣韻》有硎無𥒱，《集韻》分見，音義𠀤同，疑卽一字。

𥒲：《集韻》牀矢切，音俟。石墮聲。

硧：《玉篇》尹竦切，音涌。磨石。《集韻》同硐。

𥒳：《集韻》口浪切，音抗。𠿕𥒳，高下不平貌。《正字通》譌字。○按《集韻》取義，意本韓愈詩。今考《韓·記夢》詩：我亦平行蹋𠿕𧇠，神完骨蹻腳不掉。𠀤不作𥒳。《正字通》斥爲譌字，宜矣。

硨：《廣韻》尺遮切《集韻》《正韻》昌遮切，𠀤音車。《博雅》硨磲，石次玉。通作車渠。《𤣥中記》車渠出天竺國。《正字通》或讀若居，義同。

硩：《唐韻》丑列切《集韻》《韻會》《正韻》敕列切，𠀤音徹。挑摘也。《說文》上摘山巖，空靑珊瑚墮之。又《周禮·秋官》硩蔟氏掌覆夭鳥之巢。《註》蔟，巢也。以石投擲其巢而毀之也。鄭司農註：硩讀爲擿。又《玉篇》天磿切，音惕。石中火也。

硪：《廣韻》五何切《集韻》牛何切，𠀤同峩。《說文》石巖也。又《集韻》五可切，音我。砐硪，詳砐字註。

硫：《廣韻》《集韻》𠀤力求切，音留。石硫黃，藥名。《正字通》淮南子，夏至硫黃澤，蓋陽入地，遇隂而成者，舶硫似蜜，黃中有金紅處，擊開如水晶有光，今靑硫不佳。本作流，因其似石，故唐韻从石。亦作畱。俗又作磂。磂字从畱。

硬：《廣韻》五更切《集韻》《正韻》魚孟切，𠀤額去聲。堅牢也，强也。《杜甫詩》書貴瘦硬方通神。又硬黃，唐紙名。《蘇軾詩》硬黃小字臨黃庭。《集韻》亦作鞕。

𥒴：《廣韻》《集韻》𠀤武方切，音亡。𥒴硝，藥名。山石中採之，布於𦬆上，沃以水，以盎覆之，經宿飛著盎，故曰𥒴硝。其布於木皮曰朴硝。通作𦬆。又《集韻》謨郞切，音茫。𥒴碭，山名。

确：《唐韻》胡覺切《集韻》《韻會》《正韻》轄覺切，𠀤音學。磽确，石地。與墝埆同。《韓愈詩》山石犖确行徑微。又堅正也。《後漢·崔寔傳》指切時要，言辯而确。又《集韻》苦角切，音確。《後漢·𡨥恂傳論》不復質确其過。《註》質，正也。确，實也。又與角意同。《前漢·李廣傳》數與虜确。《註》競勝負也。又叶胡沃切，音斛。《左思·吳都賦》否泰之相背也，亦猶帝之縣解。而與夫桎梏疏屬也，庸可共世而論巨細，同年而議豐确乎。

硯：《唐韻》吾甸切《集韻》《韻會》《正韻》倪甸切，𠀤音𨁍。《釋名》硯，硏也，硏墨使和濡也。《說文》石滑也。《長箋》滑訓利，利猶厲也，與硏摩同義。《文房四譜》黃帝得玉一紐，治爲墨篆，曰帝鴻氏之硯。《周武王·硯銘》石墨相著而黑，邪心讒言無得汙白。又姓。《元文類》國子監司業硯彌堅。又《字彙補》古典切，音蹇。濡石也。《正字通》說文硏硯音義俱分，今俗合爲一。

硰：《廣韻》所加切《集韻》《韻會》師加切，𠀤音沙。硰石，地名。在樓煩西。《史記·灌嬰傳》從擊韓信，破於硰石。又《集韻》千可切，音瑳。又千臥切，音剉。義𠀤同。

硱：《廣韻》苦本切，音悃。硱碖，石落貌。《楚辭·招隱士》硱磳磥硊。

𥒵：《正字通》伊昔切，音益。地名。《元結·虎蛇頌序》猗玗子逃亂在𥒵。

䂴：《字彙補》五堅切，音硏。䂴考也。

𥒶：《字彙補》何瓦切，音踝。聲也。

䂷：《篇海》公懷切，音乖。石貌。又碎也。

𥓋：《正字通》同研。又人名。《吳越春秋》大夫計𥓋。

硸：《集韻》逆約切，音虐。硸磭，大脣貌。一曰磑也。

硹：《廣韻》息弓切《集韻》思融切，𠀤音嵩。地名。在遼。

硺：《篇海》竹角切，音卓。擊也。

䂸：《廣韻》《集韻》𠀤古獲切，音馘。䂸破也。又《集韻》擊石。

硻：《唐韻》口莖切《集韻》丘耕切，𠀤音鏗。《說文》餘堅也。从石，堅省。又《集韻》苦杏切，音伉。剛也。《正字通》與硜同。

䂹：《廣韻》山戟切《集韻》色窄切，𠀤音索。《說文》碎石隕聲。

𥓌：《集韻》丘仰切，羌上聲。石名。○按《唐本草》有薑石，《李時珍·釋名》云卽𥓌礰石是也。

硼：《玉篇》匹耕切《廣韻》披耕切，𠀤音怦。石名。亦作𥕱。或讀若朋。硼砂，藥石。

䂺：《玉篇》烏火切《集韻》鄔果切，𠀤音婐。䂺砈。詳砈字註。

硽：《集韻》衣檢切，音掩。《正字通》山巖兩相合也。又《集韻》衣廉切，音淹。石名。

硾：《唐韻》《集韻》《韻會》馳僞切《正韻》直類切，𠀤音縋。《說文》擣也。《玉篇》鎭也，笮也。《呂氏春秋》硾之以石。又《集韻》都果切，音朵。石貌。

䂻：《廣韻》《集韻》𠀤除更切，棖去聲。磨也。與鋥同。又《廣韻》塞也。

硿：《廣韻》苦紅切《集韻》楛公切，𠀤音空。硿靑，藥石。出會稽。通作空靑。又《集韻》呼公切，音哄。石落聲。

碀：《玉篇》仕耕切《集韻》鋤耕切，𠀤音嶒。破聲。又《正字通》石聲。與琤通。

碁：《廣韻》《集韻》𠀤渠之切。同棊。圍碁也。《揚子·法言》圍碁擊劒，反目眩𠛬。註詳木部八畫。

䂼：《集韻》乃結切，音涅。石名。

碂：《集韻》子宋切，音綜。碎也。又《正字通》才紅切，音叢。石聲。

𥓍：《廣韻》冬毒切《集韻》都毒切，𠀤音督。落石也。

䂽：《廣韻》《集韻》𠀤徒了切，音掉。磽䂽石名。

䂾：《集韻》里亥切，來上聲。磨也。

碃：《玉篇》《集韻》𠀤千定切，音靘。石也。

碄：《集韻》犂針切，音林。碄碄，深貌。《張衡·思𤣥賦》漂通川之碄碄。

䂿：《唐韻》徒合切《集韻》達合切，𠀤音沓。《說文》舂巳復擣之曰䂿。《正字通》今俗設臼，以腳踏碓舂米曰䂿。

䃀：《廣韻》七內切《集韻》取內切，𠀤音倅。磑也。又《五音集韻》楚懷切。㼽也。

𥓎：《集韻》硉本字。

碅：《集韻》區倫切，音囷。碅磳，石危貌。

碆：《廣韻》博禾切《集韻》《韻會》《正韻》逋禾切，𠀤音波。石可爲弋鏃。《史記·楚世家》碆新繳。《馬融·廣成頌》矰碆飛流。本作磻。又《廣韻》薄波切，音婆。纜繳石。亦音盤。

𥓏：《集韻》待戴切《正韻》度耐切，𠀤音代。與埭同。壅水也。

碇：《集韻》同矴。《唐書·孔戣傳》戣爲嶺南節度使，蕃舶泊步有下碇稅，戣禁絕之。本作磸。

𥓐：《集韻》疾葉切，音捷。《正字通》䃳𥓐，山連屬貌。

𥓑：《玉篇》測角切，音㪬。石也。

碈：《正字通》同䃉。

碉：《篇海》都聊切，音凋。石室。

碊：《玉篇》子田切《集韻》將先切，𠀤音箋。與濺同。又《集韻》財仙切，音錢。坂也。又《集韻》仕限切，音棧。《博雅》攱也。

碋：《集韻》下可切，荷上聲。𥗿碋，山貌。見《司馬相如·梓桐山賦》。

碌：《唐韻》《集韻》《韻會》《正韻》𠀤盧谷切，音祿。《說文》石貌。又《集韻》力角切，音犖。碌䃚，石地不平也。又龍玉切，音錄。石靑色。又與錄通。碌碌，隨從之貌。《史記·酷吏傳贊》九卿碌碌奉其官。《論語註》碌碌，庸人。又《老子·道德經》不欲碌碌如玉。《註》喩少也。

碍：《正字通》俗礙字。

碎：《廣韻》蘇內切《集韻》《韻會》蘇對切，𠀤音誶。《說文》䃺也。又散也，細破也。《史記·趙世家》臣頭與璧俱碎於柱。又煩碎也。《後漢·黃霸傳》米鹽靡密，初若煩碎。又《王通中·說事君篇》謝莊王融，古之纖人也，其文碎。

䃁：《廣韻》《集韻》𠀤於加切，音鴉。石名。又碨䃁，地形不平。《郭璞·江賦》𤣥蠣磈磥而碨䃁。

𥓒：《集韻》苦紺切，音勘。同磡。嵓崖之下。又乎韽切，音陷。石名。

碏：《廣韻》《正韻》七雀切《集韻》《韻會》七約切，𠀤音鵲。《玉篇》敬也。又人名。《說文》衞大夫石碏。又石雜色。又《集韻》思積切，音昔。礙也。

碐：《集韻》閭承切，音陵。碐碐，石貌。又盧登切，音楞。義同。

碑：《廣韻》彼爲切《集韻》《韻會》班麋切《正韻》逋眉切，𠀤音陂。《說文》豎石也。《禮·祭義》君牽牲，旣入廟門，麗於碑。《疏》君牽牲，入廟門，繫著中庭碑也。𨻰用之曰：公食大夫禮，庶羞𨻰於碑內，庭實𨻰於碑外。燕禮聘禮皆云：賔自碑內聽命。又士昏禮，賔入廟門鄕飲酒，賔入庠門鄕射，賔入序門，皆有當碑揖，則諸侯大夫士之宮皆有碑。鄭氏曰：宮必有碑，所以識日影，引隂陽。凡碑引物者，宗廟則麗牲焉，以取毛血。其材，宮廟以石，窆用木。又《檀弓》公室視豐碑。《註》豐碑，斲大木爲之，形如石碑，於椁前後四角樹之，穿中於閒爲鹿盧，下棺以繂繞。又《釋名》碑，被也。本王莽時所設也，施其轆轤，以繩被其上，以引棺也。臣子追述君父之功美，以書其上，後人因焉，無故建於道陌之頭，顯見之處，名其文就謂之碑也。又《徐鉉曰》古宗廟立碑，以繫牲耳。後人因於其上紀功德。又劉煕言，葬時所設者，蓋今神道碑也。又《初學記》碑，以悲往事也。今宮室廟屋墓隧之碣，鐫文於石皆曰碑。

𥓓：《正字通》俗碑字。

䃂：《廣韻》《集韻》《韻會》《正韻》𠀤古本切，音袞。鐘病聲。《周禮·春官·典同》高聲䃂。《註》鐘形大上高，則聲上藏，袞然旋如裹也。又石聲。《六書故》石從上輥下也。

碒：《集韻》《正韻》𠀤魚音切，音吟。䃢碒，猶嵌嵓也。《左思·吳都賦》䃢碒乎數州之閒。《註》深險連延貌。《集韻》通作崟。

𥓔：《集韻》與碨同。

碓：《廣韻》《集韻》《韻會》《正韻》𠀤都內切，音對。舂具。《說文長箋》鳥食如舂碓然，故从隹。《馬融·長笛賦》碓投瀺穴。《註》碓之所投，瀺注隙穴也。《桓譚·新論》宓犧制杵臼之利，後世加巧，借身踐碓而利十倍。又《通俗文》水碓曰轓車。《註》今俗依水涯壅上流，設水車，轉輪與碓身交激，使自舂，卽其遺制。又杜預作連機碓。孔融曰：水碓之巧，勝於聖人之斷木掘地。又《集韻》都回切，音堆。岸也。與堆𡺾塠通。《前漢·地理志》離𡺾。《河渠書》作離碓。

碔：《廣韻》文甫切《集韻》《韻會》罔甫切，𠀤音武。同珷。碔砆，詳前砆字註。一作武夫。

碕：《廣韻》《集韻》《韻會》渠羈切《正韻》渠宜切，𠀤音奇。曲岸也。《揚雄·羽獵賦》探巖排碕。又長邊也。《郭璞·江賦》碕嶺爲之嵒𡼑。又《廣韻》去奇切，音欺。石矼。又墟彼切，音綺。碕礒，石貌。《楚辭·招隱士》嶔崟碕礒。《註》山阜𡸨嵎也。

碖：《廣韻》盧本切《集韻》魯本切，𠀤論上聲。碖碅，詳前碅字註。又《集韻》盧困切，音論。石貌。又龍春切，音倫。石也。

𥓕：《正字通》古文磬字。註詳十一畫。

𥓖：《廣韻》《集韻》𠀤古老切，音杲。女𥓖，石名。燕珉也。

𥓗：《字彙補》初朕切，參上聲。毒也。又沙土，惡食也。

𥓺：《集韻》謨袍切，音毛。前高後下之丘名。本作嵍。

碝：《廣韻》而兗切《集韻》《韻會》《正韻》乳兗切，𠀤音輭。與瑌同。《說文》石次玉。《司馬相如·子虛賦》碝石碔砆。《註》碝石白者如冰，半有赤色。

䃈：《集韻》居諧切，音皆。《玉篇》山名。《正字通》一說䃈同瑎，黑石似玉。

碞：《廣韻》五咸切《集韻》《正韻》魚咸切《韻會》疑咸切，𠀤音諴。《說文》磛碞也。《書·召誥》用顧畏于民碞。《註》碞，險也，顧視民情之碞險。《正字通》言民情參差不齊，會碞險可畏意。孔傳訓僭謂小民僭差禮義，誤也。又《韻會》魚音切，音吟。義同。《正字通》與嵒巖同。

碟：《集韻》食列切，音舌。治皮也。又《字彙補》碟里，國名。在東南海中。見象胥錄。

𥓻：《廣韻》子紅切《集韻》祖叢切，𠀤音豵。石也。

碠：《篇海》丁定切，音釘。石亭。

𥓼：《廣韻》强魚切《集韻》《韻會》《正韻》求於切，𠀤音渠。同磲省。硨磲，詳硨字註。

碡：《廣韻》《集韻》𠀤徒谷切，音讀。碌碡，田器。用以磨田使平也。《正字通》碌，通作䃙磟。亦借鹿轆。碡，或作𥖠𥖿，義同。

𥓽：《正字通》俗砦字。

𥓾：《集韻》測入切，音扱。石貌。

䃉：《正字通》䂥碈珉玟𠀤同。《禮·聘義》君子貴玉而賤䃉。又叶彌延切，音眠。《傳毅洛都賦》通谷岋㞹，石瀨寒泉。砥碬所出，爰有碝䃉。

碢：《正字通》同砣。

䃊：《廣韻》《集韻》𠀤子與切，音咀。𥒰䃊，場外名。又磑也。又《集韻》資昔切，音積。義同。

𥓿：《正字通》同砣。又同堶。飛磚戲也。

碣：《唐韻》渠列切《集韻》《正韻》巨列切《韻會》其謁切，𠀤音傑。《說文》特立之石，東海有碣石山。《書·禹貢》夾右碣石入于河。《史記·漢武紀》東巡至碣石。《文穎曰》在遼西，今屬臨楡，此石著海旁。又《揚雄·羽獵賦》碣以崇山。《註》碣，山特立貌。又𥓓碣。方者爲𥓓，圓者爲碣，李斯所造。《廣韻》碣石，本山名。今爲𥓓碣字，或作嵑。又形容羽族也。《郭璞·江賦》往來勃碣。又《集韻》丘葛切，音渴。石貌。又乙轄切，音軋。碣磍，勁怒貌。又叶其例切，音偈。《班固·燕然山銘》封神丘兮建隆碣，煕帝載兮振萬世。《梁竦·悼騷賦》歷蒼梧之崇丘兮，宗虞氏之俊乂。臨衆瀆之神林兮，東勑職於蓬碣。

𥔀：《玉篇》呼宏切，音轟。石聲。通作訇。

碤：《集韻》於驚切，音英。《正字通》石之有文采者。本借用英。舊訓水中石，非也。

𥔁：《篇海》普逼切，音堛。石落也。

碥：《廣韻》方典切《集韻》補典切，𠀤音匾。《玉篇》將登車履石也。亦作扁。又《正字通》水疾厓傾曰碥。又蜀江自嘉州至荆門，水路有燕子碥，閻王碥，皆險地。

碦：《集韻》乞格切，音客。石堅也。

𥔂：《廣韻》古鄧切《集韻》居鄧切，𠀤音亙。石相連貌。

𥔃：《正字通》俗碨字。

碧：《廣韻》彼役切《集韻》兵役切《韻會》兵亦切，𠀤音筆。《說文》石之靑美者。《山海經》高山多靑碧。《郭註》亦玉類也。今會稽縣東山出碧。《班固·西都賦》珊瑚碧樹。《註》崐崘山有碧樹。《張衡·南都賦》綠碧紫英。《註》碧有縹碧，有綠碧。又《增韻》碧，深靑色。唐官制，八品九品服碧代靑也。又《韻會》竹書紀年：惠成王七年，雨碧於郢。又《度人經·碧落註》東方第一天有碧霞遍滿，是云碧落。又姓。明洪武中訓導碧潭。

䃋：《集韻》同𥔢。詳𥔢字註。

碨：《廣韻》《集韻》𠀤烏賄切，音猥。碨磊，石貌。又碨䃁，不平。又《集韻》烏回切，音隈。石不平。又《馬融·長笛賦》瞋菌碨柍。《註》碨柍，聲競奮貌。《正字通》磈𥓔硊䃬𠀤通。《集韻》合爲一。俗作𥔃。

𥔄：《廣韻》奴結切《集韻》《韻會》《正韻》乃結切，𠀤音涅。礬石別名。

碩：《廣韻》《集韻》《正韻》常隻切《韻會》常亦切，𠀤音石。《爾雅·釋詁》大也。《易·蹇卦》往蹇來碩。《詩·衞風》碩人其頎。又《𨻰風》碩大且卷。《左傳·桓六年》博碩，肥腯，皆訓大也。又《增韻》充實也。又與石通。又叶常灼切，音杓。《詩·秦風》辰牡孔碩。叶下舍拔則獲。《小雅》旣庭且碩，曾孫是若。《揚子·太𤣥經》我心孔碩，乃後有鑠。

碪：《正字通》同砧。又《集韻》五感切，音頷。碪𥔲，山形。《左思·魏都賦》恆碣碪𥔲於靑霄。○按《唐·𨻰藏器·本草拾遺》有霹靂碪，云出雷州幷河東山澤閒，雷震後得之。《正字通》作䃡。

碫：《廣韻》丁貫切《集韻》《韻會》《正韻》都玩切，同鍛。○按《說文·殳部·段註》：椎物也。金部鍛註：小冶也。意實相足。《詩·大雅》：取厲取鍛。毛傳云：鍛，石也。鄭箋云：鍛，石所以爲鍛質也。言取鍛厲斧斤之石。《陸德明·音義》則云：本又作碫。是碫與鍛通用無疑。《正字通》因《說文》石部有碬無碫，必欲以碬爲碫字之譌，且斥《正韻》碫同鍛爲誤，非也。

碬：《廣韻》胡加切《集韻》《韻會》《正韻》何加切，𠀤音遐。《說文》厲石也。春秋傳曰：鄭公孫碬，字子石。又《玉篇》磍碬，高下也。○按《說文》又部叚註：借也，古雅切，與殳部段字迥別。石部此字註：厲石也，从石叚聲。則孫愐胡加切，非謬矣。《正字通》斥爲碫字之譌，不知何據。

碭：《唐韻》《正韻》徒浪切《集韻》《韻會》大浪切，𠀤音宕。《說文》文石也。《何晏·景福殿賦》墉垣碭基，其光昭昭。又芒碭，山名。《前漢·高帝紀》隱芒碭山澤閒。《應劭註》芒屬沛，碭屬梁。又《水經注》仙者涓子，主柱，𠀤隱碭山，得道。又沆碭，白氣貌。《前漢·禮樂志》西顥沆碭，秋氣蕭殺。又過也。《揚雄·甘泉賦》回猋肆其碭駭兮。《馬融·長笛賦》犇遯碭突。又碭，溢也。《莊子·庚桑楚》吞舟之魚，碭而失水。《註》謂碭溢而失水也。又《正韻》待朗切，音蕩。又《集韻》徒郞切，音唐。義𠀤同。

䃌：《集韻》之人切，音眞。石也。又伊眞切，音因。山名。《山海經》東山之南有䃌山。

𥔅：《正字通》俗砎字。

䃍：《唐韻》《集韻》𠀤徒對切，音隊。墜本字。从土从石，會隕隊意。《說文》陊也。《爾雅·釋詁》落也。《前漢·天文志》長庚星見起兵，星䃍至地則石。又《敘傳》薄姬䃍魏。亦作隊。《左傳·僖二十八年》俾隊其師。《晉語》敬不隊命。又作隧。《班固·答賔戲》厥宗亦隧。又《字彙補》直律切，音术。隕也。

碮：《集韻》田黎切，音提。碮砧也。《正字通》同隄。

䃎：《玉篇》張下切《集韻》竹下切，𠀤音矺。䃎𥑒，石垂貌。

䃏：《集韻》桑經切，音星。石名。

𥔆：《正字通》古文席字。註詳巾部七畫。

碯：《廣韻》奴晧切《集韻》《韻會》乃老切。𠀤同瑙。《博雅》碼碯，石次玉也。詳玉部瑙字註。

𥔇：《集韻》口觥切，音㚚。𥔇𥔇，石聲。

𥔈：《集韻》田棃切，音提。《說文》本作厗。唐厗石也。或从石。

𥔉：《集韻》先了切，音篠。小石。

𥔊：《字彙補》照以切，音旨。礪石也。

𥔭：《廣韻》蘇果切《集韻》損果切，𠀤音鎖。小石。通作瑣。

確：《廣韻》苦角切《集韻》《韻會》克角切，𠀤音䐨。堅也，靳固也。《易·乾卦》確乎其不可拔。《莊子·應帝王》確乎能其事。《註》堅貌。又剛也。《易·繫辭》夫乾確然示人易矣。亦作塙碻。

碻：《正字通》同確。又地名。《魏書·孝文紀》行幸碻磝。○按碻又作鄗。《左傳·宣十二年》晉師在敖、鄗之閒。註：鄗，苦交反。敖、鄗二山在滎陽縣西北。

碼：《廣韻》《正韻》莫下切《集韻》母下切，𠀤音馬。碼碯，石似玉。亦作瑪。

碽：《廣韻》古紅切《集韻》沽紅切，𠀤音公。擊石聲。又《字彙補》亦姓。《太常寺志》明祖𡚱碽氏。

碾：《正字通》俗𥑊字。字彙同輾，非。

䃑：《集韻》補還切，音班。石文。本作斑。又石鋪貌。

𥔮：《玉篇》《集韻》𠀤巨焉切，音乾。磌也。

𥔯：《集韻》胡對切，音潰。石貌。

䃒：《唐韻》《集韻》𠀤下革切，音覈。《說文》石地惡也。《長箋》地貴土厚，故以石隔爲惡。又《集韻》各核切，音隔。義同。

𥔰：《集韻》披敎切，拋去聲。砲亦作𥔰。《正字通》俗礮字。

䃓：《廣韻》古候切《集韻》居𠋫切，𠀤音姤。《玉篇》罰也，碥也。又《廣韻》甃井也。又《集韻》𥕐也。又《集韻》居侯切，音鉤。䃓碻，堅也。

䃔：《廣韻》戸冬切，音洚。䃔䃧，石落聲。又《集韻》丘弓切，音穹。又胡宋切，音㗢。義𠀤同。

碿：《集韻》蘇骨切，音窣。磨也。又《正字通》一說碎石也。當讀如屑。

𥔱：《集韻》式戰切，音扇。攻玉名。

磀：《集韻》同𥑺。詳𥑺字註。

䃕：《正字通》同𥒪。詳𥒪字註。又《廣韻》呂角切，音犖。䃕確，石相扣聲。

磁：《廣韻》疾之切《集韻》《韻會》牆之切《正韻》才資切，𠀤音慈。本作礠。省从茲。《說文》石名。可以引鍼。《本草》山之陽產鐵者，隂必有礠石，蓋二物同氣也。《文選·曹植矯志詩》磁石引鐵，於今不連。《水經注》鎬水，北經漢靈臺西，又經磁石門西，門在阿房前。又《韻會》州名。古邯鄲地，隋置礠州，唐改惠州，尋復爲磁。《前漢·藝文志》作慈。

磂：《集韻》同硫。詳硫字註。又《集韻》力救切，音溜。同鎦。梁州謂釜曰磂。

磃：《廣韻》息移切《集韻》相支切，𠀤音斯。館名。《前漢·郊祀志》上林磃氏館。又《武帝紀》作蹏氏觀。又《集韻》田黎切，音題。磄磃，怪石。

磄：《廣韻》《集韻》𠀤徒郞切，音唐。磄磃，見上（磃字）。又《廣韻》磄厗，石也。

磅：《廣韻》《正韻》普郞切《集韻》《韻會》鋪郞切，𠀤音滂。石落聲。《司馬相如·上林賦》砰磅訇礚。又山名。《王子年·拾遺記》扶桑東五萬里，有磅磄山。又磅唐。《馬融·長笛賦》騈田磅唐。《註》磅唐，廣大盤礴也。又磅硠。詳硠字註。又《集韻》披庚切，音烹。義同。

𥔲：《集韻》逆各切，音鄂。碪𥔲，石危貌。詳碪字註。

䃖：《廣韻》《正韻》安古切《集韻》於五切。塢隖𠀤同。《說文》本作隖，小障也。一曰庳城也。又《正韻》山阿也。又《廣韻》哀都切。音烏。義同。

磆：《廣韻》《集韻》《正韻》𠀤戸八切，音滑。磆石，藥名。本作滑。又《集韻》丘葛切，音渴。石可爲器。

磇：《集韻》篇迷切，音批。磇霜，石藥。出道書。亦作砒。

䃗：《集韻》北角切，音剝。《篇海》石䃗岸也。又《廣韻》測角切，音齪。䃗礫。

磈：《唐韻》《集韻》𠀤於鬼切，音嵔。山名。《水經注》麗山之西，川中有阜，名曰風涼。原在磈山之隂。又神名。《山海經》西山長留山，實惟員神磈氏之宮。又《廣韻》磈硊，石山貌。又危也。又口猥切，音傀。磈礧，石也。

磉：《廣韻》蘇朗切《集韻》《韻會》寫朗切《正韻》寫曩切，𠀤音顙。柱下石。《正字通》俗呼礎曰磉。

磊：《唐韻》落猥切《集韻》《韻會》《正韻》魯猥切，𠀤音壘。同磥。《說文》衆石也。《楚辭·九歌》石磊磊兮葛蔓蔓。《古詩》磊磊㵎中石。又磊砢。《司馬相如·上林賦》水玉磊砢。《註》魁礨貌。又《世說》孫楚云：其人磊砢而英多。又與礌通。《晉書·石勒載記》大丈夫行事，當礌礌落落如日月。《註》礌作磊。

磋：《廣韻》七何切《集韻》《韻會》《正韻》倉何切，𠀤音蹉。磨治也。《詩·衞風》如切如磋。《傳》治象曰磋。通作瑳。又《五音集韻》麄臥切，音剉。義同。

磌：《廣韻》徒年切《集韻》《韻會》《正韻》亭年切，𠀤音田。石落聲。《公羊傳·僖十六年》霣石聞其磌然。又柱下石也。《班固·西都賦》雕玉磌以居楹。《註》磌，礩也。又《集韻》之人切，音眞。義同。《正字通》俗磌字。

磍：《集韻》《韻會》下瞎切《正韻》胡八切，𠀤音轄。《玉篇》碣磍，搖目吐舌也。盛怒也。《前漢·揚雄·長楊賦》建碣磍之虛。《孟康註》虡刻猛獸，形碣磍而盛怒。又《廣韻》枯轄切，音趏。剝也。又《集韻》乙轄切，音呾。磍𥓑，石地不平。𥓑原字从殳，不从刂。

磎：《廣韻》苦奚切《集韻》《韻會》《正韻》牽奚切，𠀤音鸂。同谿。《爾雅·釋水》水注川曰谿。《說文》山通者。《馬融·長笛賦》瀆無所臨，萬仞之石磎。又地名。《水經》濟水又東至北礫磎。

磏：《集韻》《韻會》離鹽切《正韻》力鹽切，𠀤音廉。《說文》厲石也。一曰赤色。又磏仁。《韓詩外傳》仁道有四磏爲下，仁磏則其德不厚。《註》磏者，言刻意求仁，與聖仁，智仁，德仁異也。又《字彙補》古文廉字。註詳广部十畫。

磐：《廣韻》薄官切《集韻》《韻會》《正韻》蒲官切，𠀤音槃。大石也。《易·漸卦》鴻漸于磐。《註》磐山，石之安者。《疏》山中石磐紆，故稱磐也。又磐礴。《郭璞·江賦》荆門闕竦而磐礴。《註》磐礴。廣大之貌。又磐牙。《後漢·滕撫傳》盜賊羣起，磐牙連歲。《註》磐牙，謂相連結。又通作盤。《前漢·孝文紀》磐石之宗。《荀子·富國篇》國安於磐石。又或作𥑍。

磑：《唐韻》《集韻》五對切《韻會》魚對切，𠀤音𨢉。磨也。《正字通》磑，碎物之器，古公輸班作磑。晉王戎有水磑。今俗謂之磨。或訓磑爲碓下石，不知碓下石卽今石臼，非磑也。又《韻會》魚回切，音嵬。積也。《前漢·禮樂志》磑磑卽卽。《註》磑磑，崇積。卽卽，充實。又《集韻》魚衣切，音沂。䃺石。又居希切，音機。義同。又《玉篇》公哀切，音該。《揚子·方言》磑磑，堅也。《張衡·思𤣥賦》行積冰之磑磑。又《集韻》魚開切，音皚。《周武王·刀銘》刀利磑磑。《枚乗·七發》白刃磑磑。又《字彙補》蒙破切，音磨。《揚子·太𤣥經》隂陽相磑，物咸雕離。《註》磑，音磨。

磒：《唐韻》于敏切《集韻》《正韻》羽敏切，𠀤音溳。同隕。《說文》落也。《春秋·僖十六年》磒石于宋五。又《列子·周穆王篇》王若磒虛焉。《註》墜也。

磓：《廣韻》《集韻》《韻會》《正韻》𠀤都回切，音堆。聚石也。又以石投下也。亦作塠。又《集韻》傳追切，音椎。義同。又《正韻》直類切，音墜。同硾。《木華·海賦》岑嶺飛騰而反覆，五岳鼓舞而相磓。《註》波濤遞相觸激也。

𥔳：《正字通》同确。詳确字註。

磔：《唐韻》《集韻》《韻會》𠀤陟格切，音摘。張也，開也，裂也，剔也。《前漢·𠛬法志》諸死𠛬皆磔於市。景帝中二年，改磔曰棄市，勿復磔。《師古曰》謂張其尸也。又裂牲亦謂之磔。《禮·月令》季春命國難，九門磔攘，以畢春氣。又書法，右下爲磔。《崔瑗·永字八法歌》硺騰峻而速進，磔憶昔以遲移。又《爾雅·釋天》祭風曰磔。《孫炎曰》旣祭，披磔其牲，以散風也。或省作矺。又叶竹棘切，音陟。《蘇轍·除日詩》念同去鄕里，此節已三失。楚人重歲時，爆竹鳴磔磔。

磕：《廣韻》苦蓋切《集韻》《韻會》《正韻》丘蓋切，𠀤音嘅。《正字通》兩石相擊聲。別作礚。又《集韻》克盍切，音榼。石聲。又叶去例切，音器。《揚雄·甘泉賦》登長平兮雷鼓磕，天聲起兮勇士厲。叶下沛世。

磖：《廣韻》盧合切《集韻》落合切，𠀤音拉。磖磼，破物聲。

磚：《集韻》徒官切，音團。人名。鄭有石磚。又與甎同。《古史考》烏曹作甎。《後漢·列女傳》曹世叔妻內助訓，古者生女，三日臥之牀下，弄之瓦磚，而齋告焉。又《集韻》徒禾切，音砣。圜貌。

磛：《集韻》鉏銜切，音巉。磛嵒，山險貌。又《廣韻》慈染切，音漸。義同。又《集韻》士減切，音劖。高峻貌。

𥕌：《集韻》同磛。

䃘：《正字通》同硻。本作硜。鹽鐵論，器多堅䃘。皇甫謐釋勸篇：龍潛九淵䃘九淵。又韓愈詩亦用䃘。从硻爲正，加土，非。

𥕍：《集韻》郞口切，音塿。石也。

䃙：《篇海》盧谷切，音鹿。石也。《正字通》碌磟𠀤通。

磜：《篇海》七計切，音砌。階磜也。與砌通。

磝：《廣韻》五交切《集韻》《正韻》牛刀切《韻會》牛交切，𠀤音聱。與嶅同。《釋名》山多小石曰磝。磝，堯也。每石堯堯獨處而出見也。《韓愈文》山磝磝而相軌。又碻磝。詳碻字註。《集韻》或作磽礉。

磞：《玉篇》普耕切，音烹。擊石也。《成公綏·嘯賦》磞硠震隱。又《集韻》披庚切，音平。與磅通。

䃚：《廣韻》《集韻》𠀤千木切，音簇。碌䃚，石地不平貌。又《集韻》仕角切，音濯。義同。又《正字通》一說與鏃通。《李賀·黃家洞詩》雀步蹙沙聲促促，四尺角弓靑石䃚。註：漢書：挹婁國，弓長四尺，砮以靑石爲鏃，因箭鏃用石，故俗作䃚。

𥕎：《集韻》丘岡切，音康。石聲。

磟：《廣韻》《集韻》𠀤力竹切，音六。《正字通》磟碡，石輥也。平田器。一作䃙碡。又《集韻》盧谷切，音錄。義同。

𥕏：《集韻》口穫切，音劐。石硬聲。

磠：《集韻》籠五切，音魯。砂也。

𥕐：《集韻》𥐝本字。又《集韻》一曰水𥕐番車。

𥕑：《玉篇》《集韻》𠀤七邪切，且平聲。石也。

𥕒：《集韻》倉各切，音錯。厲石也。《說文》本作厝。

𥕓：《集韻》末各切，音莫。《玉篇》沙𥕓也。本作漠。

磡：《廣韻》《集韻》𠀤苦紺切，音勘。巖崖之下。又《集韻》山岩。或作𥓒。

磢：《廣韻》初兩切《集韻》《正韻》楚兩切，𠀤音搶。瓦石洗物也。《郭璞·江賦》奔溜之所磢錯。

磣：《廣韻》初朕切《集韻》楚錦切，𠀤參上聲。物雜沙也。又《集韻》錯合切，參入聲。義同。

䃛：《廣韻》力延切《集韻》陵延切。𠀤同鏈。鉛鑛也。詳金部鏈字註。又《集韻》抽延切。義同。

𥕔：《篇海》都敢切，音膽。石𥕔，藥名。

𥕕：《篇海》呼嫁切，音罅。石裂也。通作罅。

磤：《廣韻》《正韻》於謹切《集韻》倚謹切，𠀤音隱。雷聲。《何晏·景福殿賦》聲訇磤其若震。又《集韻》同殷。《詩·召南》殷其雷。

䃜：《集韻》《韻會》𠀤烟奚切，音繄。美石黑色。或作瑿。

磥：《集韻》同磊。《洪适·隷釋》磥，通作磊。出朱龜𥓓。又《王延壽·魯靈光殿賦》層櫨磥垝以岌峩。《嵆康·琴賦》碪䂽磥硌，皆同磊。又磥𥒮。詳𥒮字註。

𥕖：《集韻》光鑊切，同椁。蓋古或用石，故从石。

𥕗：《廣韻》《集韻》𠀤呼宏切，音轟。石落聲。《集韻》硡𥔀𥗞𠀤同。

磦：《集韻》𤰞遙切，音標。山峰出貌。

䃝：《集韻》口敎切，音竅。石不平也。

磧：《唐韻》《集韻》《韻會》𠀤七迹切，音皵。《說文》水陼有石者。《水經注》佷子潭有石磧州，長六十丈，廣十八丈。《司馬相如·上林賦》下磧歷之坻。《註》磧歷，淺水中沙石也。《韻會》吳楚謂之瀨，中國謂之磧。又沙漠亦曰磧。《杜甫·送人從軍詩》今君渡沙磧，絫月斷人烟。《正字通》或讀戚責二音，義同。

磨：《廣韻》莫婆切《集韻》《韻會》《正韻》眉波切，𠀤音摩。《說文》本作䃺。《爾雅·釋器》石謂之磨。《詩·衞風》如琢如磨。又去聲。《唐韻》模臥切《集韻》莫臥切，𠀤音塺。《說文》石磑也。《正字通》俗謂磑曰磨，以磑合兩石，中琢縱橫齒，能旋轉碎物成屑也。《天文志》如蟻旋磨。又《韻會》通作摩。《左傳·昭十二年》摩厲以須。《前漢·董仲舒傳》摩民以誼。《梅福傳》厲世摩鈍。又地名。《水經注》沮水又東南逕驢城西，磨城東。傳云：子胥造驢磨二城，以攻麥邑。

磩：《廣韻》《集韻》𠀤倉歷切，音戚。碝磩，石次玉。《班固·西都賦》碝磩綵緻。又《集韻》側六切，音𡎺。礎謂之磩。

𥕘：《集韻》鋤交切，音巢。附國之民，壘石爲巢而居曰𥕘。又同𥔭。詳𥔭字註。

磪：《集韻》昨回切，音摧。《說文》本作崔。山高也。《嵆康·琴賦》磪嵬岑嵓。《註》高峻貌。又《洪适·隷釋》磪，通作摧。出費鳳𥓓隂。又《集韻》取猥切，音洒。絲大貌。

磫：《廣韻》卽容切《集韻》將容切，𠀤音蹤。《廣雅》磫𥗫，礪也。一曰石路。

磬：〔古文〕硜𡔝𥓕《唐韻》苦定切《集韻》《韻會》詰定切，𠀤音罄。《說文》樂石也。籀文作殸，象縣虡之形，殳擊之也。《五經要義》磬立秋之樂。《白虎通》磬者，夷則之氣，象萬物之成。《禮·明堂位》叔之離磬。《註》叔之離磬者，叔之所作編離之磬。又《周禮·冬官考工記》磬氏爲磬，倨句一矩有半。《註》先度一矩爲句，一矩爲股，而求其弦。旣而以一矩有半觸其弦，則磬之倨句也。又編磬，特磬。《𨻰用之曰》叔之離磬，特懸之磬也。《三禮圖》股廣三寸，長尺三寸半，十六枚同一筍虡，謂之編磬。又笙磬，頌磬。《周禮·春官·眡瞭》掌凡樂擊頌磬笙磬。《註》磬在東方曰笙。笙，生也。在西方曰頌。或作庸。庸，功也。又玉磬，石磬。《書·益稷》戛擊鳴球。《禮·明堂位》拊搏玉磬。《左傳·成二年》齊侯使賔媚人，賂以紀甗玉磬。《魯語》臧文仲以玉磬如齊告糴。《禮·樂記》石聲磬磬以立辨。《書·禹貢》泗濵浮磬。《傳》泗水中見石，可以爲磬。𨻰澔曰：玉磬，天子樂器。諸侯當擊石磬，故郊特牲以擊玉磬爲諸侯之僭禮。又磬控。《詩·鄭風》抑磬控忌。《註》騁馬曰磬，謂使之曲折如磬。止馬曰控，謂有所控制不逸。又磬折。《禮·曲禮》立則磬折垂佩。《疏》帶佩於兩邊，臣則身宜僂折如磬之背，故云磬折。《周禮·冬官考工記》韗人倨句磬折。《註》磬折，中曲之不參正也。又《禮·文王世子》磬于甸人。《註》縊之如縣樂器之磬也。又掉磬。《韻會》齊人相絞訐爲掉磬，北海人以激事爲掉磬。又與罄通，垂盡也。《魯語》室如縣磬。《左傳》作縣罄。又《集韻》棄挺切，音謦。擊石聲。又叶苦丁切，音卿。《董京·答孫楚詩》鸚鵡能言，泗濵浮磬。衆人所翫，豈合物情。

磭：《廣韻》昌約切，音綽。大脣貌。又《集韻》擬引切，音齗。義同。

䃞：《廣韻》殊六切，音孰。《集韻》石名。又《廣韻》石聲。

𥕙：《五音篇海》呼麥切，音黑，石裂聲。

𥕚：《字彙補》犖字之譌。

𥕰：《集韻》休居切，音虛。石貌。

䃡：《玉篇》子林切《集韻》咨林切，𠀤音祲。石也。又《集韻》才淫切，音岑。石門。又《正字通》玉門西南有一國，山中歲產石䃡數千枚，名霹靂䃡，春雷起䃡減，至秋䃡盡。《𨻰藏器·本草拾遺》作碪。

𥕱：《正字通》同硼磞，詳硼磞二字註。

磯：《廣韻》居依切《集韻》《韻會》居希切，𠀤音機。《玉篇》水中磧也。《增韻》石激水曰磯。《孟子》是不可磯也。《疏》磯者，磯激也。石之激水，順其流而激之。又《玉篇》摩也。

磰：《廣韻》常演切《集韻》上演切，𠀤音善。同墡，白土。

𥕲：《廣韻》《集韻》𠀤居月切，音厥。發石。

𥕳：《集韻》同𥕲。

磱：《集韻》同𥒪。

磲：《正字通》同𥓼省。硨𥓼。詳硨字註。

䃢：《玉篇》去金切《集韻》祛音切，𠀤音欽。同嶔。山高險也。《公羊傳·僖三十三年》殽之嶔巖。又䃢碒。詳碒字註。又《玉篇》石名。

𥕴：《集韻》同礫。

𥕵：《集韻》古覽切，音敢。𥕵密模末膩，大食國酋長名。

𥕶：《廣韻》息移切《集韻》相支切，𠀤音斯。𥕶磨也。

䃣：《集韻》《韻會》《正韻》𠀤虎委切，音𠷏。敗也。同毀。《列子·天瑞篇》事有破䃣，而後有舞仁義者。又《黃帝篇》形若飛鳥揚於地，𩨒骨無䃣。

磳：《廣韻》作滕切《集韻》咨騰切，𠀤音增。碅磳，石貌。又《集韻》鋤耕切，音碀。義同。

䃤：《廣韻》息逐切《集韻》息六切，𠀤音肅。黑砥石。《山海經》京山有𤣥䃤。又《集韻》先巧切，音篠。義同。

磴：《廣韻》都鄧切《集韻》《正韻》丁鄧切，𠀤音鐙。同嶝。《玉篇》巖磴也。《水經注》羊腸坂，在晉陽西北，石磴縈委若羊腸焉。又石橋曰磴。《孫綽·游天台山賦》跨穹隆之懸磴。又石磴，山名。《水經注》漳水歷鹿臺山，合鞮水，出銅鞮縣西北石磴山。又《集韻》台隥切，音霯。小水相益也。又都騰切，音登。益石也。

磵：《玉篇》古晏切，音諫。水磵也。《正字通》與澗通。

磶：《廣韻》《集韻》《韻會》《正韻》𠀤思積切，音昔。柱下石。《博雅》礎磶，磌礩也。《張衡·西京賦》雕楹玉磶，繡栭雲楣。

磷：《廣韻》力珍切《集韻》《正韻》離珍切，𠀤音鄰。同粼。水在石閒。《司馬相如·上林賦》磷磷爛爛。《註》玉石符采映耀也。又《集韻》力耕切，音玲。砰磷，峻貌。《司馬相如·大人賦》徑入雷室之砰磷鬱律。又《集韻》里忍切，音亃。石貌。又良刃切，音吝。薄石也。《論語》磨而不磷。又《玉篇》雲母之別名。又《增韻》石礫也。

磸：《集韻》同矴。

𥕷：《正字通》俗礝字。

磹：《廣韻》《集韻》𠀤徒念切，音簟。䃸磹，電光。《元包經》噬嗑列𦈫，搏䃸磹灼。

𥕸：《廣韻》《集韻》𠀤先外切，音𥊴。小石也。

𥕹：《廣韻》七絕切，音膬。石破也。

磺：〔古文〕卝《玉篇》古猛切，讀若穬。《說文》銅鐵樸石也。又《玉篇》强也。又《集韻》胡光切，音黃。石名。

䃥：《集韻》傳江切，音幢。石貌。

䃦：《集韻》都昆切，音敦。石可踞者。

磻：《廣韻》薄官切《集韻》《韻會》《正韻》蒲官切，𠀤音盤。磻溪，太公釣處，在鳳翔虢縣。又《唐韻》博禾切，同碆。《說文》以石著隿𦅾也。《張衡·西京賦》磻不特絓。又《集韻》補過切，音播。石名。可爲失鏃。

𥕺：《篇海》七合切，音䟃。石𥕺𥕺也。《正字通》俗磣字。

磼：《廣韻》徂合切《集韻》昨合切，𠀤音雜。磼礏，山高貌。《前漢·司馬相如傳》嵯峨㠎嶫。《史記》作磼礏。又《集韻》士劫切。磖磼，破物聲。

磽：《唐韻》口交切《集韻》《韻會》《正韻》丘交切，𠀤音敲。與墝同。石地。《說文》𥖳石也。《玉篇》堅硬也。《孟子》則地有肥磽雨露之養。《前漢·景帝紀》郡國或磽陿，無所農桑。《註》磽謂磽埆瘠薄。又《集韻》輕皎切，同䂪。山田。又魚敎切，音烄。義同。

磾：《廣韻》都奚切《集韻》《韻會》《正韻》都黎切，𠀤音低。染繪黑石，出琅琊山。又人名。漢金日磾。又與堤通。《漢·石經公羊傳》以磾爲堤。

䃧：《集韻》《正韻》𠀤良中切，音隆。䃔䃧，石落聲。《韓愈詩》投奅鬧䃔䃧。又《廣韻》力冬切《韻會》盧冬切，𠀤音籠。又《集韻》魯宋切，音弄。義𠀤同。

𥕻：《集韻》微夫切，音無。䃤𥕻，石也。又罔甫切，音武。與碔同。

磿：《唐韻》郞擊切《集韻》《韻會》郞狄切，𠀤音曆。《說文》石聲。《玉篇》磿磿，石小聲。又《周禮·地官》遂師及窆抱磿。《註》磿者適歷，執綍者名也。適，音的。《疏》謂千人分布於綍上，稀疏得所，故名適歷。遂師抱持版之名字，巡行而校錄之，以知在否，故云抱磿也。又《字彙補》磿室，燕宮名。《史記·樂毅傳》故鼎反乎磿室。《戰國策》作曆室。今作磨室，誤。又史記磿侯程黑，漢表作歷侯。今本亦作磨侯。皆沿寫之誤。

𥕼：《玉篇》魚兼切《集韻》牛廉切，𠀤音噞。山名。

𥕽：《集韻》普孟切，音膨。𥖬𥕽，石聲。𥖬原字从馬不从馮。

𥕾：《字彙補》相鳥切，音小。破也。

𥕿：《字彙補》鋪官切，音潘。𥕿砙，大甎也。

礆：《正字通》許檢切，音㛍。同險。

䃩：《集韻》同硇。

礇：《集韻》乙六切，音郁。石似玉。

䃪：《集韻》唐干切，音壇。石䃪也。通作壇。

礈：《集韻》同墜。《路史》義軒而降，淫於禮，亂於樂，淳風礈矣。舊註同硾，誤。

礉：《集韻》下革切，音核。實也。又刻也。與覈通。《史記·韓非傳》韓子慘礉少恩。《註》用法慘急而鞠礉深刻。又口敎切，音墽。石不平。又丘交切，音敲。同磽。

礊：《唐韻》楷革切《集韻》克革切，𠀤音罊。《說文》堅也。又《廣韻》呼麥切，音剨。鞭聲。

𥖗：《集韻》蒲孟切，膨去聲。𥖬𥖗，石聲。○按𥖗當作𥕽。

𥖘：《玉篇》竹甚切《集韻》陟甚切，𠀤音抌。用石㧻也。

𥖙：《集韻》側立切，音戢。石貌。

礋：《集韻》直格切，音宅。《神異經》西方有獸，長短如人，羊頭猴尾，名礋𥑺，健行。

𥖚：《集韻》苦骨切，音窟。同𡼿。𡼿屼，山貌。一曰童山。

礌：《集韻》盧對切，同礧。推石自高而下也。又魯猥切，同磊。衆石也。

𥖛：《正字通》同斫。

𥖜：《玉篇》《集韻》𠀤居飲切，音錦。石名。

䃫：《廣韻》都敢切《集韻》《韻會》覩敢切，𠀤音膽。《玉篇》石䃫，藥名，出蜀中。《正字通》本草綱目：石膽石中有汁，如膽汁，酸辛氣寒，治諸癇石淋目痛。俗作䃫。

𥖝：《正字通》同磏。

礍：《集韻》丘葛切，音渴。石貌。

𥖞：《集韻》口很切，音懇。石貌。

礎：《唐韻》創舉切《集韻》《韻會》創所切《正韻》創祖切，𠀤音楚。柱下石。《說文》礩也。《正字通》礎與礩異名同實，其爲楹石則一，無二義。

礏：《廣韻》五合切《集韻》逆及切，𠀤音岌。磼礏。詳磼字註。

𥖟：《集韻》同砱。詳砱字註。

礐：《廣韻》苦角切《集韻》《韻會》克角切，𠀤音確。《爾雅·釋山》山多大石也。《說文》礐，石聲。又《廣韻》胡覺切，音學。《正字通》礐與嶨通。有卻學二音，兼山多石，石聲二義。字雖有从石从山之別，然山石一類，說文嶨訓山多大石，礐訓石聲，誤分爲二。集韻合之，是也。又《廣韻》胡沃切，音鵠。又胡谷切，音斛。義𠀤同。又力摘切，音𥖪。礐硞，水石聲。《郭璞·江賦》幽𧯎積岨，礐硞䃕礭。《註》皆水激石，嶮峻不平貌。又《集韻》離宅切，音力。義同。

礑：《篇海》丁浪切，音擋。底也。

礒：《廣韻》魚倚切《集韻》《韻會》語綺切，𠀤音螘。石巖也。又碕礒，石貌。詳碕字註。

礓：《廣韻》《集韻》《韻會》《正韻》𠀤居良切，音薑。礫石也。

𥖠：《集韻》同碡。詳碡宇註。又《篇海》石名。

礔：《集韻》匹歷切，同霹。《張衡·西京賦》礔礰激而增響。

䃬：《廣韻》五罪切《集韻》五賄切，𠀤音頠。衆石貌。又《集韻》苦猥切，音傀。䃬礧，石也。又力罪切，音壘。《左思·吳都賦》磈磈㟴㟴。《註》衆石攢積貌。㟴字原刻从嵬，不从鬼。

䃭：《廣韻》《集韻》《韻會》《正韻》𠀤古禫切，音感。石篋。見封禪議。一曰以石蓋也。又《集韻》姑南切，音𥓂。義同。

𥖡：《字彙補》同響。出漢孟郁𥓓。

䃮：《字彙補》徒曷切，音達。石䃮也。

礗：《集韻》紕民切，音𦆯。碎石聲。

𥖪：《廣韻》《集韻》𠀤力摘切，冷入聲。𥖪礋，打草田器。出字林。

礘：《集韻》乞及切，音泣。砬礘，石聲。又《廣韻》五合切《集韻》鄂合切，𠀤音㬎。礘礘，石貌。亦作硆砐。

𥖫：《篇海》倉歷切，音戚。守夜鼓也。

礙：《唐韻》五漑切《集韻》《韻會》牛代切，𠀤音硋。或作硋。通作閡。南史引浮屠書作㝵。《說文》止也。又距也，妨也，阻也，𨹎也。《揚子·法言》聖人之治天下，礙諸以禮樂。又《集韻》魚其切，音疑。礙𥗫，靑石。又叶魚記切，音詣。《蘇轍·嶽下詩》山林無不容，疲苶坐自礙，自知俗緣深，畢老收闤闠。闠，求位切。

礚：《集韻》同磕。《說文》硠礚，石聲。又下礚，地名。《北史·李璨傳》宋將張永沈攸之等先屯下礚。又叶去例切，音器。《司馬相如·子虛賦》礧石相擊，硠硠礚礚。叶上會下外。又叶口盍切，音榼。《揚雄·羽獵賦》𩦿駍駖礚。叶上轕下岋。

礛：《廣韻》古銜切《集韻》居銜切，𠀤音監。礛䃴，治玉石靑礪也。《戰國策》被礛磻。本作厱。又《集韻》盧甘切，音藍。礷省文。詳礷字註。

礜：《唐韻》《集韻》《韻會》《正韻》𠀤羊茹切，音預。《說文》毒石，出漢中。《山海經》西山臯塗之山，有白石，名礜，可毒䑕。《註》䑕食之死，蠶食之肥。又《集韻》羊諸切，音余。義同。

礝：《集韻》同碝。詳碝字註。亦同瑌瓀。

𥖬：《集韻》皮孕切，凭去聲。𥖬𥕽，石聲。

䃰：《字彙補》七煞切，音擦。姜䃰石，出大內規制記。

礞：○按李時珍《本草綱目·石部》有靑礞石，云出宋嘉祐補註《本草》。江北諸山往往有之，以旰山者爲佳，氣甘鹹，無毒，性下行，消食，治驚癇。王隱君湯衡嘗用之。註：謨蓬切，音蒙。又漢《鐃歌十八曲》其三爲《艾如張》，末有爲此倚欲誰肯礞室句，則此字幷非《本草》始見。舊本失收，今特補入。

礣：《廣韻》《集韻》𠀤莫八切，音韎。礣砎，堅也。又小石也。又《集韻》莫結切，音蔑。義同。

礤：《廣韻》《集韻》𠀤七曷切，音攃。《玉篇》粗石也。又《集韻》子末切，音幯。義同。又同攃，摩也。

礥：《廣韻》《集韻》《韻會》𠀤下珍切，音𧥺。《玉篇》難貌。又《廣韻》鞭也。又《廣韻》胡田切，音賢。艱險。又剛强也。《揚子·太𤣥經》陽氣微動，動而礥礥，物生之難也。

𥖻：《集韻》蘇后切，音叟。石也。

𥖼：《集韻》良據切，音慮。石名。

䃱：《集韻》先念切，音㺤。䃸磹，電光。詳䃸字註。

𥖽：《正字通》俗磶字。

𥖾：《集韻》與𥕐同。或作𥐝。詳𥐝字註。

𥖿：《篇海》徒谷切，音讀。《玉篇》石名。又《正字通》與碡𥖠同。

䃲：《正字通》同磐。亦借作盤。俗作𥑍。

礦：《集韻》同磺。《周禮·地官·卝人註》卝之言礦也。金玉未成器曰礦。《郭璞·江賦》其下則金礦丹礫。又谷名。《水經注》倚亳川水，出北山礦谷。

䃳：《集韻》力盍切，音臘。《玉篇》石墮也。又《集韻》力涉切，音獵。䃳崨，山連屬貌。

𥗀：《廣韻》盧烏切《集韻》朗鳥切，𠀤音蓼。𥗀䲽，石垂貌。

𥗁：《集韻》陟略切，音櫡。《說文》斫也。一曰碎石。《正字通》與𥖛斮斫同。

礧：《廣韻》落猥切《集韻》魯猥切，𠀤音磊。礧硌，大石。又《集韻》魯水切，音壘。碨礧，山貌。或作𥑶𥗬。亦作𡻭𡼊。又盧回切，音雷。擊也。石轉突也。《郭璞·江賦》駭崩浪而相礧。又盧對切，音類。《廣韻》礧䃍，重也。又同礌。《埤蒼》推石自高而下也。《司馬相如·子虛賦》礧石相擊。又《字彙補》同傀儡之儡。《唐書·音訓》窟儡子，亦曰魁礧子。作偶人以戲。

礨：《集韻》魯猥切，音磊。礨空，小穴也。一曰小封。《莊子·秋水篇》礨空之在大澤。《註》礨空，小穴。又《司馬相如·上林賦》丘虛堀礨。

礩：《唐韻》之日切《集韻》《正韻》職日切，𠀤音質。《說文》柱下石。又《集韻》脂利切，音至。義同。又《字彙補》同窒。《周書熊安生傳》宿疑礩滯。

礪：《唐韻》《集韻》《韻會》𠀤力制切，音例。《書·費誓》礪乃鋒刃。《傳》磨石也。《正義》厲以粗糲爲稱，故砥細於礪。《玉篇》崦滋山礪石，可磨刃。《說文》經典通用厲。

礫：《唐韻》郞擊切《集韻》《韻會》《正韻》郞狄切，𠀤音歷。《說文》小石也。《張衡·西京賦》爛若磧礫。《註》石細者曰礫。又丹沙亦曰丹礫。《郭璞·江賦》其下則金礦丹礫。又黃礫，木名。《司馬相如·上林賦》鮮支黃礫。《顏監云》黃礫，今用染者，黃屑木也。又叶歷各切，音落。《郭璞·三水山贊》三水之山，珍石惟錯。爰有璿瑰，金沙丹礫。

礬：《廣韻》附袁切《集韻》《韻會》符袁切，𠀤音煩。礬石。《山海經》女牀山，其隂多涅石。《郭註》礬石也。楚人名涅石，秦人名羽涅。《韻會》一名羽澤，有靑白黃黑絳五種。又山礬，花名。《正字通》俗名椗花，木高數尺，葉密枝肥，冬不凋，花白而香。一名瑒花。黃庭堅曰：江南野中椗花，土人採葉燒灰，染紫爲黝，不借礬而成。因易名爲山礬。韻會譌爲鄭花，且云卽唐玉蘂花，謬也。

𥗂：《字彙補》同摩。見洪武通韻。

礭：《篇海》苦角切，音䐨。鞭也。又《郭璞·江賦》礐硞䃕礭。《註》皆水激石，嶮峻不平貌。

𥗒：《集韻》初覲切，音襯。水石也。

礮：《廣韻》匹貌切《集韻》《韻會》《正韻》披敎切，𠀤拋去聲。俗作砲。機石也。《前漢·甘延壽傳》投石絕等倫。《張晏曰》范蠡兵法，飛石重十二斤，爲機發行二百步，礮蓋出此。《魏略曰》諸葛亮起衝車，郝昭以繩連石磨壓之，衝車折，卽礮事。《唐書·李密傳》以機發石，爲攻城械，號將軍礮。又通作拋。《後漢·袁紹傳》曹操發石車擊袁紹，軍中呼霹靂車。《註》卽今拋車。《集韻》亦作𥔰。考證：〔《唐書·李密傳》以機發石，爲攻城具，號將軍爲礮。〕謹照原文具改械將軍下省爲字。

𥗓：《篇海》他達切，音闥。石名。

礯：《集韻》娟營切，音攖。《玉篇》石也。

礰：《集韻》同磿。詳磿字註。又與靂同。《張衡·西京賦》礔礰激而增響。《註》霹靂也。又的礰。《張衡·思𤣥賦》顏的礰以遺光。《註》的礰，明也。又𥓌礰，石名。見《本草》。

䃴：《廣韻》章魚切《集韻》《韻會》《正韻》專於切，𠀤音諸。礛䃴。詳礛字註。

䃵：《廣韻》奴鳥切《集韻》乃了切，𠀤音嫋。山曲謂之䃵。一曰䂪石。

礱：〔古文〕𤮨《唐韻》盧紅切《集韻》《韻會》盧東切，𠀤音籠。《說文》䃺也。《晉語》趙文子爲室，斲其椽而礱之。《荀子·性惡篇》鈍金必將礱厲，然後利。《揚子·法言》有刀礱諸。又《玉篇》磨穀爲礱。又《集韻》盧貢切，音弄。義同。

䃶：《集韻》乎乖切，音懷。石不平也。又姑回切，音瑰。小石。又叶胡隈切，音回。堅峻貌。《前漢·司馬相如傳》鑽羅列聚叢以蘢茸兮，衍曼流爛㢁以陸離。徑入雷室之砰磷鬱律兮，洞出鬼谷之崫礨嵬䃶。又《集韻》𥑋古作䃶。註詳五畫。

䃷：《集韻》怡成切，音盈。石名。又翫習也。

䃸：《廣韻》《集韻》𠀤先念切，燮去聲。䃸磹。詳磹字註。又《集韻》咨林切，音祲。楔也。或从木。

𥗝：《廣韻》如兩切《集韻》汝兩切，𠀤音壤。雌黃之惡者。

䃹：《五音集韻》郞旰切，音爛。䃹䃹，玉石貌。《集韻》作𥗺。

𥗞：《集韻》與𥕗同。

𥗟：《五音集韻》匹角切，音璞。石聲。

礴：《廣韻》傍各切《集韻》《韻會》白各切，𠀤音泊。旁礴，混同貌。又廣被也。又充塞也。《莊子·逍遙遊》旁礴萬物。《揚子·太𤣥經》昆侖旁礴幽。昆侖，天之氣。旁礴，地之形。幽，人之心也。人心幽微，具天妙用。又槃礴。《莊子·田子方》畫史解衣槃礴。《註》箕坐也。又通薄。《前漢·揚雄傳》旁薄羣生。又通魄。《司馬相如·封禪書》旁魄四塞。

𥗫：《廣韻》其俱切《集韻》權俱切，𠀤音衢。磫𥗫，靑礪石。又《集韻》舉朱切，音拘。義同。

𥗬：《正字通》俗磊字。

𥗭：《集韻》七盍切，驂入聲。石多貌。或作𥗱。

𥗮：《玉篇》音闕。石也。

𥗴：《集韻》同砢。

䃺：《說文》磨本字。

礸：《集韻》子末切，音拶。同礤。粗石也。

𥗵：《字彙補》音巷。山有大小石。

礹：《唐韻》五銜切《集韻》魚銜切，𠀤音嚴。《說文》石山也。又《玉篇》𥕌礹也。亦作巖。又《五音集韻》五犯切，音儼。義同。

䃻：《集韻》必駕切，音霸。同壩。土堰也。

𥗺：《集韻》郞旰切，音爛。𥗺𥗺，玉石貌。同䃹。

𥗾：《集韻》乃浪切，囊去聲。山隈也。本作𡿝。

𥗿：《玉篇》勒可切《集韻》朗可切，𠀤音裸。𥗿碋，山貌。出《司馬相如·梓桐山賦》。《字彙補》作𥗿。

𥘄：《廣韻》紆物切《集韻》紆勿切，𠀤音鬱。𥘄䃶，小石。

