氏：《唐韻》承旨切《集韻》《韻會》《正韻》上紙切，𠀤音是。氏族也。《白虎通》有氏者何，貴功德，下伎力，所以勉人爲善也。《左傳·隱八年》天子建德，因生以賜姓，胙之土而命之氏。諸侯以字爲諡，因以爲族。官有世功，則有官族，邑亦如之。《疏》釋例曰：別而稱之謂之氏，合而言之則爲族。《趙彥衞·雲麓漫抄》姓、氏後世不復別，但曰姓某氏，雖史筆亦然。按姓者，所以統系百世，使不別也。氏者，所以別子孫所自出。如周姓姬氏，所以別子孫，如魯衞毛耼邘晉應韓之分，若夫《易》云：黃帝堯舜氏作。堯舜雖非姓氏，旣是天子當一代，稱曰堯舜氏，義亦通。此又不拘姓氏之例。《柳芳·論氏族》氏於國則齊魯秦吳，氏於諡則文武成宣，氏於官則司馬司徒，氏於爵則王孫公孫，氏於字則孟孫叔孫，氏於居則東門北郭，氏於志則三馬五鹿，氏於事則巫乙匠陶。又古者貴有氏，賤無氏，故其詛辭有曰：墜命亡氏，言奪爵失國也。詛辭見《左傳·襄十一年》。又婦人例稱氏。《儀禮·士昏禮》祝告婦之姓，曰某氏來歸。又樂氏，津名，在鄭。《左傳·襄二十六年》涉於樂氏。又元氏、猗氏、盧氏、尉氏，皆縣名。《廣輿記》元氏屬常山，今屬眞定府。猗氏屬河東，今屬平陽府。盧氏本漢縣，今屬河南府。尉氏本秦縣，今屬眞定府。《師古·漢書註》凡地名稱某氏者，皆謂因之而立名。如尉氏、左氏、緱氏、禺氏之類。又以氏名其物。《大戴記》蘭氏之根，櫰氏之苞。又姓。《吳志》有氏儀，後改姓是。又猛氏，獸名。《司馬相如·上林賦》鋋猛氏。《郭璞曰》今蜀中有獸，狀似熊而小，毛淺有光澤，名猛氏。又《說文》巴蜀山名岸脅之旁著欲落墮者曰氏。氏崩，聞數百里。《揚雄·解嘲》響若氏隤。○按今《揚雄傳》作𨸝。《玉篇》亦云：巴蜀謂山岸欲墮曰氏，崩聲也。承紙切。又《元包經》剝屵氏。傳曰：山崩於地也。註：屵音蔡，氏音支。與《說文》《玉篇》義同而音異。又《集韻》掌是切，音紙。姓也。義同𣱄。又《廣韻》《集韻》《韻會》章移切《正韻》旨而切，𠀤音支。月氏，西域國名，在大宛西。《史記·大宛傳》有大月氏，小月氏。亦作月支。又閼氏，單于后名。《史記·韓王信傳》上乃使人厚遺閼氏。《註》閼音燕，氏音支。又烏氏，縣名。《史記·酈商傳》破雍將軍烏氏。《註》烏音於然反，氏音支，縣名。屬安定。《前漢·地理志》作閼氏。又《史記·貨殖傳》烏氏倮。《註》韋昭曰：烏氏，縣名，倮，名也。索隱以烏氏爲姓，非是。又《廣韻》子盈切《集韻》咨盈切，𠀤音精。狋氏，縣名。《前漢·地理志》代郡有狋氏縣。《註》孟康曰：狋音拳，氏音精。亦作𠂩。《古今印史》𠂩，承旨切，族下所分也。古者姓統族，族統𠂩。適出繼位之餘，凡側出者皆曰𠂩。故爲文從側出以見意。考證：〔《趙彥衞·雲麓漫抄》如魯衞毛耼邗晉應韓之分。〕謹照原文邗改邘。〔《史記·貨殖傳》烏氏倮。〕謹照原文鳥改烏。

氐：〔古文〕𢎮《唐韻》丁禮切《集韻》典禮切，𠀤音邸。《說文》氐，至也。从氏，下著一。一，地也。又本也。《詩·小雅》尹氏大師，維周之氐。《毛傳》氐，本也。正義曰：氐，讀從邸。若四圭爲邸，故爲本，言是根本之臣也。又《鄭箋》氐，當作桎鎋之桎。《孝經鉤命決》云：孝道者，萬世之桎鎋。《說文》云桎車鎋也。則桎是鎋之別名，以鎋能制車，喻大臣能制國也。桎，之寔反，又丁履反。鎋又作轄，胡𦟈反。○按今《詩》從毛傳，讀若邸。又與抵同。歸也。《前漢·食貨志》天下大氐無慮皆鑄金錢。《又》大氐皆遇吿。《註》師古曰：氐，讀曰抵，歸也。大氐，猶言大凡也。又《左思·三都賦》作者大氐舉爲憲章。《註》氐，音旨。義同。今俗書作抵。又氐人，外國名，在建木西，人面魚身，無足。見《山海經》。氐，音觸抵之抵。舊註附入都奚切，今訂正。又木之根氐也。亦作柢。義詳木部。又人所托宿亦曰氐。通作邸。又《集韻》軫視切，音旨。氐道，地名，在廣漢。又《廣韻》丁尼切《集韻》張尼切，𠀤音胝。氐池，縣名。或作旨而切，音支，非是。又《廣韻》都奚切《集韻》《韻會》《正韻》都黎切，𠀤音低。氐羌也。《詩·商頌》自彼氐羌，莫敢不來享，莫敢不來王。《正義曰》氐羌之種，漢世仍存。其居在秦隴之西。《路史》氐羌數十，白馬最大。《前漢·地理志》隴西郡有氐道、羌道二縣。《魚豢·魏略》漢置武都郡，排其種人，分竄山谷，或號靑氐，或號白氐。又星名。《爾雅·釋天》天根，氐也。孫炎曰：角亢下繫于氐，若木之有根。《史記·天官書》氐四星，東方之宿。氐者，言萬物皆至也。《甘氏星經》氐四星爲天宿宫，一名天根，二名天符。《禮·月令》季冬之月旦氐中。又《前漢·地理志》韓地，角、亢、氐之分野。又同低。俛也。《前漢·食貨志》封君皆氐首仰給。《註》師古曰：氐首，猶俯首。又賤也。《前漢·食貨志》其價氐賤減平。又墨神曰回氐。見《致虛閣雜俎》。又《集韻》《韻會》《正韻》𠀤丁計切，音帝。東方宿也。義見上。考證：〔孝經鉤命訣。〕謹照原晝訣改決。

民：〔古文〕𠘽《唐韻》《集韻》《韻會》《正韻》𠀤彌鄰切，音泯。《說文》衆萌也。言萌而無識也。《易·師卦》君子以容民畜衆。《書·咸有一德》后非民罔使，民非后罔治。《禮·緇衣》民以君爲心，君以民爲體。又四民。《穀梁傳·成元年》古者四民：有士民，有商民，有農民，有工民。《註》德能居位曰士，辟土植穀曰農，巧心勞手成器物曰工，通財貨曰商。又司民，星名。《周禮·秋官·司民》及孟冬祀司民之日，獻其數于王。《註》司民，軒轅角也。《釋文》軒轅十七星，如龍形，有兩角，角有大民、小民。又官名。《周禮·秋官·司民》掌登萬民之數，自生齒以上，皆書於版。又民曹，漢官名。《後漢·百官志》民曹尚書主凡吏上書事。《註》《蔡質·漢舊儀》曰：典膳治功作，監池、苑囿、盜賊事。又民部，今戸部也。《文獻通考》漢置尚書郞四人，其一人主財帛委輸。至魏文帝，置度支尚書寺，專掌軍國支計。吳有戸部，晉有度支，皆主筭也。後周置大司徒卿一人，如《周禮》之制，隋初有度支尚書，則幷後周民部之職。開皇二年，改度支爲民部。永徽初，改民部爲戸部。又北方有比肩民，見《爾雅·釋地》。南方有裸民，見《呂氏春秋》。又白民國，白身，背有角，乗之壽二千歲。羽民國，其民皆生羽毛。卵民國，其民皆生卵。毛民國，其民皆生毛。又有勞民、搖民、壎民、盈民、臷民、蜮民諸國，𠀤見《山海經》。又鶴民國，人長三寸，日行千里，見《窮神祕苑》。又姓，見《姓苑》。又叶鄰知切，音離。《夏禹襄陵操》洪水滔天，下民愁悲。上帝愈咨，三過吾門不入。父子道衰，嗟嗟不欲煩下民。又叶彌延切，音眠。《楊方·合歡詩》齊彼蛩蛩獸，舉動不相捐。生有同穴好，死成倂棺民。《六書略》民，象俯首力作之形。○按民字之義非一。有總言人者，《詩》天生蒸民，厥初生民。是也。有對君而言者，《書》民惟邦本。是也。有別於在位而言者，《詩》宜民宜人。註：人謂臣，民謂衆庶。是也。有對幽而言者，《論語》務民之義，《左傳》先成民而後致力于神。是也。有對已而言者，《詩》民莫不穀，我獨于罹。是也。有對農而言者，《漢·食貨志》粟甚貴傷民，甚賤傷農。是也。况四民兼士農工商，豈力田始稱民乎。《六書略》之說穿鑿，不可從。

氒：《唐韻》居月切，音厥。《說文》木本，从氏，大於末。又《廣韻》古文厥字。註詳厂部十畫。

氓：《唐韻》武庚切《正韻》眉庚切，𠀤音盲。《說文》民也。《詩·衞風》氓之蚩蚩，抱布貿絲。《石經註疏》作甿。甿與氓通。《周禮·地官·遂人》凡治野以下劑致甿，以田里安甿，以樂昏擾甿，以土宜敎甿稼穡，以興耡利甿，以時器勸甿，以彊予任甿。《鄭註》變民言甿，異外內也。甿猶懵。懵，無知貌也。又《旅師》凡新甿之治，皆聽之，使無征役。《註》新甿，謂新徙來者也。○按此則氓本同甿，《長箋》以氓爲民，𤱕爲民田，分爲二，非是。又《集韻》謨耕切《韻會》謨盲切，𠀤音萌。義同。又通作萌。《前漢·劉向傳》民萌何以戒勉。《註》萌，與甿同。又《楊愼·經說》氓从亡从民。流亡之民也。引《周禮》新甿之治，註：新徙來者。○按氓與民音別義同。从亡者，言民易散難聚，非專屬新徙之民而言。《周禮》註：新徙來者，釋新義，非釋甿義。遂人之安氓、敎氓，氓猶民也，非皆他國新徙之民謂之氓也。《孟子》受廛爲氓，猶受廛爲民，天下之民皆願爲氓，猶皆願爲民也。楊說迂泥。考證：〔周禮註，新徙來者，釋新義，非釋𤱕義。〕謹按文義𤱕改甿。

𣱅：《篇海類編》俗氓字。

𣱇：《字彙》市之切，音時。伺也。

𣱈：《字彙補》蒙貧切，音民。平也。

𣱉：《字彙補》美粉切，音吻。𣱉，米也。亦作〈云民〉。○按此義不可解，當卽𣱅字之誤。

㲳：《唐韻》《集韻》𠀤徒結切，音耊。《說文》觸也。又《廣韻》陟栗切，音窒。手拔物。

𣱋：《字彙補》都兮切，音低。○按此當卽奃字之誤。

𣱏：《玉篇》古文於字。註詳方部四畫。

𣱐：《唐韻》於進切《集韻》伊刃切，𠀤音印。《說文》臥也。又《廣韻》《集韻》𠀤陟利切，音致。赴也。或作𣱑。又《集韻》煙奚切，音鷖。仆也。

𣱑：《集韻》𣱐或作𣱑。

𣱓：《廣韻》胡敎切《集韻》後敎切，𠀤音效。《博雅》誤也。又《集韻》下老切，音皓。地名。

