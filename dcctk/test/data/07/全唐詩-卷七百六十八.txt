*班婕妤

賤妾如桃李，君王若歲時。秋風一已勁，搖落不勝悲。

寂寂蒼苔滿，沉沉綠草滋。繁華非此日，指輦競何辭。

*賦得禦制句朔野陣雲飛

塞日穿痕斷，邊鴻背影飛。縹緲浮黃屋，陰沈護禦衣。

*宿金河戍

朝發鐵麟驛，夕宿金河戍。奔波急王程，一日千里路。

但見容鬢改，不知歲華暮。悠悠沙漠行，王事彌多故。

*補新宮

奐奐新宮，禮樂其融。爾德惟賢，爾□維忠。

為忠以公，斯筵是同。人之醉我，與我延賓。

奐奐新宮，既奐而輪。其固如山，其儼如雲。

其寢斯安，□□□分。我既考落，以燕群臣。

奐奐新宮，既祭既延。我□□鏞，於以醉賢。

有禮無愆，我有斯宮。斯宮以安，康後萬年。

*補茅鴟

茅鴟茅鴟，無集我岡。汝食汝飽，莫我為祥。

願彈去汝，來彼鳳凰。來彼鳳凰，其儀有章。

茅鴟茅鴟，無啄我雀。汝食汝飽，莫我肯略。

願彈去汝，來彼瑞鵲。來彼瑞鵲，其音可樂。

茅鴟茅鴟，無搏鷅鶹。汝食汝飽，莫我為休。

願彈去汝，來彼鳲鳩。來彼鳲鳩，食子其周。

茅鴟茅鴟，無ew我陵。汝食汝飽，莫我好聲。

願彈去汝，來彼蒼鷹。來彼蒼鷹，祭鳥是征。

*瑕瑜不相掩

抱璞應難辨，妍媸每自融。貞姿偏特達，微玷遇磨礱。

涇渭流終異，瑕瑜自不同。半曾光透石，未掩氣如虹。

縝密誠為智，包藏豈謂忠。停看分美惡，今得值良工。

*袁江口懷王司勳王吏部

京華不啻三千里，客淚如今一萬雙。

若個最為相憶處，青楓黃竹入袁江。

*贈進士李守微

一定童顏老歲華，貧寒遊歷貴人家。煉成正氣功應大，養得元神道不差。舄曳鶴毛幹毾e6，杖攜筇節瘦槎牙。

如何蓬閬不歸去，落盡蟠桃幾度花。

*馬上有見

行盡疏林見小橋，綠楊深處有紅蕉。

無端眼界無分別，安置心頭不肯銷。

*自歎

落日西山近一竿，世間恩愛極難yR。近來不作顛狂事，免被冤家惡眼看。

*贈吳圓

經年理郡少歡娛，為習干戈間飲徒。

今日臨行盡交割，分明收取媚川珠。

*答李曜

曳履優容日日歡，須言達德倍汍瀾。

韶光今已輸先手，領得蠙珠掌上看。

*和訾家洲宴游

新春蕊綻訾家洲，信是南方最勝遊。酒滿百分殊不怕，人添一歲更堪愁。鶯聲暗逐歌聲豔，花態還隨舞態羞。

莫惜今朝同酩酊，任他龜鶴與蜉蝣。

*題賈島墓

倚恃才難繼，昂藏貌不恭。騎驢沖大尹，奪卷忤宣宗。

馳譽超先輩，居官下我儂。司倉舊曹署，一見一心忡。

*贈別營妓卿卿

憐君無那是多情，枕上相看直到明。日照綠窗人去住，鴉啼紅粉淚縱橫。愁腸只向金閨斷，白髮應從玉塞生。

為報花時少惆悵，此生終不負卿卿。

*巢燕

燕來巢我簷，我屋非高大。所貴兒童善，保爾無殃禍。

莫巢孀婦家，孀婦怨孤坐。妒爾長雙飛，打爾危巢破。

*廬山桑落洲

莫問桑田事，但看桑落洲。數家新住處，昔日大江流。

古岸崩欲盡，平沙長未休。想應百年後，人世更悠悠。

*石楠樹

本自清江石上生，移栽此處稱閒情。青雲士盡識珍木，白屋人多喚俗名。重布綠陰滋蘚色，深藏好鳥引雛聲。

餘今一日千回看，每度看來眼益明。

*句

輪中別有物，光外更無空。

*酒鬍子

同心相遇思同歡，擎出酒胡當玉盤。盤中臲卼不自定，四座清賓注意看。可亦不在心，否亦不在面，徇客隨時自圓轉。酒胡五藏屬他人，十分亦是無情勸。

爾不耕，亦不饑。爾不蠶，亦有衣。有眼不能分黼黻，有口不能明是非。鼻何尖，眼何碧，儀形本非天地力。

雕鐫匠意苦多端，翠帽朱衫巧妝飾。長安鬥酒十千酤，劉伶平生為酒徒。劉伶虛向酒中死，不得酒池中拍浮。

酒胡一滴不入眼，空令酒胡名酒胡。

*西施

惆悵興亡系綺羅，世人猶自選青娥。

越王解破夫差國，一個西施已是多。

*題西施浣紗石

一朝入紫宮，萬古遺芳塵。至今溪邊花，不敢嬌青春。

*歸四明

海色連四明，仙舟去容易。天籍豈輒問，不是卑朝士。

*送人游邵州

春江正渺渺，送別兩依依。煙裏棹將遠，渡頭人未歸。

漁家侵疊浪，島樹掛殘暉。況入湖湘路，那堪花亂飛。

*題柳

天南與天北，此處影婆娑。翠色折不盡，離情生更多。

雨餘籠灞岸，煙暝夾隋河。自有佳名在，秦松繼得麼。

*詠南嶽徑松

一陣雨聲歸嶽嶠，兩條寒色下瀟湘。

客吟晚景停孤棹，僧踏清陰徹上方。

*句

數點當秋霽，不知何處峰。

更無聲接續，空有影相隨。

*潯陽觀水

朝宗漢水接陽臺，唅呀填坑吼作雷。莫見九江平穩去，還從三峽嶮巇來。南經夢澤寬浮日，西出岷山劣泛杯。

直至滄溟涵貯盡，沈深不動浸昭回。

*水

方圓不定性空求，東注滄溟早晚休。高截碧塘長耿耿，遠飛青嶂更悠悠。瀟湘月浸千年色，夢澤煙含萬古愁。

別有嶺頭嗚咽處，為君分作斷腸流。

*松

倚空高檻冷無塵，往事閑征夢欲分。翠色本宜霜後見，寒聲偏向月中聞。啼猿想帶蒼山雨，歸鶴應和紫府雲。

莫向東園競桃李，春光還是不容君。

*柳

雪盡青門弄影微，暖風遲日早鶯歸。如憑細葉留春色，須把長條系落暉。彭澤有情還鬱鬱，隋堤無主自依依。

世間惹恨偏饒此，可是行人折贈稀。

*竹

樹色連雲萬葉開，王孫不厭滿庭栽。淩霜盡節無人見，終日虛心待鳳來。誰許風流添興詠，自憐瀟灑出塵埃。

朱門處處多閑地，正好移陰覆翠苔。

*鵲

才見離巢羽翼開，盡能輕颺出塵埃。人間樹好紛紛占，天上橋成草草回。幾度送風臨玉戶，一時傳喜到妝台。

若教顏色如霜雪，應與清平作瑞來。

*燈

分影由來恨不同，綠窗孤館兩何窮。熒煌短焰長疑暗，零落殘花旋委空。幾處隔簾愁夜雨，誰家當戶怯秋風。

莫言明滅無多重，曾比人生一世中。

*句

門掩落花人別後，窗含殘月酒醒時。（《愁詩》，見《吟窗雜錄》）

*春怨

打起黃鶯兒，莫教枝上啼。啼時驚妾夢，不得到遼西。

*放猿

孤猿鎖檻歲年深，放出城南百丈林。

綠水任從聯臂飲，青山不用斷腸吟。

