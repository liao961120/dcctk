行：《唐韻》戸庚切《集韻》《韻會》《正韻》何庚切，𠀤音蘅。《說文》人之步趨也。《類篇》从彳从亍。《韻會》从彳，左步。从亍，右步也。左右步俱舉，而後爲行者也。《爾雅·釋宮》堂上謂之行，堂下謂之步。《釋名》行，伉也，伉足而前也。又《廣韻》適也，往也，去也。又《增韻》路也。《禮·月令》孟冬，其祀行。《註》行，在廟門外之西，爲軷壤，高二寸，廣五寸，輪四尺，設主軷上。又道也。《晉語》下有直言，臣之行也。又五行。《書·洪範》我聞在昔，鯀陻洪水，汨𨻰其五行。《韻會》五行，運于天地閒，未嘗停息，故名。又行人，官名。《廣韻》周有大行之官。《論語》行人子羽修飾之。又語也。《爾雅·釋詁》行，言也。《註》今江東通謂語爲行。又歌行。《前漢·司馬相如傳》爲鼓一再行。《師古曰》行謂引，古樂府長歌行，短歌行，此其義也。又《唐書·韓琬傳》器不行窳。《音義》不牢曰行，苦惡曰窳。又《廣韻》下孟切，胻去聲。《玉篇》行，迹也。《周禮·地官·師氏》敏德以爲行本。《註》德行內外，在心爲德，施之爲行。又姓。《後漢·光武紀》隗囂遣將行巡𡨥扶風。《註》行，姓。巡，名。漢行祐爲趙相。又《集韻》寒岡切，音杭。《類篇》列也。《左傳·隱十一年》鄭伯使卒出豭，行出犬雞。《註》百人爲卒，二十五人爲行。行亦卒之行列。《吳語》吳王陳士卒百人以爲徹行百行。《註》以百人通爲一行，百行爲萬人，謂之方𨻰。又中行，複姓。《通志·氏族略》中行氏，晉公族隰叔之後也，漢文時有宦者中行說。又太行，山名。《書·禹貢》太行、恆山，至于碣石。《註》太行在河內山陽縣西。又《廣韻》戸浪切，音笐。次第也。又輩行也。《杜甫詩》豈如吾甥不流宕，丞相中郞丈人行。又《韻會》行行，剛健貌。《論語》子路行行如也。又《類篇》下朗切，音沆。義同。又《韻補》叶先韻。《焦氏·易林》缺破不完，殘祭側偏。公孫幽遏，跛踦後行。又《集韻》乎監切，音嗛。與銜同。考證：〔《左傳·隱十一年》鄭伯使卒出豭，行出雞犬。〕謹照原文雞犬改犬雞。〔《杜甫詩》豈知吾甥不流宕。〕謹照原文豈知改豈如。

𧗝：《玉篇》古文軌字。註見車部二畫。

𧗞：《石鼓文註》籀文道字。又《字彙補》徒頓切，音遯。見《吳韻》。

𧗟：《字彙補》與𧗞同，見《風雅廣逸》。

衍：《唐韻》《集韻》《韻會》𠀤以淺切，音演。水溢也。《說文》水朝宗于海也。又《小爾雅》澤之廣者謂之衍。又美也。《詩·小雅》釃酒有衍。又布也。《前漢·司馬相如傳》離靡廣衍。又游衍。自恣之意。《詩·大雅》昊天曰旦，及爾游衍。又衍沃，平美之地。《左傳·襄二十五年》井衍沃。又曼衍，無極也。《莊子·齊物論》和之以天倪，因之以曼衍。又沙衍，水中有沙者。《穆天子傳》天子乃遂東征，南絕沙衍。又篋衍，笥也。《莊子·天運篇》芻狗之未陳也，盛以篋衍，巾以文繡。又《博雅》衍衍，行也。《謝朓詩》衍衍淸風爛。又水名。《史記·荆軻傳》丹匿衍水中。《索隱曰》在遼東。又朐衍，地名。《前漢·地理志》屬北地郡。又姓。《通志·氏族略》衍，子姓，宋微仲衍之後。又《廣韻》于線切，延去聲。義同。又《集韻》夷然切，音延。進也。《周禮·春官》望祀望衍。《鄭註》讀爲延。《疏》衍，衍祭也。《劉歆·甘泉賦》高巒峻阻，臨眺曠衍。叶泉字韻。《直音》或作衍。衍字从彡，不从氵作。考證：〔《周禮·春官》望祀望衍。《鄭註》讀平聲。〕謹照原文讀平聲改讀爲延。

衎：《唐韻》苦旰切《集韻》《韻會》墟旰切，𠀤音看。《說文》行喜兒。《爾雅·釋詁》衎，樂也。《詩·小雅》君子有酒，嘉賔式燕以衎。《曹植·娛賔賦》遂衎賔而高會兮，丹幃曄以四張。又《揚子·方言》衎，定也。《郭註》衎然安定貌。又《廣韻》苦旱切，音侃。信言也。考證：〔《說文》行喜也。〕謹照原文也改兒。

𧗡：《直音》音看。樂也。○按卽衎字之譌。

𧗢：《直音》音跪。向也。○按與𧗝音相近，疑𧗝字之譌。

𧗣：《直音》同衡。山名。

䘕：《篇海》音杭。俗呼䘕衏，樂人也。

衏：《篇海》音院。註見䘕。

𧗦：《篇海》戸經切，音𠛬。《玉篇》行貌。

𧗧：《直音》同往。

𧗨：《字彙補》魚據切，音禦。侍也。又姓。亦作衘、𢔬。○按𧗨衘𢔬𠀤御字之譌。

衑：《篇海》魯丁切，音靈。《玉篇》道也。

衒：《唐韻》黃練切《集韻》熒絹切，𠀤音縣。《韻會》自矜也。《廣韻》自媒也。《越絕書》衒女不貞，衒士不信。《前漢·東方朔傳》武帝初卽位，四方士多上書言得失，自衒鬻者以千數。《師古註》衒，行賣也。又《集韻》局縣切，音睊。義同。《說文》作𧗳。《六書正譌》通作眩。

術：《唐韻》《集韻》《韻會》𠀤食律切，音秫。《廣韻》技術也。《人物志》思通造化，策謀奇妙，是爲術家。又心術。《漢書註》師古曰：述，道徑也，心之所由也。《禮·樂記》心術形焉。又道也。《晏子·雜下篇》言有文章，術有條理。又業也。《禮·儒行》營道同術。又《說文》邑中道也。《管子·度地篇》百家爲里，里十爲術，術十爲州。《左思·蜀都賦》亦有甲第，當衢向術。又《博雅》迹也。又與述通。《禮·祭義》結諸心，形諸色，而術省之。《註》術當爲述。又與沭通。《史記·建元以來侯者年表》術陽侯建德。《索隱曰》在下邳。又《集韻》徐醉切，音燧。六鄕之外地。一曰道也，通作遂。《禮·學記》術有序。《註》術當爲遂。《周禮·地官》萬二千五百家爲遂。考證：〔《史記·建元侯年表》術陽侯建德。〕謹照原書改史記建元以來侯者年表。

𧗪：《直音》同正。

衕：《唐韻》徒紅切《集韻》《韻會》徒東切，𠀤音同。《玉篇》下也。亦通街也。又《廣韻》徒弄切，音洞。義同。又《山海經》勞水多飛魚，狀如鮒魚，食之已痔衕。

衖：《唐韻》胡絳切《集韻》胡降切，𠀤同巷。《說文》里中道也。《爾雅·釋宮》衖門謂之閎。又《博雅》閻謂之衖。又《篇海》《三蒼》云：宮中別道也。《廣韻》亦作𨜕。《篇海》又作閧。

𧗫：《篇海》巨略切，音噱。倦也。

街：《唐韻》古膎切《集韻》《韻會》居膎切，𠀤音佳。《玉篇》四通道也。《風俗通》街，攜也，離也。四出之路，攜離而別也。《後漢·梁冀傳》冀乃大起第舍，而壽亦對街爲宅。《張華詩》甲第面長街，朱門赫嵯峨。又亭名。《蜀志·諸葛亮傳》魏明帝使張郃拒亮，亮與郃戰于街亭。又允街，地名。《前漢·地理志》屬金城郡。又參街，谷名。《水經注》湟水又東逕允吾縣之參街谷。又天街，星名。《晉書·天文志》昴、畢間爲天街。又氣街，隂髦兩傍脈動處也。《素問》隂陽總家筋之會于氣街，而陽明爲之長。又《廣韻》古諧切，音皆。《集韻》均窺切，音規。義𠀤同。考證：〔《晉書·天文志》昴酉二星曰天街。〕謹照原文改昴畢間爲天街。

衘：《六書正譌》俗銜字。○按《韻會》引《說文》銜从金、行，俗作衘，非，宜歸金部。

𧗬：《集韻》無非切，音肥。同微。《𩔖篇》隱行也。

𧗭：《字彙補》同愆。《漢屬國侯夫人碑》操無遺𧗭。

𧗲：《正字通》徵字之譌。

𧗳：《唐韻》黃練切《集韻》熒絹切，𠀤音縣。與衒同。《類篇》衒本字。《說文》行且賣也。又《集韻》扃縣切。音睊。義同。

𧗴：《唐韻》余隴切《集韻》尹竦切，𠀤音勇。巷道。出《蒼頡》篇。又《篇海》𧗴道，正堦。

衙：《唐韻》五加切《集韻》《韻會》牛加切，𠀤音牙。《廣韻》衙府。《類篇》古者軍行有衙，尊者所在，後人因以所治爲衙。又《玉篇》衙。參也。《篇海》早晚衙集也。又《唐書·儀衞志》唐制，天子居曰衙。又地名。《史記·秦本紀註》《地理志》，馮翊有衙縣。又姓。《通志·氏族略》衙氏，嬴姓，秦穆公子食采于衙，因氏焉。漢有長平令衙卿。《晉書·惠帝紀》河閒王顒遣將衙博擊李特于蜀。又《廣韻》語居切，音魚。衙衙，行貌。《宋玉·九辨》導飛廉之衙衙。又《玉篇》疎遠貌。又《韻補》牛何切，叶音俄。《韓愈詩》頷頭可其奏，送以紫玉珂。詆欺劉天子，正晝溺殿衙。終篇並用歌韻。又《集韻》偶舉切，音語。義同。又牛據切，音御。同禦，止也。又《正字通》入禡韻，音迓。與迓同。

𧗵：《集韻》𧗿古作𧗵。註詳十一畫。

𧗶：《篇海類編》與割同。

𧗸：《唐韻》慈演切《集韻》在演切，𠀤音踐。《玉篇》蹈也。又《類篇》與㣤同。跡也。又才線切，音賤。義同。

衚：《篇海》音胡。衚衕，街也。《正字通》京師街道曰衚衕。

衛：《正字通》俗衞字。

衜：《篇海》同衟。《晉書·羊皇后傳》父衜，上黨太守。

𧗹：《集韻》火禁切，音䜗。𧗹𧗹，暗行貌。又《篇海》許咸切，音軒。開貌。

衝：《唐韻》尺容切《集韻》《韻會》昌容切，𠀤音𥍽。《說文》通道也。《前漢·酈食其傳》夫陳留，天下之衝，四通五達之郊也。又《博雅》動也。又《廣韻》當也，向也，突也。又車也。《詩·大雅》以爾鉤援，與爾臨衝，以伐崇墉。《疏》兵書有作臨車、衝車之法。又蒙衝，船名。《吳志·賀齊傳》齊性奢綺，蒙衝鬭艦之屬，望之若山。又折衝。《淮南子·說山訓》國有賢君，折衝萬里。又官名。《綱目》唐更號統軍別將爲折衝都尉。《集覽》折衝者，所以折兵衝也。又天衝，星名。《晉書·天文志》歲星之精，流爲天衝。又中衝，脈也。《素問》心出于中衝。中衝，手中指之端也。又《博雅》衝衝，行也。又《集韻》蠢勇切，音喠。《類篇》衝蓯，相入貌。《司馬相如·大人賦》騷擾衝蓯。又昌用切，讀去聲。要也。又《韻補》叶陽韻。《道藏歌》引領囂庭內，開心機穢衝。一靜安居若，試去視滄浪。《說文》本作𧘂。徐曰：南北東西各有道相𧘂也。《前漢·律歷志》林鍾未之𧘂丑爲地正。《司馬相如·上林賦》披巖𧘂擁。

𧗺：《字彙補》同愆。

𧗻：《字彙補》卽禦字。見《洪适·漢隷》。

𧗼：《字彙補》許歸切，音徽。美也。

衞：《唐韻》《集韻》《韻會》𠀤于歲切，音熭。《篇海》防也，捍也。《玉篇》護也。《公羊傳·定四年》朋友相衞。《註》相衞，不使爲讎所勝。又《爾雅·釋詁》垂也。《註》營衞守圉，皆在外垂也。又《魯語》有貨以衞身也。《註》衞，營也。又《書·康誥》侯甸男邦采衞。《國語註》衞，衞圻也。又宿衞。《晉書·元帝紀》禁衞嚴警。又榮衞。《關尹子·七釜篇》爪之生，髮之長，榮衞之行，無頃刻止。又精衞，鳥名。《山海經》發鳩之山有鳥焉，文首、白喙、赤足，名曰精衞。常銜西山之木石，以湮東海。又國名。《詩疏》邶、鄘、衞者，殷紂畿內地名，屬古冀州，在汲郡朝歌縣。又水名。《書·禹貢》恆、衞旣從。《疏》衞水，出常山靈壽縣東，入滹池。又姓。《廣韻》周文王子衞康叔之後，國滅，因氏焉。出河東、陳留二望。又《集韻》乙劣切，噦入聲。《范曄·靈帝贊》微亡傋兆，《小雅》盡缺。麋鹿霜露，遂棲宮衞。《篇海》本作䘙。省作衞。俗作衛、衞，非。考證：〔《書·康誥》侯甸男采衞。〕謹照原文改侯甸男邦采衞。

衟：《玉篇》古文道字。註詳辵部九畫。

衠：《篇海》朱倫切，音諄。眞也，正也，不雜也。

䘘：《集韻》偶舉切，音語。《類篇》止也，與御、禦通。又《直音》音素。淨也。

衡：〔古文〕𡘻𡙉《唐韻》戸庚切《集韻》《韻會》何庚切，𠀤音行。《書·舜典》同律度量衡。《前漢·律歷志》衡，平也。所以任權而均物，平輕重也。《荀子·禮論》衡誠懸矣，則不可欺以輕重。又《書·舜典》在璿璣玉衡，以齊七政。《傳》璣衡，王者正天文之器，可運轉者。《漢書註》衡謂渾天儀也。又樓殿邊欄楯也。《前漢·袁盎傳》百金之子不騎衡。又勺柄，龍頭也。《周禮·冬官·玉人》大璋、中璋九寸，邊璋七寸，衡四寸。又眉目之閒也。《蔡邕·釋誨》揚衡含笑。《左思·魏都賦》盱衡而誥。又斗之中央也。《前漢·天文志》衡殷南斗。又橫也。《前漢·𠛬法志》合縱連衡。《師古曰》戰國時，齊楚韓魏燕趙爲縱，秦國爲衡。秦地形東西橫長，故爲衡也。又楅衡，所以楅持牛，使不得抵觸也。《周禮·地官》凡祭祀，飾其牛牲，設其楅衡。又《小爾雅》斤十謂之衡，衡有半謂之秤。又維持冠者曰衡。《左傳·桓二年》衡紞紘綖。又掌山林者謂之衡。《周禮·天官·太宰》虞衡作山澤之材。又阿衡，官名。《書·太甲》惟嗣王不惠于阿衡。又地名。《周語》以諸侯朝于衡雝。《註》衡雝，鄭地，在今河內。又山名。《爾雅·釋山》江南衡。《註》南岳衡山也。又水名。《水經注》衡水東經阜城縣故城。又姓。《通志·氏族略》伊尹爲湯阿衡，子孫因以爲氏。一云魯公子衡之後，以王父字爲氏。漢有衡威、衡驃卿。又與蘅通，杜衡也。《司馬相如·子虛賦》其東則有蕙圃、衡蘭。又《集韻》胡盲切。與橫通。《詩·齊風》衡從其畝。《疏》衡，古通橫。又《詩·陳風》衡門之下，可以棲遲。《註》衡木爲門也。又《毛詩古音攷》音杭。《小雅》：約軧錯衡，八鸞瑲瑲。《史記·自序》：維契作商，爰及成湯，太甲居桐，德盛阿衡。𠀤叶音杭。《說文》从角、大，从行。《韻會》俗作𢖍，非。考證：〔《左傳·桓五年》衡紞綋綖。〕謹照原文五年改二年。綋綖改紘綖。〔史記傳序，維契作商，爰及成湯，太甲居桐，作盛阿衡〕謹照原文傳序改自序。作盛改德盛。

𧗿：〔古文〕𧗵《唐韻》所律切《集韻》《類篇》《韻會》朔律切，𠀤音率。《說文》將𧗿也。《玉篇》𧗿，循也，導也。今或爲率。《石鼓文》悉𧗿左右。《禮·中庸》率性之謂道。又《集韻》所類切，音帨。與帥通。《六書正譌》將帥也，統也。从行率聲，會意。今趨𥳑易，借用帥字。考證：〔《禮·中庸》𧗿性之謂道。〕謹照原文𧗿性改率性。

𧘀：《石鼓文》𧘄字之譌。

𧘂：《說文》衝本字。

𧘃：《字彙補》同䘕。

𧘄：《金石韻府》與導同。

䘙：《說文》衞本字。

𧘅：《字彙補》同䘕。

𧘆：《字彙補》同衢。《揚子·太𤣥經》衢周九路。

衢：《唐韻》其俱切《集韻》《韻會》權俱切，𠀤音劬。《玉篇》四達道也。《爾雅·釋宮》四達謂之衢。《易·大畜》何天之衢。《左傳·昭二年》尸諸周氏之衢。《註》衢，道也。《楚辭·天問》靡蓱九衢。《註》九交之道曰衢。又岐路也。《荀子·勸學篇》行衢道者不至。又天衢，星名。《晉書·天文志》中閒爲天衢，黃道之所經也。又檀衢，齊市名。《戰國策》有孤孤咺者，正議閔王斮之檀衢。又州名。《一統志》越西鄙姑蔑之地，唐置衢州。又姓。《通志·氏族略》衢氏，江陵人，見《姓苑》。又《類篇》俱遇切，音屨。行也。○按去聲衢字，《集韻》作忂。又《韻補》叶音求。《陳琳詩》春天潤九野，卉木渙油油。紅華紛皣皣，發秀曜中衢。

