八：《唐韻》博拔切《集韻》《韻會》《正韻》布拔切，𠀤音捌。《說文》別也。象分別相背之形。《徐曰》數之八，兩兩相背，是別也。少隂數，木數也。《玉篇》數也。又《集韻》補內切，音背。《趙古則六書本義》八，音背，分異也，象分開相八形，轉爲布拔切，少隂數也。又《韻補》叶筆別切，音䇷。《張衡·舞賦》聲變諧集，應激成節。度終復位，以授二八。又《韻補》叶必益切，音璧。《張衡·西京賦》叉簇之所攙捔，徒搏之所撞㧙。白日未及移𠷳，巳獮其什七八。又八八。《通雅》八八，外國語稱巴巴。《唐書·李懷光傳》德宗，以懷光外孫燕八八爲後。考證：〔《張衡·西京賦》叉簇之所攙捔，徒博之所撞㧙。〕謹照原文徒博改徒搏。

𠔀：《集韻》隷書扳字。註見手部四畫。《補遺》。補遺：《字彙補》同九。見《周易全書》。

公：〔古文〕㒶《唐韻》《正韻》古紅切《集韻》《韻會》沽紅切，𠀤音工。《說文》平分也。从八从厶。八，猶背也。厶音私。《韓非曰》自營爲厶，背厶爲公。《徐曰》會意。《爾雅·釋言》無私也。《書·周官》以公滅私，民其允懷。又《玉篇》方平也，正也，通也。又《禮·禮運》大道之行，天下爲公。《註》公猶共也。又爵名，五等之首曰公。《書·微子之命》庸建爾于上公。又三公官名。《韻會》周太師，太傅，太保爲三公。漢末大司馬，大司徒，大司空爲三公。東漢太尉，司徒，司空爲三公。又官所曰公。《詩·召南》退食自公。又父曰公。《列子·黃帝篇》家公執席。《前漢·郊祀志》天子爲天下父，故曰鉅公。又婦謂舅曰公。《前漢·賈誼策》與公倂倨。又尊稱曰公。《賈誼策》此六七公皆亡恙。又相呼曰公。《史記·毛遂傳》公等碌碌。又事也。《詩·召南》夙夜在公。《註》夙夜在視濯垢饎爨之事。又星名。《隋書·天文志》七公七星，在招搖東，天之相也。又姓。《韻會》漢有公儉。又諡法，立志及衆曰公。又與功通。《詩·小雅》以奏膚公。《大雅》王公伊濯。又《集韻》諸容切，音鐘。同妐。夫之兄爲兄妐。一曰關中呼夫之父曰妐。或省作公。通作鍾。又《韻補》叶姑黃切，音光。《東方朔·七諫》邪說飾而多曲兮，正法弧而不公。直士隱而避匿兮，讒諛登乎明堂。

六：《唐韻》《集韻》《韻會》力竹切《正韻》盧谷切，𠀤音陸。《說文》易之數，隂變于六，正于八。《玉篇》數也。《增韻》三兩爲六，老隂數也。又國名。《左傳·文五年》楚人滅六。《史記·黥布傳》布者，六人也。《註》索隱曰：地理志，廬江有六縣。蘇林曰：今爲六安也。又叶錄直切，音近力。《前漢·西域敘傳》總統城郭，三十有六。修奉朝貢，各以其職。

𠔁：《玉篇》古文別字。註見刀部五畫。

兮：《唐韻》胡雞切《集韻》《韻會》《正韻》弦雞切，𠀤音奚。《說文》語有所稽也。从丂八，象氣越丂也。《徐曰》爲有稽考，未便言之。言兮則語當駐，駐則氣越丂也。《增韻》歌辭也。又通作猗。《書·秦誓》斷斷猗，大學引作兮。《莊子·大宗師》我猶爲人猗。又與侯通。《史記·樂書》高祖過沛，詩三侯之章。《註》索隱曰：沛詩有三兮，故曰三侯，卽大風歌。《韻會》歐陽氏曰：俗作〈丷下丅〉。

𠔅：《字彙補》居陵切，音矜。朽骨之餘也。

共：〔古文〕𦱹《唐韻》《集韻》《韻會》《正韻》𠀤渠用切，蛩去聲。《說文》同也。从廿卄。《徐曰》廿音入，二十共也，會意。《玉篇》同也，衆也。《廣韻》皆也。《增韻》合也，公也。《禮·王制》爵人于朝，與士共之。《史記·張釋之傳》法者，所與天下共也。又《唐韻》九容切《集韻》《韻會》居容切，𠀤音恭。《前漢·王褒傳》共惟秋法，五始之要。《註》服虔曰：共，敬也。師古曰：共，讀曰恭。又姓。《氏族略》以國爲氏。又地名。《詩·大雅》侵阮徂共。《韻會》阮國之地，在河內共城。又《集韻》古勇切《正韻》居竦切，𠀤恭上聲。《前漢·百官公卿表》垂作共工，利器用。《註》應劭曰：垂，臣名也。爲共工，理百工之事。共讀曰龔。又向也。《論語》居其所而衆星共之。又姓。《前漢·匈奴傳》太守共友。《註》師古曰：共友，太守姓名也。共讀曰龔。又《集韻》《正韻》𠀤居用切，恭去聲。《左傳·僖四年》敢不共給。《前漢·成帝紀》無共張繇役之勞。《註》師古曰：共音居用反，謂共具張設。又《律歷志》共養三德爲善。◎按，共給，共養，有平、去二音，音別義同，故《正韻》東、送二韻共供兩存之。又《正韻》忌遇切，音具。《周禮·天官·內饔》掌共羞修𠛬膴胖骨鱐，以待共膳。《註》掌共，共當爲具。又《集韻》胡公切，音洪。共池，地名。《字彙》本作卄，象兩手合持之形。今作共。

𠇄：《集韻》笑古作𠇄。《前漢·谷永傳》罷歸倡優之𠇄。餘詳竹部四畫。《正韻》亦作咲。𠇄从八从天。

𠔈：《字彙補》同中。

兲：《五音集韻》古文天字。註詳大部一畫。

兵：〔古文〕𠈯𠡿《唐韻》甫明切《集韻》《韻會》晡明切《正韻》補明切，𠀤丙平聲。《說文》械也。《增韻》戎器也。《世本》蚩尤以金作兵。兵有五，一弓，二殳，三矛，四戈，五戟。又執兵器從戎者曰兵。《禮·月令》命將帥選士厲兵。《周禮·夏官》中秋敎治兵。《廣韻》戎也。又擊敵曰兵之。《左傳·定十年》公會齊景公于夾谷，齊犁彌使萊人以兵劫公。孔子以公退，曰：士兵之。《註》命士官擊萊人也。又《禮·曲禮》死𡨥曰兵。《註》言能捍國難爲𡨥所殺者，謂爲兵也。又必良切，音浜。《詩·衞風》擊鼓其鏜，踴躍用兵。土國城漕，我獨南行。《史記·天官書》五星同色，天下偃兵，百姓寧昌。《白虎通》武王望羊，是謂攝揚。盱目𨻰兵，天下富昌。◎按兵古音必良切，自《魏·王粲·刀銘》相時隂陽，制兹利兵。始與淸、呈、形、靈爲韻。《𨻰思王·孟冬篇》武官誡田，講旅統兵。與淸、停爲韻。《贈丁儀王粲》詩：皇佐揚天惠，四海無交兵。與淸、城、名、聲爲韻。《明帝·苦寒行》雖有吳蜀𡨥，春秋足耀兵。與齡、纓爲韻。又《韻補》叶犇謨切，音逋。《道藏歌》解帶天皇寢，停駕高上兵。玉眞啓角節，翊衞自相扶。

𠔊：《玉篇》古文長字。註見部首。

𠔋：《集韻》箕古作𠔋。註見竹部八畫。

𠔌：《字彙補》古若切，音角。口上呵也。

㒵：《字彙補》同貌。○按卽皃字譌文。

㒶：《集韻》公古作㒶。註見二畫。

其：〔古文〕丌亓《唐韻》《集韻》《韻會》渠之切《正韻》渠宜切，𠀤音碁。《韻會》指物之辭。《易·繫辭》其旨遠，其辭文。《詩·大雅》其在于今。又助語辭。《書·西伯戡黎》今王其如台。《詩·周南》灼灼其華。《玉篇》辭也。又姓。《韻會》漢陽阿侯其石。又《唐韻》《集韻》《韻會》𠀤居之切，音姬。《韻會》語辭。《書·微子》若之何其。《詩·小雅》夜如何其。又人名。《史記·酈生傳》酈生食其者，𨻰留高陽人也。《註》正義曰：酈食其，三字三音，讀曆異幾。《前漢·楚元王傳》高祖使審食其留侍太上皇。《註》師古曰：食音異，其音基。又山名。《前漢·武帝紀》四月，幸不其。《註》其音基，山名。《廣韻》在琅邪。又地名。《韻會》祝其，卽夾谷也。又《集韻》《韻會》居吏切。《正韻》吉器切，𠀤音寄。《韻會》語已辭。《詩·檜風》彼其之子。通作記。《禮·表記》引《詩》彼記之子。又通已。《左傳·襄二十七年》引《詩》彼己之子。又《韻會》或作忌。《詩·鄭風》叔善射忌。

具：《唐韻》其遇切《集韻》《韻會》衢遇切《正韻》忌遇切，𠀤音懼。《說文》共置也。《廣韻》備也，辦也，器具也。《儀禮·饋食禮》東北面告濯具。《前漢·劉澤傳》田生子請張卿臨，親修具。《註》師古曰：具，供具也。《荀子·王制篇》具具而王，具具而霸。《註》言具其所具也。又與俱通。《詩·小雅》則具是違。《詩詁》俱也。又姓。《左傳》有具丙。又《詩·小雅》爾牲則具。《註》居律反，音橘。又《韻補》叶忌救切，求去聲。《漢·馬融·廣成頌》上無飛鳥，下無走獸。虞人植旍，獵者效具。車弊田罷，從入禁囿。考證：〔又姓。《左傳》有丙具。〕謹按其右具丙見襄公十八年左傳。謹將丙具改爲具丙。

典：〔古文〕𥮏《唐韻》《集韻》《韻會》《正韻》𠀤多殄切，顚上聲。《說文》典，五帝之書也。从𠕁在丌上，尊閣之也。《爾雅·釋言》典，經也。《廣韻》法也。《書·舜典》愼𡽪五典。《註》五典，五常也。《周禮·天官·大宰之職》掌建邦之六典。《秋官·大司𡨥》掌建邦之三典。《疏》常經卽是法式。又《周語》召公曰：瞽獻典。《註》典，樂典也。又典守，猶主也。《周禮·春官》典同。《又》典瑞。《戰國策》我典主東地。《註》典猶職典也。又姓。《魏志》有典韋。又《集韻》《韻會》《正韻》𠀤徒典切，音殄。《正韻》堅潤貌。《周禮·冬官考工記》是故輈欲頎典。《註》頎讀爲懇。典，堅韌貌。《韻會》一曰車轅束。

𠔐：《字彙補》籀文箕字。

㒸：《唐韻》《集韻》𠀤徐醉切，音燧。《玉篇》今作遂。《增韻》俗作㒸，非。

𠔒：《篇海》古文齒字。註詳部首。

𠔓：《字彙補》與典同。見漢羊竇道𥓓。

𠔔：《字彙補》古文與字。見漢周憬𥓓。註詳臼部六畫。

𠔕：《五音篇海》音侖。思也。

𠔖：《字彙補》同舉。見韻寶。

兼：〔古文〕𥡝《唐韻》古甜切《集韻》《韻會》堅嫌切《正韻》古嫌切，𠀤音縑。《說文》幷也。从手禾。兼持二禾也。《徐曰》會意。秉持一禾，兼持二禾。可兼持者，莫若禾也。《易·繫辭》兼三才而兩之。《前漢·王莽傳》縣宰缺者，數年守兼。《註》師古曰：不拜正官，令人守兼也。又姓。《韻會》衞公子兼之後。

𠔙：《字彙補》古文冬字。見說文長箋。註詳冫部三畫。

𠔚：《字彙補》與棄同。見漢景君𥓓。

𠔛：《說文》古文箕字。註詳竹部八畫。

𠔜：《集韻》坤古作𠔜。註詳土部五畫。

𠔞：《字彙補》音未詳。《五岳眞形圖》中岳姓惲名𠔞。

𠔟：《字彙補》與奪同。見《石鼓文》。

𠔠：《字彙補》弋灼切，音藥。湯中汋。

兾：《韻會》冀或作兾。《書·禹貢》兾州。《玉篇》同冀。

𠔨：《字彙補》力鹽切，音廉。絕也。

𠔯：《廣韻》布還切《集韻》逋還切，𠀤音班。賤事之貌。

𠔰：《字彙補》與典同。見漢祝睦𥓓𠔰律章。

冀：《唐韻》九利切《集韻》《韻會》几利切《正韻》吉器切，𠀤音驥。《說文》北方。从北，異聲。《徐曰》北方之州也。《玉篇》北方州，故从北。《爾雅·釋地》兩河閒曰冀州。《廣韻》九州名。《晉書·地理志》冀州，其地有險有易，帝王所都。舜以南北闊大，分衞以西爲幷州，燕以北爲幽州。又欲也。《左傳·僖三十三年》鄭有備矣，不可冀也。又姓。《韻會》晉大夫冀苪。又《韻補》叶苟起切，音已。《楚辭·九辯》心搖悅而日𡴘兮，然惆悵而無冀。

𠔶：《字彙補》苦基切，音欺。方相。

𠔸：《玉篇》古文期字。註詳月部八畫。

𠔹：《字彙補》古文晨字。註詳日部七畫。

㒹：《正字通》俗㒹字。《揚雄·幷州牧箴》太上曜德，其次曜兵，德兵俱㒹，靡不悴荒。㒹从眞眞。

