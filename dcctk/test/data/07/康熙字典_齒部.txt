齒：〔古文〕𠚒𠔒𦥒𣥫𦥪《唐韻》《廣韻》昌里切《集韻》《類篇》《韻會》醜止切《正韻》昌止切，𠀤音䊼。《說文》口齗骨也。象口齒之形。牙，牡齒也。《字彙》上曰齒。下曰牙。《顏師古·急就篇註》齒者總謂口中之骨，主齰齧者也。《周禮·秋官·小司𡨥之職》自生齒以上，登於天府。《鄭註》人生齒而體備，男八月，女七月而生齒。又《釋名》齒，始也。少長別，始乎此也。以齒食多者長也，食少者幼也。又《爾雅·釋詁》齯齒，壽也。註：齒墮更生細者。通作兒。《詩·魯頌》黃髮兒齒。又年也。又列也。《左傳·隱十一年》寡人若朝於薛，不敢與諸任齒。《杜註》齒，列也。《疏》禮記文王世子曰：古者謂年齡，齒亦齡也。然則齒是年之別名，人以年齒相次列，以爵位用次列，亦名爲齒，故云齒列也。《左傳·昭元年》使后子與子干齒。《杜註》以年齒高下而坐。又《禮·曲禮》齒路馬有誅。《疏》論量君馬歲數，亦被責罰，皆廣敬也。又類也。《管子·弟子職》同嗛以齒。《註》齒，類也。謂食盡則以其所盡之類而進。又《廣韻》錄也。又金齒，地名。又魚齒，山名。在潁川郡。見《後漢·郡國志》。又鑿齒，獸名。《揚雄·長楊賦》鑿齒之徒。《註》獸齒似鑿，能食人。又羊齒，草名。《爾雅·釋草》緜馬羊齒。《郭註》草細葉，葉羅生而毛，似羊齒，今江東呼爲雁齒。又黑齒，外國姓。又鑿齒，人名。《山海經》羿與鑿齒戰於壽華之野。《郭註》鑿齒，人齒如鑿，長五六寸，因以爲名。又習鑿齒，晉人名。又《集韻》稱拯切，稱上聲。齒也。考證：〔《爾雅·釋詁》齒，壽也。又兒齒，齒落更生，壽徵也。〕謹按爾雅以齯齒爲壽，不以齒爲壽。今謹改齯齒壽也。註齒墮更生細者通作兒。

齓：《集韻》同齔。《史記·周本紀》漦化爲黿，入王後宮，後宮之童妾旣齓而遭之。《韋昭曰》毀齒曰齓。考證：〔《史記·周本紀》漦水爲黿，入王後宮，後宮之童妾，旣齓而遭之。《韋昭註》毀齒曰齓。〕謹照原文漦水改漦化。韋昭註改韋昭曰。

𪗔：《廣韻》《集韻》𠀤普八切，音汃。《廣韻》齒聲。

齔：《唐韻》《集韻》《韻會》初堇切《正韻》初謹切，𠀤瀙上聲。《說文》毀齒也。男八月生齒，八歲而齔。女七月生齒，七歲而齔。又《廣韻》《集韻》《正韻》𠀤初覲切，音襯。又《集韻》丑忍切，音辴。義𠀤同。从𠤎，𠤎音化。《六書正譌》別作齓，非。

𪗕：《字彙補》齔字之訛。亦作𪗗。

齕：《廣韻》《韻會》《正韻》下沒切《集韻》恨竭切，𠀤音紇。《說文》齧也。《禮·曲禮》削瓜庶人齕之。《註》不橫斷也。《前漢·田儋傳》秦後得志於天下，則齮齕用事者墳墓矣。《註》齮齕，猶齚齧也。又胡齕，人名。又《唐韻》戸骨切《集韻》胡骨切，𠀤音搰。又《廣韻》胡結切《集韻》奚結切，𠀤音纈。又《集韻》《類篇》𠀤下扢切，音扢。義𠀤同。

𪗘：《字彙》俗齧字。

䶔：《廣韻》直離切《集韻》陳知切，𠀤音馳。《玉篇》齒齗貌。《集韻》齒齧謂之䶔。一作𪗩。

𪗙：《唐韻》五板切《集韻》雅版切，𠀤音嵃。《說文》齒見貌。又《集韻》語偃切，音巘。齒露貌。又《字彙》戸版切，還上聲。𪘪𪗙，齒不正貌。

𪗛：《集韻》同齞。

䶕：《集韻》邦加切，音巴。䶕齖，齒出貌。《字彙》齒不正也。又《集韻》步化切，音杷。義同。

𪗜：《篇海》胡郞切，音杭。齧也。

𪗝：《集韻》諾盍切，音魶。齧也。《六書故》茹嚼不輟。又庀洽切，音𦣀。𪘾𪗝，齒動貌。

齖：《廣韻》五加切《集韻》牛加切，𠀤音牙。《玉篇》䶥齖，齒不平。又《集韻》齖齵，齒不正。又不聽人語曰聱齖。《唐書·元結傳》能學聱齖，保宗而全家。又《集韻》魚駕切，音訝。齰齖，齒不相值。

齗：《唐韻》語斤切《集韻》魚斤切，𠀤音䖐。《說文》齒本也。又齗齗，辯爭貌。《史記·魯世家》孔子曰：甚矣，魯道之衰也。洙泗之閒，齗齗如也。《徐廣曰》魯濱洙泗之閒，其民涉渡幼者扶老者代其任。俗旣薄，長者不自安與幼者相讓，若有所爭辯，故曰齗齗如也，所以爲道衰也。又忿疾意。《後漢·劉向傳》朝臣齗齗。又《正韻》齗，齒根肉。又《廣韻》宜引切《集韻》擬引切，𠀤音釿。《廣韻》犬爭貌。又《集韻》牛閑切，音詽。齗齗，爭訟也。又口謹切，音赾。口上肉。又《類篇》語近切，音听。義同。又《集韻》忍善切，音蹨。笑也。又苦本切，音棞。齒見貌。一曰齧也。又《集韻》《類篇》𠀤口很切，音懇。笑也。又語蹇切，音巘。義同。別作𪘎𪙤。

䶖：《廣韻》《集韻》𠀤巨禁切，音噤。《玉篇》舌病。《廣韻》牛舌下病。又作𤘡。《說文》𤘡，牛舌病。又《字彙》巨今切，音琴。義同。一作𦧈。考證：〔又《廣雅》䶖悼憐急哀也。〕謹按廣雅作𤘡不作䶖。謹改爲又作𤘡說文𤘡牛舌病。

𪗞：《集韻》䶞古作𪗞。註詳八畫。

齘：《唐韻》胡介切《集韻》《韻會》下介切《正韻》下戒切，𠀤音械。《說文》齒相切也。《玉篇》䫴齘者，切齒怒也。《廣雅》馮齘，怒也。又《正韻》齒齘，齒上下相抵處。《周禮·冬官考工記函人》凡甲衣之欲其無齘也。《註》齘，謂如齒齘。《疏》札葉參差相似。

𪗟：《字彙補》同齕。《廣雅》齧也。《莊子·馬蹄篇》𪗟草飮水。

𪗥：《字彙》同齔。

𪗦：《集韻》陟陷切，音詀。剔齒也。

齙：《玉篇》步交切《集韻》蒲交切，𠀤音庖。《玉篇》齒露也。

𪗧：《字彙》師止切，音史。齒好也。

齚：《唐韻》側革切，音賾。《說文》齧也。《史記·灌夫傳》魏其必內愧，杜門齚舌自殺。又《廣韻》鋤陌切《集韻》實窄切，𠀤音咋。又《集韻》側格切，音迮。義𠀤同。

𪗨：《唐韻》仕乙切，音近實。《說文》齚齒也。《廣韻》齒聲。又《集韻》側瑟切，音唧。又測乙切，音𠞘。又《廣韻》崱瑟切《集韻》食櫛切，𠀤音䜉。又《集韻》《類篇》𠀤食律切，音術。義𠀤同。

䶗：《集韻》丘加切，音愘。《廣韻》齧也。《字林》大齧也。《六書故》骨著齒閒不去也。《柳宗元·解祟賦》獨淒巳而燠物，愈騰沸而骹䶗。又丘駕切，音䯊。又口下切，音跒。義𠀤同。又《集韻》《類篇》𠀤口箇切，音珂。䶗𪘐，齒貌。

齛：《集韻》始制切，音世。齝也。又以制切，音曳。義同。又《唐韻》《集韻》《韻會》𠀤私列切，音薛。《說文》羊粻也。《玉篇》羊噍草也。《爾雅·釋獸》羊曰齛。《集韻》亦作齥。

𪗩：《篇海》直宜切，音池。齒齗也。

齜：《唐韻》仕皆切《集韻》鋤佳切，𠀤音柴。《說文》齒相齘也。一曰開口見齒貌。又《玉篇》𪘬齜。《廣韻》齒不正也。又《廣韻》側宜切《集韻》阻宜切，𠀤音葘。義同。又《集韻》莊宜切，音近欺。齲病。又《集韻》《類篇》𠀤莊皆切，音齋。齒不齊。又《集韻》鋤加切，音查。義同。又仕懈切，音㾹。或書作𪗶。

䶘：《廣韻》《集韻》《正韻》𠀤力入切，音立。《玉篇》噍燥物聲。《集韻》䶘𪙷，啖堅物聲。又《廣韻》盧盍切《集韻》落合切，𠀤音𦡳。《廣韻》齧聲。同𪙷。

齝：《唐韻》丑之切《集韻》超之切，𠀤音癡。《說文》吐而噍也。《爾雅·釋獸》牛曰齝。《郭註》食之巳久，復出嚼之。又《廣韻》書之切《集韻》申之切，𠀤音詩。又《集韻》《類篇》𠀤充之切，音蚩。義𠀤同。

𪗪：《正韻》抽之切，音鴟。同齝。食之巳久，復出嚼之，牛羊麋鹿皆然，但其名異耳。牛曰𪗪，羊曰齛，麋鹿曰齸。

𪗫：《集韻》徒結切，音迭。齧堅貌。又《字彙》竹一切，音質。與𪗻同。

䶙：《唐韻》區主切《集韻》臼許切，𠀤音巨。《說文》齗腫也。又《集韻》齗不固曰䶙。又《集韻》苟許切，音舉。又顆羽切，音踽。義𠀤同。

齞：《唐韻》硏繭切《廣韻》硏峴切，𠀤音碾。《說文》張口齒見。《宋玉·登徒子賦》齞脣歷齒。《註》脣不掩齒也。又《集韻》《韻會》𠀤語蹇切，音巘。又《集韻》倪甸切，音硯。義𠀤同。

齟：《集韻》在呂切，音咀。《說文》齒不相値曰齟齬。《六書故》鋸齒出入亦曰齟齬。又《玉篇》齧也。《集韻》嚼也。又《廣韻》牀呂切《集韻》狀所切，𠀤音鉏。又《集韻》鋤加切，音查。義𠀤同。又《集韻》《韻會》𠀤莊加切，音樝。《前漢·東方朔傳》令壺齟老柏塗。齟者，齒不正也。《張晏註》齟，讀如樝犁之樝。

𪗬：《篇海》莊加切，音樝。噍聲。《字彙》䶗𪗬，大齒。

𪗭：《廣韻》《集韻》𠀤陟加切，音奓。《廣雅》𪘧𪗭，齧也。

𪗮：《字彙》音無考。○按《揚子·方言》馮𪗮苛，怒也。楚曰馮，小怒曰𪗮。陳謂之苛。註：馮恚盛貌。𪗮，言噤𪗮也。苛，相苛責也。𪗮，讀若呵。據此，當作虎何切。

齠：《集韻》《正韻》𠀤田聊切，音迢。《正韻》始毀齒也。《韓詩外傳》男子八月而生齒，八歲而齠齒。《庾信·齊王憲𥓓》未逾齠齔，巳議論天下事。又《集韻》丁聊切，音凋。義同。

齡：《唐韻》《集韻》《韻會》𠀤郞丁切，音靈。《廣雅》齡，年也。古者謂年爲齡。齒亦齡也。

𪗯：《字彙補》與齗同。

𪗰：音未詳。晉樂所奏白頭吟，𪗰如馬瞰箕。○按此字字書俱不載，惟《字彙補》有𪗰字，註云𪘲字之譌。今考𪘲字，《集韻》音宜，訓露齒貌，或卽此字。

𪗷：《集韻》硏計切，音詣。䶩𪗷，齧也。

𪗸：《玉篇》莫丁切，音名。齒也。

𪗹：《集韻》宜佳切，音厓。齒不齊也。

𪗺：《字彙》抽知切，音笞。牛食草也。

齤：《唐韻》巨員切《集韻》逵員切，𠀤音權。《說文》缺齒也。一曰曲齒。一曰笑而見齒貌。《淮南子·道應訓》若士者齤然而笑。

𪗻：《唐韻》《集韻》𠀤陟栗切，音窒。《說文》齒堅也。《廣韻》齧聲。又《玉篇》大結切《廣韻》《集韻》徒結切，𠀤音絰。又《集韻》敕栗切，音抶。義𠀤同。

䶚：《篇海》丘主切，區上聲。齒病朽缺也。

𪗼：《字彙》山責切，音栜。露齒貌。

齥：《集韻》私列切，音薛。《爾雅·釋獸》羊曰齥。《郭註》今江東呼齝爲齥，反芻出嚼也。又以制切，音曳。羊粻也。亦作齛。考證：〔《爾雅·釋獸》羊曰齥。《郭註》今江東呼齠爲齥。〕謹照原文齠改齝。

𪗽：《唐韻》《集韻》𠀤古活切，音括。《說文》作𪘢，噍聲。又《集韻》乎刮切，音頢。齒聲。

齦：《唐韻》康很切《集韻》《韻會》《正韻》口很切，𠀤音懇。《說文》齧也。《揚子·太玄經》琢齒依齦。《韓愈·曹成王𥓓》蘇枯弱彊齦其姦猖。又《廣韻》《集韻》𠀤起限切，音近遣。《廣韻》齧聲。又《廣韻》語斤切《集韻》《正韻》魚斤切《韻會》疑斤切，𠀤音䖐。《韻會》齒根肉。

𪗾：《廣韻》赫轄切《集韻》許轄切，𠀤音瞎。《說文》齒堅聲。又《廣韻》胡瞎切《集韻》下八切，𠀤音鎋。《廣韻》齧聲。

齧：《唐韻》五結切《集韻》《韻會》倪結切《正韻》魚列切，𠀤音臬。《說文》噬也。《禮·曲禮》毋齧骨。又地名。《史記·河渠書》齧桑浮兮淮泗滿。《註》齧桑，地名。又齧齒，鳥名。《爾雅·釋鳥》齧齒，艾。又獸名。齧鐵。見《神異經》。又蟲名。齧桑。《爾雅·釋蟲》蠰齧桑。《疏》蠰，一名齧桑。江東呼爲齧髮。又草名。《爾雅·釋草》齧，苦堇。《註》苦堇，今堇葵也。《又》齧，彫蓬。《疏》蓬蒿也。草之不理者也。又姓。《莊子·齊物論》齧缺問於王倪。

齨：《唐韻》其久切《集韻》巨九切，𠀤音舅。《說文》老人齒如臼也。一曰馬八歲齒臼也。

齩：《唐韻》《集韻》《韻會》𠀤五巧切，同咬。《說文》齧骨也。《廣韻》齧也。《前漢·食貨志》罷夫羸老，易子而齩其骨。《張協·七命》口齩飛刃。又《集韻》下巧切。效上聲。義同。

䶛：《廣韻》盧達切，音辣。《玉篇》齒分骨聲。《廣韻》齧也。又《集韻》力蘖切，音列。義同。

𪗿：《正字通》同䶛。

𪘀：《集韻》必郢切，音餅。《玉篇》𠀤齒也。《春秋·元命包》武王𪘀齒。又蒲眠切，音蹁。義同。本作𪘀。

𪘁：《廣韻》他合切《集韻》托合切，𠀤音錔。《玉篇》食也。又《廣韻》侯閤切《集韻》曷閤切，𠀤音合。又《集韻》葛合切，音閤。義𠀤同。又《集韻》轄夾切，音洽。盡內口中也。

䶜：《廣韻》古沃切《集韻》《韻會》姑沃切，𠀤音梏。《廣韻》治象牙。又《廣韻》《集韻》𠀤胡谷切，音縠。《玉篇》齒聲。又《集韻》《韻會》𠀤胡沃切，音鵠。又《集韻》克角切，音觳。義𠀤同。

𪘎：《集韻》魚斤切，音䖐。齧也。與齗齦𠀤同。

齪：《廣韻》《集韻》《韻會》《正韻》𠀤測角切，音娖。《玉篇》齒相近聲。又《廣韻》開孔具。又《集韻》齷齪，迫也。《正韻》齷齪，急促局陿貌。亦作齱𪘏。又作握齪。《史記·司馬相如傳》委瑣握齪。又《廣韻》《集韻》𠀤初六切，音珿。《廣韻》廉謹貌。又《集韻》叉足切，音娕。齒齊也。

𪘏：《正字通》同齪。

𪘐：《集韻》牛箇切，音餓。䶗𪘐，齒貌。

𪘑：《集韻》蘇官切，音酸。齒酸也。

䶝：《廣韻》侯夾切《集韻》轄夾切，𠀤音洽。《玉篇》曲齒。又《廣韻》齒重生。又缺也。又《集韻》噍聲。又《集韻》《類篇》𠀤迄洽切，音歃。義同。亦作𪘘。

𪘒：《集韻》吾含切，音巖。齒齶。

𪘓：《唐韻》昨何切《集韻》才何切，𠀤音醝。《說文》齒差跌貌。《春秋傳》曰：鄭有子𪘓。○按《左傳·昭十六年》作齹。又《廣韻》七何切《集韻》倉何切，𠀤音蹉。又《集韻》才可切，音㝾。義𠀤同。

齫：《廣韻》《韻會》《正韻》𠀤苦本切，音閫。齧也。又《廣韻》齒起貌。《荀子·君道篇》齫然而齒墜矣。

𪘔：《字彙》同掣。

齬：《唐韻》魚舉切《集韻》偶舉切《韻會》語許切《正韻》偶許切，𠀤音語。《說文》齒不相値也。《字彙》一前一却，齟齬不相値。《揚子·太玄經》其志齟齬。又《廣韻》語居切《集韻》《正韻》牛居切《韻會》魚居切，𠀤音魚。又《廣韻》五乎切《集韻》《正韻》訛胡切，𠀤音吾。義𠀤同。又叶牛何切，音俄。嵒齬，山勢也。《張衡·西京賦》列瀛洲與方丈，夾蓬萊而駢羅。上林岑與壘㠑，下嶄巖以嵒齬。

𪘕：《集韻》徒何切，音沱。馬齒長也。

𪘖：《字彙補》與齧同。

𪘗：《字彙補》徒河切，音陀。《篇海》齒不正也。

𪘘：《集韻》同䶝。

𪘥：《集韻》居例切，音罽。狂犬也。《馬融·廣成頌》獄𪘥熊，抾封豨。《註》倉頡篇，𪘥亦犴也。

𪘦：《集韻》牽典切，音𥧬。𪘦齞，齒露貌。

齭：《唐韻》創舉切《集韻》創所切，𠀤音楚。《說文》齒傷酢也。又《廣韻》疎舉切《集韻》爽阻切，𠀤音所。義同。

𪘧：《唐韻》《集韻》𠀤昨沒切，音捽。《說文》𪘧，齚也。《廣雅》齧也。又《廣韻》初栗切《集韻》測乙切，𠀤音𠞘。又《集韻》土滑切，音近塔。義𠀤同。

䶞：〔古文〕𪗞《廣韻》《集韻》𠀤渠之切，音其。《廣雅》齧也。又《廣韻》去其切《集韻》丘其切，𠀤音欺。義同。

䶟：《集韻》乎韽切，音陷。怒齒也。

𪘨：《廣韻》卓皆切《集韻》椿皆切，𠀤音榸。《玉篇》噍齧聲也。《廣雅》𪘨𪗭，齧也。又《集韻》當來切，音懛。義同。

齮：《廣韻》魚倚切《集韻》語綺切，𠀤音錡。《說文》齧也。又《集韻》姓也。又人名。桓齮，秦將。見《秦本紀》。又《集韻》丘其切，音欺。亦齧也。又去倚切，音綺。義同。

𪘩：《正字通》同齳。

𪘪：《廣韻》士板切《集韻》仕版切，𠀤音䗃。《廣韻》𪘪𪗙，齒不正也。又《集韻》仕限切，音棧。齒跌貌。又《集韻》《類篇》𠀤楚綰切，音棧。義同。

齯：《唐韻》五雞切《集韻》《韻會》《正韻》硏奚切，𠀤音倪。《說文》老人齒。《爾雅·釋詁》黃髮，齯齒，壽也。《註》齒墮更生細者。古單作兒。《釋名》齯，大齒落盡，更生細者，如小兒齒也。又《集韻》如支切，音兒。義同。

𪘫：《集韻》魚羈切，音宜。𪗶𪘫，齒露貌。又《廣韻》五佳切《集韻》宜佳切，𠀤音崖。義同。又《集韻》牛懈切，音睚。《類篇》𪗶𪘬，切齒。亦作𪘬。

𪘬：《集韻》同𪘫。

齰：《唐韻》側革切，音賾。《說文》齧也。又《廣韻》鋤陌切《集韻》實窄切《韻會》實革切《正韻》士革切，𠀤音咋。《前漢·鄧通傳》上使齰癰，色難之，巳而聞通嘗爲上齰之。《註》齰齧也。齧其膿血。《宋玉·風賦》啗齰嗽穫。又《廣韻》鋤駕切《集韻》助駕切，𠀤音乍。又《集韻》《韻會》𠀤側格切，音迮。義𠀤同。又《集韻》測革切，音策。齒相値。

齱：《唐韻》側鳩切《集韻》甾尤切，𠀤音鄒。《說文》齵也。又《玉篇》齒聚貌。又《廣韻》齒偏。又同齪。《前漢·酈食其傳》握齱好苛禮。《註》應劭曰：握齱，急促之貌。韋昭曰：握齪，小節也。又《集韻》仕垢切，音鯫。齱齵，齒不正。又《集韻》《類篇》𠀤仕六切，音𡻬。齒叢生。

𪘭：《篇海》音鶻。齧也。

𪘮：《韻會小補》同齪。

䶠：《唐韻》工咸切《集韻》居咸切，𠀤音緘。《說文》作䶢。齧也。又《集韻》胡讒切，音咸。口持不齧。又《集韻》《類篇》𠀤魚咸切，音嵒。《集韻》齒高貌。又《廣韻》苦洽切《集韻》乞洽切，𠀤音恰。《廣韻》齧咋貌。又噍聲。又《廣韻》古洽切《集韻》訖洽切，𠀤音夾。義同。又《集韻》轄夾切，音洽。齒曲生貌。

齲：《唐韻》區禹切《集韻》《韻會》顆羽切，𠀤音踽。《說文》齒蠹也。《釋名》齲，朽也。蟲齧之齒，缺朽也。《廣雅》齲，病也。《史記·倉公傳》齊中大夫病齲齒。《後漢·梁冀傳》冀妻能爲齲齒笑。《註》風俗通曰：齲齒笑者，若齒痛不忻忻也。《淮南子·說山訓》割脣而治齲。又《正韻》齲，齒啓貌。又《集韻》果羽切，音矩。義同。

𪘹：《集韻》何葛切，音曷。《玉篇》𪘼𪘹，齧物聲。

𪘺：《集韻》丘駕切，音髂。𪘺〈牙齒〉，齒出貌。

𪘻：《篇海》宜謹切，音听。齒齊。

齳：《唐韻》魚吻切《集韻》牛吻切，𠀤音喗。《說文》無齒也。《韓詩外傳》太公年七十二，齳然而齒墜矣。又《集韻》苦本切，音捆。齒見貌。一曰齧也。或作齦。

𪘼：《集韻》《類篇》𠀤郞達切，音辣。《玉篇》𪘼𪘹，齧物聲。《史記·蔡澤傳》吾持梁刺齒肥。《註》刺齒二字。當作𪘼。索隱曰：刺齒肥，當作齧。肥謂食肥肉。按此刺齒二字，當合爲𪘼字。字本九畫，字彙入八畫，誤，今攺正。考證：〔《史記·蔡澤傳》《註》索隱曰，刺齒肥，當作齧。肥肉也。〕謹照原文肉也改謂食肥肉。

齴：《廣韻》魚蹇切《集韻》語蹇切，𠀤音巚。《玉篇》露齒貌。《王延壽·王孫賦》齒𪘬𪘬以齴齴。又《集韻》笑也。又《集韻》語限切，音眼。棧齴，高峻貌。《張衡·西京賦》棧齴巉嶮。《註》殿階高峻貌。

齵：《庸韻》五婁切《集韻》《正韻》魚侯切，𠀤音嵎。《說文》齒不正也。《正韻》齒相佹也。又《周禮·冬官考工記》察其葘蚤不齵，則輪𨿽敝不匡。《註》葘輻之入轂處，蚤入牙處，齒牙參差，謂之齵。上下入處，整然相當，則轂𨿽敝壞，輻不邪枉也。又《荀子·君道篇》境內之事，有弛易齵差者矣。又《廣韻》遇俱切《集韻》《韻會》元俱切，𠀤音虞。《廣韻》齱齵，齒重生。又《正韻》一曰齒偏。

䶡：《篇海》士乙切，音實。齩聲。

齶：《廣韻》五各切《集韻》逆各切，𠀤音咢。《玉篇》齒齗也。《廣韻》同㗁。口中齗齶。《字彙》齒內上下肉也。

𪘽：《字彙》同齶。

齷：《廣韻》於角切《集韻》乙角切，𠀤音渥。《集韻》齷齪，迫也。《廣韻》齷齪，齒相近。《六書故》齷齪，齒細密也。故人之曲謹者曰齷齪。又《集韻》小貌。

𪘾：《集韻》測洽切，音臿。𪘾𪗝，齒動貌。

𪘿：《字彙》同𪗶。又𪘿𪘲，齒不正。

𪙀：《集韻》寫與切，音胥。齒酸也。又爽鉏切，音所。齒傷酢。

𪙁：《正字通》俗䶥字。

䶢：《說文》䶠作䶢。

𪙂：《說文長箋》𪗿本字。

齸：《唐韻》《集韻》《韻會》《正韻》𠀤伊昔切，音益。《說文》鹿麋粻。《爾雅·釋獸》麋鹿曰齸。《註》江東名咽爲齸。齸者，䶗食之所在。《廣韻》吞芻而反出嚼之也。又《廣韻》夷質切《集韻》弋質切，𠀤音逸。又《集韻》壹計切，音翳。義𠀤同。

齹：〔古文〕𪙐《唐韻》楚宜切，音差。《說文》齒參差。又《廣韻》昨何切《集韻》《韻會》《正韻》才何切，𠀤音醝。《玉篇》齒齹跌者。《正韻》齒不齊也。又《正韻》齹，齒本。又人名。《左傳·昭十六年》子齹賦野有蔓草。《杜註》子齹，子皮之子嬰齊也。又《集韻》仕知切，音鮆。又倉何切，音蹉。義𠀤同。

𪙉：《集韻》同齹。

𪙊：《唐韻》五銜切《集韻》魚銜切，𠀤音巖。《說文》齒差也。又《廣韻》魚欠切，音釅。又《廣韻》語廉切《集韻》牛廉切，𠀤音巖。又《廣韻》五咸切《集韻》魚咸切，𠀤音嵒。又《集韻》魚窆切，音驗。義𠀤同。

𪙋：《集韻》叉緇切，音輜。𪗪也。又《廣雅》𪙋悤也。

𪙌：《唐韻》《集韻》《韻會》《正韻》𠀤千結切，音切。《說文》齒差也。又《玉篇》治骨也。又《廣韻》𪙌，齒也。

䶣：《唐韻》五來切《集韻》魚開切，𠀤音皚。《說文》𪙌牙也。《集韻》牙謂之䶣。又《廣韻》古哀切《集韻》柯開切，𠀤音該。義同。

齺：《唐韻》側鳩切《集韻》甾尤切，𠀤音鄒。《說文》齒搚也。一曰齰也。一曰馬口中橛也。又《玉篇》無牙名也。又《廣韻》士角切《集韻》仕角切《正韻》食角切，𠀤音浞。《廣韻》齒相近貌。又《荀子·王霸篇》齺然上下相信。《註》齺，齒相逆也。齺然，上下相向之貌。又《廣雅》齧也。《管子·輕重戊篇》車轂齺，騎連伍而行。《註》齺，齧也。言其車轂往來相齧。考證：〔《管子·輕重戊篇》《註》騶，齧也。〕謹照原文騶改齺。

𪙍：《唐韻》補莫切《集韻》伯各切，𠀤音博。《說文》噍堅也。又《集韻》方縛切，音𩌏。噍物聲。一作㗘。

齻：《廣韻》都年切《集韻》多年切，𠀤音顛。《玉篇》牙也。《字彙》牙末。《正字通》男子二十四歲，女子二十一歲，齻牙生。又齒堅也。《儀禮·旣夕》右齻左齻。《疏》釋曰：齻請牙兩畔最長者也。

𪙎：《五音集韻》千羊切，音鏘。《字彙》齒旁小齒。又《正字通》齧聲。

𪙏：《集韻》渠介切，音械。睡中切齒聲。

𪙐：《字彙補》古文齹。字註詳本畫。

𪙑：《字彙補》同𪙌。

𪙒：《字彙補》與𪘾同。

𪙛：《集韻》昵力切，音匿。齒病。

䶥：《唐韻》側加切《集韻》莊加切，𠀤音樝。《說文》齬齒也。《廣韻》䶥牙。《玉篇》齒不正。又《廣韻》《集韻》𠀤鋤加切，音查。又《集韻》《類篇》𠀤狀所切，音鉏。義𠀤同。

𪙜：《集韻》同𪗻。

𪙝：《集韻》千羊切，音鏘。《玉篇》小齒。

𪙞：《玉篇》初產切。小兒齒。

䶦：《集韻》士革切，音賾。《說文》齒相値也。一曰齧也，引春秋傳，𠵍䶦。○按今《左傳·定九年》作幘。又《廣韻》楚革切《集韻》測革切，𠀤音策。義同。

𪙟：《集韻》口謹切，音赾。𪙟齗，齒貌。

𪙣：《篇海》魚吻切，音抎。無齒貌。

𪙤：《廣韻》宜引切《集韻》擬引切，𠀤音釿。《廣雅》笑也。一曰齒齊。又《集韻》魚巾切，音銀。笑露齒。又魚斤切，音䖐。齒出貌。又語近切，音听。義同。

䶧：《集韻》五巧切，音咬。《玉篇》䶧，齧也。

𪙥：《集韻》同齥。

𪙦：《集韻》楚快切，音嘬。《玉篇》剔齒。

𪙧：《廣韻》《集韻》𠀤渠希切，音祈。《玉篇》齒危。

𪙨：《正字通》居晏切，音㵎。《易林》𪙨𪙨嚙嚙，貧鬼相責，無有懽怡，一日九結。又《正字通》居閑切，音奸。義同。

齼：《廣韻》創舉切，音楚。《玉篇》齒傷醋也。又《正字通》音措。《曾茶山和曾宏父餉柑詩》莫向君家樊素口，瓠犀微齼遠山顰。

𪙰：《集韻》居轄切，音𦼰。齒聲。

𪙱：《集韻》𪙽，或作𪙱。

𪙲：《集韻》枯昆切，音坤。齧也。又滅也。又苦本切，音棞。豕齧物也。

䶨：《字彙》側咸切，斬平聲。䶨齺，無齒無牙狀。《王延壽·王孫賦》口嗛呥以䶨齺。

𪙳：《字彙》側魚切，音葅。齒不齊貌。

齽：《集韻》巨禁切，音噤。口閉也。又《集韻》《類篇》𠀤居廕切，音禁。《集韻》鉤齒內曲謂之齽。

𪙴：《集韻》語綺切，音螘。《玉篇》齧也。

䶩：《廣韻》在詣切《集韻》才詣切，𠀤音嚌。《玉篇》齧也。

䶪：《廣韻》初八切《集韻》《韻會》初戛切，𠀤音察。《玉篇》齒利。一曰磣也。《廣韻》作䶪。

𪙷：《廣韻》盧盍切《集韻》力盍切，𠀤音臘。《玉篇》齧聲。

𪙸：《說文》齹本字。

𪙹：《五音集韻》陟立切，音縶。𪙹齒也。

𪙽：《集韻》狼狄切，音歷。齒病。或作𪙱。

𪚁：《唐韻》力延切《集韻》陵延切，𠀤音連。《說文》齒見貌。

𪚂：《集韻》補各切，音博。與㗘同。

𪚃：《集韻》鋤咸切，音讒。𪚃䶫，齒高貌。又《類篇》仕懺切，音鑱。義同。

䶫：《玉篇》魚欠切，音釅。好貌。又《集韻》魚銜切，音巖。齒高。又魚窆切，音驗。齒差也。又《集韻》《類篇》𠀤五陷切，音顑。《集韻》𪚃䶫，齒貌。

齾：《唐韻》五鎋切《集韻》牛轄切，𠀤音聐。《說文》缺齒也。又《廣韻》獸食之餘曰齾。《釋名》獸曰齧。齧，齾也。所臨則禿齾也。又《廣韻》器缺也。又《廣韻》五割切《集韻》牙葛切《正韻》牙八切，𠀤音櫱。義同。

𪚍：《字彙補》此尸切，音雌。齒不齊也。

