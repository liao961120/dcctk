*登杭州秦望山

太乙初分何處尋，空留歷數變人心。九天日月移朝暮，萬里山川換古今。風動水光吞遠嶠，雨添嵐氣沒高林。

秦皇謾作驅山計，滄海茫茫轉更深。

*題龍興觀壁

世有無窮事，生知遂百春。問程方外路，宜是上清人。

*又詩一首

昔日曾隨魏伯陽，無端醉臥紫金床。

東君謂我多情賴，罰向人間作酒狂。

*又詩二首

省悟前非一息間，更拋閒事棄塵寰。徒誇美酒如瓊液，休戀嬌娥似玉顏。含笑謾教情面厚，多愁還使鬢毛斑。

雲中幸有堪歸路，無限青山是我山。

何用燒丹學駐顏，鬧非城市靜非山。

時人若覓長生藥，對景無心是大還。

*題壁

爭那金烏何，頭上飛不住。紅爐漫燒藥，玉顏安可駐。

今年花發枝，明年葉落樹。不如且飲酒，莫管流年度。

*上鹽城令述德詩

門風常有蕙蘭馨，鼎族家傳霸國名。容貌靜懸秋月彩，文章高振海濤聲。訟堂無事調琴軫，郡閣何妨醉玉觥。

今日東漸橋下水，一條從此鎮常清。

*謝令學道詩

何用梯媒向外求，長生只合內中修。

莫言大道人難得，自是行心不到頭。

*別令詩

張辭張辭自不會，天下經書在腹內。

身即騰騰處世間，心即逍遙出天外。

*贈吳生

露下瑤簪濕，雲生石室寒。星壇鸞鶴舞，丹灶虎龍蟠。

*丈人山詩

春凍曉韉露重，夜寒幽枕雲生。

豈是與山無素，丈人著帽相迎。

*醉歌

琴彈碧玉調，藥煉白朱砂。解醞頃刻酒，能開非時花。

*陽春曲

愁見唱陽春，令人離腸結。郎去未歸家，柳自飄香雪。

*寄杜光庭

試問朝中為宰相，何如林下作神仙。

一壺美酒一爐藥，飽聽松風清晝眠。

*上升歌

玉皇有詔登仙職，龍吐雲兮鳳著力。眼前驀地見樓臺，異草奇花不可識。我向大羅觀世界，世界即如指掌大。

當時不為上升忙，一時提向瀛洲賣。

*答常學士

罷修儒業罷修真，養拙藏愚春複春。到老不疏林裏鹿，平生難見日邊人。洞桃深處千林錦，岩雪鋪時萬草新。

深謝名賢遠相訪，求聞難博鳳為鄰。

*漁父引二首

村寺鐘聲度遠灘，半輪殘月落山前。

徐徐撥棹卻歸灣，浪疊朝霞錦繡翻。

漁弟漁兄喜到來，波官賽卻坐江隈。

椰榆杓子木瘤杯，爛煮鱸魚滿案堆。

*察考取狀答

插花飲酒何妨事，樵唱漁歌不礙時。

*答高安宰

何須問我道成時，紫府清都自有期。

手握藥苗人不識，體含金骨俗爭知。

*贈僧昭瑩

南北東西路，人生會不無。早曾依閣皂，又卻上玄都。

雲片隨天闊，泉聲落石孤。何期早相遇，樂共煮菖蒲。

*寄袁州陳智周

名山相別後，別後會難期。金鼎銷紅日，丹田老紫芝。

訪君雖有路，懷我豈無詩。休羨繁華事，百年能幾時。

*壟穴遺詩

虛勞營殯玉山前，殯後那知已脫蟬。應是元神歸洞府，更與遺魄在黃泉。靈台已得修真訣，塵世空留悟道篇。

堪歎浮生今古事，北邙山下草芊芊。

*大言詩

線作長江扇作天，靸鞋拋向海東邊。

蓬萊通道無多路，只在譚生拄杖前。

*句

雲外星霜如走電，世間娛樂似拋磚。

*望江南詞詠鼓

江南鼓，梭肚兩頭欒。釘著不知侵骨髓，打來只是沒心肝，空腹被人謾。

*題茶陵縣門

茶陵一道好長街，兩畔栽柳不栽槐。

夜後不聞更漏鼓，只聽錘芒織草鞋。

*題酒樓壁

此生生在此生先，何事從玄不復玄。

已在淮南雞犬後，而今便到玉皇前。

*題遊帷觀真君殿后

日日祥雲瑞氣連，儂家應作大神仙。筆頭灑起風雷力，劍下驅馳造化權。更無戎夷添禮樂，永教胡虜絕烽煙。

列仙功業只如此，直上三清第一天。

*留題閣皂觀

花洞門前吠似雷，險聲流斷俗塵埃。雨噴山腳毒龍起，月照松梢孤鶴回。蘿幕秋高添碧翠，畫簾時卷到樓臺。

兩壇詩客何年去，去後門關更不開。

*湖南闖齋吟

誰人能識白元君，上士由來盡見聞。避世早空南火宅，植田高種北山雲。雞能抱卵心常聽，蟬到成形殼自分。

學取大羅些子術，免教松下作孤墳。

*游溧陽霞泉寺限白字

近枕吳溪與越峰，前朝恩賜雲泉額。竹林晴見雁塔高，石室曾棲幾禪伯。荒碑字沒莓苔深，古池香泛荷花白。

客有經年別故林，落日啼猿情脈脈。

*幽棲觀

仙翁上升去，丹井寄晴壑。山色接天臺，湖光照寥廓。

玉洞絕無人，老檜猶棲鶴。我欲掣青蛇，他時沖碧落。

*題茅山觀

嘗恨清風千載鬱，洞天今得恣遊遨。松楸一色古壇靜，鸞鶴不來青漢高。茅氏井寒丹已化，玄宗碑斷夢仍勞。

分明有個長生路，休向紅塵歎二毛。

*題扇

哦吟但寫胸中妙，飲酒能忘身後名。

但願長閑有詩酒，一溪風月共清明。

*上徐舍人鉉

幾宵煙月鎖樓臺，欲寄侯門薦禰才。

滿面塵埃人不識，謾隨流水出山來。

*句

道既學不得，仙從何處來。

臥久似慵伸雪項，立遲猶未整霜衣。（《病鶴》，見《吟窗雜錄》）

*醉吟

閬苑花前是醉鄉，踏翻王母九霞觴。

群仙拍手嫌輕薄，謫向人間作酒狂。

*題南嶽招仙觀壁上

洪爐烹鍛人性命，器用不同分皆定。妖精鬼魅鬥神通，只自幹邪不幹正。黃口小兒初學行，唯知日月東西生。

還為萬靈威聖力，移月在南日在北。玉為玉兮石是石，蘊棄深泥終不易。鄧通餓死嚴陵貧，帝王豈是無人力。

丈夫未達莫相侵，攀龍附鳳捐精神。

*武陵春色

武陵春色好，十二酒家樓。大醉方回首，逢人不舉頭。

是非都不采，名利混然休。戴個星冠子，浮沈逐世流。

*贈酒店崔氏

武陵城裏崔家酒，地上應無天上有。

南游道士飲一鬥，臥向白雲深洞口。

*哭陸先生

六親慟哭還復蘇，我笑先生淚個無。

脫履定歸天上去，空墳留入武陵圖。

*市中狂吟

一間茅屋，尚自修治。任狂風吹，連簷破碎。枓栱斜欹，看著倒也。牆壁作散土一堆，主人翁永不來歸。

*詩

常欲棲山島，閑眠玉洞寒。丹哥時引舞，來去跨雲鸞。

*大丹詩四首

混沌未分我獨存，包含四象立乾坤。

還丹須向此中覓，得此方為至妙門。

煮石烹金煉太元，神仙不肯等閒傳。

人能認得其中理，奪盡乾坤造化權。

百首荒辭義亦深，因傳同道決疑心。

華池本是真神水，神水元來是白金。

取將白金為鼎器，鼎成潛伏汞來侵。

汞入金鼎終年盡，產出靈砂似太陰。

*自吟

曾見秦皇架石橋，海神忙迫漲驚潮。

蓬萊隔海雖難到，直上三清卻不遙。

*踏歌

踏歌踏歌藍采和，世界能幾何。紅顏三春樹，流年一擲梭。古人混混去不返，今人紛紛來更多。

朝騎鸞鳳到碧落，暮見桑田生白波。長景明暉在空際，金銀宮闕高嵯峨。

