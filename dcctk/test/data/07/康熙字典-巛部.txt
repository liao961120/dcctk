巛：《唐韻》川本字。《說文》巛，貫穿通流水也。虞書曰：濬𡿨巜距巛。言深𡿨巜之水會爲巛也○按《書·舜典》今文𡿨巜作畎澮，巛作川。文異義同。又《字彙補》古文鬊字。註詳髟部九畫。

𡿦：《玉篇》古文坤字。《廣雅》柔也，順也。《後漢·輿服志》黃帝堯舜垂衣裳而天下治。蓋取諸乾𡿦，乾𡿦有文，故上衣𤣥，下裳黃。《北史·魏文帝紀》太和三年，𡿦德六合殿成。

𡿧：《唐韻》災本字。《說文》𡿧，害也。从一雝川。春秋傳曰：川雝爲澤凶。《玉篇》今通作灾災。詳見火部災字註。

𡿨：《唐韻》《廣韻》《集韻》《類篇》𠀤姑泫切。與畎同。《說文》水小流也。周禮，匠人爲溝洫，㭒廣五寸，二㭒爲耦，一耦之伐，廣尺深尺，謂之𡿨。倍𡿨謂之遂，倍遂曰溝，倍溝曰洫，倍洫曰巜。○按《考工記》今文𡿨作𤰕，巜作澮，文異義同。

巜：《唐韻》《集韻》𠀤古外切，音儈。與澮同。《說文》水流澮澮也。方百里爲巜，廣二尋深二仞。又《集韻》呼官切。音歡。濡也。

川：《唐韻》《集韻》《韻會》《正韻》𠀤昌緣切，音穿。《釋名》穿也。穿地而流也。《周禮·冬官考工記》凡天下之地埶，兩山之閒，必有川焉。《爾雅·釋水》湀闢流川。《註》通流。《疏》湀闢者，通流大川之別名也。《又》過辨回川。《註》旋流。《疏》言川中之水有回旋而流者。《蔡邕·月令章句》衆流注海曰川。《書·益稷》予決九川，距四海。《傳》決九州名川，通之至海。又《禹貢》奠高山大川。《傳》大川四瀆。《疏》川之大者，莫大於瀆。四瀆，謂江，河，淮，漢也。《呂氏春秋》何謂六川：河水、赤水、遼水、黑水、江水、淮水。《潘岳·關中記》涇、渭、灞、滻、鄷、鎬、潦、潏，凡八川。《司馬相如·上林賦》蕩蕩乎八川。又三川，郡名。《史記·秦始皇紀》滅二周，置三川郡。《前漢·高祖紀》斬三川守李由。《註》應劭曰：今河南郡也。韋昭曰：有河洛伊，故曰三川也。又四川，省名。《韻會》今成都府，潼州，利州，夔州四路，取氓江，沱江，黑水，白水四大川以立名也。又口川。《周語》防民之口，甚於防川。《朱子詩》口川失自防。又川衡，官名。《周禮·地官》川衡掌巡川澤之禁令。又竅也。《山海經》倫山有獸如麋，其川在尾上。《註》川，竅也。又叶樞倫切，音春。《詩·大雅》旱旣大甚，滌滌山川。早魃爲虐，如惔如焚。《前漢·敘傳》昔在上聖，昭事百神。類帝禋宗，望秩山川。

𡿩：《唐韻》良薛切，音列。《說文》水流𡿪𡿪也。从巛，列省聲。《六書本義》通作冽。

𡿪：《集韻》力蘖切，音列。《玉篇》𡿪𡿪，水流貌。○按卽𡿩字。因字體之變，《字彙》遂兩字𠀤列，非。又《廣韻》魚乙切《集韻》逆乙切，𠀤音㔑。義同。

州：〔古文〕𠄓𠃕𠛏𣧓《唐韻》《正韻》職流切《集韻》《韻會》之由切，𠀤音周。《說文》水中可居曰州。周繞其旁，从重川。昔堯遭洪水，民居水中高土，故曰九州。一曰州，疇也，各疇其土而主之。《廣雅》州，殊也，浮也。《春秋·題辭》州之爲言殊也。《釋名》州，注也。郡國所注仰也。《玉篇》九州也，時也，宮也，居也。《書·舜典》肇十有二州。《傳》禹治水之後，舜分冀州爲幽州幷州。分靑州爲營州。《疏》禹貢治水之時猶爲九州，今始爲十二州。左傳云：昔夏之方有德也，貢金九牧，則禹登王佐，還置九州，其名蓋如禹貢。《禹貢》冀、兗、靑、徐、荆、揚、豫、梁、雍。《周禮·夏官》九州：揚、荆、豫、靑、兗、雍、幽、冀、幷。《爾雅·釋地》冀、豫、雝、荆、揚、兗、徐、幽、營，九州。《疏》禹貢有靑徐梁，無幽幷營，是夏制。周禮有靑幷幽，無徐梁營，是周制。此有幽徐營而無靑梁幷，疑是殷制也。《史記·孟子傳》騶衍言中國名赤縣神州。赤縣神州內自有九州，禹之序九州是也。不得爲州數。中國外如赤縣神州者九，乃所謂九州也。又《周禮·地官》五黨爲州。《註》州二千五百家。《論語》言不忠信，行不篤敬，雖州里行乎哉。又國名。《春秋·桓五年》州公如曹。《傳》淳于公如曹。《註》淳于，州國所都。城陽淳于縣也。《括地志》密州，安丘縣東三十里古州國，周武王封爲淳于國。又邑名。《左傳·昭三年》鄭伯如晉，公孫段相晉侯，曰：子豐有勞於晉，余聞而弗忘，賜女州田。《註》州縣，今屬河內郡。又《春秋·成七年》吳入州來。《註》楚邑，淮南下蔡縣。又《史記·楚世家》考烈王元年，納州於秦。《註》南郡有州陵縣。又姓。《左傳·襄二十一年》州綽出奔齊。《註》晉大夫。又《爾雅·釋畜》白州驠。《註》州，竅。《疏》謂馬之白尻者也。又與洲通。◎按《說文》引《詩·周南》在河之州，今文作洲，古通。又叶專於切，音朱。《易林》鸇鳩徙巢，西至平州。遭逢雷電，霹我葺廬。考證：〔《左傳·昭二年》鄭伯如晉，公孫段相。〕謹照原文二年改三年。〔《襄二十二年》州綽出奔齊。〕謹照原文二十二年改二十一年。

巟：《唐韻》呼光切，音荒。《說文》水廣也。又《玉篇》及也，至也。又《說文》引《易》包巟。◎按今《泰卦》作荒，古通。

巠：〔古文〕𡿱《唐韻》古靈切《集韻》堅靈切，𠀤音經。《說文》水脈也。从巛在一下。一，地也。𡈼省聲。《廣韻》直波爲巠。又《玉篇》水冥巠也。又《集韻》古頂切，經上聲。義同。又《類篇》乎經切，婞平聲。地名。在趙。通作陘。又《集韻》下頂切，音婞。義同。

𡿮：《說文》本作𠫓。亦作突。詳𠫓字註。

𡿯：《唐韻》《集韻》𠀤于聿切，音䫻。《說文》水流也。又《集韻》弧犬切，懸上聲。義同。

巡：《唐韻》詳遵切《集韻》《韻會》松倫切《正韻》詳倫切，𠀤音旬。《廣雅》巡，行也。《說文》巡，視行貌。《玉篇》巡守也。《書·舜典》五載一巡守。又《周官》六年，五服一朝。又六年，王乃時巡。《左傳·昭五年》大有巡功。《註》天子巡守曰巡功。巡所守之功。又《玉篇》徧也。《左傳·桓十二年》伐絞之役，楚師分涉于彭羅，人欲伐之，使伯嘉諜之，三巡數之。《註》巡，徧也。《疏》謂巡繞徧行之。又逡巡，郤退之貌。《莊子·田子方》登高山，履危石，臨百仞之淵。背逡巡，足二分垂在外。又《集韻》余專切，音沿。相循也。《禮·祭義》隂陽長短，終始相巡。《註》巡讀如沿漢之沿。謂更相從道。又叶松宣切，音旋。《歐陽修·送吳生詩》我笑謂吳生，爾其聽我言。君子能自知，改過不逡巡。又《集韻》順古作巡。註詳頁部三畫。

𡿱：《說文》古文巠字。註詳四畫。

𡿷：《說文》籀文邕字。四方有水自邕城池者。詳邑部邕字註。

𡿸：《字彙補》古文箕字。註詳竹部八畫。

𡿹：《說文長箋》古文子字。今書作㜽。

𡿾：《五音集韻》竹律切，音茁。谷名。

巢：《唐韻》《集韻》《韻會》《正韻》𠀤鋤交切，音鄛。《說文》鳥在木上曰巢，在穴曰窠。从木象形。《詩·召南》維鵲有巢，維鳩居之。《禮·禮運》先王未有宮室，冬則居營窟，夏則居檜巢。《古史考》許由夏常居巢，故號巢父。又國名。《周書序》巢伯來朝。《傳》殷之諸侯。又湖名。《括地志》廬州巢縣有巢湖。又樂器。《爾雅·釋樂》大笙謂之巢。《疏》巢，高也。言其聲高也。又車名。《左傳·成十六年》楚子登巢車以望晉軍。《註》巢車，車上爲櫓。又姓。《廣韻》有巢氏之後。《史記·三皇紀》有巢氏，有天下者之號。又菜名。《陸龜蒙詩序》蜀疏有兩巢，大巢卽豌豆之不實者，小巢生稻畦中。一曰野蠶豆。又《廣韻》士稍切，音㑿。棧閣也。又《集韻》莊交切，音𥊌。大笙也。又《韻會》子小切《正韻》子了切，𠀤音勦。國名。又叶牀魚切，音鋤。《崔駰·反都賦》大漢之初，雍土是居。京平之世，鴝鵒來巢。又叶鋤尤切，音愁。《宋玉·高唐賦》王雎鸝黃，正冥楚鳩。姊歸思婦，垂雞高巢。《說文》巢本字。木上从𦥑作。

𡿿：《唐韻》于逼切，音域。《說文》水流也。又《集韻》檴北切，音或。義同。

𢀁：《字彙》魚乙切，銀入聲。動也。

𢀂：《字彙》俗巤字。

巤：《唐韻》良涉切《集韻》力涉切，𠀤音獵。《說文》毛巤也。象髮在卤上，及毛髮巤巤之形。《廣韻》本也。又鼠毛也。《玉篇》亦作鬣。

𢀈：《集韻》子古作𢀈。註詳部首。

𢀉：《五音集韻》古文子字。註詳部首。

