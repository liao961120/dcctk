*答王無功入長安詠秋蓬見示

托根雖異所，飄葉早相依。因風若有便，更共入雲飛。

*哭李遠

昨日舟還浙水湄，今朝丹旐欲何為。才收北浦一竿釣，未了西齋半局棋。洛下已傳平子賦，臨川爭寫謝公詩。

不堪舊裏經行處，風木蕭蕭鄰笛悲。

*湘中怨諷

青鷁苦幽獨，隔江相對稀。夜寒蘆葉雨，空作一聲歸。

*登汾上閣

汾桂秋水闊，宛似到閶門。惆悵江湖思，惟將南客論。

*為禦史銜命出關讞獄，道中看華山有詩

野麋蒙象暫如犀，心不驚鷗角駭雞。

一路好山無伴看，斷腸煙景寄猿啼。

*寄織錦篇與薛郎中

錦字龍梭織錦篇，鳳凰文采間非煙。

並他時世新花樣，虛費工夫不直錢。

*和人憶鶴

拂拂雲衣冠紫煙，已為丁令一千年。

留君且伴居山客，幸有松梢明月天。

*句

情多不似家山水，夜夜聲聲旁枕流。（《憶山泉》，《詩話總龜》）

*贈米都知

供奉三朝四十年，聖時流落發衰殘。

貪將樂府歌明代，不把清吟換好官。

*題安國觀

夕照紗窗起暗塵，青松繞殿不知春。

君看白首誦經者，半是宮中歌舞人。

*自商山宿隱居

聞道桃源堪避秦，尋幽數日不逢人。煙霞洞裏無雞犬，風雨林中有鬼神。黃公石上三芝秀，陶令門前五柳春。

醉臥白雲閑入夢，不知何物是吾身。

*夜歸華川因寄幕府

山村寥落野人稀，竹裏衡門掩翠微。溪路夜隨明月入，亭皋春伴白雲歸。嵇康懶慢仍耽酒，範蠡逋逃又拂衣。

汀畔數鷗閑不起，只應知我已忘機。

*春日過田明府遇焦山人

陶公歸隱白雲溪，買得春泉溉藥畦。夜靜林間風虎嘯，月明竹上露禽棲。陳倉邑吏驚烽火，太白山人訝鼓鼙。

相見只言秦漢事，武陵溪裏草萋萋。

*題升山

城外升山寺，城中望宛然。及登無半日，欲到已經年。

*投曹文姬詩

玉皇前殿掌書仙，一染塵心下九天。

莫怪濃香熏骨膩，雲衣曾惹禦爐煙。

*絕句

去國投茲土，編茅隱舊蹤。年年秋水上，獨對數株松。

*獻盧常侍

拜玉亭前閑送客，此時孤恨感離鄉。

尋思往歲絕纓事，肯向朱門泣夜長。

*賦新月

初月如弓未上弦，分明掛在碧霄邊。

時人莫道蛾眉小，三五團圓照滿天。

*悼妓詩

惆悵金泥簇蝶裙，春來猶見伴行雲。

不教佈施剛留得，渾似初逢李少君。

