干：《唐韻》古寒切《集韻》《韻會》居寒切，𠀤音竿。《說文》干，犯也。《左傳·文四年》其敢干大禮，以自取戾。《晉書·衞玠傳》非意相干，可以理遣。又《爾雅·釋言》干，求也。《書·大禹謨》罔違道以干百姓之譽。《論語》子張學干祿。又盾也。《揚子·方言》盾，自關而東或謂之〈盾支〉，或謂之干，關西謂之盾。《書·大禹謨》舞干羽于兩階。《詩·大雅》干戈戚揚。又司干，官名。《周禮·春官》司干掌舞器。又《爾雅·釋言》干，扞也。《註》相扞衞。《疏》孫炎曰：干盾，自蔽扞。《詩·周南》公侯干城。《疏》干城者，言以武夫自固，爲扞蔽如盾，爲防守如誠然。又㵎也。《詩·小雅》秩秩斯干。《傳》干，㵎也。又水涯也。《易·漸卦》鴻漸干干。《註》干謂大水之旁，故停水處者。《詩·魏風》寘之河之干兮。《傳》干，厓也。又國郊曰干。《詩·邶風》出宿于干。《傳》干言國郊也。又《韻會》若干，數未定之辭，猶言幾許也。《禮·曲禮》問天子之年。對曰：聞之始服衣若干尺矣。《前漢·食貨志》或用輕錢百加若干。《註》師古曰：若干，且設數之言也。干猶箇也。謂當如此箇數耳。又自甲至癸爲天干。《皇極經世》十干，天也。十二支，地也。支干，配天地之用也。《皇極內篇》十爲干，十二爲支。十干者。五行有隂陽也。十二支者，六氣有剛柔也。又闌干，橫斜貌。《古樂府·善哉行》月沒參橫，北斗闌干。又《韻會》闌楯閒曰闌干。《李白·淸平調》沉香亭北倚闌干。又《韻會》目眶謂之闌干。《正韻》闌干，淚流貌。《談藪》王元景使梁，劉孝綽送別，泣下。元景無淚謝曰：別後當闌干。《白居易詩》玉容寂寞淚闌干。又蘭干，紵也。《後漢·哀牢國傳》蘭干細布，織成文章如綾錦。《華陽國志》蘭干，獠言紵也。又干將，劒名。《吳越春秋》干將者，吳人也。莫邪，干將之妻也。干將作劒，莫邪斷髮翦爪投于爐中，金鐵乃濡，遂以成劒。陽曰干將，隂曰莫邪。又干遮，曲名。《司馬相如·子虛賦》淮南干遮。《註》干遮，曲名也。又射干，木名。《荀子·勸學篇》西方有木，名曰射干。又草名。《本草圖經》射干，花白莖長，如射人之執干。《後漢·𨻰寵傳》陽氣始萌，十一月有蘭，射干，芸荔之應。又獸名。《司馬相如·子虛賦》騰遠射干。《註》射干，似狐，能緣木。又野干，亦獸名。《法華經》野干，體瘦無目，爲諸童子摘擲，受諸苦痛。又發干、蘭干、餘干，𠀤縣名。《後漢·郡國志》東郡有發干縣，漢陽郡有蘭干縣。《隋書·地理志》鄱陽郡有餘干縣。又長干，地名。《左思·吳都賦》長干延屬。《註》建業南五里有山岡，其閒平地，吏民雜居。東長干中有大長干，小長干，皆相連。地有長短，故號大小長干。韓詩曰考盤在干。地下而黃曰干。又姓。《左傳·昭二十一年》宋有干犫。《劉向·別錄》有干長，著天下忠臣九篇。又段干，干己，𠀤複姓。《史記·老子傳》老子之子名宗，爲魏將，封於段干。《註》段干，應是魏邑名，而魏世家有段干木，段干子。田完世家有段干朋。疑此三人是姓段干也，本蓋因邑爲姓。《何氏姓苑》漢有干已衍，爲京兆尹。又《集韻》居案切，音盰。扞也。《詩·周南》公侯干城。沈重讀。又《篇韻》音寒。國名。《淮南子·道應訓》荆有佽飛，得寶劒於干隊。《註》干國，在今臨淄，出寶劒。又《韻會》通作奸。《前漢·劉向傳》數奸死亡之誅。又通作忓，干預也。《唐書·萬壽公主傳》無忓時事。又《韻會》通作竿。《後漢·董卓傳》乗金華靑蓋，瓜畫兩轓，時人號竿摩車，言其服飾近天子也。《註》竿摩，謂相逼近也。今俗以事干人者謂之相竿摩。又與矸通。《集韻》矸，石也。或省作干。又與豻通。《類篇》豻或作干。《儀禮·大射儀》量人量侯道干五十。《註》干讀豻。豻侯者，豻鵠豻飾也。又古與乾通。《初月帖》淡悶干嘔。楊愼曰：淡，古淡液之淡，干，古干溼之干。今以談作痰，干作乾，非也。又叶經天切，音堅。《黃庭經》回紫抱黃入丹田，漱嚥靈液災不干。考證：〔《韻會》闌板閒曰闌干。〕謹照原文板改楯。

𢆉：《唐韻》如審切《集韻》忍甚切，𠀤音荏。《說文》𢆉，㨖也。言稍甚也。

平：〔古文〕𤔁𠀭《唐韻》符兵切《集韻》《韻會》蒲兵切《正韻》蒲明切，𠀤音苹。《說文》平，語平舒也。《廣韻》平，正也。《增韻》平，坦也。《易·泰卦》无平不陂。又《廣韻》平，和也。《書·堯典》平章百姓。《傳》平和章明。《疏》和協顯明於百官之族姓。又成也。謂解恕和好也。《爾雅·釋詁》平，成也。《春秋·宣十五年》宋人及楚人平。《穀梁傳》平者，成也。善其量力而反義也。《註》各自知其力，不能相制，反共和之義。《左傳疏》平者，和也。言其先不平，而今始平。又治也。《書·大禹謨》地平天成。《傳》水土治曰平。《詩·小雅》原隰旣平。又治之也。《詩·大雅》修之平之，其灌其栵。《疏》修理之平治之者，其爲灌木其爲栵木之處也。又平服也。《詩·大雅》四方旣平，王國庶定。《疏》四方旣已平服，王國之內幸應安定。又《玉篇》平，齊等也。《增韻》平，均也。《易·乾卦》雲行雨施，天下平也。《疏》言天下普得其利，而均平，不偏陂。《書·君奭》天壽平格。《疏》正義曰：平謂政敎均平也。又《廣雅》平，均賦。《史記·平準書註》索隱曰：大司農屬官有平準令丞者，以鈞天下郡國輸斂，貴則糶之，賤則貴之。平賦以相準，輸賦於京都，故命曰平準。又樂聲不相踰越也。《周語》樂從和，和從平。又《爾雅·釋詁》平，易也。《疏》易者，不難也。《後漢·班超傳》任尚曰：我以班君當有奇策，今所言平平耳。又歲稔也。《前漢·食貨志》再登曰平，三登曰太平。又《諡法》執事有制曰平，治而無眚曰平，布綱治紀曰平。又《爾雅·釋地》大野曰平。《疏》大野之澤。一名平。《韓愈·城南聮句》沙篆印迴平。《註》洪慶善曰：華山有靑柯平、種藥平，因地之平處也。又臘月曰嘉平。《史記·秦始皇紀》更名臘曰嘉平。《註》茅盈內紀曰：盈曾祖父蒙於華山白日升天。其邑謠歌曰：神仙得者茅初成，駕龍上升入泰淸，時下𤣥洲戲赤城，繼世而往在我盈，帝若學之臘嘉平。始皇聞謠歌而問其故，父老具對，因改臘曰嘉平。索隱曰：廣雅云，夏曰淸祀，殷曰嘉平，周曰大蜡，亦曰臘，秦更曰嘉平。蓋因歌謠之詞而改從殷號也。又華平，瑞木名。《宋書·符瑞志》華平，其枝正平。王者有德則生，德剛則仰，德弱則俯。《張衡·東京賦》植華平於春圃。《註》天下平，其華則平。又廷尉平，官名。《史記·張釋之傳》廷尉。天下之平也。《前漢·百官表》宣帝地節三年，置廷尉左右平，秩六百石。又平原，太平，平陸，𠀤地名。《爾雅·釋地》廣平曰原，高平曰陸。《疏》廣平曰原者，謂澤之廣平者亦曰原。漢以平原爲郡名。高平曰陸者，謂土地豐，正名爲陸。《又》東至日所出，爲太平，太平之人仁。《孟子》孟子之平陸。又州名。《唐書·地理志》平州北平郡。《廣韻》古山戎孤竹，白狄𡵟子二國之地，秦爲遼西郡，隋爲北平郡，唐爲平州。又姓。《廣韻》齊相晏平仲之後。《前漢·平當傳》當哀帝時爲丞相，子晏歷位大司徒。又複姓。《何氏姓苑》有平陵，平寧二氏。《姓譜》平陵氏，史記平陵老之後。又《廣韻》房連切《集韻》《韻會》毗連切《正韻》蒲眠切，𠀤音㛹。《廣韻》平平，辨治也。《書·洪範》王道平平。《詩·小雅》平平左右。又《韻會》均也。又《韻會》皮命切，音病。平物賈也。《周禮·地官·質劑註》市中平賈，今時月平是也。又《地官·質人註》質平也。主平定物賈。《揚子·方言》一鬨之市，必立之平。《後漢·五行志》桓帝初，京都童謠曰：游平買印自有平，不避豪賢及大姓。又古與便辯通。《史記·五帝紀》便章百姓。《註》索隱曰：古文尚書作平，平旣訓便。因作便章。其今文作辯章。古文平字亦作便，便則訓辯，遂爲辯章。又叶皮陽切，音龎。《張籍·祭韓愈詩》北臺臨稻疇，茂野多隂涼。板亭坐垂釣，煩苦稍巳平。又《集韻》拼古作平。註詳手部八畫。

年：〔古文〕𠫺《唐韻》《廣韻》奴顚切《集韻》《類篇》《韻會》寧顚切《正韻》寧田切，𠀤撚平聲。《說文》本作秊。穀熟也。从禾千聲。《春秋·桓三年》有年。《穀梁傳》五穀皆熟爲有年。《宣十六年》大有年。《穀梁傳》五穀大熟爲大有年。又歲也。《爾雅·釋天》夏曰歲，商曰祀，周日年，唐虞曰載。《註》歲取星行一次，祀取四時一終，年取禾一熟，載取物終更始。《疏》年者，禾熟之名。每歲一熟，故以爲歲名。《周禮·春官》正歲年以序事。《註》中數曰歲，朔數曰年。《疏》一年之內，有二十四氣。節氣在前，中氣在後。節氣一名朔氣。中氣帀則爲歲，朔氣帀則爲年。《左傳·宣三年》卜年七百。又齒也。《釋名》年，進也。進而前也。《禮·王制》凡三王養老，皆引年。《註》引年，挍年也。《左傳·定四年》武王之母弟八人，周公爲太宰，康叔爲司宼，𣆀季爲司空，五叔無官，豈尚年哉。《註》言以德爲輕重，而不以齒爲先後也。又姓。《萬姓統譜》永樂中有年當，懷遠人，歷官戸部尚書。又叶禰因切，音紉。《前漢·敘傳》封禪郊祀，登秩百神。協律改正，享兹永年。《崔駰·襪銘》長履景福，至於億年。皇靈旣佑，祉祿來臻。又《集韻》乃定切，音佞。人名。《公羊傳·襄三十年》年夫。《釋文》年音佞。二傳作佞夫。《集韻》亦書作䄭。唐武后作𠡦。考證：〔又叶禰因切，音民。〕謹按禰因切非民字之音。謹照音義民改紉。

幵：《唐韻》古賢切《集韻》《韻會》經天切，𠀤音堅。《說文》平也。象二干對構上平也。又《廣韻》幵，羌名。《前漢·趙充國傳》先零䍐幵。《註》師古曰：䍐幵，羌之別種也。此下言遣幵豪雕庫宣天子至德，䍐幵之屬，皆聞知明詔。其下又云：河南大幵，小幵，則䍐羌，幵羌，姓族殊矣。而今之羌姓有䍐幵者，總是䍐幵之類，合而言之，因爲姓耳。又縣名。《前漢·地理志》天水郡䍐幵縣。《註》師古曰：本破䍐幵之羌，處其人於此，因以名云。又《集韻》倪堅切，音姸。義同。又《集韻》《韻會》輕烟切《正韻》苦堅切，𠀤音牽。義同。又姓。《正字通》宋有四川漕使幵度。

𢆊：《說文》同汀。

𢆋：《集韻》於寒切，音安。股也。

𢆍：《字彙》俗臿字。

幷：《唐韻》府盈切《集韻》《韻會》𤰞盈切《正韻》補明切，𠀤餅平聲。《說文》本作𢆙。从二人，幵聲。一曰从持二干爲𢆙。隷作幷。相从也。《周禮·冬官考工記》輿人爲車。凡居材大與小無幷。《註》幷謂偏邪相就也。又《廣韻》幷，合也。《謝靈運·初去郡詩》廬園當巖栖，𤰞位代躬耕。顧己雖自許，心跡猶未幷。又《玉篇》幷，兼也。同也。又州名。《書·舜典》肇十有二州。《註》舜分冀州爲幽州，幷州。《廣韻》春秋時爲晉國，後屬趙，秦爲太原郡，魏復置幷州。《韻會》唐爲太原府。又姓。《廣韻》出《姓苑》。《萬姓統譜》幷韶有文藻，吏部以幷姓無先賢，下其選格。又《廣韻》《集韻》《韻會》𤰞正切《正韻》陂病切，𠀤餅去聲。《廣韻》幷，專也。《禮·檀弓》趙文子曰：陽處父行幷植於國。《註》幷，猶專也。謂剛而專己。《釋文》幷，必正反。又與併同。《集韻》倂，或省作幷。《賈誼·過秦論》幷吞八荒。《謝靈運·擬鄴中詩序》天下良辰、美景、賞心、樂事，四者難幷。又《韻會》與偋通。《莊子·天運篇》至貴國爵幷焉。《註》幷，棄除也。又叶𤰞陽切，音旁。《張籍·祭韓愈詩》偶有賈秀士，來兹亦同幷。移船入南溪，東西縱篙桹。𢆙字原作从下幵。又并。考證：〔《書·舜典》肇有十二州。〕謹照原文有十改十有。

幸：〔古文〕㚔𠂷《唐韻》胡耿切《集韻》《韻會》《正韻》下耿切，𠀤音倖。《說文》本作𡴘。吉而免凶也。《前漢·高帝紀》願大王以幸天下。《註》晉灼曰：臣民被其德，以爲徼倖也。師古曰：幸者，可慶倖也。故福善之事皆稱爲幸。又《小爾雅》非分而得曰幸。《增韻》非所當得而得，與不可免而免曰幸。《論語》罔之生也，幸而免。《中庸》小人行險以徼幸。《晉語》德不純，而福祿𠀤至，謂之幸。《荀子·富國篇》朝無幸位，民無幸生。又冀也。《禮·檀弓》幸而至於旦。《註》幸，覬也。又《玉篇》幸天子所至也。《蔡邕·獨斷》天子車駕所至，見令長三老官屬，親臨軒作樂，賜以食帛，民爵有級，或賜田租，故謂之幸。又《玉篇》幸，御所親愛也。《前漢·佞幸傳》但以媚貴幸。又姓。《萬姓統譜》望出鴈門，晉有幸靈。唐有幸南容，貞元中進士。宋有幸元龍，嘉泰初進士。又《韻補》古叶散。《易林》疾貧望幸，使伯行販。《韻會》或作𠂷。《篇海》或作𢆎。𠂷字原作夭下糸。

𢆎：《海篇》同幸。

𢆑：《字彙補》古文叔字。註詳又部六畫。

𢆖：《字彙補》音未詳。迎也。《呂氏春秋》長短頡𢆖百疾。

𢆛：《海篇》音義與幵同。◎按卽幵字之譌。

𢆜：《集韻》居曷切，音葛。𢆜𢆜，豎干貌。

幹：《唐韻》古案切《集韻》《韻會》居案切《正韻》古汗切，𠀤干去聲。《類篇》幹，能事也。《易·蠱卦》幹父之蠱。《註》幹父之事，能承先軌，堪其任者也。又《玉篇》幹，體也。《易·乾卦》貞者，事之幹也。又草木莖曰幹。《詩詁》木旁生者爲枝，正出者爲幹。又凡器之本曰幹。《禮·月令》羽箭幹。《註》幹者，器之本也。《疏》器之材樸，總謂之幹。《周禮·冬官考工記》荆之幹。《註》柘也，可以爲弓弩之幹。又十干，本作幹。《廣雅》甲乙爲幹。幹者，日之神也。又脅也。《公羊傳·莊元年》搚幹而殺之。《爾雅·釋畜》回毛在幹，茀方。《疏》旋毛在脅者，名茀方。又奇幹，國名。《汲冢周書》奇幹善芳。《註》奇幹在北。善芳者，鳥名。又《韻會》幹，脊骨。《左傳·昭二十五年》唯是楄柎，所以藉幹。又姓。《萬姓統譜》見《姓苑》。宋時西夏有幹道冲，其先從夏主遷興州，世掌夏國史。道冲通五經，爲蕃漢敎授，官至中書宰相。元有幹勒忠，習女直契丹字，通法律，官至同僉樞密院事。又《集韻》《正韻》𠀤河干切，音寒。《集韻》幹，井垣也。《韻會》幹，井上木欄也。其形四角，或八角。又謂之銀牀。《莊子·秋水篇》吾跳樑乎井幹之上。又樓名。《前漢·郊祀志》武帝立井幹樓，高五十丈。《註》積木而高爲樓，若井幹之形也。《班固·西京賦》攀井幹而未半，目眴轉而意迷。又《韻會》與管通。《前漢·劉向傳》石顯幹尚書。《註》師古曰：幹，與管同。《後漢·竇憲傳》內幹機密。《註》幹，古與管通。又叶九件切，音蹇。《揚子·太𤣥經》井無幹，水直衍。又叶經電切，音見。《蘇轍·墨君堂詩》中堂開素壁，蕭颯起霜幹。隨宜賦竹意，落筆皆蔥蒨。

𢆞：《唐韻》古典切《集韻》《韻會》吉典切，𠀤音繭。《說文》𢆞，小束也。《玉篇》𢆞，禾十把也。《汜勝之書》藝麻法，𢆞欲小，縛欲薄。《玉篇》或作䄯。《韻會》或作𡘸。

𢆟：《唐韻》薄經切《集韻》《韻會》旁經切，𠀤音缾。《說文》𢆟，㠷也。《玉篇》𢆟，竹器也。《廣韻》𢆟，織蒲爲器。《集韻》𢆟，畚也。𤳊。

