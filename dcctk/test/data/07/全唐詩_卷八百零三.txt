*酬人雨後玩竹

南天春雨時，那鑒雪霜姿。眾類亦雲茂，虛心能自持。

多留晉賢醉，早伴舜妃悲。晚歲君能賞，蒼蒼勁節奇。

*春望詞四首

花開不同賞，花落不同悲。欲問相思處，花開花落時。

攬草結同心，將以遺知音。春愁正斷絕，春鳥複哀吟。

風花日將老，佳期猶渺渺。不結同心人，空結同心草。

那堪花滿枝，翻作兩相思。玉箸垂朝鏡，春風知不知。

*宣上人見示與諸公唱和

許廁高齋唱，涓泉定不如。可憐譙記室，流水滿禪居。

*風

獵蕙微風遠，飄弦唳一聲。林梢鳴淅瀝，松徑夜淒清。

*月

魄依鉤樣小，扇逐漢機團。細影將圓質，人間幾處看。

*蟬

露滌清音遠，風吹數葉齊。聲聲似相接，各在一枝棲。

*池上雙鳥

雙棲綠池上，朝暮共飛還。更憶將雛日，同心蓮葉間。

*鴛鴦草

綠英滿香砌，兩兩鴛鴦小。但娛春日長，不管秋風早。

*罰赴邊有懷上韋令公二首

聞道邊城苦，今來到始知。羞將門下曲，唱與隴頭兒。

黠虜猶違命，烽煙直北愁。卻教嚴譴妾，不敢向松州。

*詠八十一顆

色比丹霞朝日，形如合浦筼簹。

開時九九如數，見處雙雙頡頏。

*謁巫山廟

亂猿啼處訪高唐，路入煙霞草木香。山色未能忘宋玉，水聲猶是哭襄王。朝朝夜夜陽臺下，為雨為雲楚國亡。

惆悵廟前多少柳，春來空鬥畫眉長。

*牡丹

去春零落暮春時，淚濕紅箋怨別離。常恐便同巫峽散，因何重有武陵期。傳情每向馨香得，不語還應彼此知。

只欲欄邊安枕席，夜深閑共說相思。

*賊平後上高相公

驚看天地白荒荒，瞥見青山舊夕陽。

始信大威能照映，由來日月借生光。

*送友人

水國蒹葭夜有霜，月寒山色共蒼蒼。

誰言千里自今夕，離夢杳如關塞長。

*聽僧吹蘆管

曉蟬嗚咽暮鶯愁，言語殷勤十指頭。

罷閱梵書聊一弄，散隨金磬泥清秋。

*酬郭簡州寄柑子

霜規不讓黃金色，圓質仍含禦史香。

何處同聲情最異，臨川太守謝家郎。

*上川主武元衡相國二首

落日重城夕霧收，玳筵雕俎薦諸侯。

因令朗月當庭燎，不使珠簾下玉鉤。

東閣移尊綺席陳，貂簪龍節更宜春。

軍城畫角三聲歇，雲幕初垂紅燭新。

*憶荔枝

傳聞象郡隔南荒，絳實豐肌不可忘。

近有青衣連楚水，素漿還得類瓊漿。

*斛石山曉望寄呂侍禦

曦輪初轉照仙扃，旋擘煙嵐上窅冥。

不得玄暉同指點，天涯蒼翠漫青青。

*寄詞

菌閣芝樓杳靄中，霞開深見玉皇宮。

紫陽天上神仙客，稱在人間立世功。

*斛石山書事

王家山水畫圖中，意思都盧粉墨容。

今日忽登虛境望，步搖冠翠一千峰。

*送姚員外

萬條江柳早秋枝，嫋地翻風色未衰。

欲折爾來將贈別，莫教煙月兩鄉悲。

*酬祝十三秀才

浩思藍山玉彩寒，冰囊敲碎楚金盤。

詩家利器馳聲久，何用春闈榜下看。

*別李郎中

花落梧桐鳳別凰，想登秦嶺更淒涼。

安仁縱有詩將賦，一半音詞雜悼亡。

*送扶煉師

錦浦歸舟巫峽雲，綠波迢遞雨紛紛。

山陰妙術人傳久，也說將鵝與右軍。

*摩訶池贈蕭中丞

昔以多能佐碧油，今朝同泛舊仙舟。

淒涼逝水頹波遠，惟有碑泉咽不流。

*鄉思

峨嵋山下水如油，憐我心同不系舟。

何日片帆離錦浦，棹聲齊唱發中流。

*和李書記席上見贈

翩翩射策東堂秀，豈複相逢豁寸心。

借問風光為誰麗，萬條絲柳翠煙深。

*棠梨花和李太尉

吳均蕙圃移嘉木，正及東溪春雨時。

日晚鶯啼何所為，淺深紅膩壓繁枝。

*酬文使君

延英曉拜漢恩新，五馬騰驤九陌塵。

今日謝庭飛白雪，巴歌不復舊陽春。

*酬吳隨君

支公別墅接花扃，買得前山總未經。

入戶剡溪雲水滿，高齋咫尺躡青冥。

*酬李校書

才遊象外身雖遠，學茂區中事易聞。

自顧漳濱多病後，空瞻逸翮舞青雲。

*賦淩雲寺二首

聞說淩雲寺裏苔，風高日近絕纖埃。

橫雲點染芙蓉壁，似待詩人寶月來。

聞說淩雲寺裏花，飛空繞磴逐江斜。

有時鎖得嫦娥鏡，鏤出瑤台五色霞。

*九日遇雨二首

萬里驚飆朔氣深，江城蕭索晝陰陰。

誰憐不得登山去，可惜寒芳色似金。

茱萸秋節佳期阻，金菊寒花滿院香。

神女欲來知有意，先令雲雨暗池塘。

*酬雍秀才貽巴峽圖

千疊雲峰萬頃湖，白波分去繞荊吳。

感君識我枕流意，重示瞿塘峽口圖。

*上王尚書

碧玉雙幢白玉郎，初辭天帝下扶桑。

手持雲篆題新榜，十萬人家春日長。

*和劉賓客玉蕣

瓊枝的皪露珊珊，欲折如披玉彩寒。

閑拂朱房何所似，緣山偏映月輪殘。

*江邊

西風忽報雁雙雙，人世心形兩自降。

不為魚腸有真訣，誰能夢夢立清江。

*送盧員外

玉壘山前風雪夜，錦官城外別離魂。

信陵公子如相問，長向夷門感舊恩。

*題竹郎廟

竹郎廟前多古木，夕陽沉沉山更綠。

何處江村有笛聲，聲聲儘是迎郎曲。

*贈蘇十三中丞

洛陽陌上埋輪氣，欲逐秋空擊隼飛。

今日芝泥檢征詔，別須台外振霜威。

*和郭員外題萬里橋

萬里橋頭獨越吟，知憑文字寫愁心。

細侯風韻兼前事，不止為舟也作霖。

*送鄭眉州

雨暗眉山江水流，離人掩袂立高樓。

雙旌千騎駢東陌，獨有羅敷望上頭。

*江亭餞別

綠沼紅泥物象幽，范汪兼倅李並州。

離亭急管四更後，不見公車心獨愁。

*海棠溪

春教風景駐仙霞，水面魚身總帶花。

人世不思靈卉異，競將紅纈染輕沙。

*採蓮舟

風前一葉壓荷蕖，解報新秋又得魚。

兔走烏馳人語靜，滿溪紅袂棹歌初。

*菱荇沼

水荇斜牽綠藻浮，柳絲和葉臥清流。

何時得向溪頭賞，旋摘菱花旋泛舟。

*金燈花

闌邊不見蘘蘘葉，砌下惟翻豔豔叢。

細視欲將何物比，曉霞初疊赤城宮。

*春郊遊眺寄孫處士二首

低頭久立向薔薇，愛似零陵香惹衣。

何事碧溪孫處士，百勞東去燕西飛。

今朝縱目玩芳菲，夾纈籠裙繡地衣。

滿袖滿頭兼手把，教人識是看花歸。

*酬楊供奉法師見招

遠水長流潔複清，雪窗高臥與雲平。

不嫌袁室無煙火，惟笑商山有姓名。

*試新服裁制初成三首

紫陽宮裏賜紅綃，仙霧朦朧隔海遙。

霜兔毳寒冰繭淨，嫦娥笑指織星橋。

九氣分為九色霞，五靈仙馭五雲車。

春風因過東君舍，偷樣人間染百花。

長裾本是上清儀，曾逐群仙把玉芝。

每到宮中歌舞會，折腰齊唱步虛詞。

*寄張元夫

前溪獨立後溪行，鷺識朱衣自不驚。

借問人間愁寂意，伯牙弦絕已無聲。

*酬辛員外折花見遺

青鳥東飛正落梅，銜花滿口下瑤台。

一枝為授殷勤意，把向風前旋旋開。

*贈遠二首

芙蓉新落蜀山秋，錦字開緘到是愁。

閨閣不知戎馬事，月高還上望夫樓。

擾弱新蒲葉又齊，春深花落塞前溪。

知君未轉秦關騎，月照千門掩袖啼。

*秋泉

冷色初澄一帶煙，幽聲遙瀉十絲弦。

長來枕上牽情思，不使愁人半夜眠。

*柳絮

二月楊花輕複微，春風搖盪惹人衣。

他家本是無情物，一任南飛又北飛。

*續嘉陵驛詩獻武相國

蜀門西更上青天，強為公歌蜀國弦。

卓氏長卿稱士女，錦江玉壘獻山川。

*段相國游武擔寺，病不能從題寄

消瘦翻堪見令公，落花無那恨東風。

儂心猶道青春在，羞看飛蓬石鏡中。

*贈段校書

公子翩翩說校書，玉弓金勒紫綃裾。

玄成莫便驕名譽，文采風流定不如。

*十離詩：犬離主

馴擾朱門四五年，毛香足淨主人憐。

無端咬著親情客，不得紅絲毯上眠。

*十離詩：筆離手

越管宣毫始稱情，紅箋紙上撒花瓊。

都緣用久鋒頭盡，不得羲之手裏擎。

*十離詩：馬離廄

雪耳紅毛淺碧蹄，追風曾到日東西。

為驚玉貌郎君墜，不得華軒更一嘶。

*十離詩：鸚鵡離籠

隴西獨自一孤身，飛去飛來上錦茵。

都緣出語無方便，不得籠中再喚人。

*十離詩：燕離巢

出入朱門未忍拋，主人常愛語交交。

銜泥穢汙珊瑚枕，不得梁間更壘巢。

*十離詩：珠離掌

皎潔圓明內外通，清光似照水晶宮。

只緣一點玷相穢，不得終宵在掌中。

*十離詩：魚離池

跳躍深池四五秋，常搖朱尾弄綸鉤。

無端擺斷芙蓉朵，不得清波更一遊。

*十離詩：鷹離鞲

爪利如鋒眼似鈴，平原捉兔稱高情。

無端竄向青雲外，不得君王臂上擎。

*十離詩：竹離亭

蓊鬱新栽四五行，常將勁節負秋霜。

為緣春筍鑽牆破，不得垂陰覆玉堂。

*十離詩：鏡離台

鑄瀉黃金鏡始開，初生三五月裴回。

為遭無限塵蒙蔽，不得華堂上玉台。

*酬杜舍人

雙魚底事到儂家，撲手新詩片片霞。

唱到白蘋洲畔曲，芙蓉空老蜀江花。

*籌邊樓

平臨雲鳥八窗秋，壯壓西川四十州。

諸將莫貪羌族馬，最高層處見邊頭。

*贈韋校書

芸香誤比荊山玉，那似登科甲乙年。

澹地鮮風將綺思，飄花散蕊媚青天。

*江月樓

秋風仿佛吳江冷，鷗路參差夕陽影。垂虹納納臥譙門，雉堞眈眈俯漁艇。陽安小兒拍手笑，使君幻出江南景。

*西岩

憑闌卻憶騎鯨客，把酒臨風手自招。

細雨聲中停去馬，夕陽影裏亂鳴蜩。

*罰赴邊上武相公二首

螢在荒蕪月在天，螢飛豈到月輪邊。

重光萬里應相照，目斷雲霄信不傳。

按轡嶺頭寒複寒，微風細雨徹心肝。

但得放兒歸舍去，山水屏風永不看。

*寄舊詩與元微之

詩篇調態人皆有，細膩風光我獨知。月下詠花憐暗澹，雨朝題柳為欹垂。長教碧玉藏深處，總向紅箋寫自隨。

老大不能收拾得，與君開似教男兒。

*句

枝迎南北鳥，葉送往來風。（濤八九歲知聲律。一日，其父鄖指井梧曰：「庭除一古桐，聳幹入雲中。」濤應

聲云云，父愀然久之。後果入樂籍。別本載田洙遇薛濤，有落花聯句、夜月聯句、四時回文折齒曲，皆後人附會，茲概不錄）

