示：〔古文〕𥘅《廣韻》巨支切《集韻》翹移切《正韻》渠宜切，𠀤音岐。同祇。《周禮·春官》大宗伯掌天神人鬼地示之禮。《釋文》示或作祇。又姓。《史記·晉世家》示眯明。《左傳》作提彌明。又地名。《前漢·地理志》越嶲郡有蘇示縣。又《唐韻》《集韻》《韻會》𠀤神至切，音侍。垂示也。《說文》天垂象，見吉凶，所以示人也。从二，三垂，日月星也。觀乎天文，以察時變。示神事也。《徐曰》二，古上字。左畫爲日，右爲月，中爲星。畫縱者取其光下垂也。示，神事也。故凡宗廟社神祇皆从示。《玉篇》示者，語也。以事告人曰示也。《易·繫辭》夫乾確然示人易矣，夫坤隤然示人𥳑矣。《禮·檀弓》國奢則示之以儉，國儉則示之以禮。《書·武成》示天下弗服。又與視通。《詩·小雅》視民不恌。《箋》以目視物，以物示人，同作視字。《禮·曲禮》幼子常視毋誑。《疏》示視古字通。《前漢·高帝紀》視項羽無東意。《師古註》漢書多以視爲示。又姓。明宣德中賢良示容。

礼：《集韻》禮古作礼。註詳十三畫。

𥘅：《集韻》示古作𥘅。註詳部首。

𥘇：《集韻》同䃾，省。詳䃾字註。

礽：《廣韻》如乗切《集韻》如蒸切，𠀤音仍。《玉篇》福也。又就也。亦作仍。

社：〔古文〕𥙲䄕𥙭《唐韻》《集韻》《韻會》《正韻》𠀤常者切，闍上聲。土地神主也。《禮·祭義》建國之神位，右社稷而左宗廟。《詩·小雅》以社以方。《疏》社，五土之神，能生萬物者，以古之有大功者配之。共工氏有子句龍爲后土，能平九州，故祀以爲社。后土，土官之名，故世人謂社爲后土。杜預曰：在家則主中霤，在野則爲社。《白虎通》人非土不立，封土立社，示有土也。《禮·祭法》王爲羣姓立社曰大社，王自爲立社曰王社，諸侯爲百姓立社曰國社，諸侯自爲立社曰侯社，大夫以下成羣立社曰置社。又《郊特牲》社祭土，而主隂氣也。天子大社，必受霜露風雨，以達天地之氣也。○按：社爲地祭，但祭有二祭法，大社卽《郊特牲》所云受霜露風雨，以達天地之氣者，曰方丘，亦曰太折。夏日至，地示之祭，於此行焉，此北郊之社與郊對舉者也。又王社，《載芟》詩序所謂春籍田而祈社稷，《良耜》詩序所謂秋報社稷者，於此行焉，祭土穀之神，而以句龍后稷配，此庫門內右之社，不與郊𠀤稱者也。蓋大社以祭率土之地示，王社以祭畿內之土穀，均名爲社，而大小則不同耳。又私社。《前漢·五行志》建昭五年，兗州刺吏浩賞，禁民私所自立社。《臣瓚註》舊制二十五家爲一社，而民或十家五家共爲田社，是私社也。又書社。《史記·孔子世家》楚昭王將以書社地封孔子。《註》二十五家爲里，里各立社。書社者，書其社之人名於籍。又社日。《月令廣義》立春後五戊爲春社，立秋後五戊爲秋社。又後世賓朋會聚曰結社。《事文類聚》遠公結白蓮社，以書招淵明。又謝靈運求入淨社，遠師以心雜止之。又江淮謂母爲社。《淮南子·說山訓》社何愛速死，吾必悲哭社。又複姓。《風俗通》齊昌徙居社南，因以爲氏。《何氏姓苑》有社北氏。又叶他魯切，音土。《前漢·敘傳》布歷燕齊，叔亦相魯。民思其故，或金或社。

礿：《唐韻》以灼切《集韻》《正韻》弋灼切《韻會》弋約切，𠀤音藥。亦作禴。祭名。《禮·王制》天子四時之祭，春曰礿，夏曰禘，秋曰嘗，冬曰烝。《疏》礿，薄也，春物未成，祭品鮮薄。○按礿禘嘗烝爲四時之祭，乃三代通禮。鄭康成泥《天保》詩及《周官》有禴、祠、烝、嘗語，遂指此爲夏殷之禮。周則春曰祠，夏曰禴，不知《天保》詩作於武王時，而禴、祠、烝、嘗實諸侯之禮。武王末受命，典禮未定，故止春禴、夏禘、秋嘗、冬烝，未遑追王上祀，至周公相成王而後定，不必執彼疑此也。若《周官》所言，先儒多謂爲周公未成之書，更不必泥耳。餘詳禘字註。又《集韻》弋笑切，音耀。義同。

祀：〔古文〕𥛴《唐韻》詳里切《集韻》《韻會》象齒切《正韻》詳子切，𠀤音似。祭也。《書·洪範》八政，三曰祀。《禮·祭法》聖王制祭祀，法施於民則祀之，以死勤事則祀之，以勞定國則祀之，能禦大葘則祀之，能捍大患則祀之。又《月令》春祀戸，夏祀竈，秋祀門，冬祀行，中央土，祀中霤。又《祭法》王爲羣姓立七祀，諸侯爲國立五祀，大夫立三祀，適士二祀，庶士庶人一祀。又年也。《書·伊訓》惟元祀。《傳》取四時祭祀一訖也。《釋名》殷曰祀。祀，巳也。新氣升，故氣巳也。又《孝經·士章疏》祀者，似也。似將見先人也。又叶夷益切，音亦。《詩·小雅》以爲酒食，以享以祀。叶上翼下福，福音壁。又叶養里切，音以。《詩·大雅》克禋克祀，以弗無子。《司馬相如·封禪頌》孟冬十月，君徂郊祀，馳我君輿，帝用享祉。又叶詳兹切，音祠。《參同契》絫土立壇宇，朝暮敬祭祀。鬼物見形象，夢寐感慨之。《集韻》或作𥘰。

祁：《廣韻》渠脂切《集韻》《韻會》翹移切《正韻》渠宜切，𠀤音岐。盛也，大也。《書·君牙》冬祁寒。《詩·小雅》瞻彼中原，其祁孔有。又舒遲貌。《詩·召南》被之祁祁。又《小雅》興雨祁祁。又衆多也。《詩·豳風》采蘩祁祁。又《大雅》諸娣從之，祁祁如雲。《註》祁祁，徐靚也。如雲，衆多也。又姓。又通作耆。《史記·五帝紀註》堯姓伊祁。《禮·郊特牲》作伊耆。又縣名。在太原。又諡。《左傳·莊六年》鄧祁侯。《疏》諡法，經典不易曰祁。衞有石祁子。又《史記·諡法》治典不殺曰祁。《註》秉常不衰也。又《廣韻》職雉切《集韻》軫視切，𠀤音旨。地名。考證：〔《詩·召南》彼之祁祁。〕謹照原文彼改被。

䃽：《廣韻》過委切《集韻》古委切，𠀤音詭。同庪庋。《爾雅·釋天》祭山曰庪縣。又《集韻》同禔。詳禔字註。

祄：《集韻》下介切，音械。祐也。又《字彙》居拜切，音戒。義同。

祅：《唐韻》《集韻》《韻會》於喬切《正韻》伊堯切，𠀤音幺。《說文》本作䄏。天反時爲災，地反物爲䄏。《前漢·天文志》迅雷風祅。《禮·樂志》姦僞不萌，祅孽伏息。又叶衣虛切，音於。《孔臧·鶚賦》觀之歡然，覽考經書。在德爲祥，棄常爲祅。

祆：《廣韻》呼烟切，音詽。《說文》關中謂天爲祆。又《集韻》他年切，音天。又《集韻》《韻會》𠀤馨烟切，音暄。《正韻》虛延切，音軒。義𠀤同。又官名。唐官品有祆正。

祇：《唐韻》巨支切《集韻》《韻會》翹移切《正韻》渠宜切，𠀤音岐。同示，地神。《說文》地祇，提出萬物者也。又安也。《詩·小雅》壹者之來，俾我祇也。《註》壹者之來見我，我則知之，是使我心安也。又大也。《易·復卦》不遠復無祇悔。《韓康伯云》祇，大也。旣能速復，是無大悔。又《廣韻》《集韻》《韻會》章移切《正韻》旨而切，𠀤音支。適也，但也。《詩·小雅》祇攪我心。《韻會》孫奕示兒編曰：祇兩音，音岐者，神祇之祇。音支者，訓適是也，如詩亦祇以異。揚子曰：兹苦也，祇其所以爲樂也歟。陸德明司馬溫公𠀤以爲音支。今杜詩韓詩或書作秖，从禾从氏，而俗讀曰質者，非也。《玉篇》秖，竹尸切。《廣韻》秖，丁尼切。皆註曰：穀始熟也。又通作圻。《左傳·昭十二年》是以獲沒於祇宮。《馬融云》圻內游觀之宮。

祈：《廣韻》《集韻》《韻會》《正韻》𠀤渠希切，音旂。《說文》求福也。《書·召誥》祈天永命。《詩·小雅》以祈甘雨。又《爾雅·釋言》叫也。《周禮·春官》大祝掌六祈，以同鬼神示。《註》祈，𡂢也，謂有災變，號呼告於神，以求福。𡂢，音叫。又報也，告也。《詩·大雅》以祈黃耉。《疏》報養黃耉之老人，酌大斗而嘗之，以告黃耉將養之也。亦作蘄。《荀子·儒效篇》跨天下而無蘄。又通圻。《書·酒誥》圻父薄違。《詩·小雅》作祈父。《毛萇曰》祈折畿𠀤同。又同祁。《書·君牙》冬祁寒。《禮·緇衣》作祈寒。又《集韻》古委切，音詭。同䃽，祭山名。《周禮·冬官考工記·玉人註》其祈沈以馬。

祉：《唐韻》《正韻》敕里切《集韻》《韻會》丑里切，𠀤音恥。《說文》福也。《徐曰》祉之言止也，福所止不移也。《易·泰卦》以祉元吉。《詩·小雅》旣受多祉。

䃾：《唐韻》𤰞履切《集韻》《韻會》補履切《正韻》補委切，𠀤音𠤎。《說文》以豚祠司命。漢津曰：祠䃾司命。又《集韻》毗至切，音庳。又必至切，音庇。義𠀤同。

祊：《集韻》《韻會》晡橫切《正韻》補耕切，𠀤音閍。《說文》作𥛱。从示，彭聲。或从方，門內祭先祖，所以彷徨也。《詩·小雅》祝祭于祊。《傳》祊，門內也。孝子不知神之所在，使祝博求之門內之旁，待賓客處也。《禮·禮器》設祭於堂，爲祊乎外。《註》祊，明曰繹祭也。謂之祊者，於廟門之旁，因名焉。《疏》祊有二義，一正祭時，祭神於廟，復求神於廟門內。一明日繹祭時，設饌於廟門外西室。又邑名。《春秋·隱八年》鄭伯使宛來歸祊。《註》祊，鄭祀泰山之邑，在琅邪費縣東南。又通邴。《公羊傳·隱八年》作來歸邴。《註》彼命反，又音丙。又叶補光切，音邦。《詩·小雅》祝祭于祊，與下祀事孔明叶。明音芒。《正字通》周禮大司馬，中秋敎治兵，羅弊致禽以祀祊。鄭註：祊，當爲方，主祭四方，報成萬物。引《詩》：以社以方。據此是《周禮》方譌作祊，非方祊同也。《字彙》祊音方，合方、祊爲一字，誤。

𥘕：《集韻》祺古作𥘕。註詳八畫。

祋：《廣韻》丁外切《集韻》《韻會》都外切，𠀤音𣪌。《說文》殳也。或說，城郭市里高縣羊皮，有不當入而欲入者，暫下以驚牛馬曰祋。故从示殳。詩曰：何戈與祋。又祋祤，縣名。在馮翊。《前漢·郊祀志》鳳皇集祋栩。又《廣韻》丁活切，音掇。義同。前漢郊祀志，顏師古讀。又姓。漢光祿勳祋諷。

䃿：《廣韻》甫無切，音夫。祭名。又《玉篇》祭疏也。

祌：《玉篇》《集韻》𠀤直衆切，音仲。神名。又《字彙補》川中切。與冲同。《荀子·非十二子篇》神禫其詞。《註》卽冲澹也。

𥘖：《字彙補》古文頭字。註詳頁部七畫。

祏：《唐韻》《集韻》《正韻》常隻切《韻會》常亦切，𠀤音石。宗廟中藏主石室也。《左傳·莊十四年》命我先人，典司宗祏。《疏》慮有非常火災，於廟之北壁內爲石室，以藏木主，有事則出而祭之，旣祭納於石室。祏字从示，神之也。《說文》周禮有郊宗石室。一曰大夫以石爲主。考證：〔《左傳·莊十四年》命我先人，典守宗祏。〕謹照原文守改司。

祐：〔古文〕𨳾《集韻》《類篇》《韻會》𠀤尤救切，音又。神助也。《易·大有》自天祐之。《繫辭》祐者，助也。又通作右。《詩·周頌》維天其有之。《箋》神享其德而助之。《書·太甲》皇天眷佑有商。又叶于貴切，音位。《楚辭·天問》驚女采薇鹿何祐，北至回水萃何喜。喜，音戲。

祑：《集韻》《正韻》𠀤直質切，音姪。祭有次也。又《韻會》秩或作祑。詳禾部秩字註。

䄁：《玉篇》翌制切，音異。祭也。

祒：《集韻》田聊切，音迢。人名。巫咸祒。見《莊子》。又《五音集韻》尺招切，音弨。又《集韻》市沼切，音紹。義𠀤同。

𥘫：《集韻》虎何切，音呵。祭也。又何佐切，音賀。義同。

䄂：《集韻》𥛅古作䄂。註詳十畫。

祓：《唐韻》《集韻》《韻會》《正韻》𠀤敷勿切，音拂。除災求福也。又潔也，除也。《周禮·春官》女巫掌歲時祓除釁浴。《註》祓除，如今三月上巳如水上之類。《左傳·襄二十五年》祝祓社。又《司馬相如·封禪書》祓飾厥文。《師古註》祓飾者，除去舊事，更飾新文。又《五音集韻》方肺切，音廢。義同。又縣名。在琅邪郡。又通作茀。《爾雅·釋詁》祓，福也。《註》詩：祓祿爾康矣。今詩本作茀。又通作弗。《詩·大雅》以弗無子。《註》弗之言祓也。祓除其無子之疾。考證：〔《爾雅·釋詁》祓，福也。《註》詩，祓祿爾康矣。〕謹照原文爾祿改祿爾。

𥘬：《正字通》同祓。

𥘭：《集韻》腫庾切，音主。宗廟宔祏。《說文》本作宔。

𥘮：《五音集韻》舉朱切，音拘。禰𥘮，山名。

祔：《唐韻》《集韻》《韻會》𠀤符遇切，音附。祭名。《說文》後死者合食於先祖。《禮·檀弓》以吉祭易喪祭，明日祔於祖父。又合葬亦曰祔。《禮·檀弓》周公蓋祔。《註》謂合葬自周公以來始。又孔子曰：衞人之祔也離之，魯人之祔也合之，善夫。或省作付。《周禮·春官》大祝付練祥。《註》付當爲祔，祭先王以祔後死者。

祕：《唐韻》《集韻》《韻會》《正韻》𠀤兵媚切，音賁。《說文》神也。《徐曰》祕之言閉，祕不可宣也。《廣韻》勞也，密也，藏也。《史記·孝文紀》祕祝之官。《註》祕祝移過於下，國家諱之，故曰祕。《前漢·劉向傳》詔向領校中五經祕書。《註》言中以別外。《班固·兩都賦》校理祕文。又官名。《唐書·百官志》祕書省監一人，又祕書郞三人。又姓。《西秦錄》有僕射祕宜。又《字彙補》𤰞吉切，音必。《郤正釋譏》無遠不至，無幽不悉。挺身取命，幹兹奧祕。《正字通》从示从必。俗从禾作秘，譌。

祖：〔古文〕𥘲《唐韻》則古切《集韻》《韻會》總古切《正韻》總五切，𠀤音組。《玉篇》父之父也。又先祖，始祖，通謂之祖。《詩·小雅》似續妣祖。《禮·喪服小記》別子爲祖。又《說文》始廟也。《周禮·冬官考工記·匠人》左祖右社。又《廣韻》始也，上也，本也。《禮·中庸》祖述堯舜。《仲尼燕居》如此則無以祖洽於衆。《前漢·食貨志》舜命后稷，以黎民祖饑。《孟康註》謂黎民始饑也。又法也。《禮·鄕飮酒義》亨狗於東方，祖陽氣之發於東方也。又習也。《魯語》祖識地德。又祭道神曰祖。共工之子曰修，好遠遊，舟車所至，靡不窮覽，故祀以爲祖神。祖者，徂也。《詩·大雅》仲山甫出祖。《註》祖，將行犯軷之祭也。《左傳·昭七年》公將往，夢襄公祖。又姓。祖已之後，出范陽。又《集韻》咨邪切，音𦊨。《前漢·地理志》安定郡有祖厲縣。又神名。《山海經》祖狀之尸。《註》音如柤棃之柤。又叶阻渚切，音樹。《張衡·東京賦》敺以就役，惟力是視。百姓弗能忍，是用息肩於大漢，而欣戴高祖。

祗：〔古文〕祬《廣韻》旨夷切。《集韻》《韻會》烝夷切《正韻》旨而切，𠀤音脂。《爾雅·釋詁》敬也。《書·大禹謨》祗承于帝。《周禮·春官·大司樂》以樂德敎國子，中和祗庸孝友。《正譌》从示，氐聲。見神示則敬。會意。《正字通》與祇通。郝敬曰：祗从氏下一，韻書別出，其實同。

祘：《唐韻》《集韻》𠀤蘇貫切，音算。《說文》明視以算之，从二示。逸周書曰：士分民之祘，均分以祘之也。讀若算。《正譌》从二示，會意。

𥘯：《集韻》明祕切，音媚。老精物也。《山海經》𥘯其爲物，人身黑首，從目。《郭註》卽魅也。《楊愼曰》魑魅字，漢𥓓作䄜𥘯。从示，蓋魑魅亦山神。

祚：《廣韻》昨誤切《集韻》《韻會》存故切《正韻》靖故切，𠀤音胙。福也，祿也，位也。《詩·大雅》永錫祚胤。《註》祚，福祚。《左傳·宣三年》天祚明德。又歲也。《曹植·元會詩》初歲元祚。《晉書·王沉傳》彈琴詠典，以保年祚。

䄃：《廣韻》《集韻》《正韻》𠀤於良切，音央。《說文》本作殃，咎也。詳殃字註。

祛：《集韻》《韻會》《正韻》𠀤丘於切，音墟。禳也，遣也，逐也，散也。《前漢·兒寬傳》封禪告成合祛於天地。《註》李奇曰：祛，開散合閉也。又彊健也。《詩·魯頌》以車祛祛。又《集韻》或作佉。《韻會小補》祛與佉同。見荀子註。

祜：《唐韻》《正韻》侯古切《集韻》《韻會》後五切，𠀤音戸。《說文》福也。《爾雅·釋詁》厚也。《疏》祜者，福厚也。《詩·小雅》受天之祜。《禮·禮運》是謂承天之祜。

祝：〔古文〕𥘱《唐韻》《集韻》《韻會》《正韻》𠀤之六切，音粥。贊主人饗神者。《說文》祝，祭主贊詞者，从人口，从示。一曰从兌省。易曰：兌爲口，爲巫。《徐曰》按易，兌，悅也，巫所以悅神也。《詩·小雅》工祝致告。《周禮·春官》大祝掌六視之辭。又屬也。《詩·鄘風》素絲祝之。《箋》祝，當作屬。屬，著也。《毛傳》訓織也。又祝融，神名。《虞翻曰》祝，大。融，明也。《韋昭曰》祝，始也。又斷也。《公羊傳·哀十四年》子路死，子曰噫：天祝予。《穀梁傳·哀十三年》祝髮文身。又丁寧也，請求之辭。又國名。《禮·樂記》封帝堯之後於祝。又姓。《左傳》鄭大夫祝𥅆，後漢司徒祝恬。又《集韻》《類篇》𠀤職救切，音晝。《詩·大雅》侯作侯祝。《傳》祝，詛也。《疏》祝。無用牲之文，口告而祝詛之也。《書·無逸》否則厥口詛祝。《疏》以言告神謂之祝，請神加殃謂之詛。又陟慮切，音註。《周禮·天官》瘍醫掌祝藥。《註》祝，讀如注病之注，謂附著藥也。《集韻》或作呪。亦作詋詶。考證：〔《公羊傳·哀十四年》子路死，孔子曰：天祝予。〕謹照原文孔子曰改子曰噫。

神：〔古文〕𥛠《唐韻》食鄰切《集韻》《韻會》乗人切，𠀤音晨。《說文》天神，引出萬物者也。《徐曰》申卽引也，天主降氣，以感萬物，故言引出萬物。又《皇極經世》天之神棲乎日，人之神棲乎目。又神明。《書·大禹謨》乃聖乃神。《孔傳》聖無所不通，神妙無方。《易·繫辭》隂陽不測之謂神。《王弼云》神也者，變化之極，妙萬物而爲言，不可以形詰。《孟子》聖而不可知之謂神。又鬼神。陽魂爲神，隂魄爲鬼。氣之伸者爲神，屈者爲鬼。又諡法。《史記》民無能名曰神。又姓。漢騎都尉神矅。又升人切，音伸。《張衡·東京賦》神荼副焉。《註》海中神名。神，音伸。荼，音舒。又叶時連切，音禪。《焦仲卿詩》念與世閒辭，千萬不復全。故作不良計，勿復怨鬼神。《班固·答賓戲》言通帝王，謀合聖神，殷說夢發於傅巖，周望兆動於渭濱。《註》神，叶時連切。濱，叶𤰞眠切。○按：顧炎武《金石文字記》曰神，古𥓓多作𥛠，下从旦。《禮·郊特牲》所以交於旦明之義。鄭康成云：旦當爲神，篆字之譌。《莊子》有旦宅而無情死，亦讀爲神。蓋昔之傳書者遺其上半，因譌爲旦耳。此說甚是，非旦可作神也。

祟：《唐韻》《集韻》《韻會》𠀤雖遂切，音粹。《說文》神禍也。《徐曰》禍者，人之所召，神因而附之。祟者，神自出之以警人。《左傳·昭元年》實沈臺駘爲祟。又《哀六年》河爲祟。《前漢·江充傳》祟在巫蠱。《師古註》禍咎之徵，鬼神所以示人也。故从出从示。又《集韻》雪律切，音卹。義同。

祠：《唐韻》似兹切《集韻》《韻會》《正韻》詳兹切，𠀤音詞。祭也。《詩·小雅》禴祠烝嘗。《公羊傳·桓八年》春曰祠。《註》祠，猶食也，猶繼嗣也。春物始生，孝子思親，繼嗣而食之，故曰祠，因以別死生。又報賽也。《周禮·春官》小宗伯禱祠於上下神示。《註》求福曰禱，得求曰祠。又神祠。《史記·封禪書》立畤郊上帝，諸神祠皆聚云。又廟也。《朱子·家禮》君子將營宮室，先立祠堂於正寢之東。《司馬光·文潞公家廟𥓓》先王之制，天子至官師皆有廟。秦尊君𤰞臣，無敢營宗廟者。漢世多建祠堂於墓所。又生祠。《史記·萬石君傳》慶爲齊相，大治，爲立石相祠。又祠官。《朱子·語錄》王介甫更新法，慮天下議論不合，於是甁爲宮觀祠祿，以待異議之人。又叶祥吏切，音劑。《張衡·東京賦》春秋改節，四時迭代。蒸蒸之心，感物增思。躬追養於廟祧，奉烝嘗與禴祠。代叶地，思叶四。

祡：〔古文〕𥚨《廣韻》士佳切《集韻》《韻會》鉏佳切《正韻》牀皆切，𠀤音柴。《說文》燒柴燓燎，以祭天神。《揚雄·甘泉賦》欽祡宗祈。又同柴。《書·舜典》至于岱宗柴。《說文》引書作祡。《正字通》按祡本作柴，後人因祭天，改从示。別詳木部柴字註。

𥘰：《廣韻》《集韻》𠀤同祀禩。

祢：《集韻》乃禮切，音𩍦。《揚雄·蜀都賦》宗厥祖祢。《字彙補》同禰。

𥘱：《集韻》祝，古作𥘱。註詳本畫。

𥘲：《集韻》祖，古作𥘲。註詳本畫。

祣：《廣韻》力舉切《集韻》《韻會》《正韻》兩舉切，𠀤音呂。祭山川名。通作旅。《周禮·春官·大宗伯》國有大故，則旅上帝及四望。《註》旅，𨻰也。𨻰其祭祀以祈焉，禮不如祀之備也。又《論語》季氏旅於泰山。又《韻會》或作𥜠。亦作臚。《史記·六國表》臚於郊祀。

𥙎：《玉篇》莫伯切，音陌。神也。

祤：《廣韻》《集韻》𠀤王矩切，音羽。祋祤，縣名。《史記·孝景紀》置祋祤爲縣。漢書註：亦音戸。又《廣韻》况羽切《集韻》火羽切，𠀤音詡。義同。

祥：《唐韻》似羊切《集韻》《韻會》《正韻》徐羊切，𠀤音詳。《說文》福也。一云善也。《禮·禮運》是謂大祥。《書·泰誓》襲于休祥。又凡吉凶之兆皆曰祥。《徐鉉曰》祥，詳也。天欲降以禍福，先以吉凶之兆詳審告悟之也。《前漢·五行志》妖孽自外來謂之祥。《左傳·昭十八年》鄭之未災也，里析曰：將有大祥。《註》祥，變異之氣。《疏》祥者，善惡之徵。中庸必有禎祥，吉祥也。必有妖孽，凶祥也。則祥是善事，而析以災爲祥者，對文言耳。書序：亳有祥桑。五行傳：時有靑眚靑祥，白眚白祥之類，皆以惡徵爲祥。是祥有善有惡，故杜云變異之氣。又祭名。《禮·閒傳》父母之喪期而小祥，又期而大祥。《疏》大祥二十五月。又通詳。《史記·自序》隂陽之術大祥。《漢書》作詳。

䄄：《集韻》同禋。註詳九畫。又《玉篇》成就也。

䄅：《玉篇》居倦切《集韻》古倦切，𠀤音眷。常山謂祭爲餋。或从示。

祦：《廣韻》五乎切《集韻》訛胡切，𠀤音吳。福也。

祧：〔古文〕𥜔《廣韻》吐彫切《集韻》《韻會》《正韻》他彫切，𠀤音挑。《說文》遷廟也。《禮·祭法》遠廟爲祧，去祧爲壇。《註》祧之言超也，超上去意也。《周禮·春官》守祧，掌守先王先公之廟祧。《註》遷主所藏曰祧。《左傳·襄九年》以先君之祧處之。《註》諸侯以始祖之廟爲祧。《集韻》通作庣。

票：《集韻》𤰞遙切，音摽。本作𤐫。省作䙳。今作票。《說文》火飛也。《揚子·太𤣥經》見票如累明，利以正於王。《註》君子之道，重明麗正，光輝宣著，故利正於王也。又《前漢·禮樂志》票然逝旗逶蛇。《師古註》票然，輕舉意。《揚雄·羽獵賦》亶觀夫票禽之紲隃。《師古註》票禽，輕疾之禽也。又毗召切，音驃。義同。又《前漢·霍去病傳》爲票姚校尉。《師古曰》票，頻妙反。《服虔曰》音飄。考證：〔《揚雄·校獵賦》亶觀夫票禽之紲隃。〕謹照原文校獵賦改羽獵賦。

祩：《集韻》《韻會》𠀤鐘輸切，音朱。咒祩。《博雅》詛也。又《集韻》《韻會》𠀤追輸切，音株。又《廣韻》之戍切，音注。義𠀤同。

䄆：《廣韻》《集韻》𠀤戸括切，音活。《說文》祀也。本作𥙱，从示𠯑聲。又《集韻》古活切，音括。義同。又《集韻》乎刮切，音秳。《廣雅》法也。又《廣韻》古䫄切，音刮。禳祭名。又《集韻》胡玩切，音換。報神祭也。

祪：《唐韻》過委切《集韻》《韻會》《正韻》古委切，𠀤音詭。《爾雅·釋詁》祪，祖也。《疏》毀廟之主曰祪。又《集韻》虎委切，音䃣。通作毀。又歸謂切，音貴。義𠀤同。

祫：《唐韻》侯夾切《集韻》《韻會》轄夾切《正韻》胡夾切，𠀤音洽。《說文》大合祭先祖親疏遠近也。《公羊傳·文二年》大事者何，大祫也。大祫者何，合祭也。毀廟之主，𨻰於太祖，未毀廟之主，皆升合食於太祖。《禮·王制》天子犆礿，祫禘，祫嘗，祫烝。○按凡合祭曰祫，禘嘗烝皆合祭，故皆言祫。據此則知天子別無祫祭。凡諸經傳所言祫皆指禘、嘗、烝之祭也。但烝、嘗二祭，止太祖及羣廟，而禘則上追太祖所自出，下及毀廟之主，其祫較烝、嘗爲大，故《春秋》於文二年八月之禘，書爲大事，而《公羊》釋之爲大祫也。互詳禘字註。

祬：《集韻》祗古作祬。註詳五畫。

祭：《唐韻》《集韻》《韻會》𠀤子例切，音霽。《說文》祭祀也。从示，右手持肉。又《尚書·大傳》祭之言察也。察者，至也，言人事至於神也。又《孝經·士章疏》祭者，際也，人神相接，故曰際也。詳見《禮·記祭法祭統祭義》諸篇。又《廣韻》《集韻》側界切《韻會》《正韻》側賣切，𠀤音債。周大夫邑名。又姓，周公子祭伯，其後爲氏。

𥙏：《集韻》殃古作𥙏。註詳歹部五畫。

𥙫：《說文》槱亦作𥙫。註詳木部十一畫。

䄇：《字彙》音呈。人姓。《正字通》譌字。

𥙬：《玉篇》所交切，音稍。祜也。

祰：《唐韻》《集韻》𠀤苦浩切，音考。禱也，告祭也。或从高。又《集韻》居號切，音告。義同。

䄈：《廣韻》田候切《集韻》大透切，𠀤音豆。祭福也。

祱：《集韻》式瑞切，音䬽。小祭也。又輸芮切，音稅。《博雅》祭也。又魯外切，音酹。門祭謂之祱。或作䬽。

䄉：《集韻》牛何切，音莪。祭名。

祲：《廣韻》子心切《集韻》《韻會》咨林切，𠀤音駸。《說文》精氣感祥。又日旁氣。《左傳·昭十五年》吾見赤黑之祲。《註》祲，妖氛也。《疏》隂陽氣相侵，漸成祥者。《周禮·春官》眡祲掌十輝之法。一曰祲。《疏》祲，隂陽氣相侵。赤雲爲陽，黑雲爲隂。又盛也。《班固·東都賦》天官景從，祲威盛容。《註》祲，亦盛也。又《廣韻》《集韻》《韻會》《正韻》𠀤子鴆切，音浸。又《集韻》七稔切，音寢。義𠀤同。又祲祥，地名。《春秋·昭十一年》盟于祲祥。《音義》七林反。

𥙭：《說文》古文社字。◎按說文社註：周禮二十五家爲社，各樹其土所宜之木。字从木，會意也。

𥙮：《廣韻》《集韻》𠀤息淺切，音蘚。同獮。《說文》𤣔。或从豕，宗廟之田也，故从豕示。餘詳犬部獮字註。

祳：《唐韻》時忍切《集韻》是忍切《正韻》時軫切，𠀤辰上聲。同脤。祭社生肉也。《說文》社肉盛以蜃，故謂之祳，天子所以親遺同姓。春秋傳曰：石尚來歸祳。

祴：《唐韻》古哀切《集韻》《韻會》《正韻》柯開切，𠀤音該。祴夏，古樂章名。《周禮·春官》鐘師以鐘鼓奏九夏，有祴夏。《註》祴讀爲陔鼓之陔。客醉而出，奏陔夏。又《笙師》舂牘應雅，以敎祴樂。《註》祴夏之樂有牘應雅三器，皆舂於地以作聲，客醉而出奏之，以爲行步之節，明不失禮也。又通作陔。《儀禮·鄕飮酒禮》賓出奏陔。《註》陔，陔夏也。陔之言戒也。又《集韻》訖黠切，音頡。義同。又《韻會》居膎切，音佳。塼道也。《周禮·冬官考工記·堂塗註》若今令甓祴。《疏》令音零。甓，薄歷反。今之塼也。祴則塼道者也。

祵：《正字通》捆字之譌。

𥙯：《集韻》禍古作𥙯。註詳九畫。

𥙰：《玉篇》市救切《集韻》承呪切，𠀤音授。祈久年也。又《集韻》是酉切，音受。久祭。

𥙱：《說文》䄆本字。

𥙲：《玉篇》古文社字。註詳三畫。

𥙳：《集韻》俌古作𥙳。註詳人部七畫。

䄋：《集韻》衣檢切，音掩。禳也。又於贍切，音厭。汚觸也。

𥚈：《正字通》裨字之譌。

祹：《玉篇》徒勞切，音陶。福也。又《集韻》徒刀切，音濤。神也。

䄌：《廣韻》陟衞切《集韻》株衞切，𠀤音綴。重祭也。又《廣韻》陟劣切，音輟。酹謂之䄌。或从酉。

䄍：《廣韻》《集韻》《韻會》《正韻》𠀤助駕切，音乍。年終祭名。《廣雅》夏曰淸祀，商曰嘉平，周曰大䄍，秦曰臘。通作蜡。詳蜡字註。

祺：〔古文〕𥘕《唐韻》《集韻》《韻會》渠之切《正韻》渠宜切，𠀤音其。《說文》吉也。《爾雅·釋言》祥也。《詩·大雅》壽考維祺。《荀子·非十二子篇》儼然壯然祺然。《註》祺，安泰不憂懼之貌。又州名。古冄駹國也。宋置祺州。又《集韻》居之切，音姬。籀从基，義同。禥，籒文。

祻：《五音集韻》古暮切，音固。祭也。

䄎：《玉篇》乞喜切，音起。好貌。

䄏：《集韻》同祅。《說文》地反物爲䄏。通省作祅。《韻會小補》亦通作妖。互祥祅妖二字註。

𥚉：《篇海》旨而切，音淄。安也。

祼：〔古文〕𥚌《唐韻》《集韻》《韻會》《正韻》𠀤古玩切，音貫。祭酌鬯以灌地。《詩·大雅》祼將于京。《周禮·春官·大宗伯》以肆獻祼享先王。《註》祼之言灌，灌以鬱鬯，謂始獻尸求神時也。《書·洛誥》王入大室祼。《疏》以圭瓚酌鬱鬯之酒以獻尸，尸受祭而灌於地，因奠不飮謂之祼。又《周禮·春官·典瑞》祼圭有瓚，以肆先王，以祼賓客。《疏》祼皆據祭而言，至於生人飮酒，亦曰祼，故禮記投壷云：奉觴賜灌，是生人飮酒爵行亦曰祼也。按此則祼與灌通。

祽：《廣韻》子對切《集韻》《韻會》祖對切，𠀤音晬。月祭名。又《集韻》取內切，音倅。祭也。

祾：《廣韻》力膺切《集韻》閭承切，𠀤音陵。祭名。又神之福也。又《集韻》魯登切，音楞。義同。

祿：《唐韻》《集韻》《韻會》《正韻》𠀤盧谷切，音鹿。《說文》福也。《廣韻》善也。《詩·商頌》百祿是何。《箋》當擔負天之多福。又俸也。居官所給廩。《禮·王制》位定然後祿之。《周禮·天官·大宰》以八柄詔王馭羣臣，二曰祿。《疏》以功詔祿。祿，所以富臣下，故云。《禮·曲禮》士曰不祿。《疏》士祿以代耕。不祿，不終其祿也。又司祿，星名。《史記·天官書》文昌宮六曰司祿。又回祿，火神。《左傳·昭十八年》鄭禳火於回祿。又姓。紂子祿父後。又州名。廣南化外有福祿州，唐總章二年置。又天祿，獸名。《前漢·西域傳註》似鹿，長尾，一角者爲天祿，兩角者爲辟邪。漢有天祿閣，因獸立名，藏祕書。又《廣韻》龍玉切，音錄。祿祿，形貌爲禮也。陸德明說。又叶錄直切，音力。《漢昭帝冠詞》摛顯先帝之光耀，以承皇天之嘉祿。欽奉仲春之吉辰，普遵大道之郊域。又叶歷各切，音落。《前漢·敘傳》位過厥任，鮮終其祿。博之翰音，鼓妖先作。

禀：《正字通》俗稟字。《唐韻》《集韻》《韻會》𠀤力錦切，音懔。《說文》賜穀也。从㐭从禾。《徐曰》公稟賜之也。《廣韻》與也。《增韻》供也，給也，受也。《禮·中庸》旣稟稱事。《歐陽氏曰》古者給人以食，取之倉廩，故因稱稟給，稟食。《前漢·孝文紀》吏稟當受鬻者。《師古註》稟，給也。又《唐韻》《集韻》《韻會》𠀤筆錦切，賓上聲。受命曰稟。《書·說命》臣下罔攸稟令。《傳》稟，受也。毛氏曰：今俗以白事爲稟，古無此義。又水名。《水經注》長社北界有稟水。又《集韻》逋鴆切，賓去聲。受也。《韻會》俗作禀，非。

禁：《唐韻》《集韻》《韻會》𠀤居䕃切，今去聲。制也，勝也，戒也，謹也，止也。《易·繫辭》禁民爲非曰義。又天子所居曰禁。《蔡邕曰》漢制，天子所居門閤有禁，非侍御之臣不得妄入，稱禁中。避元后父名，攺省中。又承酒尊之器。《禮·禮器》大夫士棜禁。《疏》承尊者皆用禁，名之禁者，因爲酒戒也。又樂名。《周禮·春官·鞮鞻氏掌四夷之樂註》東方曰韎，南方曰任，西方曰侏離，北方曰禁。亦作僸。又《說文》吉凶之忌。又《小爾雅》禁，錄也。又姓。又《廣韻》《集韻》《韻會》《正韻》𠀤居吟切，音金。力所勝也，當也，刧持也。《前漢·咸宣傳》猶弗能禁。又同紟。紟，帶也。《荀子·非十二子篇》其纓禁緩。考證：〔《周禮·鞮鞻氏註》西方曰株離，北方曰禁。〕謹照原文株離改侏離。

禂：《唐韻》都皓切《集韻》《韻會》覩老切，𠀤音倒。與禱通。《說文》禱牲馬祭也。《周禮·春官》甸祝禂牲禂馬，皆掌其祝號。《註》杜子春云：禂，禱也。爲馬禱無疾，爲田禱多獲禽牲。《詩·小雅》旣伯旣禱。《疏》伯，馬祖，天駟房星之神，爲田而禱馬祖，求馬强健。○按杜說《詩》疏禂牲禂馬，總是馬祭一事。鄭康成註《周禮》，不取杜說，謂禂讀如伏誅之誅，今侏大字也。爲牲祭求肥充，爲馬祭求肥健，據此則禂止釋肥大，不切禱意，而禂牲禂馬爲兩事矣，與杜說迥不同。《集韻》《韻會》主鄭說，音追輸切，而又止釋云爲牲祭求肥充，反脫却祭馬一事，不知何解。又《集韻》刀號切，音到。義同。或作䮻𩤫。

䄐：《玉篇》丘倦切《集韻》區願切，𠀤音券。祠也，福也。《廣韻》作𥛁。

𥚊：《廣韻》力竹切《篇海》盧谷切，𠀤音六。見也。

禃：《集韻》丞職切，音値。專一也。

𥚋：《廣韻》辛律切《集韻》雪律切，𠀤音卹。不能行也。

𥚌：《集韻》祼古作𥚌。註詳本畫。

𥚍：《字彙補》古文禍字。註詳九畫。

禇：《正字通》褚字之譌。姓譜無禇姓。

禈：《等韻》許歸切，音暉。《篇海》祭也。

禉：《正字通》𥙫字之譌。

䄓：《廣韻》戸盲切，音橫。䄘䄓，祭名。又《玉篇》戸光切，音皇。義同。

𥚦：《集韻》胡溝切，音侯。祭求福也。

禊：《廣韻》《集韻》《正韻》𠀤胡計切，音係。祓禊，除惡祭名。《正字通》禊有二，論語：浴乎沂。王羲之蘭亭脩禊事，此春禊也。劉禎·魯都賦，素秋二七，天漢指隅，人胥祓禳，國子水嬉，用七月十四日，此秋禊也。又西京雜記載高祖與戚夫人正月上辰出百子池邊，灌濯以祓妖邪。三月上巳，張樂於流水。則漢宮中春亦兩禊也。又《集韻》訖黠切，音頡。義同。

禋：〔古文〕𥛡𠖦《唐韻》於眞切《集韻》伊眞切，𠀤音因。《說文》潔祀也。一曰精意以享爲禋。《書·舜典》禋于六宗。《周禮·春官·大宗伯》以禋祀，祀昊天上帝。《註》禋之言煙，周人尚臭，煙氣之臭聞者。又《集韻》《韻會》𠀤因蓮切，音燕。《詩·周頌》肇禋，徐邈讀若煙。○按：禋，又作煙。見魏受禪表。又𡫻，與𠖦重码。

𥚧：《正字通》同祊。詳祊字註。

𥚨：《說文》古文祡字。註詳五畫。

䄔：《集韻》果羽切，音矩。姓也。《正字通》按姓苑有楀無䄔。

禌：《篇海》子絲切，音兹。息也。

禍：〔古文〕旤𥚍𣨷𥙯《唐韻》《正韻》胡果切《集韻》戸果切《韻會》合果切，𠀤和上聲。《說文》害也，神不福也。《釋名》毀也，言毀滅也。《增韻》殃也，災也。《詩·小雅》二人從行，誰爲此禍。《禮·表記》君子愼以避禍。又作旤。《前漢·五行志》六畜謂之旤，言其著也。又作祻。《晉書·文帝紀》𥚽同發機。又叶後五切，戸上聲。《馮衍·顯志賦》昔三后之純粹兮，每季世而窮禍。弔夏桀於南巢兮，哭殷紂於牧野。野，音豎。又叶紙韻，虎委切。《荀子·成相篇》世之禍，惡賢士，子胥見殺百里徙。又叶支韻，許規切。《荀子·成相篇》論臣過，反其施，尊主安國尚賢義，距諫飾非，愚而上同，國必禍。義叶宜。

禎：《唐韻》陟盈切《集韻》《韻會》知盈切，𠀤音貞。《說文》祥也，休也。《徐曰》禎者，貞也。貞，正也。人有善，天以符端正告之。《禮·中庸》必有禎祥。《疏》本有今異曰禎，如本有雀，今有赤雀來，是禎也。本無今有曰祥，本無鳳，今有鳳來，是祥也。

福：〔古文〕畗《唐韻》《集韻》《韻會》𠀤方六切，膚入聲。祐也，休也，善也，祥也。《禮·祭統》福者，備也。《易·謙卦》鬼神害盈而福謙。《書·洪範》嚮用五福。又《釋名》福，富也。其中多品如富者也。又祭祀胙肉曰福。《周禮·天官·膳夫》祭祀之致福者，受而膳之。《穀梁傳·僖十年》祠致福於君。又福猶同也。《張衡·西京賦》仰福帝居，陽曜隂藏。《薛註》言今長安宮，上與五帝所居之太微宮，陽時則見，隂時則藏，同法也。又州名。秦閩中郡，𨻰立閩州，唐改福州。又姓。元忠臣福壽。又《集韻》《韻會》𠀤敷救切，音副。藏也。《史記·龜筴傳》邦福重龜。《註》徐廣讀。又叶筆力切，音偪。《詩·大雅》自求多福。《儀禮·士冠禮》介爾景福。俱叶上德字。《正字通》福本有偪音。說文从示畐聲。賈誼治安策，疏者或制大權，以福天子。乃偪譌爲福，非福與偪通也。諸韻書誤以爲福、偪同音共義，合爲一，蓋未詳毛詩、儀禮及安世房中歌、班固明堂詩，福皆讀偪，與偪義不相通也。韻會職韻逼字註云，通作福。字彙福與逼同，尤非。考證：〔《唐韻》《集韻》《韻會》𠀤方六切，膚平聲。〕謹按福係入聲字，平改入。

禐：《篇海》王眷切，音瑗。佩也。

禑：《五音集韻》五乎切，音吳。福也。又《玉篇》同祦。

禒：《篇海》息淺切，音癬。祭餘肉。《正字通》祿字之譌。

禓：《廣韻》與章切《集韻》《韻會》余章切《正韻》移章切，𠀤音陽。《說文》道上祭也。一曰道神。又《廣韻》式羊切《集韻》《韻會》《正韻》尸羊切，𠀤音商。逐强鬼也。《禮·郊特牲》鄕人禓。《註》禓强鬼，謂時儺索室，毆疫逐强鬼。《集韻》或作𥛙。

禔：《廣韻》《集韻》章移切《正韻》旨而切，𠀤音支。福也，安也。又《廣韻》《正韻》杜奚切《集韻》《韻會》田黎切，𠀤音題。又《廣韻》是支切《集韻》《韻會》《正韻》常支切，𠀤音時。義𠀤同。又《韻會》同祗。《易·復卦》無祗悔。王肅陸績本作禔。《史記·韓長孺傳》禔取辱耳。《註》禔，一作祗。

𥚩：《唐韻》私呂切《集韻》《類篇》寫與切，𠀤音醑。《說文》祭具。

禕：《廣韻》於離切《集韻》《韻會》《正韻》於宜切，𠀤音衣。《爾雅·釋詁》美也。《疏》歎美也。又《廣韻》珍也。

禖：《唐韻》莫桮切《集韻》《韻會》《正韻》謨杯切，𠀤音枚。天子求子祭名。《禮·月令》仲春之月，以太牢祠于高禖，天子親往，后妃率九嬪御，乃禮天子所御，帶以弓韣，授以弓矢，于高禖之前。《𨻰㵆曰》高禖，先禖之神。高，尊之之稱。變媒言禖，神之也。○按《禮·月令》鄭康成註：娀𥳑吞卵生契，後王以爲媒官，嘉祥而立祠，蓋以高辛爲禖神也。據孔疏云：《毛詩》傳，姜嫄從帝祠郊禖，又𥳑狄從帝祈郊禖，是先有禖神矣，此亦足證鄭說之鑿。

禗：《廣韻》息兹切《集韻》新兹切，𠀤音思。禗禗，神不安欲去意。《前漢·郊祀歌》靈禗禗，象輿轙。又《韻會》《正韻》𠀤想里切，音徙。義同。

禘：《唐韻》特計切《集韻》《韻會》《正韻》大計切，𠀤音第。王者大祭名。《禮·大傳》禮，不王不禘，王者禘其祖之所自出，以其祖配之。○按：禘祫之說，千古聚訟。鄭康成據《禮緯》三年一祫，五年一禘，謂祫大禘小。王肅張融孔晁輩，謂祫小禘大，確分禘祫爲兩祭。通考《禮》經，禘祫實一事，而禘卽時祭中之一也，夫祫从示从合，是凡合祭皆爲祫。禘从示从帝，蓋帝祭之稱，其制始帝舜，夏、商、周、因之，其義取審諦昭穆，上追祖所自出，下及毀廟未毀廟之主，天子四時之祭，春礿、夏禘、秋嘗、冬烝，《祭統》《王制》每𠀤舉之，而要莫大於禘，故《春秋》獨書大事，《公羊》亦以禘之祫爲特大而著之曰大祫也。先儒以《春秋》《公羊》於此俱不言禘，遂謂別有祫祭，獨杜預以《左傳》無祫祭之文，因以禘釋大事。孔穎達疏曰：祫卽禘也，取其序昭穆，謂之禘，取其合羣祖，謂之祫，誠不易之解矣。趙匡又泥以祖配之之文，謂不及羣祖，夫始祖下皆曰祖，以祖配之，獨不包諸祖乎。且《爾雅》釋祭云禘，大祭也。若止禘祖所自出，非大合昭穆，得爲大祭乎。元儒黃楚望曰：始祖率有廟無廟之主，以共享於所自出，所以使子孫皆得見其祖，又以世次久遠，見始祖之功德爲尤盛也，斯深得制禘之旨矣。

𥚪：《說文》齋本字。註詳齊部三畫。

䄕：《字彙補》古文社字。註詳三畫。

𥚫：《集韻》與䄋同。詳䄋字註。

禚：《玉篇》之若切《集韻》《正韻》職略切，𠀤音灼。齊地名。《春秋·莊二年》夫人姜氏會齊侯于禚。

禛：《唐韻》側鄰切《集韻》之人切，𠀤音眞。《說文》以眞受福也。

禜：《唐韻》《集韻》《韻會》《正韻》𠀤爲命切，音詠。祭名。《左傳·昭元年》山川之神，則水旱疫癘之災，於是乎禜之。日月星辰之神，則雪霜風雨之不時，於是乎禜之。《周禮·春官》大祝掌六祈，以同鬼神示，四曰禜。《說文》設緜蕝爲營以禳之。《禮疏》禜，壇域也。爲營域而祭之，是除去凶災之祭也。又《廣韻》永兵切，音榮。又《集韻》維傾切，音營。義𠀤同。

𥛅：〔古文〕䄂《唐韻》《集韻》𠀤力救切，音溜。《說文》祝𥛅也。又《集韻》𨻰留切，音儔。義同。

禝：《集韻》節力切，音卽。堯臣能播五穀，有功於民，祀之。通作稷。註詳禾部十畫。

䄘：《廣韻》薄庚切，音彭。䄘䄓，祭名。

禞：《集韻》同祰。

䄙：《集韻》忙經切，音冥。福也。

禟：《玉篇》《集韻》𠀤徒郞切，音唐。祐也。

𥛆：《說文》祲本字。

禠：《唐韻》息移切《集韻》《韻會》相支切《正韻》相咨切，𠀤音斯。《爾雅·釋詁》福也。《張衡·東京賦》祈禠禳災。又《集韻》常支切，音匙。又余支切，音移。又翹移切，音祈。又演爾切，音匜。義𠀤同。

禡：〔古文〕𢒴《唐韻》《集韻》《韻會》《正韻》𠀤莫駕切，音罵。師旅所止地，祭名。《詩·大雅》是類是禡。《傳》於內曰類，於野曰禡。《禮·王制》禡於所征之地。又《集韻》或作貉。《周禮·春官》肆師凡四時之大甸獵，祭表貉則爲位。《註》貉，師祭也。《釋文》莫駕反，鄭音陌。《疏》師祭者。爾雅云：是類是禡，故知貉爲師祭也。祭先世創首造軍法者也。又叶滿補切，音姥。《鼓吹曲》師執提，工執鼓，坐作從節，有序盛矣。允文允武，蒐田表禡。考證：〔《周禮·春官》肆師凡四時之大甸獵，祭表貉則爲位。《註》貉，師祭也。莫駕反。〕謹照原文莫駕反上增釋文二字。

𥛇：《玉篇》同𥛈。註詳十四畫。

𥛈：《集韻》禱，古作𥛈。註詳十四畫。

𥛘：《廣韻》𤰞吉切《集韻》壁吉切，𠀤音畢。竈上祭。

𥛙：《集韻》同禓。詳禓字註。

䄚：《廣韻》昨勞切《集韻》才勞切，𠀤音曹。祭也，祐也。一曰祭豕先。

䄛：《玉篇》力侯切《集韻》郞侯切，𠀤音婁。飮食祭也。冀州八月，楚俗二月。亦作膢。又《集韻》龍珠切，音婁。義同。

𥛚：《廣韻》丑歷切，音𣤩。福也。又《集韻》他歷切，音逖。又亭歷切，音狄。義𠀤同。

禤：《字彙》呼淵切，音喧。《篇海》姓也。

𥛛：《說文》籀文禋字。

䄜：《正篇》力之切，音離。福祥也。《正字通》亦作魑。

䄝：《廣韻》《集韻》𠀤丑江切，音惷。祠不恭也。又《玉篇》祭壇不毀也。又《集韻》株江切，音椿。義同。

𥛜：《廣韻》《集韻》𠀤同詛。《前漢·五行志》劉屈釐復坐祝𥛜，要斬。《師古註》𥛜，古詛字。

𥛝：《廣韻》《集韻》𠀤符容切，音逢。《廣韻》大黃𧴥山之神，能動天地氣，昔孔甲曾遇之。《集韻》萯山神。

𥛞：《廣韻》《集韻》𠀤盧谷切，音祿。祭名。

禥：《說文》籀文祺字。

禦：《集韻》牛據切《韻會》《正韻》魚據切，𠀤音禦。扞也，拒也。《易·蒙卦》利禦𡨥。《註》爲之扞禦，則物咸附之。《左傳·隱九年》北戎侵鄭，鄭伯禦之。又止也。《易·繫辭》以言乎遠，則不禦。《疏》謂無所止息也。《左傳·昭十六年》孔張後至，立於客閒，執政禦之。《註》禦，止也。又《廣韻》魚巨切《集韻》偶舉切《韻會》魚許切《正韻》偶許切，𠀤音語。義同。又《說文》祀也。又古通御。《詩·邶風》亦以御冬。《毛傳》御，禦也。亦通語。《史記·東越傳》禦兒侯。《正義》禦，今作語。又《韻會》禦亦作圄，守之也。亦作圉。《前漢·王莽傳》不畏强圉。又《莊子·繕性篇》其來不可圉。○按《說文》圄，守也。圉，令圉也。禦，祀也。今文圄爲囹圄字，圉爲牧圉字，禦爲守禦字，相承久矣，而禦祀義不復見。

𥛟：《玉篇》《廣韻》𠀤匹角切，音璞。久視也。

𥛠：《集韻》神古作𥛠。汪詳五畫。

𥛡：《集韻》禋古作𥛡。註詳九畫。

𥛮：《正字通》同膰。詳肉部膰字註。

𥛯：《玉篇》《集韻》𠀤古穴切，音玦。不祥也。

䄟：《五音集韻》充稅切，音㯔。《博雅》謝也。又《說文》數祭也。讀若舂麥爲䄟之䄟。《徐鉉曰》舂麥爲䄟，今無此語。又《集韻》千短切，音㦌。義同。

禧：《唐韻》許其切《集韻》《韻會》虛其切《正韻》虛宜切，𠀤音僖。福也，吉也。又《爾雅·釋詁》禧，告也。又通釐。《史記·孝文紀》祠官祝釐。《師古往》釐，本作禧，假借用耳。又《賈誼傳》上方受釐宣室。《註》言受神之福。亦通煕。《前漢·禮樂志》煕事備成。《師古註》煕與禧同。

𥛰：《集韻》力照切《正韻》力弔切，𠀤音料。𥙫𥛰，燔祡祭天也。《周禮》作燎。《說文》作𤊽。从火从眘。眘，古文愼字。祭天所以愼也。

𥛱：《說文》祊本字。

禨：《廣韻》居依切《集韻》《韻會》居希切，𠀤音機。祥也。《列子·說符篇》楚人鬼而越人禨。又祟也。又《集韻》居氣切，音旣。沐而飮酒也。《禮·玉藻》進禨。《疏》新沐體虛，必進禨酒，補益氣也。

禩：《集韻》同祀。

𥛲：《正字通》醮本字。註詳酉部十二畫。○按𥛲字見《說文》。《六書㴑原》斥爲俗字，非。

禪：《唐韻》《集韻》《韻會》《正韻》𠀤時戰切，音繕。封禪。《韻會》築土曰封，除地曰禪。古者天子巡守，至於四岳，則封泰山而祭天，禪小山而祭山川。舜典，歲二月東巡守至于岱宗，柴望秩于山川是也。齊桓公欲封泰山，管仲設辭拒之，謂非有符瑞，不可封禪。至秦始皇惑於神仙之說，欲禱祠以求長生，遂以封禪爲異典。項氏曰：除地爲墠，後改曰禪，神之矣。又代也。禪讓，傳與也。《孟子》唐虞禪。一作嬗。《前漢·律歷志》堯嬗以天下。《師古往》嬗，古禪讓字也。又通作擅。《荀子·正論篇》堯舜擅遜。《註》與禪同。又作儃。《揚子·法言》允哲堯儃舜之重。《註》同禪。又漢書禪多作䄠。詳䄠字註。又《廣韻》市連切《集韻》《韻會》時連切，𠀤音蟬。靜也。浮圖家有禪說。《傳燈錄》禪有五，外道禪，凡夫禪，小乗禪，大乗禪，最上乗禪。《杜甫詩》虛空不離禪。

禫：《唐韻》《集韻》《韻會》《正韻》𠀤徒感切，覃上聲。除服祭名。《禮·閒傳》父母之喪期而小祥，又期而大祥，中月而禫。《疏》中，閒也，大祥後更閒一月爲禫，二十七月也。《釋名》禫孝子之意，澹然哀思益衰也。○按詳禫之說，鄭康成主異月，王肅主同月，今通考《禮》文《檀弓》云：孔子旣祥，五日彈琴而不成聲，十日而成笙歌，又魯人朝祥暮歌，孔子謂踰月則善，又祥而縞是月禫，徙月樂。《喪服四制》云祥之日鼓素琴。《三年問》云：三年之喪，二十五月而畢，則王肅之言爲可據。《士虞禮》《閒傳》皆言中月而禫，謂禫在祥月中也。卽令喪事先遠日，祥或在下旬，然祥後卽禫，亦不害爲中月。鄭氏特據《喪服小記》中一以上，《學記》中年考校兩文，釋中爲閒，遂定爲二十七月，實與經不合。然先儒司馬光朱元晦皆知王說爲是，而不敢昌言正之者，親喪寧厚，且相延已久，不容猝變也。又同澹。《荀子·非十二子篇》种禫其辭。

𥛳：《集韻》休居切，音虛。本作魖。《說文》耗鬼也。

𥛴：《集韻》祀古作𥛴。註詳三畫。

𥜃：《集韻》《韻會》《正韻》𠀤夷益切，音亦。祭之明日。又祭名。經傳𠀤作繹。詳見糸部。

禬：《唐韻》《正韻》𠀤古外切，音膾。除殃祭也。《周禮·天官》女祝掌以時招梗禬禳之事也。《註》除災害曰禬，禬猶刮去也。卻變異曰禳。禳，攘也。又《周禮·春官·大宗伯》以禬禮哀圍敗。《註》同盟者會合財貨，以更其所喪。又《說文》會福祭也。又《廣韻》《集韻》《韻會》𠀤黃外切，音會。義𠀤同。

䄠：《集韻》時戰切，音繕。祭天也。一曰讓也。《前漢·異姓諸侯王表》舜禹受䄠。《韻會》禪，漢書每作䄠，後世遂多通用，惟連言墠壇，則須分別耳。

禭：《玉篇》詞類切《篇海》徐醉切，𠀤音遂。祭名。又神名。《後漢·東夷傳》高句驪在遼東之東千里，國東有大穴，號禭神，以十月迎而祭之。

禮：〔古文〕礼𠃞𤔑《廣韻》盧啓切《集韻》《韻會》里弟切《正韻》良以切，𠀤音蠡。《說文》禮，履也，所以事神致福也。《釋名》禮，體也。得其事體也。《韻會》孟子言禮之實節文斯二者，蓋因人心之仁義而爲之品秩，使各得其敘之謂禮。又姓。《左傳》衞大夫禮孔。《徐鉉曰》五禮莫重於祭，故从示。豊者，其器也。

䄡：《正字通》襜字之譌。○按《史記·李牧傳》滅襜襤，兩字俱从衣。《字彙》重入示部，誤。

禯：《正篇》尼龍切，音醲。厚祭也。

𥜄：《字彙補》古丸切，音官。縣名。

𥜅：《字彙補》同祿。《杜尚𥓓》匪𥜅是榮。

禰：《廣韻》奴禮切《集韻》《韻會》乃禮切《正韻》乃里切，𠀤音瀰。《說文》親廟也。《增韻》父廟曰禰。《公羊傳·隱元年秋七月註》生稱父，死稱考，入廟稱禰。《疏》禰字示旁爾，言雖可入廟是神示，猶自最近於已，故曰禰。又行主亦曰禰。《禮·文王世子》其在軍則守於公禰。《註》公禰，行主也，行以遷主言禰，在外親也。又地名。《詩·邶風》飮餞于禰。又姓。魏禰衡。○按公禰，註疏讀如字，不必依𨻰澔讀作祧，《字彙》乃據此入蕭韻，非也。

禱：〔古文〕𥛈𥛇《唐韻》《正韻》都皓切《集韻》《韻會》覩老切，𠀤音倒。《說文》告事求福也。《周禮·春官》大祝作六辭，以通上下親疏遠近，五曰禱。《註》如趙文子成室，張老曰：歌於斯，哭於斯，聚國族於斯，君子謂之善頌善禱。又《廣韻》《正韻》都導切《集韻》《韻會》刀號切，𠀤音到。義同。又叶丁口切，音斗。《詩·小雅》吉日維戊，旣伯旣禱。叶下阜醜，戊讀牡。又《易林》白茅醴酒，神巫拜禱。

𥜒：《廣韻》《集韻》𠀤於琰切，音媕。𥜒禳也。又《集韻》於豔切，音厭。義同。

𥜓：《正字通》襤字之譌。詳䄡字註。

𥜔：《集韻》祧古作𥜔。註詳六畫。

䄢：《字彙補》同齊。見漢𥓓文。

禲：《正字通》俗厲字。禮記作厲。周禮俗本譌作禲。

𥜚：《玉篇》於柳切《集韻》於九切，𠀤憂上聲。福也。

𥜛：《正字通》禷本字。㴑原音類轉上聲。又與祣通。

𥜠：《集韻》同祣。

䄤：《玉篇》力大切。墮壞也。又《集韻》魯旱切，音嬾。惰於祭也。又《集韻》《韻會》《正韻》𠀤落蓋切，音賴。祩䄤，祝詛也。

𥜦：《正字通》同獮。詳犬部獮字註。

禳：《廣韻》《集韻》《韻會》如陽切《正韻》如羊切，𠀤音穰。《說文》磔攘，祀除癘殃也。《徐曰》禳之爲言攘也。《周禮·天官·女祝註》却變異曰禳。

𥜧：《集韻》郞丁切，音靈。神名。或作䄥。《正字通》同靈。

禴：《集韻》同礿。《詩·小雅》禴祀烝嘗。《易·萃卦》孚乃利用禴。《疏》四時之祭最薄者也。餘詳礿字註。

禵：《字彙補》音題。福也。

禶：《廣韻》藏旱切，音趲。祭名。又《集韻》則旰切，音贊。祝神也。

禷：《唐韻》《韻會》《正韻》𠀤力遂切，音類。《說文》以事類祭天神。《爾雅》作禷，經傳多作類。《書·舜典》肆類于上帝。又師祭。《禮·王制》天子將出征，類乎上帝。《詩·大雅》是類是禡。《傳》於內曰類，於野曰禡。○按《周禮·小宗伯》：凡天地之大烖，類社稷宗廟，則爲位。《鄭註》：禱祈禮輕，類者依其正禮而爲之。則知凡言類者，皆謂依事類而爲之，如郊祀爲祭天之常祭，今非常祭，而亦依郊祀爲之，則曰類，非有專稱，故許愼釋之以事類祭天神也。本作𥜛。

𥜰：《玉篇》所宜切《集韻》山宜切，𠀤音釃。祭名。

𥜱：《說文》籀文祟字。

𥜲：《玉篇》古典切，音蹇。祇也。《篇海》敬也。

𥜴：《玉篇》去言切，音攑。祭也。

𥜷：《說文》籀文齋字。

𥜹：《說文》籀文禱字。

