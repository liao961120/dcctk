米：《廣韻》《正韻》莫禮切《集韻》《韻會》母禮切，𠀤瀰上聲。《說文》粟實也。象禾實之形。《註》穬顆粒也。十，其稃彙開而米見也。八八，米之形。《鄭康成·詩箋》米之率，糲十，𥺛九，𥽦八，侍御七。《周禮·地官》舍人掌米粟之出入。《註》九穀六米。《疏》九穀六米者，九穀之中，黍、稷、稻、粱、苽、大豆六者皆有米，麻與小豆、小麥三者無米，故云九穀六米。又姓。唐有米嘉榮。又學名。《禮·明堂位》米廩，有虞氏之庠也。又《本草》蛇牀，一名蛇米。《廣東新語》薏苡，一名𧆐米，亦曰薏珠子。又《日本土風記》倭國十二支之巳曰米。考證：〔《周禮·地官》舍人掌粟米之出入。〕謹照原文粟米改米粟。

𥸥：《篇海》布火切，音跛。碎米。

𥸧：《集韻》丁定切，音訂。米飷。

𥸨：《集韻》蹯古作𥸨。註見足部十二畫。

籴：《集韻》糴字省文。又昨合切，音雜。不一也。《莊子·天下篇》鳩籴天下之川。通作雜。

籵：《韻會小補》古蹯字。註見足部十二畫。

籷：《集韻》陟格切，音磔。屑米爲飮。一曰粘也。又《齊民要術》作𥺥籷。米一斗以沸湯一升沃之。

籸：《廣韻》所臻切《集韻》疏臻切《韻會》疏仁切，𠀤音莘。粉滓也。一曰粥凝。又《歲時雜記》除夕作蕡燭，以麻籸濃油如庭燎。律有元日油籸之文，今籸盆是也。《月令通攷》除日送舊神，焚松柴，謂之籸盆。

䉺：《廣韻》戸公切《集韻》胡公切，𠀤音紅。陳臭米。一曰赤米。同粠。或作紅。《前漢·武帝紀》太倉之粟紅腐。

籹：《集韻》《韻會》《正韻》𠀤忍與切，音汝。《篇海》粔籹蜜餌，江南謂之膏糫。亦作𥹡。《楚辭·招魂》粔籹蜜餌，有餦餭些。《註》以蜜和米麫煎熬作粔籹也。又《廣韻》尼呂切。音女。義同。

籺：《廣韻》胡結切《集韻》奚結切，𠀤音纈。屑米細者曰籺。又《類篇》恨竭切。米粉。又《類篇》下扢切。堅麥也。一曰俗謂粗屑爲籺。

𥸫：《字彙補》古文粟字。註見六畫。

𥸬：《字彙補》疏臻切，音詵。米滓也。

类：《五音篇海》與類同。詳頁部類字註。

籼：《集韻》相然切，音仙。本作秈。《揚子·方言》江南呼稉爲秈。或作𦱑。亦作䄽。

𥸭：《海篇》居六切，音踘。與掬同。詳手部掬字註。

粃：《集韻》補履切，音比。《說文》不成粟也。《書·仲虺之誥》若粟之有粃。《莊子·逍遙遊》塵垢粃糠。又《正韻》補委切，音彼。又《篇海》房脂切，音琵。義𠀤同。又《揚子·方言》粃，不知也。《註》今淮楚閒語呼如非也。《玉篇》俗秕字。

䉻：《廣韻》巨支切《集韻》翹移切，𠀤音祇。赤米。或作𥸳。

𥸳：《集韻》同䉻。

𥸴：《廣韻》《集韻》𠀤莫結切，音蔑。糏也。

粄：《廣韻》博管切《集韻》補滿切，𠀤音昄。屑米餠。亦作䉽、䬳。

粅：《集韻》文拂切，音物。粅粅，粉貌。

粆：《集韻》師加切，音沙。蔗飴。通作沙。今謂之沙糖。《字彙》擣蔗汁熬成飴。

粇：《集韻》同糠。

粈：《集韻》女九切，音紐。《說文》雜飯也。又《廣韻》人九切《集韻》忍九切，𠀤蹂上聲。又《集韻》女救切，狃去聲。義𠀤同。

𥸵：《集韻》徒渾切，音屯。䐊肫，餌也。或从米。

粉：《廣韻》方吻切《集韻》《韻會》《正韻》府吻切，𠀤分上聲。《篇海》米粉。《釋名》分也。硏米使分散也。《周禮·天官》修籩之實，糗餌粉餈。《註》豆屑也。又《說文》傅面者也。《韻會》古傅面亦用米粉。又染之爲紅粉，後乃燒鉛爲粉。《博物志》燒鉛成胡粉。《釋名》胡粉，胡餬也，脂和以塗面也。又《正韻》設采潤色謂之粉澤。又煆石爲白灰，塗牆壁曰粉。《白居易詩》文昌新入有光輝，紫界金牆白粉闈。《註》尙書省皆以粉圖壁，畫古賢列士，曰畫省，亦曰粉省。又《事文類聚》海粉母如墨魚形，大三四寸，冬畜家中，春種海濵田內，色綠如荷包，海粉卽所溲也。或曰插竹枝田中，母緣枝吐出成粉。又《正字通》凡物磑之如屑者，皆爲粉。粉通稱，非獨米也。又竹名。《閩部疏》粉竹舂絲，爲佳紙料者，美于江南之白苧。又地名。《水經》堵水出自上粉縣。《注》孟達爲太守，治房陵，故縣有粉水，縣居其上，故曰上粉。取此水漬粉，皓耀鮮潔，縣水皆取名焉。又《集韻》方問切，音奮。傳也。飾也。《字彙補》粉，白飾也，从上聲。所以傳物曰粉，从去聲。《字彙》皆作府刎切，非。

𥸶：《篇海》乃結切，音涅。手持也。

粊：《廣韻》兵媚切，音祕。惡米。又與費同，魯東郊地名。《說文》《周書》有粊誓。今本作費。《字彙補》與䉾字不同，一从北，一从比。

𥸷：《篇海》與粢同。

粋：《篇海》音碎。純也，精微也。

𥸸：《廣韻》練結切《集韻》力結切，𠀤音列。𥸸𡔣，頭衺態。一曰多節目也。《七修類藳》作𨾎𡔣。《字學指南》作奊𡔢。

粒：〔古文〕𩚷《廣韻》《集韻》《正韻》𠀤力入切，音立。米粒也。《小爾雅》生曰穀謂之粒。《孟子》樂歲粒米狼戾。《註》粒米，粟米之粒也。《拾遺記》員嶠之山名環丘，粟生穟高五丈，其粒皎然如玉。又《說文》糂也。《書·益稷》烝民乃粒。《傳》米食曰粒。《疏》今人謂飯爲米糂，遺餘之飯，謂之一粒兩粒，是米食曰粒，用米爲食之名也。《禮·王制》有不粒食者矣。又通作立。《詩·周頌》立我烝民。《註》立、粒通。

䉽：《廣韻》博管切《集韻》補滿切，𠀤音昄。屑米餅也。同粄。《荆楚歲時記》三月三日，取䑕麴汁蜜和粉，謂之龍舌䉽，以厭時氣。䑕麴卽䑕耳草，俗呼茸母。《宋𡽪宗詩》茸母初生認禁煙。

粓：《集韻》沽三切，音甘。米汁也。又《說文》周謂潘曰泔。或作粓。

𥹁：《集韻》莊加切，音查。滓也。通作渣。又《篇海》與𥽦同。

𥹂：《集韻》鋪枚切，音坯。𣺫粉麫爲劑也。

粔：《廣韻》其呂切《集韻》臼許切，𠀤音巨。《說文》粔籹，膏糫也。《齊民要術》粔籹名環餅，象環釧形。《廣雅》謂之粰𥹷，今通名饊子。《楚辭·招魂》粔籹蜜餌，有餦餭些。《註》吳謂之膏環，亦曰寒具。《杜甫詩》粔籹作人情。《劉禹錫·寒具詩》纖手搓成玉數尋，碧油熬出嫩黃深。夜來春睡無輕重，壓扁佳人纏臂金。

䉾：《廣韻》《集韻》𠀤兵媚切，音祕。《說文》惡米也。又《集韻》蒲昧切，音佩。又補妹切，音背。義𠀤同。《集韻》或作粊。亦作𥺘。

粕：《廣韻》《集韻》《韻會》《正韻》𠀤匹各切，音膊。《說文》糟粕，酒滓也。《釋名》酒滓曰糟，浮米曰粕。或作魄。《莊子·天道篇》古人之糟魄。《註》魄本作粕，已漉麄糟也。又《集韻》匹陌切，音拍。義同。

𥹃：《廣韻》芳無切，音敷。穀皮。《類篇》𥢶也。一曰秠，一粰二米。或作𥹃。

𥹄：《廣韻》武移切《集韻》綿批切，𠀤音彌。深也，冒也。又《玉篇》同䍘。罟也，置也。

𥹅：《集韻》《韻會》𠀤莫結切，音蔑。粖也。《類篇》凉州謂粥爲𥽘。亦作𥹅。

𥹆：《廣韻》莫經切《集韻》忙經切，𠀤音冥。漬米也。又《集韻》《韻會》𠀤忙皮切，音麋。又《集韻》民𤰞切，音彌。義𠀤同。又𥹆冷，交趾縣名。《前漢·地理志》作麊冷。

𥹇：《廣韻》符萬切《集韻》扶萬切，𠀤音飯。粉也。又《集韻》孚萬切，音娩。義同。

粖：《廣韻》《五音集韻》𠀤莫撥切，音末。《博雅》饘也。又《集韻》莫結切，音蔑。糜粥也。

粗：《廣韻》千胡切《集韻》聰徂切《正韻》倉胡切，𠀤音麤。《玉篇》大也，略也，疏也，物不精也。《禮·月令》其器高以粗。又《樂記》其怒心感者，其聲粗以厲。《莊子·秋水篇》物之粗也。又《廣韻》徂古切《韻會》坐五切，𠀤音伹。義同。《集韻》或作觕。通作麤。俗作𥼗。考證：〔《禮·樂記》怒心感者，其聲粗以厲。〕謹照原文怒上增其字。

𥹈：《集韻》湯河切，音佗。《類篇》餌也。

𥹉：《五音集韻》女洽切，音㘝。黏也。

粘：《廣韻》女廉切《集韻》尼占切，𠀤音黏。《說文》相著也。同黏。

𥹊：《集韻》息利切，音四。糟也。

䉿：《集韻》洪孤切，音胡。黏也。《類篇》煮米及麫爲粥。

𥹋：《集韻》盈之切，音貽。《說文》米糵煎也。一曰濡弱者爲飴。又《篇海》𩛿也。或作𩞫𩛛䬮飴。

粙：《集韻》直祐切，音冑。《類篇》稻實也。《篇海》亦作䊘。通作䅢。

䊀：《集韻》同䉿。

𥹌：《集韻》居牙切，音加。米也。

粚：《集韻》同黐。

𥹍：《篇海》直呂切。音宁。盛米也。

𥹎：《海篇》音扮。屑米餠也。

粛：《字彙補》俗肅字。

粜：《廣韻》與糶同。

𥹏：《篇海》俗粲字。

粞：《廣韻》先稽切《集韻》先齊切，𠀤音西。《類篇》米碎曰粞。又《廣韻》蘇來切《集韻》桑才切，𠀤音䰄。又思計切，音細。義𠀤同。

粟：〔古文〕𥾄𥸫𥹟𠧼䅇《廣韻》相玉切《集韻》《韻會》須玉切《正韻》蘇玉切，𠀤音涑。《說文》嘉穀實也。《韻會小補》粟爲陸種之首，米之有甲者。《書·禹貢》四百里粟。《周禮·地官》旅師掌聚野之耡粟、屋粟、閒粟。《註》耡粟，民相助作，一井之中所出，九夫之稅粟也。屋粟，民有田不耕，所罰三夫之稅粟。閒粟，閒民無職事者所出，一夫之征粟。《爾雅·釋草註》秫謂黏粟，與穀相似，米黏。北人用之釀酒，其莖稈似禾而粗大。又地名。《穀梁傳·文十年》及蘇子盟于女粟。《前漢·地理志》左馮翊屬縣粟邑。《註》莽曰粟城。《水經注》睢水，又東逕粟縣。又水名。《水經注》居庸縣故城，魏上谷郡治，有粟水在焉。又官名。《史記·孝景紀》更命治粟內史爲大農。又國名。《北史·魏明帝紀》大延元年八月，粟特國遣使朝貢。又姓。袁紹魏郡太守粟舉。又沙謂之粟。《山海經》柜山有英水，中多丹粟。《註》細丹沙如粟也。又《廣東新語》連山有八排猺，自稱猺丁，曰八百粟。又叶思積切。《韓愈·進學解》月費俸錢，歲靡廩粟。子不知耕，婦不知織。本作𥻆。

䊁：《集韻》疏臻切，音莘。《類篇》粥凝也，粉滓也。同籸。

粠：《集韻》胡公切，音紅。與䉺同。

䊂：《集韻》色責切，音𣽤。䊞䊂，壞米也。又《集韻》測革切，音策。《類篇》餠相黏也。《篇海》从朿，與从束者不同。𥹵，chù，壞米。

𥹚：《集韻》呼官切，音歡。白米也。

䊃：《集韻》蒲昧切，音佩。硏米以糝羹也。

粡：《集韻》徒東切，音同。粽也。又《篇海》粗米。

𥹛：《揚雄·蜀都賦》崔𥹛交倚。《字彙》音義未詳。

䊄：《集韻》渠容切，音蛩。精米也。

䊅：《集韻》彌幷切，音名。漬米也。

粢：《廣韻》卽夷切《韻會》將支切《正韻》津私切，𠀤音咨。《類篇》稷也。《爾雅·釋草·疏》粢者，稷也。《禮·曲禮》稷曰明粢。《左傳·桓六年》潔粢豐盛。《註》黍稷曰粢。又通作齊。《儀禮·士虞禮》明齊溲酒。《註》今文曰明粢。又通作齍。《周禮·春官·小宗伯》辨六齍之名物。《註》齍讀爲粢。六粢謂六穀：黍稷稻粱麥苽。又《集韻》才資切，音茨。《說文》稻餠，與餈同。《列子·力命篇》食則粢糲。《註》粢，稻餠也。味類籺米，不碎。《揚子·方言》餌謂之餻，或謂之粢。又《集韻》才詣切，音劑。酒也。《禮·禮運》粢醍在堂。通作齊。《說文》本作𪗉，或作秶。今文从米作粢。考證：〔《說文》本作齋。〕謹按說文𪗉从齊从禾，今改𪗉。

𥹜：《廣韻》古肴切《集韻》居肴切，𠀤音交。𥹜𥺝，米粉餠。

𥹝：《集韻》式亮切，音餉。饋也，饁也。義同餉。

粣：《集韻》色責切，音䊂。糝也。又粽也。《南史·虞悰傳》作扁米粣。又《齊書·宣孝后傳》薦茗𥹤炙魚。又測革切，音策。義同。

粤：《廣韻》《集韻》《韻會》𠀤王伐切，音越。《爾雅·釋詁》粤，曰也。《註》語辭發端。《說文》審愼之詞。《徐曰》凡言粤者，皆在事端句首，未便言之，駐其言以審思之。書召誥，粤三日丁巳是也。心中暗數其日數，然後言之，其聲氣舒亏，故从亏會意。又《爾雅·釋詁》於也。《註》語之韻絕歎辭也。又與曰通。《書·堯典》曰若稽古帝堯。又與越通。《書·召誥》惟太保先周公相宅越若來。又地名。《前漢·高帝紀》從百粤之兵以佐諸侯，誅暴秦。又《地理志》粤地，牽牛婺女之分野。又厚也。《管子·五行篇》天爲粤宛，草木養長。《註》天爲厚順，不逆時氣也。《說文》粵，从亏从宷。

䊆：《廣韻》其九切《集韻》《韻會》巨九切，𠀤音臼。《說文》舂糗也。又與糗同。《說文》熬米麥也。又《篇海》乾飯屑。又《集韻》於九切，憂上聲。義同。

𥹞：《集韻》以制切，音曳。《海篇》白𥹞，稻名。

粥：《廣韻》《集韻》《韻會》《正韻》𠀤之六切，音祝。糜也。《釋名》粥濯于糜，粥粥然也。《禮·月令》仲秋行糜粥飮食。《風土記》天正日南，黃鐘踐長，是日始牙動，爲饘粥以養幼。《南越志》盧陵城中有井，半靑半黃，黃者甜滑，宜作粥，色如金，似灰汁，甚芬馨。又豆粥。《後漢·馮異傳》光武至饒陽蕪蔞亭，異上豆粥。《晉書·石崇傳》崇爲客作豆粥，咄嗟便辦。又茗粥。《茶錄》吳人采茶煑之，名茗粥。又楡粥。《唐書·陽城傳》隱中條山，歲饑，屑楡爲粥。又天有粥㕑。《天文集要》玉井主粥㕑。又凉州以粥爲羅闍。《異物志》高昌僻土，有異于華，寒服冷水，暑啜羅闍。又《說文》本作鬻。今俗作粥。《前漢·文帝紀》吏廩當受鬻者，或以陳粟。《註》鬻與粥同。師古曰：黃帝始烹穀爲粥，周謂之饘，宋、衞謂之餰。又姓。鬻熊，周文王時人，省作粥。楚有粥權，卽熊後。又粥粥，𤰞謙貌。《禮·儒行》粥粥若無能也。《疏》粥粥，柔弱專愚之貌。《註》亦作羊六反。又《廣韻》《集韻》《韻會》《正韻》𠀤余六切，音育。《前漢·禮樂志》粥粥音送。《註》粥粥，敬懼貌。師古曰：粥，弋六反。又北狄名。《史記·五帝紀》黃帝北遂葷粥。《註》粥，音育。又賣也。《禮·王制》田里不粥。《荀子·儒效篇》魯之粥牛馬者不豫賈。又《韻會小補》靡爲切。䭈也。通作靡。又叶職律切，音𠭴。《蘇轍·鍾山詩》老僧一身泉上住，十年掃盡人閒迹。客到惟燒柏子香，晨饑坐視山前粥。

粦：注解：《廣韻》力刃切《韻會》良忍切，𠀤音吝。《說文》鬼火也。兵死及馬牛之血爲粦。《博物志》戰鬭死亡之處有人馬血，積年爲粦，著地入草木，如霜露不可見。有觸者，著人體便有光，拂拭卽散無數。又《韻會》或作燐。《淮南子·𣲆論訓》久血爲燐。又《陳思王·螢火論》或謂之燐。《詩·豳風·熠燿宵行·傳》燐也。燐，螢火也。《陸佃云》燐火之微名，故此兩者通謂之燐。《集韻》或作䗲。又《韻會小補》離眞切，音鄰。又里忍切，音嶙。義𠀤同。《說文》本作㷠。

𥹟：《字彙補》古文粟字。註詳本畫。

𥹠：《字彙補》徒藍切，音談。黏也。《海篇》今作䊏。

𥹡：《集韻》忍與切，音汝。蜜餌，與籹同。又碾與切，音女。義同。

𥹢：《集韻》聞古作𥹢。註詳耳部八畫。○按《正字通》作䎹。互詳耳部七畫註。

𥹣：《集韻》桑葛切，音躠。糝也。《齊民要術》時時𥹣之。

粧：《字彙補》側羊切，音庄。粉飾。

𥹲：《五音集韻》杜外切，音兌。屑也。

𥹳：《集韻》苦遠切，音卷。《說文》粉也。與䊎同。又《集韻》胡官切，音桓。粉餌。

粮：《廣韻》《集韻》呂張切《正韻》龍張切，𠀤音良。同糧。《張衡·思𤣥賦》屑瑤蕋以爲粮。

䊇：《集韻》蒲故切《正韻》薄故切，𠀤音步。餹䊇，餌也。本作餔。或作𥹴。

𥹴：《集韻》同䊇。

粯：《廣韻》侯襇切，音莧。粉頭粯子。又《類篇》米屑也。

䊈：《廣韻》莫杯切《集韻》謨杯切，𠀤音枚。酒本曰䊈。《篇海》䊈麯，酒母。與酶同。

𥹵：《廣韻》《集韻》𠀤丑玉切，音亍。𥻿𥹵，損米也。《篇海》从束，與朿不同。䊂，壞米。

𥹶：《集韻》七小切，音悄。粉也。

䊉：《廣韻》《集韻》𠀤桑感切，音糝。蜜漬瓜實曰䊉。

粰：《廣韻》房鳩切《集韻》《韻會》房尤切，𠀤音浮。《博雅》粰𥹷，饊也。《晉書·會稽王道子傳》士卒以給粰橡。又《篇海》一曰鬻也。《博雅》粰，饘也。又《集韻》芳無切，音敷。穀皮也。一曰秠，一粰二米。或作𥹃。《晉書·桓階傳》階爲趙郡太守時，俸盡食醬粰。上聞之，戲曰：卿家醬頗得不減耶。

𥹷：《廣韻》《集韻》𠀤力求切，音流。義詳粰。《韻學集成》亦作〈米留〉。粰𥹷，饊也。

粱：《廣韻》《集韻》《韻會》呂張切《正韻》龍張切，𠀤音梁。《說文》米名也。《篇海》似粟而大，有黃靑白三種，又有赤黑色者。《韻會小補》粱，粟類，米之善者，五穀之長，今人多種粟而少種粱，以其損地力而收穫少也。《爾雅·釋草註》虋，赤粱粟。芑，白粱粟。《周禮·天官》犬宜粱。《疏》犬味酸而溫，粱米味甘而微寒，氣味相成，故云犬宜粱。《廣志》有具粱、解粱，有遼東赤粱。《本草》白粱味甘，微寒，無毒，主除熱益氣，有襄陽竹根者最佳。黃粱出靑、冀。《杜甫·贈衞八處士詩》夜雨翦春韭，新炊閒黃粱。《註》《本草》香美逾諸粱，俗呼竹根黃。又莠類曰粱。《爾雅·釋草》稂，童粱。《註》莠類。《疏》稂，一名童粱。《集韻》或作梁。考證：〔《說文》稻穀名。〕謹照原文改米名也。〔《杜詩》新炊聞黃粱。〕謹照原文聞改閒。

𥹸：《集韻》薄沒切，音孛。屑米也。

䊊：《廣韻》《集韻》𠀤無沸切，音未。《玉篇》饘也，粥粖也。《廣雅》䊊，一曰粖，一曰粥。又一曰粰，曰糜，曰毇，曰糮。又《集韻》明祕切，音媚。義同。亦作䅏䬿𥹹。

粲：《廣韻》《集韻》《韻會》蒼案切《正韻》蒼晏切，𠀤音燦。《說文》稻重二䄷，爲粟二十斗，爲米十斗，曰毇。爲米六斗大半斗曰粲。《篇海》精鑿食也。又餐也。《詩·鄭風》還予授子之粲兮。《傳》粲，餐也。今河北人呼食爲粲，謂餐食也。又《廣韻》優也，察也，明也。《詩·唐風》角枕粲兮。《小雅》粲粲衣服。《爾雅·釋訓》宴宴粲粲，尼居息也。《註》盛飾晏安，近處優閒。《前漢·宣帝紀》骨肉之親，粲而不殊。《註》粲，明也。又衆意。《詩·鄭風》三英粲兮。《箋》衆意。《註》采諫反。《朱註》又光明也。又三女爲粲。《詩·唐風》今夕何夕，見此粲者。《周語》密康公遊于涇，有三女奔之。其母曰：必致之王，女三爲粲。粲，美物也。又笑貌。《穀粱傳·昭四年》軍人皆粲然而笑。《註》粲然，盛笑貌。又漢𠛬有白粲。《前漢·孝惠紀》當爲城旦舂者，皆耐爲鬼薪白粲。《註》白粲，坐擇米使正白爲白粲，三歲𠛬也。又精潔貌。《荀子·榮辱篇》粲然有秉芻豢稻粱而至者。《註》粲，精潔貌。又姓。隴西族，出《姓苑》。又叶倉甸切，音茜。《陸雲·贈張府君詩》被繡晝行，昔人攸羨。階雲飛藻，孰與同粲。又《廣韻》與㛑同。《海篇》別作𥺤。

粳：《集韻》居行切，音庚。《玉篇》稻不黏者。《爾雅·釋草疏》秔糯甚相類，黏不黏爲異。《周禮·天官·食醬註》稌稉也。《梁·庾肩吾集》有《謝賚粳米啓》。《韻會補》粳，俗秔字。

𥹹：《集韻》同䊊。

𥹺：《集韻》糠古作𥹺。註詳禾部十一畫。

𥹻：《海篇》音分。掃棄之也。又音奮。義同。○按糞或作𢍨，當卽𢍨字之譌。

𥹼：《字彙補》私呂切，音醑。糧米也。又祠神米也。又始阻切，音所。義同。

𥹽：《海篇》音胡。黏也。同粘。

𥹾：《字彙補》思感切，音糂。羹糝也。

𥹿：《字彙補》古文閏字。註詳門部四畫。

粶：《集韻》盧谷切，音祿。《類篇》火爆米曰粶。亦作𥼙。

粷：《玉篇》居六切，音菊。粷粉也。

𥺘：《集韻》同䉾。

䊍：《集韻》良脂切，音梨。饘也。

粸：《集韻》渠之切，音其。餠屬。亦作𪍀。

𥺙：《集韻》閭承切，音凌。烏𥺙，稻名。

𥺚：《集韻》先的切，音錫。汰米也。同淅。

粹：《廣韻》《集韻》《韻會》𠀤雖遂切，音隧。《說文》不雜也。《易·乾卦》剛健中正，純粹精也。《疏》純粹，不雜也。又純也。《前漢·賈誼傳》所託財器職業，粹于羣下。《註》粹，純也。又同也。《屈原·離騷》昔三后之純粹兮。《註》齊同曰粹。又專一也。《荀子·非相篇》粹而能容雜。《註》粹，專一也。又全也。《荀子·王霸篇》粹而王，駁而霸。《註》粹，全也。又《集韻》《韻會》𠀤同碎。《荀子·儒效篇》力少而任重，舍粹折無適也。《註》粹與碎同。考證：〔《前漢·賈誼傳》所托財器職業，粹于羣下。〕謹照原文托改託。

粺：《廣韻》《集韻》《韻會》旁卦切《正韻》薄邁切，𠀤音稗。精米也。《詩·大雅》彼疏斯粺。《正義》米之率，糲十，粺九，𥽦八，侍御七。《九章》粟米法：粟率五十，糲米三十，粺二十七，𥽦二十四，御二十一。言粟五升爲糲米三升，以下則米漸細，故數益少。四種之米，皆以三約之得此數也。又《集韻》步化切，音鮊。毇也。《集韻》或作𥽚。

𥺛：俗粺字。

粻：《廣韻》陟良切《集韻》《韻會》中良切，𠀤音張。《說文》食米也。《詩·大雅》以峙其粻。《禮·王制》五十異粻。《爾雅·釋言》粻，糧也。《註》今江東通言粻。又《博雅》餳也。又《集韻》仲良切，音長。又除庚切，音棖。又知亮切，音帳。義𠀤同。

粼：《海篇》離珍切，音璘。水在石閒粼粼也。《詩·唐風》揚之水，白石粼粼。《傳》粼粼，淸激貌。亦作磷。又《韻會補》良忍切，音嶙。隱粼川𠛬。《篇海》同𥳞。

䊎：《廣韻》去阮切《集韻》苦遠切，𠀤音綣。《說文》粉也。《博雅》䊎，摶也。亦作𥹳。又《集韻》丘粉切，音𧼐。粥稠貌。

粽：《廣韻》《集韻》《正韻》𠀤作弄切，宗去聲。角黍也。同糉。又草名。《廣東新語》五月朔至五日，以粽心草繫黍，卷以柊葉，以象隂陽包裹，浴女蘭湯，飮菖蒲雄黃醴，以辟不祥。

䊏：《海篇》蘇感切，音糂。羹䊏也。

𥺜：《集韻》乃計切，泥去聲。糟濃者。

𥺝：《廣韻》職流切《集韻》之由切，𠀤音周。𥹜𥺝，粉餌。

精：《廣韻》《正韻》子盈切《集韻》《韻會》咨盈切，𠀤音晶。《說文》擇也。《廣韻》熟也，細也，專一也。《書·大禹謨》惟精惟一。《易·繫辭》精義入神以致用也。又密也。《公羊傳·莊十年》觕者曰侵，精者曰伐。《註》精，猶精密也。侵，責之不服，推兵入竟，伐，擊之益深，用意稍精密。又靈也，眞氣也。《易·繫辭》精氣爲物。《疏》隂陽精靈之氣，氤氳積聚而爲萬物也。《左傳·昭七年》子產曰：用物精多，則魂魄强，是以有精爽至于神明。又《莊二十五年·日有食之疏》日者陽精，月者隂精。又《襄二十八年·春無水疏》五星者五行之精：木精曰歲星，火精曰熒惑，土精曰鎭星，金精曰太白，水精曰辰星。《老子·道德經》其中有精，其精甚眞。《莊子·德充符》勞乎子之精。又《廣韻》正也，善也，好也。《禮·經解》潔靜精微易敎也。又明也。《前漢·京房傳》隂霧不精。《註》精，謂日光淸明也。又鑿也。《論語》食不厭精。《屈原·離騷》精瓊爢以爲粻。《註》精，鑿也。又《韻會小補》巧也。又《增韻》凡物之純至者皆曰精。又古者以玉爲精。《楚語》一純二精。又地精，黃精，草名。《博雅》地精，人葠也。黃精，一名仙人餘糧。又精衞，鳥名。《山海經》發鳩之山有鳥，名精衞。又𥳑米曰精。《莊子·人閒世》鼓筴播精。《註》𥳑米曰精。又精絕，國名。《水經注》南河又東經精絕國。《前漢·西域傳》精絕國城去長安八千八百二十餘里。又精廬，精舍。《前漢·儒林傳論》精廬暫建。《註》精廬，講讀之舍。《後漢·李充傳》充立精舍講授。又《廣東新語》猺之渠帥，號曰精夫。又《韻會》同睛。又鳥名。與鶄通。《司馬相如·上林賦》交精旋目。《註》交精，似鳧而脚高，有毛冠，辟火災。又與菁同。《爾雅·釋草·茢薽註》一名天蔓精。又叶咨良切，音將。《左思·吳都賦》婺女寄其曜，翼軫寓其精。《註》精，咨良切，叶上疆。又《廣韻》子姓切《集韻》子正切，𠀤音婧。强也。

粿：《廣韻》《集韻》𠀤古火切，音果。淨米也。又米食也。《博雅》粿，糏也。又《集韻》戸瓦切，跨上聲。《說文》穀之善者。一曰無皮穀。

䊐：《集韻》胡昆切，音魂。《博雅》䐊肫，餠也。或从米。

𥺞：《字彙補》余祿切，音育。義闕。

𥺟：《玉篇》同䉾。

𥺠：《字彙補》古文眠字。註詳目部五畫。

𥺡：《海篇》音痴。煑粥米爲膠。

䊑：《集韻》同餉。

𥺢：《玉篇》俗糒字。

𥺣：《字彙補》楚搜切，音搊。𥺣粉。

𥺤：《海篇》音燦。明盛也。

糂：〔古文〕糝《廣韻》《集韻》𠀤桑感切，音䊉。《說文》以米和羹也。一曰粒也。《荀子·宥坐篇》藜羹不糂。又《篇海》糂，雜也。又糂䊤，滓也。

䊓：《廣韻》池爾切《集韻》上紙切，𠀤音是。黏也。又《廣韻》《集韻》𠀤是義切，音豉。又《集韻》丈尒切，音豸。義𠀤同。

糃：《集韻》徒郞切，音糖。精米。

糄：《集韻》𤰞眠切，音邊。米也。又《廣韻》方典切《集韻》補典切，𠀤音匾。燒稻取米曰糄。

䊔：《集韻》於京切，音英。精米也。

䊕：《集韻》居言切，音犍。粥也。亦作饘。

𥻁：《集韻》徒官切，音團。粉餌。與䊜、糰同。又糐fú，粉餌。

𥻂：《廣韻》落旱切《集韻》魯旱切，𠀤音懶。與糷同。飯相著也。又《集韻》郞旰切，音爛。義同。

䊖：《集韻》乃感切，音腩。糝茹也。

糅：《廣韻》《集韻》《韻會》《正韻》𠀤女救切，音猱。《博雅》猱，雜也。或作粈。《儀禮·鄕射禮》白羽與赤羽猱。《戰國策》下宮糅羅紈。《史記·屈原傳》同糅玉石兮，一槩而相量。又《集韻》《韻會》《正韻》𠀤忍九切，蹂上聲。義同。又《集韻》而由切，音柔。食也。

䊗：《集韻》胡光切，音皇。祭米。《類篇》䅭䅣，穄別名也。

𥻃：《集韻》《正韻》𠀤郞達切，音辢。粗飯曰𥻃。與糲同。又《集韻》落蓋切，音賴。麤米也。

𥻄：《廣韻》口皆切《集韻》丘皆切，𠀤音楷。米之別名。

糆：《海篇》音面。屑米。《正字通》俗麫字。

𥻅：《廣韻》符逼切《集韻》《韻會》弼力切，𠀤音煏。以火焙肉也。《周禮·天官·籩人註》鮑魚于𥻅火室作之。本作𤐧，或作𥻅。《韻會》或作煏。又作㷶。

𥻆：《廣韻》《集韻》𠀤粟本字。註詳六畫。

𥻇：《廣韻》《集韻》𠀤下斬切，音豏。《博雅》塗也。又《集韻》居咸切，音緘。義同。

䊘：《集韻》卽就切，音僦。稻實。通作䅢。

𥻈：《集韻》弋涉切，音葉。餠屬。

𥻉：《集韻》何葛切，音曷。白米。

糇：《廣韻》戸鉤切《集韻》胡溝切，𠀤音侯。《廣韻》糇糧也。《博雅》糇，糒也。《詩·大雅》廼裹糇糧。《註》餱或作糇。

糈：《集韻》《韻會》《正韻》𠀤新於切，音胥。糧也。又祭神米。《山海經》糈用稌米。《註》糈，祀神之米。《屈原·離騷》懷椒糈而要之。《註》糈，精米，所以享神也。俗作𥺸。又《廣韻》私呂切《集韻》寫與切，𠀤胥上聲。義同。又《廣韻》疏舉切《集韻》《韻會》𠁊阻切，𠀤音所。饊也。又《集韻》山於切，音疏。義同。

糉：《廣韻》《集韻》《韻會》《正韻》𠀤作弄切，宗去聲。蘆葉裹米角黍也。《風土記》以菰裹黏米。《續齊諧記》屈原五日投汨羅，楚人此日以竹筒貯米，投水祭之。漢建武中，區曲白日見人，自稱三閭大夫，謂曰：聞君當見祭，可以楝葉塞筒上，以綵絲纏之，二物蛟龍所憚也。今人作粽，幷戴楝葉五色絲，皆汨羅遺俗。《集韻》或作粽。

糊：《廣韻》戸吳切《集韻》《韻會》《正韻》洪孤切，𠀤音胡。《說文》黏也。又《篇海》煑米及麫爲粥。《宋正考父鼎銘》饘于是，粥于是，以糊余口。又模糊，漫貌。《杜甫詩》駞背錦模糊。又《字彙補》許骨切，音忽。《金壷字考》糊塗，音忽突。《說文》本作𪏻。或作䊀。《集韻》或作𩰯。亦作𪍒、𪐉。又作䉿、𪏹。

𥻊：《海篇》音利。僕𥻊也。

𥻋：《字彙補》力眞切，音鄰。碎米也。

𥻌：《集韻》郞達切，音剌。《博雅》䊙也。

𥻍：《字彙補》子雌切，音貲。碎米也。

糋：《集韻》子賤切，音箭。煎餌。

𥻎：《集韻》同糞。

𥻏：《集韻》同粞。

𥻐：《字彙補》審視切，音矢。屎尿也。

𥻑：《篇海》語口切，音偶。止作耦耕也。又《字彙補》卽糲字。見《漢·婁壽𥓓》。當爲正作耦，耕也。

䊙：《玉篇》午堅切，音研。細米也。《廣雅》熟也。《玉篇》亦作研。詳石部研字註。

𥻒：《字彙補》名禮切，音米。愛也。

𥻓：《集韻》才資切，音慈。稻餠也。又《篇海》津私切，音咨。與粢同。詳粢字註。

𥻔：《玉篇》同糞。

𥻕：《字彙補》蘇感切，音糂。羹糝也。

𥻖：《字彙補》去阮切，音犬。粉也。

𥻤：《廣韻》楚鳩切《集韻》初尤切，𠀤音篘。濾取粉也。

𥻥：《正字通》譌字。

䊚：《集韻》都回切，音追。粉餌也。

糏：《廣韻》《集韻》𠀤先結切，音屑。米麥破也，舂餘也。又《集韻》蘇骨切，音窣。米粉。

糐：《集韻》芳無切，音敷。粉餌。

𥻦：《廣韻》《集韻》𠀤桑割切，音撒。《說文》䊝𥻦，散之也。又放也。《左傳·昭元年》周公殺管叔而蔡蔡叔。《註》上蔡字音素葛反，作𥻦字，從殺下米。《疏》正義曰。《說文》𥻦，散之也。𥻦爲放散之義，故訓爲放。𥻦字从𣏂。

糑：《集韻》昵格切，音搦。粉餌。又乃歷切，音惄。粉餌熟曰搦。

𥻧：《集韻》胡讒切，音咸。稻不粘者。又《廣韻》古甜切《集韻》堅嫌切，𠀤音兼。義同。一曰靑稻白米。又《集韻》賢兼切，音嫌。稻名。

糒：《廣韻》《集韻》《韻會》𠀤平祕切，音贔。乾飯也。《書·費誓疏》糗糒是行軍之粮。《史記·大宛傳》載糒給貳師。《後漢·明帝紀》杅水脯糒。又《四民月令》四月，可以作棗糒以待賔客。又《正韻》毗意切，音避。義同。又《集韻》《韻會》步拜切《正韻》薄邁切，𠀤音憊。義同。

𥻨：《集韻》色窄切，音𢱢。《類篇》煑米爲𥻨。《食經》作𥻨法：取蒸米一升，置沸湯勿令過熱，出著新籮內。又《廣韻》煑米多水也。

糓：《唐韻》《集韻》《韻會》𠀤古祿切，音谷。百糓之總名。實也，善也，續也，生也。又祿也。一曰水名。《廣韻》俗穀字。

糔：《廣韻》《集韻》《韻會》《正韻》𠀤息有切，修上聲。汁也。一曰溲也。或作滫。《禮·內則》爲稻粉，糔溲之以爲酏。又《集韻》思留切，音修。《說文》久泔也。又蘇老切，音嫂。息救切，音秀。義𠀤同。《說文》滫，久泔也。

糕：《集韻》居勞切，音羔。與餻同。糜也。《野客叢書》劉夢得嘗作《九日》詩，欲用糕字，思六經中無此字，遂止。故宋景文《九日》詩曰：劉郞不肯題糕字，虛負人生一世豪。《周禮·天官·籩人疏》羞邊之實，糗餌粉餈。註餅之曰餈。疏今之餈糕，六經中未嘗無糕。《松漠紀聞》金國重陽有寶階糕。考證：〔《野客叢書》《周禮·天官·籩人疏》羞邊之實，糗餌粉餈。《鄭箋》今之餈糕，六經中未嘗無糕也。〕謹照原文改：周禮籩人疏羞邊之實，糗餌粉餈。註餅之曰餈。疏今之餈糕，六經中未嘗無糕。

糖：《廣韻》《集韻》𠀤徒郞切，音唐。《說文》飴也。《揚子·方言》餳謂之糖。又沙糖。《易林》南箕無舌飯多沙糖。又糖霜。《王灼·糖霜譜》唐大曆閒，有僧號鄒和尙者，不知從來。跨白驢，登繖山，結茅以居。須鹽米薪菜之屬，卽書付紙，繫錢，遣驢負至市，人知爲鄒也，取平直挂物於鞍，縱驢歸。一日驢犯山下黃氏蔗田，黃請償于鄒。鄒曰：汝未知窨蔗爲糖霜，利當十倍。試之，果信。鄒末年走通泉縣靈鷲山龕中，其徒追躡及之，但見一文殊石像。衆始知大士化身，而白驢者師子也。《篇海》亦作糛、餹。《六書音義》糛、𥽻同。

糗：《廣韻》《集韻》《韻會》《正韻》𠀤去九切，音𩝠。《說文》熬米麥也。又乾飯屑也。又粮也。《博雅》糗，糒也。《書·費誓》峙乃糗粮。《疏》糗，擣熬穀也。謂熬米麥使熟，又擣之以爲粉。《禮·內則》糗餌。《註》擣熬穀以爲糗餌。《周禮·天官》羞籩之實，糗餌粉餈。《註》糗，熬大豆與米也。《左傳·哀十一年》𨻰轅頗出奔鄭，其族轅咺進稻醴、梁糗、腵脯焉。《註》糗，乾飯。《釋名》糗，齲也。飯而磨之使齲碎也。又姓。《風俗通》漢有糗宗，爲嬴長。又《玉篇》尺沼切。義同。又《集韻》《韻會》《正韻》𠀤丘救切，音𪖛。義同。《六書音義》與𥽃同。考證：〔《周禮·天官》羞邊之實，糗餌粉餈。〕謹照原文邊改籩。

𥻩：《集韻》䁕見切，音麫。米屑也。又莫定切，音䒌。義同。《海篇》亦作糆。

𥻪：《字彙補》同𥹻。

䨀：《字彙補》同糴。

𥻫：《集韻》蹯古作𥻫。註詳足部十二畫。

𥻬：《玉篇》之亦切。𥻬營也。

𥻭：《集韻》蒲光切，音旁。《博雅》𥻭䊗，穄也。

𥻮：《字彙補》七碎切，音倅。粉𥻮也。

𥻯：《海篇》須上聲。粮米也。

䊛：《海篇》與𥻦同。

𥻰：《字彙補》方問切，音奮。《廣雅》盡也。

糙：《廣韻》《集韻》《正韻》𠀤七到切，音慥。粗米未舂。或作㿷，亦作𥽹。

糚：《廣韻》側霜切《集韻》側羊切，𠀤音莊。粉飾也。《司馬相如·上林賦》靚糚刻飾。《註》靚糚，粉白黛黑也。《後漢·梁冀傳》冀妻孫壽，色美而善爲妖態，作愁眉、嗁糚、墮馬髻、折腰步、齲齒笑。又《集韻》側亮切，音壯。義同。《篇海》亦作䊋、粧。

𥻿：《集韻》鄰知切，音離。熬米壞也。

𥼀：《類篇》子六切，音蹙。吳俗謂熬米爲餌爲𥼀。

䊩：《篇海》符艱切，音煩。米汁。

䊜：《集韻》徒官切，音團。粉餌。與糰、𥻁同。

䊝：《廣韻》私列切《集韻》先結切，𠀤音屑。𥻦也。又《廣韻》《集韻》𠀤息七切，音悉。又《集韻》蘇骨切，音窣。義𠀤同。

䊞：《廣韻》《集韻》𠀤陟革切，音摘。黏也，博也。亦作籷。又《集韻》丑厄切，音坼。䊞𥹵，壞米。又《集韻》治革切，音宅。義同。

𥼁：《集韻》劣戌切，音律。糲米。與𥡢同。

糛：《集韻》與糖同。

糜：《廣韻》靡爲切《集韻》《韻會》《正韻》忙皮切，𠀤音靡。《說文》黃帝初敎作糜。《釋名》糜，煑米使糜爛也。《博雅》糜，糏也，饘也。《禮·月令》行糜粥飲食。《史記·封禪書》施糜之屬。《註》施糜粥之神。《風土記》俗尙以赤豆爲糜，所以象色也。又爛也。《孟子》糜爛其民。《前漢·賈山傳》無不糜滅。又與靡通。《禮·少儀》國家靡敝。《疏》靡爲糜，謂財物糜散凋敝。古字通用。又與眉同。《前漢·王莽傳》赤糜聞之，不敢入界。《註》糜，眉也。古字通用。《集韻》或作𩞁、𩞇。考證：〔《禮·月令》行糜粥飯食。〕謹照原文飯食改飲食。

𥼂：《集韻》昨回切，音摧。精米也。

䊟：《集韻》模元切。音樠。粥凝也。又《廣韻》莫奔切《集韻》謨奔切，𠀤音門。義同。又粉滓也。

𥼃：《集韻》士格切，音𧐐。白米也。

糝：《廣韻》《集韻》《韻會》《正韻》𠀤桑感切，音𢕕。《說文》古文糂作糝，以米和羹也。一曰粒也。《周禮·天官》羞豆之實，酏食糝食。《註》取牛羊豕之肉，三如一，小切之，與稻米二肉一合以爲餌，煎之。《莊子·山木篇》孔子窮于陳、蔡之閒，七日不火食，藜羹不糝。《釋名》糝，𪏮也，相黏𪏮也。又《篇海》雜也。《周禮·天官疏》列國之諸侯大射，大侯九十弓，糝侯七十弓，豻侯五十弓。糝侯者，糝雜也。豹鵠而麋飾下天子大夫。又《類篇》蘇含切，音三。《正韻》桑錦切，音沁。義𠀤同。

糞：〔古文〕𥼇𥼈《廣韻》《集韻》《韻會》《正韻》𠀤方問切，音奮。穢也。《左傳·僖二十八年》榮季曰：是糞土也。《史記·貨殖傳》貴出如糞土。又治也，培也。《禮·月令》可以糞田疇。《疏》壅苗之根也。《荀子·致仕篇》樹落糞本。又掃除也。《禮·曲禮》凡爲長者糞之禮，必加帚于箕上。《左傳·昭三年》張趯使謂太叔曰：糞除先人之敝廬。《荀子·經國篇》堂上不糞，則郊草不瞻曠芸。《註》糞，除也。又非問切，音分。掃棄之也。《韓愈文》糞除天下山川。《集韻》又作𥻎𡐢𡏙坋𡓴𣀰𡏰。《韻會》本作粪，隷作糞。或作𢹔。亦作拚，又作𡊄。《玉篇》作𥻔。《海篇》作𥼢。《字彙補》作𥻪。𥼢字原作米下黑，或𥼯字。

䊠：《廣韻》《集韻》𠀤許旣切，欷去聲。饋客芻米也。與餼同。

糟：《廣韻》作曹切《集韻》《韻會》臧曹切《正韻》則刀切，𠀤音遭。《說文》酒滓也。《篇海》酒母。《周禮·天官·酒正》共后之致飮于賔客之禮，醫酏糟。《註》糟，醫、酏不泲者。泲曰淸，不泲曰糟。《楚辭·漁父》何不餔其糟而啜其醨。《史記·貨殖傳》原憲不厭糟糠。又《集韻》或作𦵩。《周禮·天官·酒正》辨四飮之物。《註》醴，淸𦵩。亦作醩。《前漢·食貨志》醩胾灰炭。又姓。《字彙》明嘉靖舉人糟士奇，鳳翔人。又《韻會補》祖到切，遭去聲。《禮·內則》淸糟。《註》糟，醇也。沮到反。《集韻》或作𨠷。籀文作𨤇。𨠷字原作曲下酉。

糠：《廣韻》苦岡切《集韻》《韻會》《正韻》丘岡切，𠀤音康。《玉篇》穀皮也。《前漢·食貨志》貧者食糟糠。又《韻會小補》或省作康。《爾雅·釋器》康謂之蠱。《疏》康，米皮，一名蠱。《左傳·昭元年》穀之飛亦爲蠱是也。又粃糠，煩碎也。《莊子·逍遙遊》塵垢粃糠。《註》粃糠猶煩碎。又山名。《交州記》合浦海口有糠頭山，相傳越王舂米于此，積糠而成。又星名。《石氏·星經》箕前亦名糠。星明，大歲豐，小微，天下饑荒無米。《玉篇》本作穅。《集韻》或作粇。

𥼄：《字彙補》房鳩切，音浮。𥹷也。

䊡：《廣韻》《集韻》𠀤謨官切，音瞞。䊡䊡，飯澤。又《海篇》䊡頭，餌也。

𥼅：《字彙補》呂支切，音貍。《黃香·九宮賦》操巨𥼅之礉弩。《註》巨𥼅，弩名也。

𥼆：《篇海》桑割切，音撒。與𥻦同。詳𥻦字註。

𥼇：《集韻》糞古作𥼇。註見本畫。

𥼈：《字彙補》古文糞字。註見本畫。

糡：《碎金》其亮切，强去聲。漿糡也。

𥼉：《篇海》同糒。

𥼗：《廣韻》倉胡切，音粗。米不精也。

糣：同糂。《說文》糂籀文从㬱。朁。

糤：《廣韻》蘇旱切《集韻》顙旱切，𠀤音繖。熬稻粻䊗也。與饊同。

𥼘：《集韻》渠希切，音祈。小食也。或作嘰。

𥼙：《集韻》與粶同。

䊣：《集韻》胡光切，音黃。䊣塵。亦作䵃。

𥼚：《廣韻》《集韻》𠀤側角切，音捉。《說文》早取穀也。一曰生穫曰𥼚，熟穫曰稰。與穛同。

䊤：《廣韻》《集韻》𠀤徒感切，音萏。《說文》糜和也。又《廣韻》徒含切，音譚。義同。又《集韻》徒紺切，音啖。䊤糂，滓也。一曰淖糜。

䊥：《集韻》先弔切，音笑。糜也。《補遺·未集·米部》重出，蘇弔切。補遺：《篇海類編》蘇弔切，音笑。糜也。

𥼛：《集韻》充芮切，音毳。穀再舂。

糥：《字彙》俗糯字。

䊦：《廣韻》烏結切《集韻》一結切，𠀤音噎。稯屬。《齊民要術》䊦，用秫稻米末，絹羅，水蜜溲之，長尺餘，廣二寸餘，以棗、栗肉上下著之，油塗，用竹箬裹，爛蒸。

𥼜：《篇海》普卜切，音撲。米𥼜。

糦：《廣韻》《集韻》《正韻》𠀤昌志切，音熾。《說文》酒食也。《廣韻》大祭，亦稷也。《詩·小雅》吉蠲爲糦。《註》糦，酒食也。又《商頌》大糦是承。《箋》糦，黍稷。《疏》謂奉承助祭之粢盛，惟黍稷耳。糦从米，故知是黍稷。又熟食。《揚子·方言》糦，熟也。自河以北，趙魏之閒，火熟曰爛，氣熟曰糦。又《集韻》虛其切，音僖。義同。《韻會小補》通作饎、𩟄。

糧：《廣韻》《集韻》《韻會》呂張切《正韻》龍張切，𠀤音良。《說文》穀食。《周禮·地官·廩人》凡邦有會同師役之事，則治其糧與其食。《註》行道曰糧，謂糒也。止居曰食，謂米也。《左傳·僖四年》申侯曰：共其資糧屝屨。《疏》糧謂米粟，行道之食。《詩·大雅》乃裹餱糧。《莊子·逍遙遊》適百里者，宿舂糧。適千里者，三月聚糧。又藥名。《神異經》禹餘糧，世傳禹治水，棄其所餘糧于江中，生爲藥草也。亦作粮。

䊧：《廣韻》《集韻》𠀤匹寐切，音箅。《廣韻》同屁，下失氣也。《山海經》東始之山，泚水出焉。其中多泚魚，一首而十身，食之不䊧。《註》失氣也。亦作〈禾費〉。又《類篇》芳未切。義同。又獸名。《太康記》秦文公時，陳倉人獵得獸若彘，而俱不知其名。道逢二童子，曰：此名䊧勿述。

糨：《篇海》其亮切，强去聲。與糡同。

𥼝：《篇海》丑知切，音痴。所以黏鳥。與黐同。

𥼞：《字彙補》扶翻切，音煩。百合蒜也。

𥼟：《字彙補》徒藍切，音談。黏也。

䊨：《篇海》力戈切，音螺。穀積。或作𥡜。

𥼠：《海篇》同𥺘。惡米也。

𥼶：《廣韻》《集韻》《韻會》《正韻》𠀤施隻切，音釋。《說文》漬米也。又《集韻》夷益切，音繹。義同。

𥼷：《集韻》諸延切，音旃。《說文》糜也。同䊕。亦作饘。

糩：《集韻》苦會切，音翽。《說文》穅也。同𥢶。

糪：《廣韻》《集韻》𠀤博厄切，音檗。《說文》炊米者謂之糪。又《廣韻》普麥切《集韻》匹麥切，𠀤音𦌠。《爾雅·釋器》米者謂之糪。《註》飯中有腥。《疏》飯中有腥米者謂之糪。李廵曰：米飯半腥半熟名糪，卽《論語》云失飪不食。又《集韻》《韻會》𠀤普八切，音汃。餠半熟也。

䊪：《集韻》落蓋切，音賴。與糲同。脫粟也。《說文》粟重一䄷，爲十六斗大半斗，舂爲米一斛曰䊪。又《類篇》郞達切，音辢。義同。

䊫：《廣韻》七罪切《集韻》取猥切，𠀤音𣿓。稻赤米曰䊫。或作𥼺。

糫：《廣韻》戸關切《集韻》胡關切，𠀤音環。餌也。粔籹，吳人謂之膏糫。

𥼸：《集韻》郞丁切，音零。米餌。亦作𥾂。省作𥹕。𥽮，同。

𥼹：《集韻》虎委切，音毀。《說文》一斛米舂爲八斗也。同毇。

𥼺：《集韻》同䊫。

𥼻：《字彙補》精雌切，音資。粉餌也。

𥼼：《類篇》芳無切，音敷。粉餌。

𥼽：《字彙補》同糖。

𥼾：《字彙補》同糝。

𥼿：《字彙補》同𥽏。

𥽀：《字彙補》同糶。

𥽁：《字彙補》相叫切，音笑。飮酒盡也。○按卽𣤹字之譌。

𥽂：《集韻》同𥼹。

𥽃：《字彙補》同糗。

䊬：《集韻》丑寡切，侘上聲。穀名。可食。一曰茙葵。

䊭：《廣韻》徒到切《集韻》大到切，𠀤音道。黏也，覆也。又《集韻》陳留切，音儔。厚粥也。

𥽏：《廣韻》胡黤切《集韻》戸黤切，𠀤音檻。饘也。本作糮。

糮：《集韻》𥽏本字。

䊮：《集韻》他弔切，音糶。《說文》穀也。《博雅》䊮，𥻆穀也。又《廣韻》徒歷切《集韻》亭歷切，𠀤音狄。義同。

糯：《集韻》奴臥切，音懦。稻名。《說文》沛國謂稻曰稬。或作糯。《增韻》糯，稻之黏者，可以爲酒。又《集韻》《韻會》𠀤奴亂切，音渜。義同。《六書音義》亦作稬。

𥽐：《字彙補》何覽切，音檻。米豆也。

糰：《集韻》徒官切，音團。粉餌。《武林舊事》元夕前食所尙，宜利少，澄沙糰子。

𥽑：《字彙補》同𥺟。

𥽒：《集韻》同𥹻。

𥽗：《廣韻》狼擊切《集韻》狼狄切，𠀤音歷。雜糅食也。《博雅》雜也。

糱：《廣韻》魚列切，音孼。麯糱。又牙米。餘詳糵字註。

䊯：《篇海》古猛切，音礦。穀芒。本作穬。

糲：《廣韻》《集韻》《韻會》𠀤力制切，音勵。《廣韻》麤也。《篇海》米不精也。《史記·聶政傳》用爲夫人麤糲之費。《太史公自序》糲粱之食。《註》張晏曰：一斛粟舂七㪷米爲糲。瓚曰：五斗粟三斗米爲糲。正義曰：脫粟也。又《廣韻》《集韻》《正韻》𠀤落蓋切，音賴。義同。又《廣韻》力達切《集韻》《韻會》《正韻》郞達切，𠀤音辣。義同。《列子·力命篇》食則粢糲。《註》糲，令達反。又《韻會小補》叶力糵切。《白居易詩》檢點盤中餐，非精亦非糲。檢點身上衣，無餘亦無闕。《說文》本作䊪。或作𥻃。

𥽘：《廣韻》莫撥切，音末。《說文》麩也。《博雅》𥽘謂之麫。又米和細屑。又《集韻》《韻會》莫結切《正韻》彌列切，𠀤音蔑。凉州謂粥爲𥽘。

𥽙：《集韻》許九切，音朽。乾飯屑也。

𥽚：《集韻》與𥺛同。《字彙補》作〈鞁下米〉，非。𥺛。

𥽛：《集韻》郞丁切，音零。米餌，或作𥼸。

𥽥：《集韻》黑各切，音霍。黍糗也。

𥽦：《字彙》俗𥽿字。

糴：《廣韻》徒歷切《集韻》《韻會》亭歷切《正韻》杜歷切，𠀤音狄。《廣韻》入米也。《左傳·莊二十八年》臧孫辰告糴于齊。《疏》買穀曰糴。告糴者，將貨財告齊以買穀。《孟子》無遏糴。又檄糴，疾貌。《潘岳·笙賦》懰檄糴以奔邀。又《字彙補》與滌同。《揚雄·蜀都賦》糴米肥䐗。《註》糴米，言養之以米，所以滌其穢。䐗，豕也。又《集韻》徒刀切，音鞉。姓也。《左傳·成十年》晉侯使糴茷如楚。又《五音集韻》直略切，音著。義同。《集韻》或作籴。

䊰：《類篇》陳如切，音儲。糧也。

𥽧：《字彙補》丘六切，音曲。酒母也。○按卽𥶶字之譌。

𥽬：《廣韻》女亮切，釀去聲。糅也。《博雅》雜也。

𥽭：《集韻》同糷。

䊱：《集韻》思廉切，音纖。粉餌。

䊲：《集韻》初諫切《五音集韻》初莧切，𠀤音鏟。米一舂也。

糵：《集韻》《正韻》𠀤魚列切，音臬。《玉篇》麯也。《書·說命》爾惟麯糵。《禮·禮運》禮之于人，猶酒之有糵也。又與孽同。《司馬遷·報任安書》隨而媒孽其短。《師古註》孽如麴糵之糵。

𥽮：《字彙補》與𥼸同。

𥽱：《集韻》𥽽或作𥽱。詳𥽽字註。

𥽲：《集韻》䋛古作𥽲。註詳糸部六畫。

𥽳：《類篇》側立切。以新穀汁漬舊穀汁也。

𥽴：《字彙補》卜管切，音粄。屑米餠也。

𥽶：《篇海》下革切，音紇。同覈。穀糠不破也。

䊳：《廣韻》靡爲切《集韻》忙皮切，𠀤音糜。碎糠曰䊳。又《集韻》眉波切，音摩。碎也，精也。又母被切，靡上聲。義同。

糶：《廣韻》《集韻》《韻會》《正韻》𠀤他弔切，音眺。《說文》出穀也。《史記·貨殖傳》糶二十病農，九十病末。《註》索隱曰：言米賤則農人病也。又《集韻》徒弔切，音調。姓也。晉有糶裁。

𥽷：《集韻》匹麥切，音劈。米飯半生半熟也。與糪同。

𥽸：《集韻》龍卷切，音戀。熬餌黏也。

䊴：《字彙補》丘殮切，音𩑳。粉䊴也。

𥽹：《字彙補》七到切，音操。米穀雜也。

𥽻：《字彙補》同糖。

𥽼：《集韻》同糷。

𥽽：《集韻》所𥳑切，音產。䃺粟也。又楚限切，音剗。又揣綰切，音㦃。義𠀤同。或作𥽱。又孚萬切，音娩。小舂也。同𣀔。又芻萬切，音𠠀。義同。

糷：《廣韻》《集韻》《韻會》郞旰切《正韻》郞患切，𠀤音爛。𩚳糜相箸也。《爾雅·釋言》搏者謂之糷。《註》飯相著。《疏》糷，飯淖糜相著也。又《集韻》魯旱切，音嬾。又郞干切，音闌。義𠀤同。或省作𥽭、𥻂。

𥽿：《廣韻》則落切《集韻》《正韻》卽各切，𠀤音作。《說文》米一斛舂爲九斗曰𥽿。《增韻》精細米。《詩·小雅》彼疏斯𥺛。《鄭註》米之率，糲十，𥺛九，𥽿八，侍御七。《九章算法》粟五十爲糲三十，𥺛二十七，𥽿二十四，御二十一，皆三之一也。《韻會小補》粟一斛爲糲米九斗，舂糲一斗爲𥺛九升，又去爲𥽿則八升，米之細者乃窮于御。《博雅》：𥽿，舂也。《屈原·離騷》𥽿申椒以爲糧。《註》𥽿，精細米。又通作鑿。《左傳·隱五年》粢食不鑿。又《集韻》租毒切，音鏃。義同。《集韻》或作毇。《篇海》或作𥹁。

𥾀：《說文長箋》與𩏶同。

𥾂：《集韻》與𥼸同。

𥾄：《玉篇》古文粟字。註詳六畫。

