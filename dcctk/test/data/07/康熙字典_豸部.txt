豸：《唐韻》池爾切《集韻》《韻會》丈尒切，𠀤音坁。《爾雅·釋蟲》有足謂之蟲，無足謂之豸。《集韻》亦作𧋈。又《說文》獸長𦟝，行豸豸然，欲有所司殺形。《註》徐鍇曰：豸豸，背隆長貌。又解也。《左傳·宣十七年》使卻子逞其志，庶有豸乎。《註》豸，解也。又《史記·司馬相如傳》陂池貏豸。《文選·李善註》貏豸，漸平貌。又嫋娜也。《張衡·西京賦》增嬋娟以跐豸。《註》跐豸，姿狀嫋娜也。又《正韻》丈几切，音跱。義同。又《廣韻》宅買切《集韻》《韻會》丈蟹切，𠀤音𥍪。與廌通。《史記·司馬相如傳》弄解豸。《後漢·輿服志》法冠，或謂之獬豸冠。獬豸，神羊，能別曲直，故以爲冠。《佩觿集》蟲豸之豸爲獬廌。《廣韻》同𧳋。

𧲡：《廣韻》林直切《集韻》六直切，𠀤音力。《類篇》犬名。出遼東。名無稽。

𧲢：《集韻》陟格切，音磔。《類篇》𧲢𩢷，獸名。驢父牛母。或作馲。馲𩢷或𤜤㹮，驢父馬母。

豹：《唐韻》北敎切《集韻》《韻會》巴校切《正韻》布恔切，𠀤音爆。《說文》似虎圜文。《陸璣·詩疏》毛赤而文黑謂之赤豹，毛白而文黑謂之白豹。《爾雅翼》屠州有黑豹。《洞冥記》靑豹出浪坂之山，色如翠。《本草衍義》土豹更無文色，其形小。《正字通》豹狀似虎而小，白面，毛赤黃，文黑如錢圈，中五圈，左右各四者，一曰金錢豹，宜爲裘。如艾葉者曰艾葉豹。又西域有金線豹，文如金線。《易·革卦》君子豹變。《疏》如豹文之蔚縟也。《詩·鄭風》羔裘豹飾，孔武有力。《張衡·西京賦》搤水豹。《註》謂水處也。《列子·天瑞篇》程生馬。《註》程卽豹也。又《周禮·天官·司裘》王大射，則共虎侯、熊侯、豹侯，設其鵠。《註》豹侯，卿大夫以下所射。又《後漢·輿服志》最後一車懸豹尾。《古今注》豹尾車，周制也。古軍正建之，今唯乗輿建焉。又姓。《風俗通》八元叔豹之後。《魏志》騎將豹皮公。考證：〔《周禮·天官·司裘》王大射，則供虎侯熊侯豹侯〕謹照原文供改共。

豺：《唐韻》士皆切《集韻》《韻會》《正韻》牀皆切，𠀤音儕《爾雅·釋獸》豺，狗足。《疏》豺，貪殘之獸。《說文》狼屬。《急就篇·顏師古註》豺，深毛而狗足。《正字通》豺，長尾，白頰，色黃。陸佃云俗云：瘦如豺。豺，柴也。豺體細瘦，故謂之豺棘。《詩·小雅》投𢌿豺虎。《疏》豺虎食人。《禮·月令》季秋之月，豺乃祭獸。《干祿字書》與犲通。

豻：《廣韻》俄寒切《集韻》俄干切，𠀤音忏。《爾雅·釋獸》貙獌，似貍。《註》今山民呼𤠾虎之大者爲貙豻。《疏》豻，野狗。似狐，黑喙，皆貙之類。《正字通》似狐而黑身，長七尺，頭生一角，老則有鱗，能食虎豹。《周禮·夏官·射人》士以三耦射豻侯。《註》豻者，獸名也。又《禮·玉藻》麛裘靑豻褎。《註》豻，犬也。《疏》一解作狐犬。又與干同。《儀禮·大射禮》干五十。《註》干，讀爲豻。又《廣韻》《集韻》𠀤可顏切，音馯。又《集韻》《韻會》《正韻》𠀤河干切，音寒。又《集韻》侯旰切，音翰。義𠀤同。又《唐韻》五旰切《集韻》魚旰切《韻會》疑旰切《正韻》魚幹切，𠀤音岸。《前漢·𠛬法志》獄豻不平之所致也。《註》韋昭曰：鄕亭之繫曰豻，朝廷曰獄。又與岸同。《詩·小雅》宜岸宜獄。《箋》岸，韓詩作豻。《說文》豻或从犬。《集韻》或作貋。犴，豻或體。

䝖：《唐韻》側絞切，音爪。䝖䝤。《玉篇》豸也。

𧲤：《玉篇》魚容切，音顒。獸似豕。

豼：《唐韻》房脂切，音毗。《說文》貔或从比。詳貔字註。

𧲥：《玉篇》音鶻。獸名。

𧲦：《集韻》吾官切，音岏。《類篇》貉屬。又《集韻》曷各切，音鶴。似狐，善睡。一曰說文从舟，誤。當从元，亦聲。

𧲧：《集韻》邦加切，音巴。《類篇》獸醜狀。

豽：《集韻》女滑切，音肭。《爾雅·釋獸》貀無前足。《釋文》貀，本又作豽。《註》似狗，豹文，有角。互詳貀字註。《後漢·鮮𤰞傳》又有貂、豽、鼲子，皮毛柔蝡，故天下以爲名裘。《註》豽，猴屬也。《晉書·東夷傳》夫餘國出善馬及貂、豽。《集韻》亦作𤜽。

䝗：《集韻》虛尤切，音休。貅或省作䝗。詳貅字註。

𧲨：《篇海》音堅。大豕。一曰豕二歲。《正字通》與豣同。𧲨从幵作。

䝘：《篇海》與毅同。亦作〈豸攵〉。○按卽毅字之譌。

𧲬：《篇海》疏吏切。貉也。音與𧳅同，義與𧲱同，疑譌。

豾：《廣韻》敷悲切《集韻》《韻會》攀悲切，𠀤音丕。《爾雅·釋獸》狸子𧳙註今或呼豾貍。又《集韻》貧悲切，音邳。與𧳏同。或作豾，貔也。詳𧳏字註。考證：〔《爾雅·釋獸狸子隷註》今或呼豾貍。〕謹照原文隷改𧳙。

䝚：《廣韻》《集韻》𠀤女夷切，音尼。獸名。

豿：《廣韻》古厚切，音苟。熊虎之子。《爾雅·釋獸》熊虎醜，其子狗。《釋文》狗，本或作豿。又《集韻》舉厚切，音竘。又許𠋫切，音詬。本作𧲿。義𠀤同。又《廣韻》許角切，音翯。豕聲。

𧲭：《玉篇》作可切，音左。獸也。

𧲮：《玉篇》中板切，音盞。豸也。

𧲯：《五音集韻》方味切，音沸。豸也。

𧲰：《玉篇》音丘。獸名。

𧲱：《廣韻》烏郞切《集韻》於郞切，𠀤音鴦。《爾雅·釋獸·貈子貆註》今江東呼貉爲𧲱𧳅。《疏》𧲱，貍類。

𧲲：《正韻》同狐。

𧲳：《篇海類編》與𧳄同。○按卽𧳄字之譌。

𧲴：《廣韻》《集韻》𠀤都宗切，音冬。《玉篇》獸似豹，有角。

貀：《唐韻》《集韻》《韻會》《正韻》𠀤女滑切，音肭。《爾雅·釋獸》貀，無前前足。《註》晉太康七年，召陵扶夷縣檻得一獸，似狗豹文，有角兩前足，卽此種類也。或說貀似虎而黑，無兩足。《說文》漢律，能捕豺貀，購百錢。《唐書·回鶻傳》黠戛斯，古堅昆國，其獸有野馬、骨貀。《異物志》貀出朝鮮，似狸，蒼黑色，無前兩足，能捕䑕。𨻰藏器曰：骨豽獸出西方突厥國，似狐而大，長尾。《臨海志》狀如鹿形，頭似狗，出東海水中。𡨥宗奭曰：今出登萊州，狀非狗非獸非魚。前腳似獸，尾卽魚，身有短靑白毛，毛有黑點。或曰方書膃肭臍卽貀外腎。○按𡨥說與《爾雅》不合，存以備考。又《集韻》當沒切，音咄。又女骨切，音䖦。義𠀤同。考證：〔《爾雅·釋獸》貀無前足。《註》或說，貀似虎而黑，無兩足。〕謹照原文兩足上增前字。

貁：《唐韻》《集韻》𠀤余救切，音蜏。《說文》䑕屬，善旋。《廣雅》𧳅，貁也。《玉篇》猿屬。《前漢·揚雄傳》蝯貁擬而不敢下。《註》師古曰：貁似猴，卬鼻而長尾。《正字通》貁，黑猿。《倉頡篇》曰：似貍。《集韻》或作狖。

貂：〔古文〕鼦《廣韻》都聊切《集韻》《韻會》《正韻》丁聊切，𠀤音雕。《說文》䑕屬，大而黃黑。《後漢·輿服志》武冠，侍中、中常侍加黃金璫，附蟬爲文，貂尾爲飾。《註》應劭曰：貂內勁悍而外溫潤。徐廣曰：貂，紫蔚采潤，而毛采不彰灼，北方寒涼，本以貂皮暖額，附施於冠，遂爲首飾。《唐書·回鶻傳》服貴貂豽，內貂䑕靑䑕爲賦。又姓。《戰國策》貂勃。《註》齊人。又《史記·貨殖傳》狐鼦裘千皮。《爾雅翼》貂實䑕類，故字亦作鼦。《正字通》俗省作𪔹，非。

貃：《正字通》同貊。詳貊字註。

𧲵：《篇海》音渠。猛也。

𧲶：《篇韻》音義與𧳂同。○按卽𧳂字之譌。

𧲷：《篇韻》同䝗。○按卽䝗字之譌。

𧲾：《篇海》師閒切，音山。惡健也。○按《說文》狦，惡健犬也。𧲾，卽狦字。《篇海》止訓曰惡健，非是。

𧲿：《集韻》許𠋫切，音詬。或作豿。《類篇》熊虎子名。

𧳀：《玉篇》平表切。似羊，善睡。《篇海》𧳀，同𧴎。

貄：《集韻》息利切，音四。《爾雅·釋獸》貄，修毫。《疏》貄獸體多長毛。《類篇》本作𧳙。

𧳁：《集韻》余支切，音移。𤝻或作𧳁。《類篇》獸名。似犬，赤喙白首。

貅：《廣韻》許尤切《集韻》《韻會》《正韻》虛尤切，𠀤音休。《禮·曲禮》前有摯獸，則載貔貅。《註》貔貅，亦摯獸也。《史記·五帝紀》敎熊羆貔貅貙虎，以與炎帝戰於阪泉之野。《註》此六者猛獸，可以敎戰。互詳貔字註。又《集韻》香幽切，音烋。義同。《類篇》或省作䝗。

貆：《唐韻》《集韻》《韻會》《正韻》𠀤胡官切，音桓。《爾雅·釋獸》貈子貆。《說文》貉子類。《詩·魏風》胡瞻爾庭有縣貆兮。《周禮·地官·草人》凡糞種，鹹潟用貆。《註》貆，貒也。《類篇》與䝔同。又《廣韻》况袁切《集韻》許元切，𠀤音暄。義同。又《廣韻》《集韻》𠀤呼官切，音歡。與貛同。

𧳂：《篇海》房六切，音伏。狐也。

𧳃：《正字通》譌字。○按《集韻》豸亦作𧋈。《篇海》誤書作𧳃，攺音蟲，訓爲豸，非。

𧳄：《集韻》思晉切，音信。《類篇》獸名。

貇：《集韻》枯昆切，音坤。豤或作貇。《類篇》齧也，減也。又《正字通》同懇。○按《說文》懇作𢡆，从心豤聲，豤齧也。从豕艮聲，音康很切。《漢書·劉向傳》故豤豤數奸死亡之誅。師古曰：豤豤，款誠之意，音懇。則豤亦通𢡆。後人𢡆从豸，故豤亦从豸。貇，懇。

貈：《唐韻》下各切，音涸。《爾雅·釋獸》貈子，貆。《疏》貈似狐，善睡。《釋文》貈，本作貉。又蟲名。《爾雅·釋蟲》莫貈，蟷蜋、蛑。《疏》莫貈，一名螳蜋，一名蛑。又與貊同。《字林》北方人，非獸也。又《集韻》曷各切，音鶴。義同。

貉：《集韻》《韻會》《正韻》𠀤曷各切，音鶴。本作貈。《正字通》貉似貍，銳頭，尖鼻斑色，毛深厚溫滑，可爲裘。《墨客揮犀》貉狀似兔，性嗜紙，人或擊之，行數十步，輒睡，以物擊竹警之，乃起，旣行復睡。《詩·豳風》一之日于貉。《箋》往搏貉，以自爲裘也。《周禮·冬官考工記》貉踰汶則死。《淮南子·修務訓》貛貉爲曲穴。又蟲名。《爾雅·釋蟲》國貉蟲蠁。《註》今呼蛹蟲。又《廣韻》下各切，音涸。義同。又《唐韻》《集韻》《韻會》𠀤莫白切，音陌。《說文》北方豸種。《五經文字》貉，經典相承作蠻貊。《周禮·夏官·職方氏》四夷八蠻七閩九貉。又《秋官·貉隷註》征東北夷所獲，選以爲役員。《公羊傳·宣十五年》寡乎什一，大貉小貉也。《孟子》子之道，貉道也。《註》貉，在荒服者也。貉之稅二十而取一。又《爾雅·釋詁》貉，縮綸也。《註》綸，繩也。謂牽縛縮貉之。又《集韻》末各切，音莫。《爾雅·釋詁》靜也。又《集韻》《正韻》𠀤莫駕切。同禡。《周禮·春官·肆師》凡四時之田獵，祭表貉則爲位。《註》貉，師祭也。《爾雅·釋天》是禷是禡。《疏》禡，《周禮》作貉。貉又爲貊字，古今之異也。考證：〔《周禮·夏官·職方氏》四夷八蠻七閩八貉。〕謹照原文八貉改九貉。

貊：《廣韻》《集韻》《韻會》《正韻》𠀤莫白切，音陌。本作貉。或作貊。《書·武成》華夏蠻貊。《詩·大雅》其追其貊。《傳》追、貊，國名。又《詩·大雅》貊其德音。《傳》靜也。《箋》德政應和曰貊。又獸名。《後漢·西南夷傳》哀牢夷，出貊獸。《註》《南中八郡志》曰：貊大如驢，狀頗似熊，多力，食鐵，所觸無不拉。《廣志》曰：貊色蒼白，其皮溫煖。又《韻補》叶末各切。《張載·七命》華裔之奚，流荒之貊。語不傳于輶軒，地不被乎正朔。

𧳅：《廣韻》疎吏切，音駛。《廣雅》𧳅，貁也。又《集韻》爽士切，音史。㹬或从豸。獸名。似犬。又𧲱𧳅，貍類。詳𧲱字註。

𧳆：《廣韻》他紅切《集韻》他東切，𠀤音通。𧱁，或作𧳆。獸名。《山海經》泰山有獸，狀如豚而有珠，名曰狪，狪其鳴自訆。又《集韻》徒東切，音同。野彘。考證：〔其鳴自呼，名曰𧳆。〕謹照山海經原文改名曰狪，狪其鳴自訆。

𧳇：《正字通》貉字之譌。王安石《字說》貉與貛同穴各處，故字从各不从合。同貉，非。

貋：《廣韻》《集韻》𠀤侯旰切，音翰。《集韻》犬名。《玉篇》猛獸。《集韻》或作豻。

貌：〔古文〕𧳒《廣韻》莫敎切《集韻》《韻會》《正韻》眉敎切，𠀤音𩛨。《說文》皃，頌儀也。从人，白面，象人面形。籀文从豹，省作貌。《書·洪範》五事，一曰貌。《疏》貌是容儀，舉身之大名也。又《禮·郊特牲》委貌，周道也。《註》或謂委貌爲𤣥冠。《後漢·輿服志》委貌以皁絹爲之。又《史記·游俠傳贊》諺曰：人貌榮名，豈有旣乎。《註》榮名飾表稱譽無極也。又姓。《正字通》《戰國策》：齊有貌辨。又《五音集韻》莫角切，音瞀。《正韻》描畫人物類其狀曰貌。《唐書·后妃傳》命工貌妃於別殿。又與邈同。遠也。《韓愈·月蝕詩》完完上天東。《考異》完完，諸本作貌貌。《集韻》或作䫉。

𧳊：《正字通》同獬。○按《廣雅》獬廌作𧳊𧳋。

𧳋：《正字通》同廌。見𧳊字註。

䝜：《廣韻》素官切《集韻》蘇官切，𠀤音酸。同狻。狻猊，師子，猛獸也。

𧳌：《玉篇》音禿。獸名。

貍：《唐韻》里之切《集韻》《韻會》陵之切，𠀤音釐。《集韻》或作𧳟。《爾雅·釋獸》貍狐貒貈醜，其足蹯，其跡𠫗。《說文》伏獸似貙。《正字通》貍，野貓也。有數種：大小似狐，毛雜黃黑，有斑如貓。員頭大尾者爲猫貍，善竊雞鴨。斑如貙虎，方口銳頭者爲虎貍，食虫、䑕、果實。似虎貍，尾黑白錢文相閒者爲九節貍，皮可爲裘領。文如豹而作麝香氣者爲香貍，卽靈貓也。南方有白面尾似狐者爲牛尾貍，亦名白面貍。又登州有貍頭魚尾者，名海貍。《書·禹貢》熊羆狐貍織皮。《左傳·定九年》晳白而衣貍製。《疏》謂黃貍皮也。又《周禮·夏官·射人》若王大射，則以貍步張三侯。《註》貍，善撙者也。行則止而擬度焉，其發必獲，是以量侯道法之也。又《儀禮·大射》奏貍首。《註》貍首，逸《詩》曾孫也。貍之言不來也。又《禮·檀弓》貍首之斑然。《註》文采似貍之首。又《集韻》謨皆切，音霾。本作薶。《論衡》小盜薶步䑕竊。又或作埋。《五經文字》貍，經典或借用爲埋字。《周禮·天官·鼈人》以時簎魚鼈龜蜃凡貍物。《註》自貍藏伏於泥中者。又《春官·大宗伯》以貍沈祭山林川澤。又《集韻》暮拜切，音韎。義同。又《集韻》《韻會》𠀤紆勿切，音鬱。臭也。《周禮·天官·內饔》鳥皫色而沙鳴，貍。《廣韻》俗作狸。

𧳍：《玉篇》相邀切。《篇海》山𧳍也。

𧳎：《篇海》訛壺切，音吾。獸名。

𧳏：《集韻》貧悲切，音邳。貔也。《揚子·方言》貔，北燕、朝鮮之閒謂之𧳏。《類篇》或書作豾。又《集韻》部鄙切，音痞。義同。

𧳐：《集韻》呼乖切，音㾯。《類篇》獸名。

𧳑：《篇海》與𧱓同。亦作𧱠。

𧳒：《字彙補》古文貌字。註詳本畫。

𧳙：《廣韻》息利切，音四。《爾雅·釋獸》貍子𧳙。《註》今或呼豾貍。又《廣韻》《集韻》𠀤渠記切，音忌。又《集韻》羊至切，音廙。又以制切，音曳。義𠀤同。又《類篇》𧳙或作貄。詳貄字註。

𧳚：《玉篇》此觜切。獸也。

𧳛：《廣韻》山洽切《集韻》色甲切，𠀤音翣。獸名。或作𧱙。

貎：《廣韻》五稽切《集韻》硏奚切，𠀤音倪。同猊。狻猊也。詳狻字註。《類篇》一曰麑。或从豸。鹿子也。

𧳜：《廣韻》之九切《集韻》止酉切，𠀤音帚。《玉篇》猛獸。《神異經》𧳜，西方獸名。大如驢，狀如猴，善緣木，純牝無牡，羣居要路，執男子合之而孕，十月生𤢓。《李時珍曰》貜無牝，𧳜無牡，此牝牡相反。

𧳝：《玉篇》張貌切，音𦋇(罩)。豸也。

𧳞：《玉篇》音維。獸名。

𧳟：《廣韻》落哀切《集韻》郞才切，𠀤音來。《揚子·方言》貔，𨻰楚江淮閒謂之𧳟。又《集韻》陵之切，音釐。本作貍。《玉篇》𧳟，貍別名。詳貍字註。

䝝：《集韻》於宜切，音漪。猗，或从豸。《類篇》犗犬也。

貏：《集韻》補靡切，音彼。《史記·司馬相如傳》陂池貏豸。《文選·李善註》貏豸，漸平貌。又《集韻》部靡切，音被。義同。

𧳠：《字彙》同貏。又《類篇》皮寄切。獸名。

䝞：《山海經》東海有神，人面鳥身，珥兩黃蛇，踐兩黃蛇，名禺䝞。音未詳。

𧳡：《篇韻》音義同𧳅。○按卽𧳅字之譌。

𧳦：《廣韻》奴皓切《集韻》乃老切，𠀤音腦。㺁，或作𧳦。雌貉也。《類篇》或作𧴙。《篇海》同𧴙。詳𧴙字註。

䝟：《廣韻》烏黠切《集韻》《韻會》《正韻》乙黠切，𠀤音軋。《爾雅·釋獸》䝟貐，類貙，虎爪，食人，迅走。《釋文》䝟，亦作猰。或作窫。又《集韻》煙奚切，音鷖。又於計切，音翳。又一結切，音噎。義𠀤同。

貐：《唐韻》以主切《集韻》《韻會》勇主切，𠀤音㥚。《爾雅·釋獸》䝟貐。《釋文》貐，或作窳。詳䝟字註。又《集韻》尹捶切，音㨊。義同。

貑：《廣韻》古牙切《集韻》居牙切，𠀤音嘉。《爾雅·釋獸》羆如熊，黃白文。《註》羆，關西呼曰貑羆。《釋文》貑，本或作麚。又《釋獸》貜父善顧。《註》貑，貜也。似獼猴而大。

𧳧：《集韻》休皆切，音俙。《類篇》獸名。

𧳨：《廣韻》而沼切《集韻》爾紹切，𠀤音擾。亦作猱，卽蒙貴也。其狀如猿而小，紫黑色，可畜捷捕䑕。《爾雅·釋獸》蒙頌，猱狀。《註》狀如蜼而小，紫黑色。《廣志》獴𤡱有黑白黃者，暹羅者最良。

貒：《唐韻》他端切《集韻》《韻會》《正韻》他官切，𠀤音湍。《爾雅·釋獸》貒子貗。《註》貒，豚也。一名貛。《疏》貒，獸。似豕而肥。《揚子·方言》貛，關西謂貒。《楚辭·九思》貒貉兮蟫蟫。又《廣韻》通貫切《集韻》吐玩切，𠀤音彖。獸名。野豕也。或作𧳩。又《集韻》呼官切，音歡。貛，或作貒。

𧳩：《集韻》吐玩切，音彖。貒，或作𧳩。詳上貒字註。

𧳪：《集韻》于貴切，音胃。蝟，或作𧳪。《玉篇》毛刺也。《類篇》蟲，似豪豬。

𧳫：《集韻》《韻會》𠀤夷周切，音由。猶，或作𧳫。貜屬。又《集韻》將由切，音揫。犬名。又自由切，音酋。良犬也。又《集韻》余救切，音狖。蜼，或作𧳫。獸名。如猴，卬鼻，長尾。

貓：《廣韻》武鑣切《集韻》《韻會》《正韻》眉鑣切，𠀤音苗。《說文》貍屬。《廣韻》獸，捕䑕。《禮·郊特牲》迎貓，爲其食田䑕也。《正字通》陸佃曰：䑕善害苗。貓能捕䑕，故字从苗。又貓睛，子午卯酉如一線，寅申巳亥如滿月，辰戌丑未如棗核。鼻端常冷，惟夏至一日暖，隂類也。又《格古論》貓，一名烏員。又《爾雅·釋獸》虎竊毛，謂之虦貓。《疏》虎之淺毛者，別名虦貓。《詩·大雅》有貓有虎。《傳》貓，似虎淺毛者也。又《唐韻》莫交切《集韻》《韻會》《正韻》謨交切，𠀤音茅。義同。《廣韻》俗作猫。

𧳬：《李白·大獵賦》別有白𧳬飛駿。《註》𧳬音眉。

𧳭：《集韻》于元切，音袁。蝯，或作𧳭。亦作猨、猿。善援。禺屬。詳犬部猿字註。

𧳮：《篇海》竹用切，音重。乳也。

𧳯：《字彙補》與豬同。

𧳵：《集韻》伯各切，音博。猼或从豸。《類篇》獸名。似人，有翼。

𧳶：《集韻》疎鳩切，音搜。《類篇》䝣𧳶，獸名。

𧳷：《篇海》音袁。與狷同。

貔：《唐韻》房脂切《集韻》《韻會》頻脂切，𠀤音毗。《爾雅·釋獸》貔，白狐。《說文》豹屬，出貉國。《廣雅》貔，貍貓也。《書·牧誓》如虎如貔。《傳》貔，一名執夷，虎屬也。《詩·大雅》獻其貔皮。《陸璣疏》貔似虎，或曰似熊，遼東謂之白熊。又旌旗名。《禮·曲禮》前有摯獸，則載貔貅。《註》兵車旌畫貔貅，形象威猛，使衆知警備。又《正韻》蒲麋切，音皮。義同。《集韻》或省作豼。

𧳸：《集韻》古忽切，音骨。《類篇》𧳸貀，獸名。

貕：《廣韻》胡雞切《集韻》《韻會》《正韻》弦雞切，𠀤音奚。《揚子·方言》豬子或謂之豚，或謂之貕。《揚雄·蜀都賦》𧲽貕螗蛦。又澤名。《周禮·夏官·職方氏》東北曰幽州，其澤藪曰貕養。《註》在長廣。《疏》屬徐州。

𧳹：《玉篇》市照切，音効。獸名也。又音鄒。義同。

䝠：《正字通》同獂。《史記·匈奴傳》翟䝠之戎。《註》徐廣曰：在天水。䝠音丸。○按《漢書·地理志》天水郡有豲道。應劭曰：豲，戎邑，音完，蓋䝠與豲同。

貖：《集韻》乙革切，音戹。《玉篇》䑕屬。亦作𪕶。

𧳺：《集韻》《類篇》𠀤乃老切，音惱。雌貈也。本作㺁。《爾雅·釋獸·貈子貆註》其雌者名𧳺。《釋文》亦作𧴙。

𧳻：《篇韻》音沼。西南夷名。又音老。義同。

𧳼：《篇韻》音毗。猛也。

𧴁：《集韻》抽知切，音螭。猛獸。𤡢或从豸。《周禮·地官·大司徒·贏物註》虎豹貔𧴁之屬。《疏》《爾雅》及諸經不見有𧴁。《曲禮》云：載貔貅。𧴁，卽貅也。

𧴂：《玉篇》步紅切，音蓬。獸也。

䝡：《廣韻》《集韻》𠀤無販切，音萬。《爾雅·釋獸》貙獌似貍。《釋文》獌，亦作䝡。又《集韻》謨官切，音瞞。又謨還切，音蠻。又莫半切，音幔。義𠀤同。

𧴃：《正字通》同獑。《揚雄·蜀都賦》𧴃胡雖玃。《註》𧴃胡，獸名。似獼猴，頭上有髦。○按《集韻》獑，鋤咸切，音毚。獑猢，獸名。似猿。蓋𧴃與獑同。

貗：《廣韻》其矩切《集韻》郡羽切，𠀤音寠。《爾雅·釋獸》貒子貗。《註》貒，豚也。一名貛。《疏》貒，獸。似豕而肥，其子名貗。《後漢·和帝紀》旄牛徼外白狼、貗薄夷率種人內屬。又《集韻》龍珠切，音慺。義同。

貘：《唐韻》《集韻》《韻會》《正韻》𠀤莫白切，音陌。《爾雅·釋獸》貘，白豹。《註》似熊，小頭𤷒脚，黑白駁，能舐食銅鐵及竹骨，骨節强直，中實少髓，皮辟濕。《說文》似熊而黃色，出蜀中。《正字通》貘齒最堅，以鐵鎚之，鐵皆碎落。火不能燒，惟羚羊角能碎之。《神異經》：南方有獸，毛黑如漆，食鐵飮水，名齧鐵。《拾遺記》昆吾山狡兔，形如兔，雄黃雌白，食丹石銅鐵。昔吳王武庫兵器悉盡，掘地得二兔，一白一黃，腹內皆鐵，取鑄爲劒，切玉如泥，皆貘類也。又蘇頌曰：唐世畫貘爲屛。《白居易·貘屛贊序》生南方山澤中，圖其形辟邪。《韻會》貘，狼屬。通作貊。𤷒脚，庳脚。短脚。

𧴄：《廣韻》《集韻》𠀤餘封切，音容。《說文》猛獸也。《玉篇》或作㺎。《司馬相如·上林賦》其獸則㺎旄貘犛。《註》郭璞曰：㺎似牛，領有肉堆。○按《漢書》作庸。師古曰：庸牛卽今之犎牛也。

䝢：《廣韻》《集韻》𠀤莫半切，音幔。《字林》貙，一名䝢。《廣韻》狼屬。同獌。又《集韻》謨還切，音蠻。義同。

貙：《唐韻》敕俱切《集韻》《韻會》椿俱切，𠀤音踰。《爾雅·釋獸》貙獌似貍。《註》今貙虎也。大如狗，文如貍。《字林》似貍而大。一云似虎而五爪。《前漢·武帝紀》膢五日。《註》蘇林曰：膢，祭名也。貙，虎屬。常以立秋日祭獸，王者亦以此日出獵，還以祭宗廟，故有貙膢之祭也。《後漢·禮儀志》貙劉之禮，祠先虞。《正字通》按膢、劉字別義同。劉音留，膢音閭，劉亦讀閭，膢亦讀劉，《禮儀志》貙劉，卽《武帝紀》貙膢也。又《左思·蜀都賦》拍貙氓於葽草。《註》貙氓，謂貙人也。江漢有貙人，能化爲虎。又《集韻》敕居切。虎之大者。

𧴅：《字彙》疏兩切，音爽。《揚雄·蜀都賦》鴻𧴅𤢏乳。《註》𧴅、𤢏，皆獸名。𧴅貴大者，𤢏貴初生。

𧴆：《字彙補》同魖。《山海經》黃帝生禺𧴆，處東海，是爲海神。《楊愼·補註》𧴆，卽魖也。

𧴇：《篇韻》音伍。獸也。

䝣：《廣韻》强魚切《集韻》求於切，𠀤音渠。䝣𧳶，獸名。食猛獸。又𩦺䝣，亦獸名。

䝤：《廣韻》盧皓切《集韻》《韻會》《正韻》魯皓切，𠀤音老。西南夷名。《集韻》或作獠。又《廣韻》張狡切《集韻》竹狡切，𠀤嘲上聲。義同。又《集韻》憐蕭切，音聊。宵田爲𤢸。𤢸亦作䝤。

𧴌：《篇海》方六切，音福。獸也。

䝥：《集韻》乎刀切，音豪。《類篇》嘷或从豸，咆也。

䝦：《集韻》之戎切，音終。《玉篇》獸似豹。《類篇》如豹而角。

𧴍：《篇海》符文切，音焚。《字彙》同獖。

貚：《唐韻》徒干切《集韻》唐干切，𠀤音壇。《說文》貙屬。又《廣韻》徒年切《集韻》亭年切，𠀤音田。又《集韻》他干切，音灘。又徒案切，音憚。義𠀤同。

𧴎：《廣韻》平表切《集韻》被表切，𠀤音殍。獸名。似狐，善睡。《篇海》同𤝾。

𧴏：《玉篇》與貈同。

𧴐：《字彙補》𧴁字之譌。○按《集韻》𧴁作𤢌。

𧴖：《篇海》音穢。蠻夷人。

𧴗：《廣韻》《集韻》𠀤於容切，音邕。《廣韻》獸似猿也。

𧴘：《集韻》曷各切，音鶴。《玉篇》同貈。

𧴙：《爾雅·貈子貆註》雌者名𧴙。《釋文》𧳺，同𧴙。詳𧳺字註。

𧴚：《篇海》古快切，音怪。獸也。

𧴝：《字彙補》門桓切，音瞞。獸名。《李白·大獵賦》窮奇𤠾䝡。

𧴞：《篇海》音鶴。《字彙補》同𧴘。

𧴟：《篇海》同𧴂。

𧴠：《集韻》狼狄切，音歷。《類篇》獸名。或作㺡、𤢴。

𧴡：《篇海》他達切，音塌。水狗。○按與獺同。

貛：《唐韻》《集韻》《韻會》《正韻》𠀤呼官切，音歡。《爾雅·釋獸》狼牡貛，牝狼。《疏》狼，牡名貛，牝曰狼。《說文》野豕也。《正字通》狗貛，蜀人呼天狗，似小狗而肥。李時珍曰：貒，豬貛也。貛，狗貛也。二種相似而略殊。遼東有海貛，皮可爲裘領。又《集韻》逵員切，音權。義同。《集韻》亦作貆、貒。通作犿。

貜：《唐韻》《集韻》𠀤王縛切，音籰。《爾雅·釋獸》貜父善顧。《註》貑貜也。似獼猴而大，色蒼黑，能攫持人，好顧盼。《疏》大猿也。《說文》𤠼貜也。《廣雅》西方有獸焉，如鹿，白尾，馬足，人手，四角，其名曰貜如。《玉篇》貜狙，獸名。又貜且，邾定公名。《左傳·文十四年》邾人辭曰：齊出貜且長。《註》貜且，定公也。又《集韻》厥縛切，音矍。又《廣韻》具籰切《集韻》局縛切，𠀤音戄。義𠀤同。《廣韻》同玃。狙字从豸从且作。考證：〔《說文》豭貜也。〕謹照原文豭改𤠼。

𧴣：《玉篇》音嚴。獸名。

