子：〔古文〕㜽𢀈𢀉𡐫𣕓《唐韻》卽里切《集韻》《韻會》《正韻》祖似切，𠀤音梓。《說文》十一月陽氣動，萬物滋入，以爲稱。《徐鍇曰》十一月夜半，陽氣所起。人承陽，故以爲稱。又《廣韻》息也。《增韻》嗣也。《易·序卦傳》有男女，然後有夫婦。有夫婦，然後有父子。《白虎通》王者父天母地曰天子。天子之子曰元子。《書·顧命》用敬保元子釗。又《儀禮·喪服》諸侯之子稱公子。又凡適長子曰冢子，卽宗子也。其適夫人之次子，或衆妾之子，曰別子，亦曰支子。《禮·曲禮》支子不祭，祭必告於宗子。又男子之通稱。《顏師古曰》子者，人之嘉稱，故凡成德，謂之君子。《王肅曰》子者，有德有爵之通稱。又自世婦以下自稱曰婢子，見《禮記·曲禮》。又卿之妻曰內子。《儀禮·有司徹註》內子不薦籩。又《禮·檀弓》兄弟之子猶子也。又《前漢·嚴助傳註》令子出就婦家爲贅壻，曰贅子。又人君愛養百姓曰子。又辰名。《爾雅·釋天》太歲在子曰困敦。《前漢·律歷志》孳萌於子。又《禮·王制》公侯伯子男，凡五等。《疏》子者，奉恩宣德。又左庶子，中庶子，官名。又國名。《括地志》子城，在渭州莘城縣。又長子，縣名。周史辛甲所封，後爲趙邑，屬上黨。又姓。《史記·殷本紀》契，母吞鳦子而生，故曰子氏。又複姓。《左傳》鄭大夫子人氏，魯大夫子服氏，子家氏。又子細，猶分別。《北史·源思禮傳》爲政當舉大綱，何必太子細也。《正字通》子讀若薺，方語別也。俗作仔細。又去聲，才四切。《中庸》子庶民也。徐邈讀。又與慈通。《禮·樂記》易直子諒之心，油然生矣。《韓詩外傳》子諒作慈良。又叶濟口切，音走。《前漢·班固敘傳》侯王之祉，祚及孫子。公族蕃衍，枝葉暢茂。茂音某。又叶子德切，音則。《詩·豳風》旣取我子，無毀我室。《楊愼·古音叢目》與朱傳同。考證：〔女子亦稱子。《禮·曲禮》夫人自稱曰婢子。〕謹按自稱曰婢子乃世婦以下之稱，非夫人也。夫人自稱曰小童，不曰婢子。据改自世婦以下自稱曰婢子，見禮記曲禮。〔《爾雅·釋歲》太歲在子曰困敦。〕謹照原書釋歲改釋天。

孑：《廣韻》居列切《集韻》《韻會》吉列切《正韻》古屑切，𠀤音結。《說文》人無右臂形。《玉篇》單也，餘也，後也，短也。《集韻》健也。《詩·大雅》靡有孑遺。言周之民無復有遺者。又孑孑，特出貌。《詩·鄘風》孑孑干旌。又戟也。《周禮·夏官·大司馬司戈盾註》戈有旁出者爲句孑。《左傳·莊四年》楚武王荆尸，授師孑焉以伐隨。《揚子·方言》凡戟而無刅謂之孑。俗作𨥂。又孑孒，水中赤蟲。游水際，遇人則沈。俗呼沙蟲。一名蜎蠉。《淮南子·說林訓》孑孒爲蟁。《註》倒跂蟲也，化爲蟁。蟁卽蚊也。又姓。見《奇姓通》。又《集韻》激質切，音吉。義同。考證：〔又孑孑，水中赤蟲。游水際，遇人則沈。俗呼沙蟲。一名蜎蠉。《淮南子·說林訓》孑孑爲蟁。〕謹照原文兩孑孑𠀤改孑孒。

孒：《唐韻》《集韻》𠀤居月切，音厥。《說文》無左臂形。《博雅》孑孒，短也。又《廣韻》居竦切，音拱孑孒，井中小蟲。又《廣韻》《集韻》𠀤九勿切，音𦁐。義同。◎按《字彙》作孓，非。今改正。考證：〔《博雅》孑孓，短也。〕謹照原文孓改孒。

孔：〔古文〕𡤿《唐韻》《正韻》康董切《集韻》《韻會》苦動切，𠀤空上聲。《說文》通也。从乙从子。乙，請子之𠋫鳥也。乙至而得子，嘉美之也。故古人名嘉字子孔。又甚也。《詩·小雅》德音孔昭。《書·禹貢》九江孔殷。《註》殷正也。言水道甚得其正也。又穴也。《爾雅·釋詁》孔，閒也。《疏》謂閒𨻶也。《周禮·冬官考工記·圅人》眡其鑽空而惌。《史記·舜本紀》爲匿空旁出。《註》空卽孔。又空也。通也。《老子·道德經》孔德之容，惟道是從。《註》謂空虛能容也。又《揚子·太𤣥經》孔道夷如。《註》孔道，通道也。又鳥名。《山海經》南方多孔烏。又姓。《廣韻》殷湯之後。本自帝嚳𡚱𥳑狄吞乙卵而生契，賜姓子氏。至成湯，以其祖吞乙卵而生，故名履，字太乙。後代以子加乙，始爲孔氏。至宋孔父嘉遭華父督之難，其子奔魯，故孔子生於魯。

𡤾：《字彙》古文孫。引崔後渠曰：人者，仁也。仁之立文从二人，猶子之从二子也。《正字通》孫非止二其子，譌字。

𡤿：《集韻》孔古作𡤿。註詳一畫。又《玉篇》丑證切，川也。《訂正篇海》訓川，又音孔。韻會𡤿亦收入孔註，疑孔改从人之誤。

𡥀：《玉篇》古保字。註詳人部七畫。《六書故》𡥀爲保之正文。嬰兒衣也。象子在裙襦中。《總要》从子，旁指左右扶持狀。今作保。别作褓緥。

孕：〔古文〕𣎜《唐韻》《集韻》《韻會》《正韻》𠀤以證切，音媵。《說文》懷子也。《易·漸卦》婦孕不育。《史記·周本紀》姜嫄見巨人跡，欲踐之，踐之而身動如孕。又《禮·郊特牲》牲孕弗食。《註》孕，妊子也。《樂記》羽者嫗伏，毛者孕育。又通作嬴。《管子·四時篇》春嬴育，夏長養。《集韻》或作𡥗。亦作𡢘。

㜽：《集韻》子古作㜽。註詳部首。

孖：《廣韻》子之切《集韻》《類篇》津之切，𠀤音兹。《玉篇》雙生子也。亦作滋，蕃長也。又《廣韻》《集韻》𠀤疾置切，音字。義同。

字：〔古文〕𡥜𥤪《唐韻》《集韻》《韻會》疾置切《正韻》疾二切，𠀤音自。《說文》乳也。又愛也。《書·康誥》父不能字厥子。乃疾厥子。《周禮·地官·鄭註》小國貢輕，字之也。《左傳·成四年》楚雖大，非吾族也，其肯字我乎。又文字。字者，孳也，六義相生無窮也。黃帝臣沮誦倉頡，體卦畫，摹鳥跡，引伸觸類，文字之形始立。《周禮·春官·外史》周禮春官掌達書名于四方。註古曰名，今曰字。疏滋益而多，故更稱曰字。又名字。《禮·曲禮》男子二十冠而字。《儀禮·士冠禮》冠而字之，敬其名也。君父之前稱名，他人則稱字也。《又》女子許嫁筓而字。《註》亦成人之道也。又女許嫁曰字。《易·屯卦》女子貞不字，十年乃字。又畜之牝者能孕字，故謂牝曰字。《史記·平準書》乗字牝者，儐而不得聚會。亦作牸。又姓。《正字通》宋廉州判官字諤。考證：〔《周禮·春官·大宗伯內史》掌書名於四方。《註》古曰名，今曰字。滋益而名，故更曰字。〕謹照原文改周禮春官外史掌達書名于四方。註古曰名，今曰字。疏滋益而多，故更稱曰字。

存：〔古文〕𠩯《唐韻》《集韻》《韻會》《正韻》𠀤徂尊切，音蹲。《爾雅·釋詁》存，在也，察也。《疏》書舜典，在璿璣玉衡，以齊七政。存卽在也。《易·繫辭》成性存存。《孟子》操則存，舍則亡。《禮·祭義》致愛則存。《註》孝子致極愛親之心，則若親之存也。又《說文》恤問也。《禮·王制》八十月告存。《集說》告猶問也，君每月使人致膳，告問存否也。又《月令》養幼少，存諸孤。又省也。《周禮·天官》大喪存奠彝。《註》欲見其所奠彝朝夕存省之意也。又叶昨先切，音前。《楚辭·遠遊》壹氣孔神兮，於中夜存。虛以待之兮，無爲之先。又叶匠鄰切，音秦。《揚雄·解嘲》得士者富，失士者貧。矯翼厲翮，恣意所存。《說文》从子才聲。俗作存。考證：〔《禮·王制》年八十，月告存。《註》〕謹照原文改八十月告存。註改集說。

𡥃：《字彙補》與好同。引《石鼓文》𨖍車旣𡥃。餘詳女部三畫。

𡥆：《玉篇》古文好字。註見女部三畫。

孚：〔古文〕𤓽《唐韻》《集韻》《韻會》《正韻》𠀤芳無切，音敷。《說文》卵孚也。一曰信也。《徐鍇曰》鳥之乳卵，皆如其期，不失信也。《詩·大雅》成王之孚。《註》成王者之信於天下也。《書·呂𠛬》獄成而孚。又《禮·聘義》孚尹旁達，信也。《馬氏曰》玉之爲物，孚尹於中，而旁達於外，所以爲信。又《集韻》玉采也。又孚甲。《禮·月令·鄭註》其日甲乙，萬物皆解孚甲，自抽軋而出。又中孚，易卦名。又去聲。《集韻》芳遇切，音赴。育也。《揚子·方言》雞伏卵而未孚。或作孵。又叶芳尤切，音浮。《詩·大雅》儀𠛬文王，萬邦作孚。叶上臭。臭平聲。○按《集韻》訓玉采，音方尤切。孚亦有浮音，則又非但叶音矣。

孛：《唐韻》蒲味切《廣韻》《集韻》《韻會》蒲昧切《正韻》步昧切，𠀤音佩。《說文》𢍚也，从𣎵，艸木盛長𣎵𣎵然。別作浡，方未切。又人色變也，从子。《徐曰》人色孛然壯盛，似草木之茂，引《論語》色孛如也。今作勃，薄沒切。又彗星也。《左傳·昭十七年》冬，有星孛於大辰西及漢。《申須曰》彗，所以除舊布新也。或作茀，敷勿切。《穀梁傳》孛之爲言猶茀也，隱蔽不見也。又姓。○按孛字，《廣韻》有蒲昧、蒲沒二切。《集韻》有方未、蒲昧、薄沒、敷勿四切。訓義錯出。今依《廣韻》《韻會》以蒲昧切爲正音，而以各音分註於每條下。又《正譌》借爲違悖字。考證：〔又星。《春秋·昭十七年》冬，有星孛入於大辰。孛，彗星也。《申繻曰》彗，所以除舊布新也。〕謹按孛彗星也，非春秋原文。謹改爲又彗星也。左傳昭十七年冬，有星孛於大辰西及漢。申繻改申須。

𡥇：《集韻》孛本字。

孜：《唐韻》子之切《集韻》《韻會》津之切《正韻》津私切，𠀤音咨。《說文》汲汲也。一曰力篤愛也，勤也。《書·益稷》予思日孜孜。又《君𨻰》惟日孜孜，無敢逸豫。經傳通作孳。

孝：《唐韻》呼敎切《集韻》《韻會》《正韻》許敎切，𠀤嘐去聲。《說文》善事父母者。从老省，从子，子承老也。《孝經》夫孝，天之經也，地之義也，民之行也。《書·堯典》克諧以孝。《禮·祭統》孝者，畜也。順於道，不逆於倫之謂畜。又《祭義》曾子曰：居處不莊非孝，事君不忠非孝涖官不敬非孝，朋友不信非孝，戰𨻰無勇非孝。五者不遂烖，及於親，敢不敬乎。又《諡法》五宗安之，慈惠愛親，秉德不回，協時肇享，大慮行節，𠀤曰孝。又姓。《風俗通》秦孝公後。又叶許救切，音臭。《詩·周頌》於乎皇考，永世克孝。叶上疚造。又叶許六切，音旭。《詩·大雅》匪棘其欲，遹追來孝。叶上淢，淢音侐。

𡥈：《唐韻》古肴切《集韻》《類篇》居肴切，𠀤音交。《說文》放也。謂放效也。又《玉篇》公孝切《廣韻》古孝切《集韻》居效切，𠀤音敎。義同。《說文》𡥈在子部，从爻聲。戴侗謂𡥈，人子之達道也，非但事老。隸書旣興，爻與老譌，故分爲二字。《正字通》因之，以𡥈與孝同，遂謂專訓倣效爲誤。○按《易·繫辭傳》爻也者，效天下之動者也。又曰爻也者，效此者也，𡥈旣从爻，自當專訓效。今仍依《說文》古肴切，訓放效爲是。

㜾：《集韻》與孩同。

𡥉：《字彙補》加孝切，音敎。引佩觿集，𡥉，導也。與孝𡥈不同。

㜿：《集韻》象呂切，音敘。《山海經》犲山有堪㜿之魚，狀如夸父而彘尾。一名魚子。〇按卽㐨字譌文。註詳亅部。

孟：《唐韻》《集韻》《韻會》《正韻》𠀤莫更切，音夢。《說文》長也。《禮緯》嫡長曰伯，庶長曰孟。《書·康誥》王若曰：孟侯，朕其弟小子封。《書傳》天子之子，年十八，稱孟侯。又女子之兄亦曰孟。又《玉篇》始也，四時之首月曰孟月。《前漢·李尋傳》寅孟之月。又《廣韻》勉也。《班固·幽通賦》盍孟晉以迨羣，辰倏忽其不再。《註》孟晉，勉進也。又大也。《管子·任法篇》高言孟行，以過其情。又州名，漢河內郡，卽古孟津，唐置孟州。又《書·禹貢》被孟豬。《爾雅》作孟諸。《周禮》作望諸。《鄭註》澤藪曰望諸，卽孟豬也。又姓，魯仲孫氏爲三桓之孟，故曰孟。又《集韻》母朗切，音莽。無趣舍之謂。又莫浪切，𥁃去聲。不精要貌。《莊子·齊物論》孟浪之言。

孠：《玉篇》古文嗣字。註見口部十畫。

孡：《廣韻》土來切《集韻》湯來切，𠀤音胎。婦孕也。亦作胎。

𡥎：《集韻》七支切，音雌。小腸也。又祖似切，音子。縣名，在犍爲。

孢：《玉篇》平巧切《正字通》部巧切，𠀤庖上聲。孕也。

季：〔古文〕𡥞𡦠𩐄𩐖《唐韻》《集韻》《韻會》𠀤居悸切，音記。《說文》少稱也。《玉篇》稚也。《左傳·文十八年》髙辛氏有才子八人，以伯仲叔季爲序。又物之稚者亦曰季。《周禮·地官·山虞》凡服耜斬季材。《疏》服與耜宜用穉材，尚柔忍也。又細也，小稱也。《管子·乗馬篇》季絹三十三。又《儀禮·特牲饋食》掛於季指。《註》季指，小指也。又《廣韻》末也，凡四時之末月曰季月。末世曰季世。《左傳·昭三年》叔向問晏子曰：齊其何如。晏子曰：此季世也。叔向曰：然，雖吾公室，亦季世也。又姓。魯大夫季友，漢季布。《說文》从子从稚省，稚亦聲。考證：〔《左傳·文十八年》高莘氏有才子八人。〕謹照原文髙莘改髙辛。

孤：《唐韻》古乎切《集韻》《韻會》《正韻》攻乎切，𠀤音姑。《說文》無父也。《釋名》孤，顧也，顧望無所瞻見也。《禮·曲禮》君子已孤不更名。又窮民之一曰孤。《禮·月令》養幼少，存諸孤。又王侯謙稱。《禮·玉藻》凡自稱小國之君曰孤。《曲禮》諸侯與民言，自稱曰寡人。其在凶服，曰適子孤。又官名，三公之次也。《書·周官》立少師，少傅，少保，曰三孤，貳公弘化。《註》三孤，雖三公之副貳，非其官屬，故曰孤。又凡孑處亦曰孤。《禮·學記》獨學而無友，則孤陋而寡聞。又《玉篇》特也。《書·禹貢》嶧陽孤桐。《註》特生之桐也。又《集韻》負也。《李陵·答蘇武書》陵雖孤恩，漢亦負德。《毛曰》凡孤負之孤，當作孤。俗作辜，非。又獨孤，複姓。《徐鉉曰》于文子瓜爲孤，瓜聲也。子不見父，則泣呱呱也。會意。

孥：《唐韻》乃都切《集韻》《韻會》《正韻》農都切，𠀤音奴。《玉篇》子也。《書·甘誓》予則孥戮汝。《註》罪𠀤及其子也。又通作帑。《詩·小雅》樂爾妻帑。《左傳·文七年》先蔑奔秦，荀伯盡送其帑及其器用財賄於秦。又鳥尾也。《左傳·襄二十八年》以害鳥帑。《杜註》鳥尾曰帑。《正義》帑者，細弱之名，於人則妻子爲帑，於鳥則尾亦曰帑，故俱以帑爲言也。又《集韻》暖五切，音弩。子也。又奴故切，音怒。妻子也。《正字通》說文分孥帑爲二。今帑藏之帑音倘，俗讀妻孥如弩怒二音，非。

𡥏：《字彙》同悖。亢倉子古字。◎按四畫𡥇，亦借爲違悖字。本从𡥇，今㞤下增畫作𡥏，非。

𡥐：《集韻》使古作𡥐。註見人部六畫。

𡥑：《五音集韻》與㦼同。

𡥛：《海篇》與殊同。

孨：《廣韻》旨兗切《集韻》主兗切，𠀤音剸。《說文》謹也，从三子。《廣韻》孤露可憐也。又《集韻》以轉切，聲近軟。《正字通》據史漢，吾王，孱王也。韋昭曰：孱，仁謹貌。《方言》冀州人謂懦弱曰孱。孨當與孱通。又《六書統》𡥦與進同義。朱謀㙔曰：羣兒聚弄爭先，因其弱而不前者，借爲孱弱字。又《廣韻》莊眷切《集韻》雛戀切，𠀤音饌。義同。

孩：《廣韻》戸來切《集韻》《韻會》《正韻》何開切，𠀤亥平聲。《說文》小兒笑也。本作咳，从口亥聲。《玉篇》幼稚也。《孟子》孩提之童。《註》小兒知孩笑，可提抱者。又頷下曰孩。《禮·內則》三月之末，父執子右手，孩而名之。又蟲類亦曰孩。《禮·月令》無殺孩蟲。《註》言蟲始生如孩也。又叶洪孤切，音胡。《道藏歌》仰翕長庚井，練胎反嬰孩。太乙保命籍，南陵拔夜居。又叶絃雞切，音奚。《郭璞·遊仙詩》奇齡邁五龍，千歲方嬰孩。嫦娥揚妙音，洪厓頷其頤。

𡥜：《集韻》字古作𡥜。註詳三畫。

㝁：《玉篇》居先切。孤獨也。又敬拜也。又音瓊。義同。〇按敬拜無義，與《集韻》𡞦或作㝁，訓貪色，俱不可从。《正字通》𡞦惸嬛𠀤通。

𡥝：《韻會小補》古孳字。註見十畫。

𡥞：《字彙補》與孛同。又古文季字。註詳五畫。

𡥨：《說文》𡥨，籀文孴。一曰奇字㬜。子刅切。

𡥩：《玉篇》《集韻》𠀤土禮切，音體。小兒也。

㝂：《集韻》之列切，音浙。螟蟲子也。《玉篇》蝗也。又《廣韻》《集韻》𠀤征例切，音制。蝗子也。〇按《說文》蝗，螽也。螟蟲，食穀葉者。蝗螟皆食苗蟲。今《集韻》音義分列，而《玉篇》之列切，又與《集韻》義互錯，似亦不必太泥。

孫：《唐韻》《集韻》思䰟切《韻會》《正韻》蘇昆切，𠀤音飱。《說文》子之子也。从子从系。系，續也，言順續先祖之後也。《爾雅·釋親》子之子爲孫，孫之子爲曾孫。《朱子曰》曾，重也，自曾孫以至於無窮，皆得稱之也。又凡臨祭祀，內事曰孝孫，外事曰曾孫。《詩·小雅》神保是饗，孝孫有慶。《書·武成》告於皇天后土，所過名山大川，曰惟有道曾孫周王發。又物再生亦曰孫。《周禮·春官·大司樂》孫竹之管。《註》竹枝根之末生者。又《番禺志》稻再生曰稻孫。又織女曰天孫。《前漢·天文志》織女，天帝孫也。又《博物志》岱嶽亦名天孫。又靑海旁馬多龍種，曰龍孫。又矢名。《晉語》申孫之矢。又烏孫，西戎國名。又姓。又公孫，長孫，王孫，俱複姓。《廣韻》衞公子，惠孫曾耳之後，因氏焉。又《集韻》蘇困切，音巽。與遜同。《論語》孫以出之。《禮·學記》入學鼓篋，孫其業也。《註》猶恭順也。又遁也。《春秋·莊元年》三月，夫人孫于齊。《閔二年》九月，夫人姜氏孫于邾。又叶荀緣切，音宣。《趙壹窮鳥賦》天乎祚賢，歸賢永年。且公且侯，子子孫孫。考證：〔《書·武成》告於皇天后土，所過名山大川，曰惟有道曾孫發。〕謹照原文發字上增周王二字。〔《春秋·閔二年》夫人姜氏孫于楚。〕謹照原文楚改邾。

㝃：《廣韻》無遠切《集韻》武遠切《韻會》《正韻》美辨切，𠀤音勉。《說文》生子免身也。从子免。《徐鍇曰》會意。又《正譌》芳萬切，音販。《韻會》《正韻》𠀤文運切，音問。《正字通》㝃無販問二音。〇按諸家註，㝃，美辨切，產子也。嬎，方諫切，音販，生子均齊也。一曰免子，㝃音販者，以㝃與嬎通也。又《韻會》《正韻》俱載問韻，註生子也，與娩免同。二音應𠀤存。

孬：《正字通》呼怪切，歪去聲。不好也。范成大桂海雜志，土俗字。𨱥音矮，不長也。奀音動，人瘦弱也。𧗩音臘，人不能舉足也。孬與𨱥奀諸文同。范所謂俗字，皆六書所不收。

𡥪：《字彙補》音義與信同。

孮：《廣韻》藏宗切《集韻》徂宗切，𠀤音琮。子孫隆盛也。

孯：《字彙》苦閑切，音慳。固也。《正字通》說文手部，掔訓固，無孯字。疑卽手之譌。

孰：《唐韻》殊六切《集韻》《韻會》《正韻》神六切，𠀤音淑。《說文》食飪也。本作𦏧，隸作孰。生之反也。《禮·禮運》腥其俎，孰其殽。《特牲饋食禮》註，祭祀自孰始。又歲稔也。《禮·樂記》德盛而敎尊，五穀時孰。《前漢·食貨志》大孰則上糴三而舍一，中孰則糴一，使民食足。互見火部熟字註。又《爾雅·釋訓》孰，誰也。《楚辭·天問》圓則九重，孰營度之。《莊子·天運篇》孰主張是，孰維綱是。《史記·藺相如傳》公之視廉將軍，孰與秦王。又《正韻》何也。《論語》是可忍也，孰不可忍也。又《正字通》審也。《漢武策賢良制》其孰之復之。○按《說文》生孰字本但作孰，後人加火，以別生熟之熟，而孰但爲誰孰字矣。考證：〔《儀禮·特牲饋食》祭祀自孰始。《禮·禮運》腥其俎，孰其殽。〕謹按祭祀自孰始乃註文，非經文。次序當先經後註。謹据改爲禮禮運腥其俎，孰其殽。特牲饋食禮註，祭祀自孰始。

𡥶：《玉篇》《集韻》𠀤臼許切，音矩。孤也。《正字通》謂踽字之譌，引《詩·唐風》獨行踽踽，獨行亦孤意。無考據，不可从。

𡥷：《字彙》古犀字，與棲同。引揚雄蜀都賦：幷石石𡥷，岓岑倚從。○按《說文》犀从㞑牛聲，徼外獸。屖从尸辛聲，屖遲也。亦作棲遲。𡥷旣同棲，自當从屖。舊註古犀字，疑卽屖字之譌。

孱：《廣韻》士連切《集韻》《韻會》《正韻》鋤連切，𠀤音潺。《說文》迮也，从孨在尸下。一曰呻吟也。《玉篇》弱也。《廣韻》劣也。《史記·張耳傳》趙相貫高曰：吾王，孱王也。《註》孟康曰：冀州人謂愞弱爲孱。又《集韻》昨閑切。窄也。又子仙切，音煎。窘也，孱蹙也。今俗有孱蹙語。又《玉篇》《集韻》𠀤士限切，音棧。孱陵，古地名。《前漢·地理志》在武陵郡。又與巉通。《司馬相如·大人賦》放散畔驤以孱顏。《註》孱顏，卽巉巖。《蘇軾詩》攝衣步孱顏。《註》山額曰顏。

𡥸：《玉篇》尾孕切。出《釋典》。《字彙》眉病切，音命。初孕也。

㝄：《集韻》純古作㝄。註見糸部四畫。

孲：《集韻》《類篇》𠀤於家切，音鴉。赤子也。《集韻》又曰：吳人謂赤子曰𤘅孲。考證：〔《揚子·方言》吳人謂赤子曰𤘅孲。〕謹按方言無此語，見集韻𤘅字註。謹將揚子方言改爲集韻又曰。

𡥹：《集韻》《類篇》𠀤傾雪切，音蒛。《說文》缺也。古者城闕其南方，謂之𡥹。从𠆆，缺省。又《集韻》一決切，音抉。義同。

𡥺：《字彙補》與姪同。見《藏經字義》。

𡦃：《集韻》《類篇》𠀤葵營切，音瓊。獨也。《正字通》卽俗睘字。○按《字彙》訓好，與《說文》嫈註溷，非。

𡦄：《玉篇》扶留切，音浮。多也。

𡦅：《集韻》《類篇》𠀤仄遇切。《說文》婦人孕身也。本作媰。

孳：〔古文〕𡥝《唐韻》《集韻》子之切《韻會》津之切《正韻》津私切，𠀤音咨。《說文》汲汲生也，从子兹聲。《廣韻》孳，息也。又與孜同。《孟子》孳孳爲善者。《禮·表記》俛焉日有孳孳。又《廣韻》《集韻》《韻會》疾置切《正韻》疾二切，𠀤音字。乳化也。《書·堯典》鳥獸孳尾。《註》乳化曰孳，交接曰尾。

㝅：《唐韻》《集韻》《韻會》《正韻》𠀤居𠋫切，音遘。《說文》乳也。从子𣪊聲。《徐鍇曰》楚人謂乳曰㝅，故名子文曰㝅放菟。通作穀。又㝅瞀也，謂怐瞀無知識也。又《玉篇》奴豆切《集韻》乃后切，𠀤音耨。義同。

孴：《玉篇》牛起切《集韻》偶起切《類篇》魚紀切，𠀤音擬。《說文》盛貌。《玉篇》又衆多貌。《王延壽·魯靈光殿賦》芝栭攢羅以戢孴。《杜甫·朝享大淸宮賦》羅詭異以戢孴。又入聲。《韻會》弋入切，音翊。義同。《集韻》籀作𡥨，或作𡥦。

孵：《集韻》芳無切，音孚。孵化也。陸績曰：自孵而鷇。又《集韻》芳遇切，音赴。育也。或作𨹴。

孷：《廣韻》里之切《集韻》《類篇》陵之切，𠀤音釐。《玉篇》孷孖，雙生也。《揚子·方言》𨻰楚閒凡人嘼乳而雙產曰孷孳。又《集韻》良志切，音吏。義同。◎按《方言》雙生子本作釐孿。釐，離也，孿而分生也，俗作孷。《正字通》曰：雙生有孿㝈二文，女部嫠爲寡婦，孷蓋獨子也，與孤音殊義通，說亦是。考證：〔《揚子·方言》陳楚閒凡人嘼乳而雙產曰孷孖。〕謹照方言原文及集韻所引方言，孖改孳。

𡦑：《字彙補》與槻同，見蘇轍類編敘。

𡦗：《玉篇》俗孺字。

𡦘：同𡦗。

𡦙：《字彙補》音未詳。《談薈》東岳姓𡦙。

𡦞：《玉篇》音粲。二女也。《正字通》按女部有㛑，俗譌作粲，改作𡦞。

學：《唐韻》胡覺切《集韻》《韻會》《正韻》轄覺切，𠀤音鷽。《說文》覺悟也，本作斆，篆作學。《增韻》受敎傳業曰學。朱子曰：學之爲言效也。《詩·周頌》日就月將，學有緝煕于光明。《書·說命》王人求多聞，時惟建事。學于古訓，乃有獲。《禮·學記》君子之於學也，藏焉，修焉，息焉，游焉，夫然故安其學而親其師，樂其友而信其道。又學校，庠序總名。《禮·王制》天子命之敎，然後爲學。小學在公宮南之左，大學在郊，天子曰辟雍，諸侯曰頖宮。又姓。見《姓苑》。又叶許旣切，音戲。《前漢·匡張孔馬敘傳》樂安裒裒，古之文學。叶下司，司音細。又叶後敎切，音效。《傅毅·廸志詩》訓我嘉務，惠我博學。叶上誥。《正字通》與斆別。○按《書·說命》惟斆學半。學與斆別。諸家泥經傳，斆或作學，合學斆爲一，非。今斆音效，而學校字但作學，互詳攴部斆字註。

𡦟：《集韻》《類篇》𠀤頻彌切，音皮。城上女牆，於其孔中俾倪非常也。周伯溫曰：古書多作俾倪，隸作陴𨺙，俗作𡌨堄。

𡦠：《玉篇》古文季字，註見五畫。

𡦡：《集韻》《類篇》𠀤董五切，都上聲。垣也。五版爲一堵。本作𩫭。𩫭字从𦎫者聲。

𡦢：《集韻》《類篇》𠀤竹用切，音種。乳汁也。亦作〈重孚〉𠄉。

孺：《唐韻》《集韻》《韻會》《正韻》𠀤而遇切，音茹。《說文》乳子也。从子需聲。一曰輸也，輸尚小也。徐引史，孺子可敎。《六書故》子幼弱也。《詩·小雅》和樂且孺。《註》親慕意，言兄弟歡洽，如小兒慕父母也。又《禮·檀弓》有子與子游立，見孺子慕者，有子曰：情在於斯，其是也夫。又《爾雅·釋言》孺，屬也。《禮·曲禮》大夫曰孺人。《註》大夫之妻曰孺，言屬於夫，不敢自專也。又《玉篇》《集韻》汝朱切。《類篇》而朱切，𠀤音儒。義同。或作𡦗𡦘。又姓。考證：〔《禮·檀弓》有子與子游立，見有孺子慕者。〕謹照原文見字下省有字。

孻：《字彙補》泥台切，奈平聲。《寂園雜記》廣東謂老人所生幼子曰孻。

𡦩：《韻會》古文厚字。註詳厂部七畫。

孼：《唐韻》《集韻》《韻會》《正韻》𠀤魚列切，音闑。《說文》庶子也。《玉篇》憂也。《史記·商君傳》商君者，衞之庶孼公子也。《禮·玉藻》公子曰臣孼。《註》公侯衆子也。又《通論》妾隸之子曰孼，孼之言蘖也，有罪之女，沒入於公，得幸而有所生，若木旣伐而生枿，故於文从子辥爲孼。孼，辠也。又《爾雅·釋訓》孼孼，戴也。《詩·衞風》庶姜孼孼。《傳》孼孼盛飾也。又孼與㜸通。《前漢·賈誼傳》庶人㜸妾緣其履。又借爲妖孼之孼。《左傳·昭十年》蘊利生孼。《註》蘊，畜也。孼，妖害也。又《前漢·五行志》蟲豸之妖謂之孼。又叶倪祭切，音義。《焦氏·易林》政令無常，下民多孼。叶上類。又糱从米，麯糱也，與孼㜸義別。俗譌以媒糱之糱與孼同，非是。㜸字从辥。从薛俗字。

孽：《正字通》俗孼字。

孾：《玉篇》音纓。孩也。

𡦱：《廣韻》《集韻》《類篇》𠀤古孝切，音敎。《說文》解𢊁觸不直者，於人如有所敎，故从𢊁从敎省。《正字通》天𡦱，獸名，形似狐，赤白色，尾大，有君臣父子昆弟之別。見獸必敎之，曉則鳴號高峰之上。見贊寧物類志。《正譌》从嘼作〈嘼𡥉〉，或書作𡦳。又𡦵𡦲𡦭。

孿：《唐韻》生患切《集韻》數患切，𠀤音涮。《說文》一乳兩子也。《玉篇》變也，又雙產也。《揚子·方言》陳楚閒，凡人嘼乳而雙產，謂之釐孳，秦晉閒謂之僆子，自關而東謂之孿。又《玉篇》《廣韻》𠀤力員切，戀平聲。義同。考證：〔《揚子·方言》東楚閒，凡人嘼乳而雙生，謂之釐孖，秦晉閒謂之僆子，自關以東謂之孿。〕謹照原文東改陳。生改產。孖改孳。以改而。

㝈：《廣韻》同孿。又《集韻》數眷切，音𨏉。義同。或作𤲶。

