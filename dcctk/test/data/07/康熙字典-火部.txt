火：〔古文〕𤆄《唐韻》《集韻》呼果切《韻會》《正韻》虎果切，𠀤貨上聲。《說文》火，燬也。南方之行炎而上。象形。《釋名》火化也，消化物也。亦言毀也，物入中皆毀壞也。《玉篇》𤆄者，化也，隨也，陽氣用事萬物變隨也。《古史考》燧人氏初作火。《書·洪範》五行，一曰水，二曰火。又星名。《書·堯典》日永星火。《傳》火，蒼龍之中星。又大火，鶉火，辰次之名。又《禮·王制》昆蟲未蟄，不以火田。《前漢·成帝紀》火耕水耨。又《周禮·夏官·司爟》變國火以救時疾。《註》春取楡柳之火，夏取棗杏之火，季夏取桑柘之火，秋取柞楢之火，冬取槐檀之火。《論語》鑽燧改火。又盛陽曰炎火。《詩·小雅》田祖有神，秉畀炎火。《傳》炎火，盛陽也。《箋》螟螣之屬，盛陽氣嬴則生之。明君爲政，田祖之神不受此害，持之付與炎火，使自消亡。又官名。《左傳·昭十七年》炎帝氏以火紀，故爲火師，而火名。《疏》春官爲大火。夏官爲鶉火，秋官爲西火，冬官爲北火，中官爲中火。又《春秋·宣十六年》成周宣榭火。《左傳》人火也。凡火，人火曰火，天火曰災。又《南史·齊武帝紀》魏地謠言，赤火南流，有沙門從北齎此火至，色赤而微，云以療疾貴賤爭取之，多得其驗，咸云聖火。又《唐書·兵志》府兵，十人爲火，火有長。彍騎，十人爲火，五火爲團。《通典·兵制》五人爲烈，烈有頭目，二烈爲火，立火子，五火爲隊。又《司馬法》人人正正，辭辭火火。《註》言一火與一火猶人人殊之人人也。卽俗謂火伴。《古木蘭詩》出門看火伴。又人身有火。《本草綱目》心藏神爲君火。包絡爲相火。又隂火，海中鹽氣所生。凡海水遇隂晦，波如然火，有月卽不復見。《木華·海賦》隂火潛然。又山名。《山海經》崑崙之丘，其下有弱水之，淵環之其外有炎火之山，投物輒然。又《正字通》陸游曰：火山軍，其地鋤深，則有烈燄，不妨耕種。又井名。《左思·蜀都賦》火井沈熒於幽泉。《註》火井，在臨邛縣。欲出其火，先以家火投之，須臾隆隆如雷聲，焰出通天，光輝十里，以筒盛接，有光無灰。又寒火。《抱朴子·地眞篇》南海蕭丘，火春生秋滅。生木小，焦黑。又火傳。《莊子·養生主》指窮放爲薪，火傳也。不知其盡也。又南方有食火之國，其人能食火炭。又《爾雅·釋魚》十龜，一曰火龜。《疏》龜生火中者。又火䑕。《山海經》火山國，其山雖霖，雨火常燃，火中白䑕，時出山邊求食，人捕得之，以毛作布，名火澣布。又姓。《明紀事本末》火濟，從諸葛亮南征孟獲有功，封羅甸國王。《正字通》洪武時，翰林火原潔。又《廣東通志》古人一年四時改火。今瓊州西鄕音謂一年爲一火，火音微。東鄕人謂一年爲喜，或爲之化，乃喜之變音。又叶虎洧切《詩·豳風》七月流火，八月萑葦。◎按唐韻正：火，古音毀，轉聲則爲喜，故灰字从火得聲。而左傳襄三十年：或叫于宋太廟，曰：譆譆出出，鳥鳴于亳社。如曰譆譆，則爲火之徵也。是直以爲火當讀作毀，非止叶音矣。又叶後五切。《韓愈·元和聖德詩》施令酬功，急疾如火。天地中閒，莫不順序。又叶虎何切。《莊子·外物篇》利害相摩生火寔多，衆人焚和，月固不勝火。《韻會小補》今人謂兔岐脣曰火。蓋古音也。《集韻》或作灬。

灬：《集韻》同火。又《集韻》《類篇》𠀤𤰞遙切，音標。烈火也。《正字通》灬卽火字變體。凡四點在下者俱屬火部，猶水之从氵也。別音標。非。◎按灬固卽火字，而集韻，類篇別有標音，必非無據。《正字通》太泥。

𤆂：《說文長箋》古文蕢字。註詳艸部十二畫。

灮：《說文》光本字。明也。从火，在人上，灮明意也。《波羅密多經》譬如影灮，雖可顯說，無實法，可令執取而有所顯照。又《無上內祕藏經》譬夜室輝灮，隨孔而照，灮雖萬殊，本之者一。

灯：《集韻》當經切，音丁。《玉篇》火也。《類篇》烈火也。《字彙》《正字通》𠀤云俗燈字。◎按玉篇，集韻，類篇，灯燈分載，音切各異，强合爲一，非。

𤆃：《五音集韻》徒哀切，音臺。煤也。同炱。

㶡：《玉篇》呼果切，音火。義闕。《五音集韻》火發色。《正字通》火古作𤆄。舊本因篆文近几，譌作㶡。

灰：《唐韻》呼恢切《集韻》《韻會》《正韻》呼回切，𠀤音虺。《說文》死火餘㶳也。从火从又。又手也。火旣滅可以執持。《禮·月令》毋燒灰。《註》爲傷火氣也。火之滅者爲灰。又《內則》冠帶垢，和灰請潄。衣裳垢，和灰請澣。《周禮·地官·掌炭》掌灰物炭物之徵令，以時入之，以權量受之，以共邦之用。凡炭灰之事。《後漢·杜篤傳》皤康居灰珍奇。又葭灰。《前漢·天文志》𠋫氣之法，竹爲管，葭莩爲灰，爲室三重，布緹幔，木爲案，內庳外高，加律其上，氣至灰飛。又劫灰。《高僧傳》漢武穿昆明池，得黑灰，問東方朔，朔曰：可問西域梵人。後竺法蘭至，問之，云：此劫火灰也。又自然灰。《酉陽雜俎》凡雕刻琉璃，先以自然灰煑令軟。𨻰藏器曰：灰生南海，狀如黃土，可澣衣。玉石以此灰霾之，爛如泥。又不灰木。《太平寰宇記》俗爲鋌子，燒之成炭，而不灰。又叶呼侯切。《楊方·合歡詩》生爲倂身物，死爲同棺灰。秦氏自言至，我情不可儔。又叶荒壷切。《陳琳·柳賦》有孤孑之細柳，獨幺枰而剽殊，隨枯木於爨側，將𠀤置於土灰。《說文》本作𤆆。

灱：《廣韻》《集韻》𠀤虛交切，音熇。《玉篇》乾也，暴也，熱也。《集韻》同熇。又《集韻》丑交切，音䫸。熱也。

灲：《篇海》與灱同。

𤆄：《集韻》火，古作𤆄。註詳部首。又《集韻》將來切。同災。詳災字註。

𤆅：《字彙補》古文赦字。註詳赤部四畫。

𤆆：《說文》灰本字。詳灰字註。

灳：《字彙補》與輝同。見雲臺𥓓。

灴：《集韻》《類篇》𠀤胡公切，音洪。《玉篇》火盛也。《集韻》燎也。本作烘。

灵：《廣韻》郞丁切，音靈。《字類》小熱貌。又《正字通》俗靈字。

灶：《五音集韻》則到切，音躁。俗竈字。

㶣：《廣韻》直廉切《集韻》持廉切，𠀤音詗。《說文》小熱也。又《廣韻》《集韻》𠀤徒甘切，音談。義同。又燎也。又《集韻》夷斟切，音淫。《揚子·方言》明也。或作烎。《正字通》說文內，引《詩》憂心㶣㶣。詩無此語，或是炎炎之異文耳。𨻰氏九經考異，憂心如惔。韓詩作炎，說文作㶣㶣，如惔如焚。韓詩、漢書𠀤引作如，炎以此足證。烎字原作幵下火。

灷：《五音集韻》士戀切，音饌。火種也。《正字通》同㶳。《管子·弟子職註》折，卽作折𤆽。今作灷。◎按弟子職，櫛之遠近，乃承厥火。房註但云：櫛謂燭盡，不註音切，亦𠀤無折卽作折𤆽字。惟韻會小補媵註云：弟子職左手正櫛。譚苑曰：櫛假借字，正作𤆽，从火从𠬞，音燼。或古本管子，櫛作𤆽，有燼字一音也。然說文媵，本作㑞从人，灷聲。徐鉉曰：灷不成字，當从𣍹省，則灷字似可刪。廣韻諸書俱不載，今以玉篇所收特存之。𤆽字原作火下𠬞。从𣍹省卽从朕省。

灸：《唐韻》《正韻》舉友切《集韻》《韻會》巳有切，𠀤音九。《說文》灼也。《玉篇》𤑔也。《增韻》灼體療病也。《史記·倉公傳》形弊者，不當關灸鑱石及飮毒藥也。又通作久。《儀禮·士喪禮》幂用疏布久之。《註》久讀爲灸。謂以蓋鬲口也。《疏》灸塞義，謂直用疏布蓋鬲口爲塞也。又《廣韻》《集韻》《韻會》《正韻》𠀤居又切，音救。義同。又《周禮·冬官考工記·廬人》灸諸牆，以眡其橈之均也。《註》灸猶柱也。《疏》柱之兩牆，觀其體之强弱均否。又《本草綱目》天灸，白灸，毛莨艸別名。山人截瘧采莨葉，挼貼寸口一夜作泡如火燎，故名。又姓。見《姓苑》。《集韻》或書作𤆐。

灹：《廣韻》《集韻》𠀤陟駕切，音吒。《玉篇》火焱也。《廣韻》火聲。又《集韻》燠古作灹。註詳十三畫。

灺：《唐韻》徐野切《集韻》《韻會》似也切，𠀤斜上聲。《說文》燭㶳。《李商隱詩》香灺燈光奈爾何。又《集韻》待可切，音舵。本作炧。燭餘也。《五音集韻》作炨。

𤆍：《唐韻》《集韻》𠀤昌石切，音尺。赤本字。《說文》南方色也。从大从火。註詳部首。

灻：《海篇》與赤同。

灼：《唐韻》之若切《集韻》《韻會》《正韻》職略切，𠀤音酌。《說文》炙也。《玉篇》熱也。《廣韻》燒也。《魯語》如龜焉。灼其中，必文於外。《前漢·霍光傳》灼爛者，在於上行。又《玉篇》明也。《書·洛誥》無若火始燄燄，厥攸灼敘弗其絕。又《立政》我其克灼知厥若。又《玉篇》灼灼，花盛貌。《詩·周南》灼灼其華。又《揚子·方言》灼，驚也。《註》猶云：恐𤋲也，煎盡也。《後漢·楚王傳》旣知審，寔懷用悼灼。又《唐韻正》之邵反。同炤。《禮·中庸》引《詩》：亦孔之炤。作亦孔之灼。◎按今文作昭。又《越絕書》灼龜，作炤龜。

災：〔古文〕𤆎𦸜《唐韻》祖才切《集韻》《韻會》《正韻》將來切，𠀤音哉。《說文》天火也。《春秋·桓十四年》御廩災。又《玉篇》害也。《書·舜典》眚災肆赦。《傳》過而有害當緩赦之。《左傳·僖十三年》天災流行國家代有救災恤鄰道也。又作菑。《詩·大雅》無菑無害。亦作甾。《史記·秦始皇紀》甾害絕息。又叶子之切。《史記·龜筴傳》十有二月日至爲期，聖人徹焉，身乃無災。又叶將侯切。《班固·幽通賦》震鱗漦于夏庭兮，帀三正而滅周。巽羽化于宣宮兮，彌五辟而成災。《說文》本作烖。或作灾。籀文作災。《說文》籀文災字。考證：〔《書·堯典》眚災肆赦。〕謹照原書堯典改舜典。

𤆎：《說文》古文災字。註見上。

灾：《說文》同災。

𤆏：《集韻》《類篇》𠀤烏臥切，音涴。猶言煖也。

𤆐：《集韻》同灸。詳灸字註。

𤆑：《海篇》芻句切，火土也。

𤆒：《字彙補》音致。平也。

炁：《廣韻》去旣切《集韻》丘旣切。𠀤同氣。詳气部氣字註。《關尹子·六匕篇》以一炁生萬物。

炂：《廣韻》職容切《集韻》諸容切，𠀤音鍾。《廣韻》熱化也。《集韻》暍仆也。《字彙》熟汁也。

炃：《集韻》《類篇》𠀤符分切。同焚。詳焚字註。又《集韻》蒲悶切《類篇》符悶切，𠀤音坌。《集韻》火豔。或作燌。

㶦：《海篇》詳刃切，音燼。焰餘也。又音信。義同。

炄：《集韻》女久切，音紐。㶭炄欲乾。一曰半乾。《字彙》一作𣅺𣅴。

炅：《唐韻》古迥切《集韻》畎迥切，𠀤音熲。《說文》見也。《廣韻》光也。《集韻》或作昋。又《集韻》《類篇》𠀤俱永切，音憬。《集韻》光也，或作耿。又《五音集韻》於警切，音影。煙出貌。又《廣韻》古惠切。《集韻》涓惠切，𠀤音桂。《玉篇》本作炔。義同。又姓。《廣韻》後漢太尉陳球𥓓，城陽炅橫，漢末被誅有四子。一守墳墓，姓炅。一避難徐州，姓昋。一居幽州，姓桂，一居華陽，姓炔。此四字皆古惠切。

炆：《集韻》無分切，音文。熅也。

炇：《字彙》同𤆝。《正字通》俗字。

𤆝：《廣韻》《集韻》𠀤匹角切，音璞《廣韻》火烈也。又《集韻》《類篇》𠀤普木切，音撲。義同。

炈：《廣韻》《集韻》𠀤營隻切，音役。《玉篇》陶竈窻也。《廣韻》喪家塊竈。與坄垼同。

炉：《篇海》俗爐字。詳爐字註。

𤆞：《篇海》許勿切，音欻。火氣盛貌。又《海篇》音旭。義同。

炊：《唐韻》《正韻》昌垂切《集韻》姝爲切《韻會》樞爲切，𠀤音吹。《說文》爨也。从火，吹省聲。《揚子·方言》爨，齊謂之炊。《公羊傳·宣十五年》易子而食之，析骸而炊之。又《史記·封禪書》先炊之屬。《註》正義曰：先炊古炊母之神也。《前漢·郊祀志》作族人炊之屬。又炊鼻，地名。《左傳·昭二十六年》師及齊師戰于炊鼻。又與吹同。《荀子·仲尼篇》可炊而傹也。《註》與吹同。詳口部吹字註。又《集韻》《類篇》𠀤尺僞切，吹去聲。炊累，動升也。《莊子·在宥篇》從容無爲而萬物炊累焉。《註》炊去聲。或作吹。

㶧：《集韻》奴困切，音嫩。《玉篇》熱也。又《廣韻》乃本切《集韻》弩本切，𠀤嫩上聲。《博雅》㸎㶧煗也。

炋：《篇海》音丕。火也。

㶨：《篇海》同炋。

炌：《集韻》《類篇》𠀤口介切，開去聲。《玉篇》明火也。《集韻》與烗𤈪同。◎按玉篇有炌無𤈪。廣韻有𤈪無炌。當因二字重文，而各收其一也。玉篇炌烗分載，然炌旣同𤈪，而廣韻又云𤈪同烗，則三字之爲一字可知。互詳烗𤈪二字註。

炍：《集韻》普半切，音判。愌也。本作叛。

炎：《唐韻》《集韻》于廉切《韻會》疑廉切《正韻》移廉切，𠀤音鹽。《說文》火光上也。《玉篇》熱也，焚也。《書·胤征》火炎崑岡，玉石俱焚。又《洪範》火曰炎上。又《爾雅·釋訓》爞爞炎炎，熏也。《詩·大雅》赫赫炎炎。又《吳語》日長炎炎。《註》進貌。又《正韻》熾也。又《禮·月令》其帝炎帝。《註》此赤精之君，炎帝大庭也。又《呂氏春秋》南方曰炎天，東北曰炎風。又《集韻》《類篇》𠀤于凡切，槏平聲。義同。又《類篇》徒甘切，音談。美辨也。《莊子·齊物論》大言炎炎。《註》美盛貌。又《集韻》以贍切，音豔。《史記·司馬相如傳》獲耀日月之末光絕炎，以展采錯事。《註》覩日月末光殊絕之用，以展其官職。又通焰。《前漢·五行志》人之所忌，其氣炎以取之。《蔡邕·釋誨》懼煙炎之毀熸。又《列子·湯問篇》楚之南有炎人之國。《註》炎去聲。《集韻》本作爓。亦同燄𤒦。◎按說文、玉篇、類篇、炎字俱自爲部。考證：〔《列子·殷湯篇》楚之南有炎人之國。〕謹照原書改湯問篇。

炏：《篇海》苦戒切，開去聲。熾火盛也。

炐：《集韻》《類篇》𠀤匹絳切，音肨。《集韻》火聲。《六書故》完物遇火張起也。

炑：《玉篇》莫卜切，音木。《五音集韻》火熾也。

炒：《廣韻》初爪切《集韻》《韻會》《正韻》楚絞切，𠀤音吵。《集韻》熬也。《說文》本作𩱦。《徐鉉曰》今俗作𤌐。別作炒。非是。《玉篇》本作㷅。《廣韻》本作煼。互詳㷅煼二字註。

炓：《玉篇》落嘯切《廣韻》力弔切，𠀤音料。《玉篇》火光貌。

炔：《廣韻》古惠切《集韻》涓惠切，𠀤音桂。《玉篇》同炅。詳炅字註。又《前漢·儒林傳》齊炔欽幼卿爲文學。又《集韻》《類篇》𠀤古穴切，音玦。煙貌。或作焆。又娟悅切，音抉。義同。又翾劣切，音𦐋。烲炔，火始然也。

炕：《唐韻》苦浪切《集韻》《韻會》《正韻》口浪切，𠀤音抗。《說文》乾也。《玉篇》乾極也。《韻會》愆陽曰炕旱。《前漢·五行志》炕陽暴虐。《註》炕陽者，枯涸之意。《韻會》炕陽，張皇自大貌。又《玉篇》炙也。《廣韻》火炕。《詩·小雅》燔之炙之。《傳》炕火曰炙。《疏》炕，舉也。謂以物貫之而舉於火上以炙之。又絕也。《揚雄·解嘲》炕其氣。《註》師古曰：炕，絕也。又《正字通》北地煗牀曰炕。又《韻會》通作亢。《前漢·王莽傳》皆炕龍絕氣。《註》易亢龍有悔。又同抗。《揚雄·甘泉賦》炕浮柱之飛榱。《註》師古曰：炕，與抗同。舉也，言舉立浮柱而駕飛榱。又《廣韻》呼郞切《集韻》虛郞切，𠀤音㰠。《廣韻》煑胘。《集韻》張也。《爾雅·釋木》守宮，槐晝聶宵炕。《註》槐葉晝日聶合，而夜炕布者，名守宮槐。《疏》炕張也。又《集韻》《類篇》𠀤丘岡切，音康。灼也。又苦朗切，音慷。《爾雅·宵炕釋文》炕，吁朗切。◎按五音集韻二唐炕字註云，又苦朗切，而二蕩失載。今从爾雅，釋文及五音集韻註增。㰠字原誤从亢从攵作。

炖：《集韻》他昆切，音暾。《玉篇》風與火也。《集韻》風而火盛貌。《揚子·方言》炖𧹘，貌也。《註》火盛熾之貌。又《玉篇》赤色也。又《集韻》徒渾切，音屯。火盛貌。又《類篇》杜本切，遯上聲。義同。

炗：《玉篇》古文灮字。註詳儿部四畫。

炘：《廣韻》《集韻》《韻會》《正韻》𠀤許斤切，音欣。《玉篇》本作焮。詳焮字註。又《揚雄·甘泉賦》乗景炎之炘炘。《註》師古曰：光盛貌。又《集韻》《類篇》𠀤許謹切，音䘆。《博雅》爇也。

炙：《唐韻》《集韻》《韻會》《正韻》𠀤之石切，音隻。《說文》炮肉也。从肉，在火上。《詩·小雅·瓠葉傳》炕火曰炙。《書·泰誓》焚炙忠良。《疏》焚，炙，俱燒也。又《詩·大雅》旣之隂女，反予來赫。《傳》赫，炙也。《疏》王肅云：我隂知汝行矣。乃反來赫炙我，欲有以退止我言者也。又親近也。《孟子》况於親炙之者乎。《註》親近而薰炙之也。又《玉篇》熱也。又《唐韻》《集韻》《韻會》《正韻》𠀤之夜切，音蔗。義同。又《唐韻正》古音之恕反。《枚乗·兔園賦》於是從容安步，鬭雞走兔，俛仰釣射，煎熬炮炙，極樂到暮。射音樹。又叶陟略切。《詩·小雅》執爨踖踖，爲俎孔碩，或燔或炙。《朱傳》踖，叶七略反，碩，叶常約反，俱與末句萬壽攸酢酢字叶。又有兔斯首，燔之炙之，君子有酒，酌言酢之。又《大雅》醓醢以薦，或燔或炙。嘉殽𦜉臄，或歌或咢。《朱註》薦，叶卽略反。《說文》籀文作𤒗。枚乘《菟園賦》。

炚：《篇海》居匡切，音光。明照也。

𤆟：《篇海》音思。𤆟，熄爚也。

炟：《唐韻》《集韻》𠀤當割切，音怛。《說文》火起也。《玉篇》爆也。又《後漢·章帝紀》肅宗孝章皇帝諱炟。

炠：《廣韻》胡甲切《集韻》轄甲切，𠀤音狎。《廣韻》火貌。《集韻》火乾也。又《廣韻》《五音集韻》𠀤呼甲切，音呷。義同。

炡：《集韻》諸盈切，音征。炡爚，煠也。

㶫：《正字通》尞本作𤈹。㶫爲𤈹字之譌。〇按說文，玉篇，廣韻，集韻，類篇，篇海，海篇，諸書不惟無㶫字，𠀤無𤈹字。惟字彙補云：𤈹字見六書索隱。亦不足爲據。《正字通》旣以㶫爲𤈹字之譌，則本部自應載𤈹字，乃亦止收𤊽字，無𤈹字，殊不可解。蓋𤈹，㶫皆譌字也，應刪。

炢：《廣韻》《集韻》𠀤直律切，音术。《玉篇》烼也。《廣韻》煙出。

𤆼：《玉篇》中呂切《集韻》展呂切，𠀤音貯。《玉篇》燻也。

炣：《玉篇》口我切《集韻》枯我切，𠀤音可。《集韻》火也。

炤：《廣韻》之少切《集韻》《正韻》之笑切，𠀤音詔。本作照。《晉語》明耀以炤之。《荀子·儒效篇》炤炤兮其用知之明也。《註》炤炤，明見貌。與照同。又《爾雅·釋蟲》熒火卽炤。《註》夜飛腹下有火。《疏》熒火，一名卽炤。又《集韻》正少切，音沼。光也。又《集韻》《正韻》𠀤之遙切，音招。《集韻》本作昭。詳日部昭字註。《淮南子·俶眞訓》是釋其炤炤而道其冥冥也。又《集韻》亦姓。又《集韻》《正韻》𠀤職略切，音酌。《集韻》明也。引《詩》亦孔之炤。通作灼。◎按今《詩·小雅》作昭。又《唐韻正》之邵反。詳灼字註。

炥：《唐韻》符弗切《集韻》符勿切，𠀤音佛。《說文》火貌。又《集韻》普活切，音鱍。義同。又《集韻》分物切，音弗。又敷勿切，音拂。本作𤉨。𠀤詳𤉨字註。又《集韻》方未切，音沸。火貌。又氣熱也。

炦：《唐韻》《集韻》𠀤蒲撥切，音跋。《說文》火氣也。又《玉篇》步結切《集韻》《類篇》蒲結切，𠀤音蹩。《玉篇》氣上也。

㶬：《五音集韻》莫撥切，音末。火色。

炧：《集韻》待可切，音舵。燭餘也。同灺。詳灺字註。

炨：《五音集韻》同炧。

炩：《篇海》力正切，音令。火也。

炪：《唐韻》職悅切《集韻》朱劣切，𠀤音拙。《說文》火光。又《廣韻》丑律切《集韻》敕律切，𠀤音黜。《玉篇》鬱也。《集韻》炪爩煙貌。又火聲。又《集韻》竹律切，音茁。義同。

炫：《廣韻》黃練切《集韻》《韻會》《正韻》熒絹切，𠀤音眩。《玉篇》耀光也。《廣韻》明也。《戰國策》炫熿于道。又《廣韻》火光也。又《唐韻》胡畎切，音𥌭。《說文》爓耀也。

炬：《廣韻》其呂切《集韻》《韻會》《正韻》臼許切，𠀤音巨。《玉篇》火炬。《集韻》朿葦燒也。《史記·田單傳》牛尾炬火光明炫耀。《說文》本作苣。《徐鉉曰》今俗別作炬。非。《集韻》或作𥬙。

𤆽：《篇海》仕倦切，音饌。火種也。◎按篇海音義同灷。

𤆾：《集韻》延知切，音夷。火貌。

㶭：《集韻》於九切，音懮。㶭炄，欲乾也。或作𣅺。又《集韻》《類篇》𠀤於糾切，音黝。義同。

炭：《唐韻》《集韻》《韻會》他案切《正韻》他晏切，𠀤音歎。《說文》燒木餘也。从火，岸省聲。《玉篇》灺也，火也。《禮·月令》草木黃落，乃伐薪爲炭。又塗炭，塗泥也。炭，火也。《書·仲虺之誥》民墜塗炭。又蜃炭。《周禮·秋官·赤犮氏》掌除牆屋，以蜃炭攻之。又《正字通》石炭，卽今西北所燒之煤。《前漢·地理志》豫章郡出石，可燃爲薪。《徐陵春情詩》石炭擣輕紈。又烰炭，俗作麩炭。《白居易詩》日暮半爐麩炭火。《本草》煎藥焙火宜用麩炭。又懸炭，古𠋫氣法也。《後漢·律曆志》權土炭放隂陽。日冬至陽氣應則景長極，黃鐘通土炭，輕而衡仰。日夏至隂氣應，則景短極，蕤賔通土炭，重而衡低。《淮南子·天文訓》水勝，故夏至濕。火勝，故冬至燥。燥，故炭輕，濕，故炭重。《梁𥳑文帝詩》月暈蘆灰缺，秋還縣炭枯。又姓。《西京雜記》炭虯，長安人。

炮：《唐韻》薄交切《集韻》《韻會》《正韻》蒲交切，𠀤音庖。同炰。《說文》毛炙肉也。《廣韻》一曰裹物燒也。《詩·小雅》炮之燔之。《傳》毛曰炮。加火曰燔。《疏》此述庶人之禮，當是合毛而炮之。《禮·內則》炮取豚若將。《註》炮者，以塗燒之爲名也。《禮運》以炮以燔。《註》炮裹之也。《周禮·地官·封人》毛炮之豚。《註》爓去其毛而炮之，以備八珍。◎按註疏，合毛，去毛總曰炮。廣韻止訓合毛炙物，義猶未全。又《周禮·春官·大祝》九祭，三曰炮祭。《註》炮祭，燔柴也。又《周禮·秋官·壷涿氏》掌除水蟲，以炮土之鼓敺之。《註》炮土之鼓，瓦鼓也。又與庖通。《前漢·律歷志》炮犧氏之王天下也。《師古註》炮，與庖同。又《集韻》披敎切，音砲。灼也。《齊民要術》蒸缹法有胡炮肉。《註》炮，普敎反。又叶蒲侯切。《詩·小雅》有兔斯首燔之炮之君子有酒酌言醻之。考證：〔《齊民要術》蒸缹法有胡炮肉。《註》炮，著敎反。〕謹照原文著敎反改普敎反。

炯：《廣韻》《正韻》戸頂切《集韻》《韻會》戸茗切，𠀤音迥。《玉篇》炯炯，明察也。又《唐韻》《韻會》《正韻》古迥切《集韻》畎迥切，𠀤音熲。《說文》光也。《廣韻》火明貌。《集韻》或作耿。

炰：《廣韻》《集韻》𠀤同炮。《詩·小雅》炰𪔀膾鯉。《魯頌》毛炰胾羹。又《詩·大雅》女炰烋于中國。《傳》炰烋，彭亨也。《箋》自矜氣健之貌。又炰烋，亦作咆烋。《左思·魏都賦》克翦方命，吞滅咆烋。雲徹叛換，席卷虔劉。又《集韻》俯九切，音缶。同缹。詳缹字註。考證：〔《左思·魏都賦》克翦方命，吞滅咆烋。雲徹叛換，度卷虔劉。〕謹照原文度卷改席卷。

炱：《唐韻》徒哀切《集韻》《韻會》《正韻》堂來切，𠀤音臺。《說文》灰炱，煤也。《集韻》或書作炲。又《集韻》湯來切，音胎。《玉篇》炱煤，煙塵也。

炲：《集韻》同炱。

㶮：《五音集韻》式招切，音燒。太上作，見《亳州老君𥓓》。《五音類聚》張道忠添註釋曰：从一从內从火。一者，坎也，爲水也。內者，是身有水有火也。不燒柴薪，用自己身內水火，自燒𥒯去頑礦，要其靖正，㐤砂㶮𥒯，自身心性不能散失，得成大𤂼，便得長命石老之術也。〇按《字彙》同燒，《正字通》同炳，不知音與燒同，義有微別。至云同炳，則尤無據矣。

炳：《唐韻》兵永切《集韻》《韻會》《正韻》補永切，𠀤音丙。《說文》明也。《玉篇》明著也。《易·革卦》大人虎變，其文炳也。又《集韻》百猛切，音浜。義同。又陂病切，音柄。火明也。又叶彼兩切。《揚子·太𤣥經》彪如在上，天文炳也。鴻文無範，恣意往也。《郭璞·山海經畢方贊》畢方赤文，離精是炳，旱則高翔，鼓翼陽景。景，于兩切。《玉篇》亦作昺。《集韻》或作昞。範字原作艸下𨊠。

炴：《廣韻》於兩切《集韻》倚兩切，𠀤音鞅。《玉篇》火光也。又《集韻》於郢切，音癭。又於境切，音影。義𠀤同。又倚朗切，音坱。氣貌。

炵：《廣韻》《集韻》𠀤他冬切，音㤏。《玉篇》火焱也。《廣韻》火色。《集韻》火盛貌。又《廣韻》《集韻》𠀤徒冬切，音彤。《廣韻》火威貌。

炶：《廣韻》《集韻》𠀤胡甘切，音酣。《玉篇》火行貌。作𤊼。《集韻》或作𤊼。又《集韻》《類篇》𠀤舒贍切，音閃。義同。《集韻》本作煔，或作熌。

㶯：《五音集韻》力救切，音溜。火㶯也。

炷：《廣韻》之戍切《集韻》《韻會》朱戍切，𠀤音注。《玉篇》燈炷也。《正韻》火炷燼所著者。《讀曲歌》然燈不下炷，有油那得明。又《廣韻》之庾切《集韻》《韻會》《正韻》腫庾切，𠀤音主。義同。《集韻》本作主。◎按說文主字註云：鐙中火主也。徐鉉曰：今俗別作炷，非是。然炷與主分相沿已久。今皆从火。

𤆿：《正字通》炔本字。◎按玉篇、廣韻、集韻、類篇、俱有炔無𤆿。《正字通》作炔本字。未知何據。

𤇀：《集韻》因，古作𤇀。《奇姓通》遂人四族有𤇀氏。

㶰：《篇海》音含。火也。

𤇁：《字彙補》古文蓋字。註詳艸部十畫。

烄：《唐韻》《集韻》𠀤古巧切，音狡。《說文》交木然也。《玉篇》交木然之以燎祭天也。同𤎦𤉧。又《集韻》《類篇》𠀤居号切，音誥。義同。又《集韻》魚敎切，音樂。煎也。考證：〔《玉篇》交木然之以燎祡天也。〕謹照五音篇海火部載玉篇原文，祡天改祭天。

烅：《集韻》《類篇》𠀤忽域切，音洫。《集韻》火光也。

烆：《篇海》戶庚切，音行。火炬也。考證：〔《篇海》尹庚切，音行。〕謹照原文尹庚切改戶庚切。

𤇯：《唐韻》《集韻》𠀤烏痕切，音恩。《說文》炮，炙也。以微火溫肉也。《玉篇》同煾。《集韻》同𤐷。亦作𤇷。又《集韻》於刀切，音鏖。本作爊，煨也。

烇：《玉篇》七選切，音縓。火貌。

烈：〔古文〕煭《唐韻》《正韻》良辥切《集韻》《韻會》力蘖切，𠀤音列。《說文》火猛也。《玉篇》熱也。《書·胤征》天吏逸德，烈于猛火。又《詩·鄭風》火烈具舉。《傳》烈，列也。《箋》列人持火具舉，言衆同心。又《爾雅·釋詁》烈，業也。《書·伊訓》伊尹乃明言烈祖之成德。《傳》湯有功烈之祖，故稱焉。又《詩·小雅》烝衎烈祖。《箋》烈，美也。又《爾雅·釋詁》烈，光也。《詩·周頌》休有烈光。又《爾雅·釋訓》烈烈，威也。《詩·小雅》烈烈征師。《箋》烈烈，威武貌。又《詩·小雅》憂心烈烈。《箋》烈烈，憂貌。又《詩·小雅》南山烈烈。《傳》烈烈然至難也。《疏》値時寒甚，視南山則烈烈然，愴其至役之勞苦，而情以爲至難也。又《爾雅·釋詁》烈，餘也。《註》𨻰鄭之閒曰烈。《揚子·方言》晉衞之閒曰烈。又《詩·大雅·雲漢序》宣王承厲王之烈。《箋》烈，餘也。又《孟子》於今爲烈，如之何其受之。《註》於今爲烈烈明法，如之何受其餽也。又《韻會》毒也。《前漢·公孫弘傳》若湯之旱，則桀之餘烈也。又《戰國策》聞弦者，音烈而高飛。《註》烈，猛也。又《揚子·方言》烈，暴也。《史記·酷吏傳》皆以酷烈爲聲。又《諡法》有功安民曰烈。秉德遵業曰烈。又《集韻》忠烈也。《韻會》剛正曰烈。《史記·伯夷傳》烈士徇名。又《聶政傳》乃其𡛷亦烈女也。又《爾雅·釋草疏》本草，石芸味甘。一名螫烈。又《通典·兵制》五人爲烈，烈有頭目。詳火字註。又姓。《拾遺記》烈裔工畫。又與裂通。《前漢·王莽傳》軍人分烈莽身支節。又《唐韻正》古音例。《詩·豳風》一之日觱發，二之日栗烈。無衣無褐，何以卒歲。《傳》栗烈，寒氣也。又《大雅》載燔載烈，以興嗣歲。《傳》貫之加于火曰烈。《楊戲楊季休贊》征南厚重，征西忠克，統時選士，猛將之烈。《註》克，苦代反。◎按字彙引此云：叶力質切。非。朱子於詩七月生民烈字，俱云：叶力制反。唐韻正直以爲古音例。所引經傳子集甚詳，皆確有明據，應从之。又與厲通。《詩·大雅》烈假不瑕。《釋文》烈，鄭作厲。力世反。又《禮·祭法》厲山氏之有天下也。《註》厲山氏炎帝也。起于厲山，或曰烈山氏。魯語作列山。左傳作烈山。《水經注》賜水西逕厲鄕南，水南有重山，卽烈山也。山下一穴，相傳神農所生處，故禮謂之烈山氏。《唐韻正》莊子齊物論，厲風濟，則衆竅爲虛。厲卽烈字。又音賴。見《詩·大雅·烈假註》鄭虔讀。又與冽通。《詩·小雅》有冽氿泉。《疏》七月云：二之日栗冽，是冽爲寒氣也。《說文》本作𤉩。

𤇰：《篇海》音伐。火也。

烉：《篇海》呼貫切，音喚。火光明也。又《古文奇字》煥，古作烉。詳煥字註。

烊：《廣韻》《集韻》𠀤余章切，音陽。《玉篇》炙也。《廣韻》焇烊。出《陸善經字林》。《集韻》本作煬。詳煬字註。

烋：《集韻》《韻會》《正韻》𠀤虛交切，音虓。炰烋。見炰字註。《集韻》或作咻。又《廣韻》《集韻》𠀤香幽切，音飍。《玉篇》美也，福祿也，慶善也。又《集韻》微也。又《集韻》《韻會》《正韻》𠀤虛尤切，音休。《集韻》美也，和也，善也，通作休。又《正韻》熏也。又《字彙補》作𤈢明樂平王冲𤈢。

烌：《集韻》虛尤切，音休。吳俗謂灰爲烌。

𤇱：《集韻》乃老切，音腦。本作𤊲。詳𤊲字註。

烍：《集韻》蘇典切，音銑。熂也。

烎：《集韻》夷針切，音淫。本作㶣。詳㶣字註。

㶳：《唐韻》《集韻》𠀤徐刃切，音藎。《說文》火餘也。《玉篇》火餘木。又《說文》薪也。又《玉篇》灺也。《廣韻》燭餘也。又《廣韻》同燼。《說文徐註》俗別作燼。非。

烏：〔古文〕𤚶於𥾪《唐韻》哀都切《集韻》《正韻》汪胡切，𠀤音污。《說文》孝鳥也。象形。《埤雅》林罕以爲全象鳥形，但不注其目睛。烏體全黑，遠而不分別其睛也。《詩·邶風》莫黑匪烏。《小爾雅》純黑而反哺者謂之烏。又《前漢·眭弘傳》石立，後有白烏數千，下集其旁。又《爾雅·釋鳥》燕白脰烏。《註》小爾雅云：白項而羣飛者，謂之燕烏。《又》鸀山烏。又《周禮·夏官·羅氏》掌羅烏鳥。《註》烏謂𤰞居，鵲之屬。又《小爾雅》去隂就陽者，謂之陽烏，鴻雁是也。又《韻會》日中有三足烏。又《說文》孔子曰：烏𥃳，呼也，取其助气故以爲烏呼。《註》徐鉉曰：俗作嗚，非是。《埤雅》烏又爲歎詞者，烏見異則噪，故以爲烏霍。烏霍，歎所異也。又《玉篇》語辭也。又《廣韻》安也。《正韻》何也。《史記·司馬相如傳》烏有先生者，烏有此事也。《註》徐廣曰：烏，一作惡。又《史記·天官書》聚一十五星，蔚然曰郞位。《註》索隱曰：蔚然，漢書作哀烏，星之狀貌。《正字通》星經作依烏，後人因謂郞官爲依烏府。又《韻會》黑色曰烏。《史記·匈奴傳》北方盡烏驪馬。《五代史·梁符彥卿傳》太祖賜以所乗愛馬一丈烏。又《前漢·楊惲傳》仰天拊缶而呼烏烏。《註》師古曰：烏烏秦聲。關中舊有此曲，亦作嗚。《史記·李斯傳》歌呼嗚嗚。又縣名。烏氏，因水而名。《前漢·地理志》安定郡烏氏。《註》烏水出西北入河。氏音支。又烏程，烏傷，屬會稽郡。又烏孫，烏桓，皆西域國名。又《廣韻》姓也。齊大夫烏枚鳴。見《左傳》。又赤烏，殿名。《左思·吳都賦》飾赤烏之暐曄。又《集韻》《類篇》𠀤於加切，音鴉。《前漢·西域傳》烏秅國。《註》師古曰：烏，一加反。秅，直加反。又《漢鼓吹曲》朱鷺魚以烏路訾邪，鷺何食，食茄下。不之食，不以吐，將以問誅者。下叶音鰕，者叶音遮。又《集韻》《類篇》𠀤於諫切，音晏。《前漢·西域傳》烏秅國。《註》鄭氏曰：烏秅音鷃拏。師古曰：急言之聲，如鷃拏耳。非正音也。又《韻會》古文借作顧字。見義雲章。亦轉聲也。

烐：《集韻》之由切，音周。《玉篇》火行也。

烑：《廣韻》《集韻》𠀤餘昭切，音遙。《玉篇》光也。《淮南子·要略篇》挾日月而不烑，潤萬物而不耗。

烒：《廣韻》賞職切《集韻》設職切，𠀤音式。《廣韻》火貌。

𤇲：《集韻》《類篇》𠀤忍甚切，音稔。本作飪。或作餁𤏼。《玉篇》書作㶵。詳食部飪字註。

烓：《廣韻》烏攜切《集韻》《韻會》《正韻》淵畦切，𠀤音𤮰。《玉篇》行竈也。又《集韻》一曰明也。又《廣韻》與𧟼同。又《集韻》《類篇》𠀤犬穎切，音頃。《博雅》明也。又一曰小竈。《爾雅·釋言》煁烓也。《註》今之三隅竈。《疏》烓者，無釜之竈，其上燃火，謂之烘。本爲此竈上，以燃火照物，若今之火爐也。又《唐韻》口迥切，音褧。《說文》亦行竈也。又《集韻》犬繠切《韻會》丘癸切，𠀤音頍。義同。又《集韻》《韻會》𠀤於避切，音恚。義同。又《揚子·方言》烓，明也。《註》烓，口類反。又《集韻》涓惠切《韻會》古惠切，𠀤音桂。《集韻》明也。通作昋炅。又《集韻》口定切，音絅。小竈也。又《類篇》一決切，音抉。亦明也。

烔：《廣韻》徒紅切《集韻》徒東切，𠀤音同。《玉篇》熱貌。《廣韻》熱氣烔烔。出字林。《博雅》烔爇也。《集韻》或作爞燑。又《集韻》《類篇》𠀤徒弄切，音洞。火貌。

㶴：《唐韻》昌氏切《廣韻》尺氏切《集韻》《韻會》敞尒切《正韻》尺里切，𠀤音侈。《說文》盛火也。又《玉篇》盛也。

烕：《唐韻》許劣切《集韻》《韻會》翾劣切，𠀤音𥄎。《說文》𤇳滅也。从火戌。火死于戌。陽氣至戌而盡。《詩·小雅》褒姒烕之。又《集韻》莫列切，音滅。火滅也。《唐詩古音考》滅，與烕義同而字異。𤇳字原作戌下火。

烖：《集韻》災本字。詳災字註。《禮·中庸》烖及其身者也。又《詩·大雅》不烖我躬。《箋》烖，謂見誅伐。又《爾雅·釋詁》烖，危也。《說文》本作𤈮。从火𢦒。

𤇳：《集韻》休必切，音矞。狂也。齊人語。又一曰怒也。《正字通》同烕。《六書》怒與狂皆釋㤜義，非𤇳義。烕字原作戌下火。

烗：《廣韻》苦戒切《集韻》口戒切，𠀤劾去聲。《玉篇》熾也。《廣韻》盛也。同𤈪。又《集韻》同炌。詳炌字註。又《集韻》丘哀切，音開。亦熾也。

𤇴：《玉篇》弋支切，音移。然也。又《集韻》居之切，音姬。義同。又《正字通》與煕同。《六書故》煕，別作𤇴。詳煕字註。

烘：《唐韻》呼東切《集韻》《韻會》呼公切《正韻》呼洪切，𠀤音𩐠。《爾雅·釋言》烘，燎也。《廣韻》火貌。《詩·小雅》卬烘于煁。又《廣韻》戸公切《集韻》胡公切，𠀤音洪。義同。又《集韻》居容切，音恭。《詩·小雅》卬烘于煁。《釋文》孫炎音恭。又《集韻》《類篇》𠀤渠容切，音蛩。義同。又《廣韻》《集韻》𠀤胡貢切，音閧。《廣韻》火貌。又《集韻》一曰火乾物。又《廣韻》《集韻》《韻會》《正韻》𠀤呼貢切，音戇。《廣韻》火乾也。《集韻》或作灴。

烙：《唐韻》盧各切《集韻》《韻會》《正韻》歷各切，𠀤音洛。《說文》灼也。《廣韻》燒也。《史記·殷本紀》有炮烙之法。《莊子·馬蹄篇》燒之烙之。又《增韻》火鍼曰烙。又音閣。《史記·殷本紀註》索隱曰：烙，一音閣。◎按字彙正字通俱云：又音格。當因閣有格音而誤也。

烚：《集韻》轄夾切，音洽。火貌。

𤇵：《正字通》字彙亢倉子害字。焦竑略記字始，亢倉奇字，𤇵音害。又𤈭音衝，𠀤無意義。譌文不必从。

烛：《集韻》持中切，音蟲。旱灼也。本作爞。或省。通作蟲。《字彙》俗作燭字。非。

烜：《廣韻》况晚切《集韻》火遠切《正韻》况遠切，𠀤音咺。《易·說卦》日以烜之。《疏》烜，乾也。又《玉篇》火盛貌。又《廣韻》光明也。又《韻會》《正韻》引《詩》：赫兮咺兮。◎按《詩·衞風》本作咺。釋文韓詩作宣。《禮·中庸》引《詩》作喧。無作烜者。又《廣韻》許委切《集韻》《韻會》《正韻》虎委切，𠀤音毀。《周禮·秋官·司烜氏》掌以夫遂取明火于日，以鑒取明水于月，以共祭祀之明齍明燭，共明水。《註》烜，火也。讀如衞侯燬之燬。〇按《說文》爟或从亘作烜，古玩切。《集韻》《類篇》《正韻》仍之。《正字通》云：周禮夏官司爟與秋官司烜所掌不同，音切亦異。烜非爟字重文。《說文》合爲一誤。今《廣韻》二十九換止收爟字，無烜字。《集韻》《類篇》《正韻》俱仍《說文》之誤也。又《易·說卦》日以烜之。《陸德明·音義》况晚反，又香元反。

烝：《唐韻》煑仍切《集韻》《韻會》諸仍切，𠀤音蒸《說文》火气上行也。《詩·大雅》烝之浮浮。《疏》炊之于甑，爨而烝之。又《爾雅·釋詁》君也。《詩·大雅》文王烝哉。又《爾雅·釋詁》進也。《書·堯典》烝烝。乂《詩·周頌》烝畀祖妣。又《爾雅·釋詁》衆也。《書·益稷》烝民乃粒。又《書·立政》夷微盧烝。《蔡傳》烝，或以爲衆，或以爲夷名。又《爾雅·釋言》塵也。《註》人衆所以生塵埃。又《詩·豳風》烝在桑野。《傳》烝寘也。又《小雅》烝然罩罩。《箋》烝，塵也。塵然猶言久如也。《朱傳》烝，發語辭。又《詩·魯頌》烝烝皇皇。《傳》烝烝厚也。又《爾雅·釋訓》烝烝作也。《註》物興作之貌。又《爾雅·釋天》冬祭曰烝。《註》進品物也。《書·洛誥》烝祭歲。又《禮·月令》大飮烝。《疏》烝，升也。升此牲體子俎之上。《周語》禘郊之事，則有全烝，王公立飫，則有房烝，親戚宴饗，則有殽烝。又《儀禮·特牲饋食禮》棗烝栗擇。《註》果實之物多皮核，優尊者可烝裹之也。又《揚子·方言》烝，婬也。《左傳·桓十六年》衞宣公烝于夷姜。《註》上淫曰烝。又《韻會》通作蒸。又《五音集韻》支庱切，蒸上聲。氣上遠貌。又《廣韻》《集韻》𠀤諸應切，音證。《廣韻》熱也。《正韻》鬱熱。又《集韻》氣之上達也。或作蒸。又叶居𤽈切，音姜。《漢校官𥓓辭》翼翼皇慈，惠我黎烝，貽我潘君，平兹溧陽。考證：〔《爾雅·釋天》冬祭于烝。〕謹照原文于烝改曰烝。

𤇶：《篇海》煑仍切。熱氣也。

烞：《集韻》匹角切，音朴。烞熚，竹火聲。

烟：《唐韻》烏前切《集韻》《韻會》因蓮切《正韻》因肩切，𠀤音燕。《說文》本作煙。詳煙字註。《荀子·富國篇》鳧雁若烟海。又《廣韻》於眞切《集韻》《正韻》伊眞切，𠀤音因。《廣韻》烟熅天地氣。《易》作絪縕。《集韻》或作氤。《班固·典引》烟烟熅熅。《劉楨·魯都賦》曳髮編芒，蔚若霧烟，九采灼爍，華藻紛𦆯。

烠：《廣韻》戸恢切《集韻》胡隈切，𠀤音回。《玉篇》光色也。又《集韻》都回切，音塠。義同。又《類篇》虎隈切，音魁。火也。又《集韻》倚亥切，音欸爛也。又《類篇》胡對切，音潰。火色也。

烡：《篇海》音光。照也。

烢：《篇海》音宅。裂也。

𤇷：《集韻》同𤇯。

𤈥：《唐韻》都歷切《集韻》丁歷切，𠀤音的。《說文》望火貌。从火皀聲，讀若馰顙之馰。又《廣韻》《集韻》𠀤他歷切，音逖。義同。

烯：《集韻》香依切，音希。火色。《玉篇》亦晞字。詳日部晞字註。

𤈦：《唐韻》許偉切《集韻》《韻會》詡鬼切，𠀤音虺。《說文》火也。从火尾聲。詩曰：王室如𤈦。◎按詩周南王室如燬。釋文云：燬字書作𤈦，一音火尾反，或曰楚人名曰燥，齊人曰燬，吳人曰𤈦，此方俗訛語也。又廣韻齊人云火。又《集韻》《韻會》《正韻》𠀤虎委切，音毀。《玉篇》烈火也。同𤌋。《集韻》與燬同。

烰：《唐韻》縛牟切《集韻》《韻會》房尤切《正韻》房鳩切，𠀤音浮。《爾雅·釋訓》烰烰，烝也。《註》氣出盛。《疏》大雅云：烝之浮浮。浮烰音義同。又《呂氏春秋》有侁氏女子採桑，得嬰兒于空桑之中，獻之其君，其君令烰人養之。《註》烰，猶庖也。又《集韻》平幽切，音滮。火氣也。

烱：《集韻》俱永切，音憬。炎烝也。

烲：《廣韻》《集韻》𠀤許列切，音娎。《廣韻》火氣也。本作焎。《篇海》一作𤈱。又《集韻》敕列切，音徹。火然也。

烳：《廣韻》傍古切《集韻》頗五切，𠀤音普。《玉篇》火貌。又《玉篇》把火行也。《廣韻》火行貌。

烴：《廣韻》古挺切《集韻》古頂切，𠀤音剄。《玉篇》溫也。又《廣韻》焦臭。《集韻》焦貌。又《集韻》經郢切，音頸烴燍，焦貌。又《五音集韻》五剄切，音䀴。焦臭也。

烵：《集韻》《類篇》𠀤職略切，音酌，烵爍。草木花色盛貌。《正字通》俗灼字。字彙誤分爲二。◎按字彙本之集韻類篇也。灼字義甚多，玉篇亦有花盛一義，似可與烵通，然其他義固與。烵無與正字通以烵爲俗灼字，而駁字彙之誤分，非是。

烶：《集韻》《類篇》𠀤待鼎切，音挺火貌。

烷：《集韻》胡官切，音完。火也。

烸：《集韻》許亥切，音海。燥也。

烹：〔古文〕亯𠅖𩱋《唐韻》《正韻》普庚切《集韻》《韻會》披庚切，𠀤音磅。《說文》本作亯。《廣韻》俗亨字。詳亠部亨字註。《左傳·昭二十年》以烹魚肉。又《唐韻正》古音普郞反。《詩·小雅》或剝或烹，或肆將蹌。《墨子·耕柱篇》鼎成三足而方，不炊而自烹，不舉而自臧，不遷而自行。《史記·越世家》蜚鳥盡，良弓藏，狡兔死，走狗烹。◎按說文，玉篇，類篇，亯字俱自爲部。說文玉篇無烹字。類篇火部內始收烹字。經傳本作亨，今俗用皆作烹矣。考證：〔《詩·小雅》或剝或烹，或肆或蹌。〕謹照原文或蹌改將蹌。

㶹：《集韻》戸孔切《類篇》胡動切，𠀤音澒。㶹㶹，火貌。

𤈧：《廣韻》下革切，音覈。燒麥也。

𤈨：《五音集韻》楚洽切，音鍤。火乾也。《集韻》同㷅。

烺：《集韻》《類篇》𠀤里黨切，音閬。爣烺，火貌。《正字通》與朗通。有平，上，去三音。《篇海》專屬去聲，太泥。

㶺：《篇海》他念切，音㮇。又胡甘。義同。

烻：《集韻》尸連切，音羶。光也。又《集韻》《類篇》𠀤抽延切，音鏈。義同。又延面切，音衍光熾也。《王延壽·魯靈光殿賦》丹柱歙赩而電烻。《註》烻光盛起也。弋戰切。考證：〔《王延壽魯靈光殿賦》丹桂歙赩而電烻。〕謹照原文丹桂改丹柱。

烼：《廣韻》《集韻》𠀤許勿切，音欻。《玉篇》《廣韻》火煨起貌。《博雅》曝也，煨也。《集韻》或作𤊺。

𤈩：《集韻》側下切，鮓上聲。《博雅》曝也。又一曰束炭。又《集韻》《類篇》𠀤仕下切，柞上聲。亦束炭也。◎按五音集韻二音俱同㷢。集韻類篇㷢㷢分載，㷢別有平去四音，𤈩止此上聲二音，然其義實相同，當爲一字，而六音各互見也。分爲二字者，非。《正字通》云：同〈火𢀩〉，俗省。考說文古㷢不作〈火𢀩〉。《正字通》亦非。又字彙於𤈩註卽云楚宜切，音差。而㷢註內僅云同𤈩，不知楚宜切爲㷢字正音，當見于㷢註內。㷢爲本字，𤈩爲省文，不得轉以㷢爲同𤈩也。㷢字从𢀩，作𢀩下火。

𤈪：《廣韻》本作烗。《集韻》同炌。互詳炌烗二字註。

烽：《廣韻》《集韻》《韻會》𠀤敷容切，音丰。《廣韻》本作㷭。《史記·司馬相如傳》烽舉燧燔。《註》索隱曰：纂要云：烽見敵則舉，燧有難則焚。烽主晝，燧主夜。《漢書》作㷭。《孟康曰》㷭如覆米䉛，縣著桔槹，如有𡨥則舉之，燧積薪，有𡨥則燔然之也。又《前漢·五行志》後章坐走馬上林，下烽馳逐，免官。《註》晉灼曰：冠首曰烽，競走曰逐。又《玉篇》戸東切，音洪。義同。

㶻：《韻會》同烽。《揚雄·校獵賦》舉㶻烈火。《正字通》烽字虞世南省作㶻。

烾：《說文》古文赤字。註詳部首。

烿：《集韻》《韻會》余中切《正韻》以中切，𠀤音融。《集韻》火氣。《正字通》字彙从丹無義。當从彤。火色赤也。又炿。

㶼：《廣韻》烏開切《集韻》《韻會》於開切，𠀤音哀。《玉篇》炫也，熱也。《廣韻》熱甚也。又《博雅》㶼，爇也。又《廣韻》許其切《集韻》虛其切，𠀤音煕。《廣韻》火盛也。又《韻會》許羈切，音犧。義同。

焀：《廣韻》《集韻》𠀤胡谷切，音斛《玉篇》火貌。又《集韻》《類篇》𠀤呼木切，音𣪥。義同。

𤈫：《唐韻》於胃切，音畏。《說文》从上案下也。从𡰥，又持火以尉申繪也。《註》徐鉉曰：今俗別作熨。非。◎按玉篇廣韻集韻類篇俱作㷉。廣韻韻會正韻本作尉。集韻類篇云：隷作尉。又玉篇廣韻亦作熨，俱無𤈫字。惟說文作𤈫。互詳㷉熨二字註及，寸部尉字註。廣韻誤云說文作㷉。

焁：《廣韻》許羈切《集韻》虛宜切，𠀤音犧。《廣韻》焁欨，貪者欲食貌。又《廣韻》《集韻》𠀤香支切，音詑。《廣韻》焁欨，乞人見食貌。又《集韻》香依切，音希。義同。

焂：《集韻》式竹切，音菽。光動貌。

焃：《廣韻》呼麥切《集韻》郝格切，𠀤音嚇。《廣韻》赤也。《集韻》本作赫。亦作爀。𧹘，火赤貌。一曰明也。又《集韻》《類韻》𠀤霍虢切，音謋。《集韻》本作𤊴。火光。又赤也。又《集韻》馨激切，音鬩。赤也，赫也。《揚子·方言》焃𦮰，貌也。◎按焃有三音。字彙汎云：同赫。《正字通》又云：俗赫字。俱非。類篇收入赤部。

焄：《廣韻》《集韻》《韻會》《正韻》𠀤許云切，音薰。《玉篇》火上出也。《集韻》香臭之氣也。《禮·祭義》焄蒿悽愴。《註》焄，謂香臭也。又《史記·王溫舒傳》舞文巧詆下戸之猾，以焄大豪。《註》焄，猶熏炙之也。《玉篇》亦作熏。

㶾：《集韻》紕招切，音漂。《玉篇》本作爂。詳爂字註。又《集韻》《正韻》𠀤卑遙切，音標。詳熛字註。又《類篇》毗召切，音票。勁直貌。《五音集韻》作票。〇按玉篇作票多一畫。集韻，類篇，平聲二音俱作㶾，少一畫。惟類篇去聲一音作票。蓋票與㶾當爲筆畫之譌，雖有三音，其實一字也。票字从西二火。

焅：《唐韻》苦沃切《集韻》枯沃切，𠀤音酷。《說文》旱氣也。《廣韻》熱氣也。又《玉篇》苦告切《集韻》口到切，𠀤音靠。義同。《集韻》本作熇。

㶿：《廣韻》《韻會》《正韻》蒲沒切《集韻》蒲沒切，𠀤音勃。《玉篇》煙起貌。又《正韻》𤈫㶿，烝熱也。《集韻》或作𤊹。

焆：《唐韻》於決切《集韻》一決切，𠀤音抉。《說文》焆焆，煙貌。《玉篇》火光也。《類篇》火始然也。又《廣韻》《集韻》𠀤於列切，音𠱝。煙氣。又《集韻》娟悅切，音妜。義同。亦作炔。又古穴切，音玦。義同。又《廣韻》古懸切《集韻》圭懸切，𠀤音涓。《廣韻》明也。又《集韻》《類篇》𠀤縈懸切，音淵。火貌。

焇：《廣韻》相邀切《集韻》思邀切，𠀤音宵。《玉篇》乾也。《廣韻》爍也。《集韻》曝也。《玉篇》亦作銷。又《集韻》師交切，音梢。乾也。

焈：《集韻》煕，古作焈。註詳九畫。

焉：《廣韻》於乾切《集韻》《韻會》於虔切《正韻》因肩切，𠀤音嫣。《說文》焉鳥，黃色。出於江淮。象形。《廣韻》鳥雜色。《禽經》黃鳳謂之焉。又《玉篇》安也，疑也。《廣韻》何也。《詩·衞風》焉得諼草。言樹之背。又《史記·歷書》太初元年，歲名焉逢。《註》索隱曰。漢書作閼逢。又山名。《史記·匈奴傳》過焉支山。又國名。《前漢·西域傳》焉耆國，治員渠城。又《唐韻》有乾切《集韻》《韻會》尤虔切《正韻》夷然切，𠀤音䗡。《玉篇》語巳之辭也是也。《易·坤卦》爲其嫌于無陽也，故稱龍焉。又《廣韻》語助。《詩·邶風》已焉哉。又《鄘風》終焉允臧。又《淮南子·時則訓》天子焉始乗舟，薦鮪子寢廟。《註》焉，猶於也。又《正韻》延知切，音夷。《周禮·秋官·行夫》焉使則介。之《釋文》焉，劉音夷。《註》夷使使於四夷，則行夫主爲之介。一謂夷發聲。◎按周禮本作焉，而註直攺作夷，是焉。夷古通用不獨音同也。《正字通》云：周禮焉字，連上句讀，居于其國，則掌行人之勞辱事焉，使則介之。焉，語助也。當如字讀。讀作夷，非。《正字通》之說，於文義極順。但二鄭作夷，必非無據，今仍之。又《廣韻》謁言切《集韻》依言切，𠀤音蔫。《廣韻》安也。又不言也。又叶於堇切。《劉向·列女贊》齊女徐吾，念績獨貧。夜托燭明，李吾絕焉。《讀書通》焉通作案。禮三年問：焉使倍之。荀子禮論篇作，案使倍之。〇按荀子內案字頗多，皆係方言，不與焉通，讀書通非。說文焉鳥之焉，徐鉉作有乾切，讀若䗡。韻會因之。今从玉篇、廣韻讀嫣。

焊：《廣韻》呼旱切《集韻》許旱切，𠀤罕上聲。《廣韻》火乾也。同熯。《集韻》本作暵。

焋：《集韻》《類篇》𠀤側亮切，音壯。《集韻》本作𣴣。實米於甑也。又《篇海》火貌。《字彙》熏烝也。今炊粉餈謂之焋糕。

焌：《廣韻》《韻會》子峻切《集韻》祖峻切，𠀤音俊。《說文》然火也。《周禮·春官·菙氏》凡卜，以明火𤑔燋，遂飮其焌契，以授卜師。《註》杜子春云：焌，讀如英俊之俊。書亦或爲俊。又《廣韻》子寸切《集韻》《韻會》《正韻》祖寸切，𠀤音捘。義同。《集韻》或作焞燇。又《集韻》徂悶切，音鐏。《周禮·春官·菙氏註》康成謂：讀如戈鐏之鐏。《疏》讀爲俊者，意取荆樵之中，英俊者爲楚燉，用之灼龜也，讀爲鐏者，意取銳頭以灼龜也。《集韻》或作燉。又《集韻》祖管切，音纂。義同。本作焞。◎按周禮春官釋文，焌音俊。又存悶反。又祖悶反。又祖管反。四音皆可讀。又《廣韻》倉聿切《集韻》《韻會》促律切，𠀤音黢。《廣韻》火燒。又《廣韻》亦火滅也。考證：〔《周禮·春官·菙氏註》康成謂讀如弋鐏之鐏。〕謹照原文弋鐏改戈鐏。

𤈬：《集韻》萬，古作𤈬。註詳艸部九畫。

焍：《集韻》大計切，音第。灼龜木也。《史記·龜筴傳》持龜以卵周環之。祝曰：今日吉，謹以梁卵焍黃，祓去玉靈之不祥。《註》索隱曰：焍龜木也。竟次第之第，言燒荆枝，更遞而灼之，故有焍名。又《集韻》天黎切，音梯。《史記·龜筴傳註》索隱曰：焍一音梯，言灼之以漸，如有階梯也。又音題。《史記·龜筴傳註》正義，曰焍音題。焦也。

𤈭：《正字通》亢倉子古衝字。按害作𤇵，衝作𤈭，義無所取，必後人臆造，宜削之。

𤈮：《說文》烖本字。詳烖字註。

𤈯：《玉篇》與燠同。詳燠字註。

𤈰：《集韻》燠古作𤈰。註詳十三畫。

𤈱：《篇海》與烲同。詳烲字註。

𤈲：《字彙補》古文庶字。《石鼓文》弓矢孔𤈲。

焙：《集韻》蒲昧切《正韻》步昧切，𠀤音佩。煏也。《集韻》本作𤊷。又《六書故》烘也。本作𤉮。

焚：〔古文〕燔《廣韻》《集韻》《韻會》《正韻》𠀤符分切，音汾。《玉篇》燒也。《集韻》火灼物也。《書·胤征》玉石俱焚。《易·離卦》焚如。《春秋·桓七年》焚咸丘。《註》焚，火田也。《禮·月令》仲春毋焚山林。又《集韻》方問切，音奮。《左傳·襄二十四年》象有齒，以焚其身。《註》杜預曰：焚，斃也。服虔曰：焚，讀曰僨僵也。《集韻》本亦作僨。又叶汾沿切。《郭璞·炎山贊》木含陽精，氣結則焚，理其微乎，其妙在傳。又叶符筠切。《曹植文》季嗣不維，網漏于秦，崩樂滅學，儒坑禮焚。《說文》本作燓。《集韻》或作炃燌。

焛：《唐韻》《集韻》𠀤良刃切，音吝。《說文》火貌。从火，𨳌省聲，讀若粦。《集韻》或不省作𤌎。互見𤌎字註。

焜：《唐韻》《正韻》胡本切《集韻》《韻會》戸袞切，𠀤音混。《說文》煌也。《玉篇》光也。《廣韻》火貌。《左傳·昭三年》焜燿寡人之望。《揚子·方言》焜，晠也。《集韻》或作煇。又《集韻》胡昆切，音魂。義同。又《集韻》《類篇》𠀤公渾切，音昆。《左傳·焜燿釋文》服虔云：明也。又與昆通。《揚雄·甘泉賦》樵烝焜上，配藜四施。《註》師古曰：焜，同也。《文選》作昆。《李善註》言燔燎之盛，故樵蒸之光同上，而披離四布也。

㷂：《玉篇》署與切，音墅。義闕。《五音集韻》明也。

焝：《集韻》《類篇》𠀤呼困切，音惛。《玉篇》火也。《集韻》火貌。

㷃：《玉篇》丑水切，音嶊。義闕。《五音集韻》火久也。

焞：《集韻》徒渾切，音屯。《說文》作𤑴。隷作焞。《玉篇》焞焞。無光耀也。又《集韻》灼龜火也。又《集韻》《韻會》《正韻》𠀤他昆切，音暾。《左傳·僖五年》鶉之賁賁，天策焞焞，火中成軍，虢公其奔。《註》天策傅說星，時近日星微，焞焞無光燿也。又《集韻》一曰灼龜炬。又《廣韻》常倫切《集韻》《韻會》《正韻》殊倫切，𠀤音純。《廣韻》明也。《韻會》火色也。又《集韻》《正韻》通回切《韻會》吐雷切，𠀤音推。《玉篇》焞焞，盛貌。《詩·小雅》戎車嘽嘽，嘽嘽焞焞，如霆如雷。《傳》焞焞，盛也。《釋文》焞，本又作啍。《前漢·韋玄成傳》引《詩》又作推。又《集韻》祖管切《韻會》作管切，𠀤音纂。《集韻》灼龜也。或作焌。又《集韻》徂悶切，音鐏。然火以灼龜。或作焌。又《集韻》《類篇》𠀤祖寸切，音捘。《儀禮·士喪禮》楚焞置于燋，在龜東。《註》楚荆也，荆焞所以鑽灼龜者。《疏》荆是草名。古法鑽龜用，荆謂之荆焞也。◎按廣韻十八諄焞字註云：又他昆切。而二十三䰟內止收燉字，無焞字，疑焞爲燉之重文。又周禮菙氏註引楚焞，疏與釋文皆作燉，是焞，燉古通用也。互詳燉字註。六書溯原作焞。考證：〔《左傳·僖五年》鶉之賁賁，天策焞焞，《註》天策傳說星。〕謹照原文傳說改傅說。

焟：《集韻》《類篇》𠀤思積切，音昔。《玉篇》乾也。與𣈏同。《博雅》曝也。

𤉡：《字彙》徐姊切，詞上聲。如野牛而靑。《集韻》兕本字。《正字通》俗兕字。◎按說文篆本作𧰽。古文从几作兕。其云凡𤉡之類，皆从𤉡。攺𠘱爲𧰨者，傳寫之誤也。玉篇廣韻作兕。又作𧱃，俱無𤉡字，益可証𤉡爲譌。𠘱字原作勹中彡。𧰨字原作勹中灬。

𤉢：《玉篇》古文象字。註詳豕部五畫。

焠：《唐韻》七內切《集韻》《韻會》取內切，𠀤音倅。《說文》堅刀刃也。《玉篇》火入水也。煗也。《史記·天官書》火與水合爲焠。《註》晉灼曰：火入水爲焠。又《荆軻傅》使工以藥焠之。《註》索隱曰：焠，染也。《前漢·王褒傳》淸水焠其鋒。《註》師古曰：焠，謂燒而內水中以堅之也。又《韻會》燒也。《荀子·解蔽篇》有子臥而焠掌，可謂能自忍矣。《註》焠，灼也。《韻會》通作淬。

㷄：《廣韻》呼罪切《集韻》虎猥切，𠀤音賄。《玉篇》楚人呼火爲㷄。《揚子·方言》㷄，火也。楚轉語也。猶齊言𤈦火也。又《集韻》古玩切，音貫。義同。

無：〔古文〕𣟒𣚨𠘩《唐韻》武扶切《廣韻》武夫切《集韻》《韻會》《正韻》微夫切，𠀤音巫。《說文》亡也。《玉篇》不有也。《書·舜典》剛而無虐，𥳑而無傲。又《益稷》懋遷有無化居。又《爾雅·釋詁》虛無之閒也。《註》虛無皆有閒隙。《老子·道德經》萬物生于有，有生于無。《周子·太極圖說》無極而太極。又《禮·三年問》無易之道也。《註》無，猶不也。又縣名。《前漢·地理志》越巂郡會無縣。又姓。《正字通》漢無且明，無能。又《廣韻》漢複姓無庸無鉤，俱出自楚。又文無，藥名。《古今注》相別贈之以文無。文無，一名當歸。又《說文奇字》作无。《玉篇》虛无也。周易無字俱作无。又《集韻》或作亡。《詩·衞風》何有何亡。又通作毋。書，無逸。《史記·魯世家》作毋逸。又通作毛。《後漢·馮衍傳》飢者毛食。《註》衍集：毛作無。今俗語猶然。或古亦通乎。《佩觿集》河朔謂無曰毛。《通雅》江楚廣東呼無曰毛。又《集韻》或作武。◎按禮器：詔侑武方。註：武當爲無，聲之誤也。鄭註：明言其誤。集韻合無，武爲一。非。《集韻》無或作橆。韻會，𣞣本古文蕃𣞣字。篆借爲有無字。李斯變隷變林爲四點。〇按說文𣠮，从亡無聲，在亡部。至蕃橆之橆，在林部。音義各別，不云相通。且有無與蕃橆義尤相反，不應借用。玉篇集韻韻會俱非。韻會蕃橆作蕃𣞣，尤非。又按讀書通云：通作勿莫末沒蔑微不曼瞀等字，或止義通，或止音近，實非一字也。讀書通誤。又梵言，南無呼那謨。那如拏之上聲，謨音如摩，猶云歸依也。

焢：《集韻》呼公切，音烘。火氣貌。

㷅：《集韻》《韻會》𠀤楚絞切，音謅。《揚子·方言》㷅，火乾也。凡以火而乾五穀之類，秦晉之閒或謂之㷅。《註》卽𩱈字。《六書故》㷅鬲中烙物也。又《廣韻》楚洽切，音鍤。義同。〇按集韻作𤈨。詳𤈨字註。《玉篇》同𤌉炒。《集韻》本作𩱦。《類篇》本作𤑵。𠀤同煼。

焣：《篇海》同炒。詳炒字註。又《字彙》慈與切，音聚。姓也。

焤：《集韻》奉甫切，音輔。本作腐。爛也。

焥：《廣韻》《集韻》𠀤烏括切，音斡。《玉篇》爡焥也。《廣韻》火煙出。《集韻》煙起貌。又《集韻》於月切，音黦。煙火貌。又《集韻》於伐切，音𡡕。義同。又於代切，音愛。燤，焥煙氣。

焦：《唐韻》卽消切《集韻》《韻會》《正韻》兹消切，𠀤音蕉。《說文》本作𤓪。火所傷也。《玉篇》火燒黑也。又炙也。《禮·月令》其味苦，其臭焦。《註》火之臭味也。凡苦焦者皆屬焉。《左傳·哀二年》卜戰龜焦。《禮·問喪》傷腎乾肝焦肺。《史記·越世家》苦身焦思。又《史記·扁鵲傳》別下于三焦膀胱。《註》正義曰：八十一難云：三焦者，水穀之道路也，氣之所終始也。上焦在心下，下鬲在胃上也。中焦在胃中，脘不上不下也。下焦在臍下，當膀胱上口也。《廣韻》別作膲。又國名。《左傳·僖二十九年》虞虢焦滑霍揚韓魏皆姬姓也。《註》焦在陝縣。《史記·周本紀》褒封神農之後于焦。《註》地理志，弘農陝縣有焦城，故焦國也。又《秦本紀》圍焦降之。《註》括地志云：焦城在陝州城內東北百步，因焦水爲名。周同姓所封。◎按左傳之焦姬姓，神農之後乃姜姓，其所封當別是一焦。周本紀註亦云：在陝縣。誤。又姓。《廣韻》神農後，以國爲氏，出南安。又晉邑名。《左傳·僖三十一年》許君焦瑕。《註》晉河外五城之二邑。又《詩·小雅》整居焦穫。《爾雅·釋地》十藪，周有焦穫。《註》今扶風瓠中是也。又《晏子·外篇》東海有蟲，巢于蟁睫，命曰焦冥。又焦明，鳥名。《司馬相如·上林賦》掩焦明。《註》焦明似鳳。通作鷦。又《韻會》通作燋。詳燋字註。《集韻》或作㸈。又《集韻》慈焦切《正韻》慈消切，𠀤音樵。《集韻》焦夷，楚地名。《左傳·僖二十三年》楚伐陳取焦夷。《註》焦，譙縣也。夷一名城父。皆陳邑。又與憔通。《班固·答賔戲》朝爲榮華，夕而焦𢈼。又《集韻》將由切，音啾。𨥏屬。

𤉣：《集韻》同災。詳災字註。《嶧山碑》𤉣害烕除。補遺：《六書綂》灾字。

㷆：《廣韻》房久切《集韻》扶缶切，𠀤音婦。《玉篇》熾也。《集韻》熾盛也。

焧：《篇海》倉紅切，音聰。熅氣也。《正字通》佫熜字。

焨：《篇海》孚諷切，音賵。火氣也。

𤉤：《集韻》必結切，音㢼。灼物焦也。或作𤎨。

焩：《篇海》音憑。火貌。

𤉥：《字彙》姜酉切，音九。出罪也。《正字通》譌字。

㷇：《字彙》枯回切，音魁。大也，多也。《正字通》俗𡌪字。

焪：《廣韻》《集韻》𠀤去仲切，音䛪。《玉篇》盡也，乾也。《廣韻》火乾物也。又《廣韻》去宮切《集韻》丘弓切，𠀤音穹。《廣韻》乾也。《集韻》曝也，燼也。或作熍。

㷈：《集韻》遏合切，音姶。藏火也。又《正字通》今人謂藏火使復然曰㷈。讀若遏。

焫：《廣韻》《集韻》如劣切《韻會》《正韻》儒劣切，𠀤音吶。《玉篇》本作𤑔。燒也。《禮·效特牲》卽奠，然後焫蕭合羶薌。《戰國策》秦（以下缺失一十九字）多一畫，今以廣韻爲正。

焬：《集韻》先的切，音錫。乾也。又《集韻》《類篇，》𠀤夷益切，音繹。《集韻》本作焲。亦同焱。詳焲字註。

𤉦：《集韻》烏禾切，音倭。煖貌。

焭：《廣韻》渠營切《集韻》葵營切，𠀤音𤪞。《廣韻》本作煢。詳煢字註。又《集韻》本作惸。憂也。《楚辭·九章》䰟識路之焭焭。《註》憂也。又與營通。《楚辭·九章》一作營營。《字彙》《顏氏家訓》云：古爲大博則六著，小博則二焭。二焭義無所考。◎按《廣韻》博𢶇子，一名投子，二焭當卽二𢶇也。《正字通》作橩，从木，誤。

㷉：《集韻》尉，古作㷉。註詳寸部八畫。《說文》作𤈫。《廣韻》俗作熨。

𤉧：《唐韻》《集韻》𠀤古巧切，音狡。《說文》交灼木也。从火，敎省聲。《玉篇》本作烄。詳烄字註。◎按說文分烄𤉧爲二。

焮：《廣韻》《集韻》《韻會》𠀤香靳切，音憖。《玉篇》炙也。《廣韻》火氣。《左傳·昭十八年》司馬司𡨥列居火道，行火所焮。《註》焮，炙也。《小爾雅》暴映，晒也，焮也。《杜甫·火詩》光彌焮宇宙。又《集韻》一曰𤑔也。《玉篇》同炘。又《玉篇》許勤切，音欣。義同。亦同炘。考證：〔《左傳·昭十七年》司馬司𡨥列居火道，行火所焮。〕謹照原文十七年改十八年。

𤉨：《唐韻》《集韻》𠀤敷勿切，音拂。《說文》熚𤉨也。本从正倒二或。不便於楷。今省作𤉨。又《玉篇》火盛貌。又《集韻》《類篇》𠀤分物切，音紱。《集韻》熚𤉨火不時出而滅也。《廣韻》作𤊸。《集韻》亦作炥。𢨋。

焯：《唐韻》之若切《集韻》《韻會》《正韻》職略切，𠀤音酌。《說文》明也。引書焯見三有俊心。◎按今書立政作灼。《揚雄·羽獵賦》焯爍其波。又《廣韻》火氣也。又《集韻》爇也。通作灼。《增韻》或作炤。又《集韻》都毒切，音篤。明也。又《集韻》《類篇》𠀤竹角切，音琢。小熱也。又尺約切，音淖。魯有孟公焯。或省作卓。通作綽。

𤉩：《說文》烈本字。从火𠛱聲。

焰：《廣韻》《集韻》《韻會》《正韻》𠀤以贍切，音豔。《玉篇》光也。《廣韻》本作爓。《集韻》亦作炎。互詳炎，爓二字註。

焱：《唐韻》《集韻》𠀤以冉切，音琰。《說文》火華也。从三火。又《廣韻》《集韻》《韻會》《正韻》𠀤以贍切，音豔。義同。又《班固·東都賦》焱焱炎炎，楊光飛文，吐燄生風，欱野歕山。《註》𠀤戈矛車馬之光。又《廣韻》《韻會》《正韻》呼臭切《集韻》呼役切，𠀤音砉。《玉篇》火華。《廣韻》又火焰也。又《集韻》夷益切，音繹。本作焲。亦同煬。詳焲字註。又營隻切，音役。火貌。又馨激切，音鬩。亦火華也。琰字原誤从焱作。

焲：《廣韻》羊益切《集韻》夷益切，𠀤音繹。《玉篇》火光也。《集韻》或作焱煬。又《集韻》弋灼切，音藥。義同。

𤉪：《篇海》音湘。義闕。《海篇》火坑也。見釋藏。

焳：《集韻》卽約切，音爵。本作爝。或作燋熦。詳爝字註。

焴：《廣韻》《集韻》𠀤余六切，音育。《玉篇》本作煜。詳煜字註。

𤉫：《篇海》苦戒切，劾去聲。熾火盛貌。《字彙》與烗同。

焵：《玉篇》古浪切，音掆。刀也。《字彙》堅刃也。凡兵器經燒則堅，故今鐵工燒刃曰焵。

然：〔古文〕𤓉《唐韻》《集韻》《類篇》《韻會》《正韻》𠀤如延切，音䔳。《說文》燒也。《註》徐鉉曰俗作燃。蓋后人增加。《孟子》若火之始然。《管子·弟子職》蒸閒容蒸，然者處下。《文劉績曰》古者，束薪蒸以爲燭。蒸，細薪也。稍寬其束，使其蒸閒可各容一蒸，以通火氣。又使已然者居下，未然者居上，則火易然也。《集韻》通作䕼。又《玉篇》許也，如是也。譍言也。《史記·張耳陳餘傳》此固趙國立名義不侵爲然諾者也。又《廣韻》語助。《禮·檀弓》歲旱，穆公召縣子而問然。《註》然之言焉也。又《廣韻》如也。《詩·邶風》惠然肯來。《禮·檀弓》貿貿然來。又承上接下語。《禮·曲禮》然後客坐。又《檀弓》然則盍行乎。《文王世子》然而衆知父子之道矣。又《禮·祭義》國人稱願，然曰：幸哉有子如此。《註》然猶而也。又果然，獸名。《周禮·春官·巾車》然。𧜀髤飾。《註》然，果然也。◎按埤雅作𤡮。詳犬部𤡮字註。又率然，蛇名。《孫子·九地篇》率然者，常山之蛇也。擊其首，則尾至。擊其尾，則首至。擊其中，則首尾俱至。又連然，縣名。《前漢·地理志》益州郡連然有鹽官。又燕然，山名。《前漢·匈奴傳》至速邪烏燕然山。又姓。《左傳》楚然丹。鄭然明。又叶而鄰切，音人。《劉向·列女贊》齊女傅母，防女未然，莊姜亦材，卒能脩身。《馬融·東巡頌》散齊卽畢，越翼良辰，棫槱增積，烈火燔然。考證：〔《管子·弟子職》蒸閒容蒸，然者處下。《趙用賢曰》古者，束薪蒸以爲燭。蒸，細薪也。稍寬其束，使其蒸閒可各容一蒸，以通火氣。又使已然者居上，未然者居下，則火易然也。〕謹按管子卷首有按字者，皆劉績語，非趙用賢語。謹據凡例將趙用賢曰四字改爲文劉績曰。按又已然者居上二句係釋然者居下之義，蓋火性炎上故使已然者居下，未然者居上，則火易然也。謹按文義將已然句上字改爲下字。未然句下字改爲上字。

𤉬：《篇海》士洽切。湯瀹菜也。《正字通》俗煠字。

焷：《廣韻》符支切《集韻》頻彌切，𠀤音脾。《玉篇》缹也。《集韻》火熱也。又《類篇》班糜切，音碑，義同。又《集韻》毗亦切，音擗。義同。

焸：《廣韻》公戸切，音古。人名。出漢書。又《集韻》《類篇》𠀤火迥切，音詗。火光。◎按焸爲火光。《字彙》《正字通》誤收入日部。《字彙》云：於驚切，音英。《正字通》云：譌字。俱非。

𤉭：《集韻》光，古作𤉭。註詳儿部四畫。

𤉮：《六書故》𤊷本字。詳𤊷字註。

𤉯：《集韻》魚古作𤉯。註詳部首。

𤊲：《集韻》乃老切，音腦。熱貌。或作𤎠𤇱。

煁：《唐韻》氏任切《集韻》《正韻》時任切，𠀤音諶。《說文》烓也。《詩·小雅》樵彼桑薪，卬烘干煁。《毛傳》烓竈也。郭璞曰：今三隅竈。

煂：《集韻》郝格切，音赫。《玉篇》燒也。

煃：《集韻》犬橤切，音跬。《玉篇》火貌。

煄：《玉篇》之隴切，音種。義闕。《五音集韻》火燒起。

𤊳：《正字通》同鍛。◎按諸韻書皆有鍛無𤊳。疑爲譌字。

煆：《廣韻》呼訝切《集韻》虛訝切，𠀤音㙤。《玉篇》熱也，乾也。又《廣韻》赫也。又《博雅》𤑔也。又《集韻》許下切，音閜。《揚子·方言》煦煆，熱也。乾也。吳越曰煦煆。又《廣韻》許加切《集韻》虛加切，𠀤音呀。《廣韻》火氣。

煇：《唐韻》况韋切《廣韻》許歸切《集韻》吁韋切《韻會》吁歸切，𠀤音揮。《說文》光也。《玉篇》燿光也。《易·大畜》剛健篤實煇光。《禮·玉藻》煇，如也。又《樂記》德煇動于內。又《前漢·平帝紀》分京師置前煇，光後丞烈二郡。又《集韻》火之光。又《廣韻》同輝暉。《集韻》或作煒。又《集韻》許云切，音熏。《張衡·西京賦》金戺玉階，彤庭煇煇。珊瑚琳碧，瓀珉璘彬。又《集韻》灼也。《史記·呂后紀》去眼煇耳。《唐韻正》張弨曰：煇，从火，其用皆熏燎之屬。俗攺从光。又《集韻》許元切，音萱。光也。又《廣韻》戸昆切《集韻》胡昆切，𠀤音䰟。《廣韻》赤色。又《廣韻》胡本切《集韻》戸袞切，𠀤音混。《廣韻》煇煌，光也。《前漢·司馬相如傳》煥炳煇煌。《集韻》本作焜。又《集韻》呼願切，音楥。本作韗。治鼓工也。《禮·祭統》夫祭有畀煇胞翟閽者，惠下之道也。《註》煇，周禮作韗。謂韗磔皮革之官。又《集韻》王問切，音運。《周禮·春官·眡祲》掌十煇之法，以觀妖祥，辨吉凶。《註》煇，日光炁也。《張率·舞馬賦》在庸臣之方剛，有從軍之大願，必自兹而展采，將同畀于庖煇。又與暈，運通。《周禮·春官·保章氏註》日有薄食暈珥。《釋文》暈，本又作煇。亦作運。

煈：《玉篇》非鳳切，音諷。義闕。《五音集韻》焚也。

㷎：《廣韻》《集韻》𠀤於歇切，音謁。《玉篇》中熱。《廣韻》本作暍。亦作𤸎。

㷏：《集韻》委勇切，音臃。吳王孫休子字。

煉：《唐韻》《集韻》𠀤郞甸切，音練。《說文》鑠治金也。《王充·論衡》女媧氏銷煉五色石。以補蒼天。《玉篇》今亦作鍊。又《集韻》郞旰切，音𢒞。本作爤。或作爛燗。詳爛字註。

煊：《集韻》許元切，音萱。本作煖。溫也。或作暄。

煋：《集韻》桑經切，音星。火熱也。《類篇》火烈也。

煌：《唐韻》《集韻》《韻會》《正韻》𠀤胡光切，音皇。《說文》煇也。《玉篇》光明也。《詩·陳風》東門之楊，明星煌煌。又《大雅》檀車煌煌。又《廣韻》火狀。又《前漢·地理志》敦煌郡武帝後元年，分酒泉置。《註》應劭曰：敦，大也。煌，盛也。又《前漢·息夫躬傳》烏孫兩昆彌弱，卑爰疐强盛居彊煌之地。《註》是其國所都地名。又通作皇。《詩·小雅》朱芾斯皇。《箋》皇，猶煌也。《集韻》或作熿𪏥。又《集韻》胡盲切，音橫。火光。又《集韻》戸廣切，音幌。本作晄。明也。亦同熿爌。又胡曠切，音愰。耀也。晄字原誤从先。

煍：《玉篇》子了切，音劋。變色也。又慈糾切，音愀。義同。

𤊴：《集韻》霍虢切，音謋。火光。亦作焃。

煎：《廣韻》《集韻》子仙切《韻會》將仙切，𠀤音湔。《說文》熬也。《玉篇》火去汁也。《廣韻》熟煑也。《揚子·方言》火乾也。凡有汁而乾謂之煎。《禮·內則》煎醢。《儀禮·卽夕》凡糗不煎。《周禮·天官》內饔掌王及后世子膳羞之割亨，煎和之事。又《冬官·考工記》㮚氏爲量，攺煎金錫則不秏。《註》重煎謂之攺煎也。又《揚子·方言》煎，盡也。又《正韻》則前切，音箋。義同。又《集韻》《韻會》𠀤子淺切，音翦。《集韻》減也。又《前漢·趙充國傳》先零豪封煎等通使匈奴。《註》師古曰：煎讀曰翦。又《廣韻》《集韻》《韻會》𠀤子賤切，音箭。《廣韻》甲煎。《南史·范𤲃傳》甲煎淺俗比徐湛之。又甲煎，香名。《貞觀紀聞》隋主每除夜焚沉香數車，光暗則以甲煎沃之，香聞數里。《集韻》或書作㷙。

煏：《集韻》弼力切，音愎。《玉篇》火乾也。《集韻》本作𤐧。詳𤐧字註。

煐：《集韻》於驚切，音英。人名張煐。見《南史》。

煑：《唐韻》章與切《集韻》掌與切，𠀤音渚。《說文》亨也。《周禮·天官·亨人》職外內饔之爨亨煑，辨膳羞之物。《爾雅·釋訓》是刈是濩濩煑之也。又煑棗，地名。《戰國策》秦懼遽効煑棗。《註》屬濟隂冤句。《說文》或作䰞。《玉篇》亦作𤑨。考證：〔煑棗，地名。《戰國策》秦懼遽効煑棗。《註》屬濟隂宛司。〕謹按績漢書郡國志濟陰郡冤句煑棗城。宛司改冤句。

煒：《唐韻》于鬼切《集韻》《韻會》羽鬼切，𠀤音偉。《說文》盛赤也。《玉篇》明也。亦盛貌。《廣韻》光煒。《詩·邶風》彤管有煒。《傳》煒，赤貌。又《集韻》吁韋切，音揮。本作煇。詳煇字註。《前漢·王莽傳》靑煒登平。《註》服虔曰：煒音暉。如淳曰：靑氣之光煇也。

煓：《廣韻》他端切《集韻》《韻會》《正韻》他官切，𠀤音湍。《玉篇》火熾也。又《揚子·方言》煓，𧹘貌也。又《洞冥記》邀臣入雲煓之幕。

煔：《廣韻》《集韻》𠀤他念切，音㮇。《玉篇》火光也。《集韻》本作𦧡。又《唐韻》《集韻》𠀤舒贍切，音閃。《說文》火行也。《集韻》或作炶熌。又《集韻》以贍切，音豔。義同。又《廣韻》《集韻》𠀤胡甘切，音酣。《廣韻》火上行貌。同炶。《集韻》或作𤊼。又《集韻》徐廉切，音䕭。本作燅。或作爓燖燂。詳燅字註。又《集韻》慈鹽切，音潛。本作燖。或作爓。詳燖字註。《楚辭·大招》炙鴰烝鳧煔鶉敶只。《朱註》煔音潛。爚也。又《集韻》思廉切，音銛。木名。又《集韻》師銜切，音衫。義同。又《爾雅·釋木》柀煔。《註》煔似松，生江南，可以爲船作柱，埋之不腐。《疏》柀，一名煔。俗作杉。《釋文》煔音杉。《集韻》或作杉。《正字通》爾雅本作檆。俗本譌作煔。◎按木名似應从木作檆，今作煔者，省文也。

煕：〔古文〕焈《唐韻》許其切《集韻》《韻會》虛其切《正韻》虛宜切，𠀤音僖。《爾雅·釋詁》緝煕，光也。《詩·大雅》於緝煕敬止。又《爾雅·釋詁》煕，興也。《詩·周頌》時純煕矣。《朱傳》亦光也。又《周語》煕，廣也。《書·堯典》庶績咸煕。《舜典》有能奮庸煕帝之載。《史記·吳世家》歌大雅曰：廣哉煕煕乎。又《廣韻》和也。《老子·道德經》衆人煕煕。又《說文》燥也。又人名。《左傳·昭二十九年》少皥氏有四叔：曰重曰該曰修曰煕，實能金木及水。又《韻會》州名。土蕃地。宋置煕州。又《正韻》與禧同。《前漢·禮樂志》煕事備成。《註》師古曰：福煕之事也。又與嬉通。《宋玉·登徒子好色賦》出咸陽煕邯鄲。《註》煕，戲也。又《淮南子·修務訓》木煕者非眇勁。《註》木煕今之走高竿緣繩者，言其援豐條舞扶疎踴躍紆徐自如也。又《集韻》盈之切，音飴。《揚子·方言》鬱煕，長也。《註》謂壯大也。又人名。《左傳·襄八年》鄭公子煕。◎按釋文煕，許其反，徐音怡，二音俱可讀。《六書故》別作𤇴。〇按字彙，《正字通》，煕字音義俱詳十畫熈註。考說文玉篇廣韻，諸書俱作煕，不作熈，則熈當爲俗字。今特將音義備載於此。

𤊵：《玉篇》《集韻》𠀤子悉切，音堲。《集韻》本作㸅。《博雅》煨也。

𤊶：《集韻》郞達切，音辢。火貌。或作㸊。

𤊷：《集韻》蒲昧切，音佩。煏也。或作焙。

煖：《唐韻》况袁切《集韻》《韻會》許元切，𠀤音萱。《說文》溫也。《廣韻》本作暄。《集韻》或作煊。又人名。《戰國策》齊人有馮煖者。又《廣韻》《集韻》《韻會》《正韻》𠀤乃管切，音餪。《玉篇》溫也。《禮·王制》七十非帛不煖。又《樂記》煖之以日月。又《孫綽·三月三日詩》嘉卉萋萋，溫風煖煖。又《廣韻》火氣也。又叶乃卷切。《蘇轍詩》江流日益深，民語漸已變。慘慘瘴氣淸，薄薄寒日煖。

煗：《唐韻》《集韻》《韻會》《正韻》𠀤同煖。《說文》溫也。《魯語》海多大風冬煗。《前漢·王褒傳》襲貂狐之煗。

煘：《五音集韻》直廉切，音㶣。鉗也。

㮡：《正字通》譌字。《六書統》爟作㮡。字彙㮡亦云同爟。誤。

㷐：《篇海》許委切，音毀。與媿同。

𤊸：《廣韻》分勿切，音紱。熚𤊸，鬼火。同𤉨。◎按說文本从正倒二或。玉篇从或作𤉨。惟廣韻从咸當，爲𤉨字重文。

𤊹：《集韻》薄沒切，音孛。本作㶿。詳㶿字註。

煙：〔古文〕𡨾𠖜𡍯《唐韻》烏前切《集韻》《韻會》因蓮切《正韻》因肩切，𠀤音燕。《說文》火气也。《周禮·秋官·蟈氏》以其煙被之。又姓。見《字彙》。又於眞切，音因。《周禮·春官·大宗伯註》禋之言煙也。周人尚臭，煙氣之臭聞者。《註》煙音因。《柳宗元·祭从兄文》留連遊歡，涉月彌旬，夜𤑔膏炬，晝凌風煙。《說文》或作烟。《集韻》籀亦作𡇽。

㷑：《篇海》與煙同。

煚：〔古文〕煛《廣韻》《集韻》𠀤俱永切，音憬。《廣韻》火也。又《集韻》一曰日光。又《正字通》唐母煚開元含象亭十八學士之一。又孟蜀母煚母昭裔之子，藏書甚富。

㷒：《廣韻》遇俱切《集韻》元俱切，𠀤音虞。《廣韻》拔器煑食。

煜：《唐韻》《集韻》《韻會》《正韻》𠀤余六切，音育。《說文》燿也。《前漢·班固敘傳》其餘焱飛景附，煜霅其閒者，蓋不可勝載。《註》師古曰：煜霅，光貌。又《玉篇》火焰也。《廣韻》火光。又《玉篇》盛貌。《班固·東都賦》管絃曄煜。《註》曄煜，盛貌。又《廣韻》爲立切《集韻》域及切《韻會》弋入切，𠀤音熠。《廣韻》火貌。《廣韻》同焴。

𤊺：《集韻》許勿切，音欻。本作烼。詳烼字註。

煝：《廣韻》《集韻》𠀤明祕切，音媚。《玉篇》焃也。《廣韻》炶熱。《集韻》旱熱。又《集韻》蜜二切，音寐。旱气。

煞：《廣韻》所八切《集韻》《正韻》山戛切，𠀤音鎩。《廣韻》俗殺字。《白虎通》五祀春木主煞上，故以所勝祭之也。《又》金味所以辛何，西方煞傷成物，辛所以煞傷之也。猶五味得辛乃委煞也。又《集韻》所介切，音𧜁。本亦作殺。《正韻》所賣切，音曬。𠀤詳殳部殺字註。

𤊻：《玉篇》孚詶切，音秠。火乾也。

煟：《廣韻》《集韻》𠀤于貴切，音胃。《玉篇》光貌。《詩·小雅·噦噦其冥箋》噦噦，猶煟煟也。寬明之貌。又《廣韻》火光。

煠：《廣韻》與涉切。《集韻》弋涉切，𠀤音葉。《玉篇》爚也。又《廣韻》丑輒切《集韻》敕涉切，𠀤音鍤。義同。又《廣韻》士洽切《集韻》實洽切，𠀤音𦝥。《廣韻》湯煠。《博雅》爚也。或作㴙。《篇海》作𤉬。

𤊼：《集韻》胡甘切，音酣。《玉篇》火行貌。《集韻》本作煔。或作炶。詳炶煔二字註。

㷓：《唐韻》作孔切《集韻》祖動切，𠀤音總。《說文》本作熜。然麻蒸也。《玉篇》熅也。又《廣韻》靑公切《集韻》麤叢切，𠀤音聰。義同。《集韻》本作燪。

煡：《篇海》許刃切，音釁。焰餘也。

煢：〔古文〕㒌《唐韻》渠營切《集韻》葵營切，𠀤音瓊。《說文》回疾也。从卂，營省聲。又《玉篇》單也，無兄弟也，無所依也。或作惸嬛。《廣韻》獨也同焭。又《玉篇》憂思也。《左傳·哀十六年》煢煢余在疚。亦作㷀。《孟子》詩云：哿矣富人，哀此㷀獨。◎按詩小雅今本作惸。

𤊽：《玉篇》力弔切，音料。祡𤊽，祭天也。又《唐韻》力照切，音療。《說文》祡，祭天也。从火从昚。昚，古文愼字。祭天所以愼也。《廣韻》凡从尞者作𤊽，同。《集韻》本作尞。同燎𥛰。◎按說文，廣韻，𤊽燎俱分載。又《集韻》憐蕭切，音聊。義同。通作尞。又朗鳥切，音了。放火也。本作燎。

煣：《唐韻》人久切《集韻》忍九切，𠀤音蹂。《說文》屈申木也。《玉篇》以火屈木曲。《廣韻》本作楺。《集韻》或作揉。又《廣韻》人又切《集韻》如又切，𠀤音輮。《廣韻》蒸木使曲也。《集韻》火揉木也。

煤：《廣韻》莫杯切《集韻》《韻會》《正韻》謨杯切，𠀤音枚。《玉篇》炱煤。《廣韻》炱煤，灰集屋也。《呂氏春秋》嚮者煤室入甑中，棄食不詳，回攫而飯之。又《正韻》煙墨。又石炭曰煤。詳炭字註。

㷔：《篇海》俗焰字。

𤊾：《唐韻》《集韻》𠀤莫結切，音蔑。《說文》火不明也。从苜从火，苜亦聲。又《說文》周書曰：布重𤊾席，織蒻席也。讀與蔑同。◎按周書今本作敷，重篾席。又《五音集韻》莫撥切，音末。義同。

𤊿：《玉篇》丑涉切，音鍤。《篇海》火燒殘也。

煥：〔古文〕烉《唐韻》呼貫切《廣韻》火貫切《集韻》《韻會》《正韻》呼玩切，𠀤音喚。《說文》火光也。又《玉篇》明也。《論語》煥乎其有文章。又叶許縣切，音絢。《徐幹·齊都賦》雕琢有章，灼爛明煥。生民以來，非所視見。《玉篇》亦作奐。

煦：《唐韻》香句切《集韻》吁句切，𠀤音姁。《說文》烝也。《玉篇》熱也。《禮·樂記》天地訢合，隂陽相得，煦嫗覆育萬物。《註》氣曰煦，體曰嫗。《疏》天以氣煦之，地以氣嫗之，是天煦覆而地嫗育。又《說文》一曰赤貌。《玉篇》赤色也。又《說文》一曰溫潤也。又《玉篇》恩也。《韓愈·原道》煦煦之謂仁。又《玉篇》亦作昫。《廣韻》日光也。又《廣韻》况羽切《集韻》火羽切，𠀤音詡。《禮·樂記·煦嫗釋文》煦徐音况甫反。又《集韻》詡拱切，音洶。亦與昫同。日出溫也。詳日部昫字註。又《集韻》匈于切，音訏。《揚子·方言》煦，熱也。《李嵩·述志賦》稟玄光而陶衍，承景靈之冥符，蔭朝雲之奄靄，仰郞日之照煦。又《集韻》虛尤切，音休。本作咻。痛念聲。詳口部咻字註。

照：《唐韻》之少切《集韻》《韻會》《正韻》之笑切，𠀤音詔。《說文》本作㷖。《增韻》明所燭也。《易·離卦》大人以繼明照于四方。《書·泰誓》若日月之照臨。又《正字通》北齊劉縚兄弟，父名照，一生不作照字，惟依火旁作炤。《廣韻》同炤。《集韻》或省作昭。唐武后作曌。

煨：《唐韻》烏灰切《集韻》《韻會》烏回切《正韻》烏恢切，𠀤音隈。《說文》盆中火。《玉篇》盆中火爊也。《六書故》火中熱物。《廣韻》煻煨火。《集韻》煻火曰煨。《戰國策》犯白刃蹈煨炭。又人名。《後漢·獻帝紀》中郞將段煨。又《集韻》紆勿切，音鬱。畜火也。

㷕：《篇海》自秋切，音酋。耳中聲也。又卽由切，音啾。義同。

煩：《唐韻》附袁切《集韻》《韻會》符袁切，𠀤音樊。《說文》熱頭痛也。又《增韻》不𥳑也。《書·說命》禮煩則亂。又《玉篇》干煩也。《左傳·僖二十九年》敢以煩執事。又《禮·樂記》衞音趨數煩志。《註》煩，勞也。又《左傳·定二年》嘖有煩言。《註》煩，言忿爭。又《增韻》悶也。《史記·倉公傳》病使人煩懣。又鳥名。《司馬相如·上林賦》煩鶩鷛𪆫。《註》徐廣曰：煩鶩，一作番䴌。《漢書·音義》煩鶩，鳧也。郭璞云：煩鶩，鴨屬。又地名。《戰國策》襲燕樓煩數縣。《註》樓煩，屬鴈門。又叶符筠切。《陳琳·大暑賦》料救藥之千百兮，祇累熱而增煩。燿靈管之匪念兮，將損性而傷神。又叶汾洽切。《宋玉·神女賦》淡淸靜其愔嬺兮，性沈祥而不煩，意似近而旣遠，若將來而復旋。《嵆康·琴賦》更唱迭奏，聲若自然，流楚窈窕，懲躁雪煩。

煪：《唐韻》自秋切《集韻》字秋切，𠀤音酋。《玉篇》熮也。同𤋃。《集韻》燥也。又《集韻》張流切，音輈。燥也。又《集韻》將由切，音啾。火貌。又以九切，音酉。亦火也。

𤋀：《篇海》火覓切，音殈。驚貌。同㷦。又音吸。義同。

煫：《篇海》同燧。詳燧字註。

煬：《唐韻》《韻會》《正韻》餘亮切《集韻》弋亮切，𠀤音漾。《說文》炙燥也。《揚子·方言》煬，炙也。《註》今江東呼火熾猛爲煬。《莊子·盜跖篇》冬則煬之。又《玉篇》對火也。《廣韻》向也。《戰國策》若竈則不然，前之人煬，則後之人無從見也。又《揚子·方言》煬，暴也。《春秋·定元年》立煬宮。《註》煬公伯禽子也。其廟已毀。季氏禱之。而立其宮。又《玉篇》熱也。《揚雄·甘泉賦》南煬丹崖。又《集韻》式亮切，音餉。燥也。又《廣韻》與章切《集韻》《韻會》余章切《正韻》移章切，𠀤音陽。《廣韻》釋金也。《集韻》爍金也。或作烊。又《集韻》尸羊切，音商。魯煬公。徐邈說。

𤋁：《集韻》余章切，音陽。炙燥也。◎按𤋁，音義同煬。當爲煬字重文。

㷖：《說文》照本字。

𤋂：《玉篇》莫割切，音末。不明也。

𤋃：《玉篇》與煪同。詳煪字註。

𤋄：《玉篇》武遇切，音務。義闕。◎按𤋄，當卽熃字。

𤋅：《字彙補》音迥。《前漢·古今人表》伯𤋅。《註》師古曰：穆王太僕也。𤋅音居永反。◎按伯囧五音集韻通作臦燛。疑𤋅或爲燛字之譌。

煭：《字彙補》古文烈字。註詳六畫。

𤋆：《字彙補》古文盜字。註詳皿部七畫。

𤋇：《字彙補》古文視字。註詳見部五畫。

煹：《廣韻》古𠋫切《集韻》居𠋫切，𠀤音遘。《廣韻》舉火也。

㷟：《廣韻》他回切《集韻》通回切，𠀤音推。《廣韻》㷟燖毛。出字林。《集韻》以湯除毛。或作𤍐。

煺：《字彙》同㷟。

㷠：《唐韻》《類篇》𠀤良刃切，音吝。《說文》兵死及牛馬之血爲㷠。㷠，鬼火也。从炎舛。《博物志》戰鬭死亡之處，有人馬血積年爲㷠。著地及草木如露不可見，行人觸之著體有光，拂拭卽分散無數，又細吒聲如𩱦豆，靜坐良久尋滅。又《玉篇》力仁切《廣韻》力珍切，𠀤音鄰。義同。《廣韻》《集韻》作粦。同燐。《集韻》又作𤒑。

𤌈：《篇海》普逼切，義闕。◎按𤌈，當爲㷶字重文。詳㷶字註。

煻：《廣韻》《集韻》𠀤徒郞切，音唐。《廣韻》煻煨火。《集韻》熱灰謂之煻煨。又《正字通》煻煨池在遼東北。有唐太宗烽火臺。五里閒有火穴，名煻煨池。夜明如晝。或有物去池三十步，無巨細脅入池中。

煼：《廣韻》初爪切《集韻》《韻會》《正韻》楚絞切，𠀤音謅。《廣韻》熬也。同𩱦𤌉炒。《集韻》同𤑵𩱈㷅。互詳前㷅字註。

𤌉：《廣韻》同煼。

煽：《唐韻》《集韻》《韻會》《正韻》𠀤式戰切，音扇。《爾雅·釋言》煽，熾也。《說文》熾，盛也。《詩·小雅》豔妻煽方處。又《廣韻》火盛貌。《新論·防慾篇》煽熛章臺。又《廣韻》式連切《集韻》《韻會》《正韻》尸連切，𠀤音羶。《廣韻》火盛也。《集韻》本作傓。

㷡：《篇海》古迥切。目驚貌。

煾：《廣韻》《集韻》𠀤烏㾗切，音恩。同𤇯。詳𤇯字註。又《集韻》烏昆切，音溫。本作熅。詳熅字註。

㷢：《唐韻》楚宜切《集韻》叉宜切，𠀤音差。《說文》束炭也。又《集韻》仕知切，音齹。又《玉篇》才和切，音𥰭。義𠀤同。又《集韻》才支切，音疵。《博雅》曝也。又疾智切，音漬。義同。又《玉篇》俎下切，音鮓。亦束炭也。〇按五音集韻𤈩同㷢。集韻類篇二字分載。然音義相同，筆畫相近，當是一字。詳𤈩字註。

㷣：《集韻》思營切，音騂。《博雅》赤也。《類篇》作𤏽。

煿：《集韻》伯各切，音博。本作爆。詳爆字註。

𤌊：《集韻》子亥切，音宰。烹也。

㷤：《廣韻》《集韻》𠀤呼木切，音𣪥。《廣韻》本作𧹲。日出赤貌。又《集韻》胡谷切，音縠。赤貌。又黑角切，音㕰。火聲。考證：〔《廣韻》本作𧹲。日出赤貌。〕謹照原文曰改日。

熀：《篇海》爲輒切，音聶。煒熀，火光盛貌。又《王延壽·魯靈光殿賦》鴻爌熀以爣閬。《註》寬明也。

熁：《廣韻》虛業切《集韻》迄業切，𠀤音脅。《廣韻》火氣熁上。《集韻》火迫也。

㷥：《篇海》煑仍切，音蒸。熱氣也。又冬祭也。〇按㷥當同烝。

熂：《廣韻》《集韻》𠀤許旣切，音餼。《玉篇》燎除旁草也。《廣韻》燹火也。《詩·大雅·旱麓箋》柞棫之所以茂盛者乃，人熂燎其旁草，養治之使無害也。《釋文》芟草燒之曰熂。許氣反。又虛刈反。又《集韻》許竭切，音猲。火焚山草也。

𤌋：《集韻》虎委切，音毀。《玉篇》火也，烈火也。同𤈦燬。《篇海》同㷐。

熃：《篇海》武遇切，音務。主火也。◎按熃當與玉篇𤋄同。

𤌌：《唐韻》《集韻》𠀤烏迥切，音濙。《說文》深池也。《玉篇》澤地也。又《集韻》庾頃切，音穎。義同。《說文》載井部。

熄：《唐韻》相卽切《集韻》《韻會》悉卽切，𠀤音息。《說文》畜火也。又《說文》一曰滅火。《孟子》安居而天下熄。

熅：《唐韻》《集韻》《韻會》𠀤於云切，音氳。《說文》鬱煙也。《前漢·蘇武傳》置熅火。《註》師古曰：熅聚火無焱者也。又《玉篇》煙熅也，氣也，煗也。《班固·東都賦》降烟熅調元氣。又《新書·道術篇》欣𢣤可安謂之熅。反熅爲鷙。又通作蘊。《詩·大雅》蘊隆蟲蟲。《釋文》蘊行粉反。本又作熅。紆文反。又《集韻》烏昆切，音溫。𤑴熅火微。或作熄。又鄔本切，音穩。熅㶧熱也。又紆問切，音醞。以火伸物。又烏沒切，音搵。煙鬱貌。又一曰熱貌。《新書·禮篇》天淸澈，地富熅。

𤌍：《唐韻》《集韻》𠀤胡沃切，音鵠。《說文》灼也。又《集韻》《類篇》𠀤吾沃切，音擢。又《集韻》光鑊切，音郭。義𠀤同。

熆：《廣韻》胡臘切《集韻》轄臘切，𠀤音盍。《廣韻》吹火也。

熇：《廣韻》火酷切《集韻》《韻會》呼酷切，𠀤音臛。《說文》火熱也。《玉篇》熾也，燒也。《廣韻》熱貌。《詩·大雅》多將熇熇，不可救藥。《傳》熇熇然，熾盛也。《疏》熇熇，是氣熱之盛，故爲熾盛也。又《唐韻》火屋切《集韻》《韻會》《正韻》呼木切，𠀤音𣪥。義同。《韻會》或作歊。又《廣韻》呵各切《集韻》《韻會》《正韻》黑各切，𠀤音郝。與謞同。《爾雅·釋訓》謞謞，崇讒慝也。《疏》引《詩》多將熇熇，多行慘毒之惡。謞熇音義同。《釋文》謞虛各切。又《集韻》虛嬌切，音囂。炎氣也。或作喬。又虛交切，音虓。本作灱。暴也。詳灱字註。又《集韻》《類篇》𠀤苦浩切，音考。《集韻》本作燺。燥也。詳燺字註。又口到切，音犒。煏也。或作焅。詳焅字註。

熈：俗煕字。詳煕字註。

熉：《集韻》王分切《韻會》《正韻》于分切，𠀤音雲。《集韻》黃貌。《前漢·郊祀歌》照紫幄珠熉黃。《註》師古曰：言光照紫幄，故其珠色熉然而黃也。又《集韻》羽粉切，音抎。義同。

熊：〔古文〕𪏛《集韻》《韻會》𠀤胡弓切，音雄。《說文》熊獸似豕，山居冬蟄，从能炎省。《爾雅·釋獸》熊，虎醜。《疏》醜類也。《書·禹貢》熊羆狐狸織皮。《詩·小雅》維熊維羆，男子之祥。又赤熊。《爾雅·釋獸》魋如小熊。《註》今建平山中有此獸。俗呼爲赤熊。又《史記·天官書》熊熊靑色有光。《山海經》槐江之山，南望崑崙。其光熊熊，其氣䰟䰟。又山名。《書·禹貢》熊耳外方桐柏。《史記·黃帝紀》南至于江登熊湘。《註》二山名。熊卽熊耳山。又《封禪書》南伐至于召陵，登熊山。又《山海經》熊山有穴焉，熊之穴，恆出神人，夏啓而冬閉。又西熊，侯國。見《史記·建元以來王子侯者年表》又人名。《書·舜典》益拜稽首讓于朱虎熊羆。又《史記·五帝紀》黃帝爲有熊。《韻會》有熊，國名。黃帝所都。又《廣韻》亦姓。《左傳》賢者熊宜僚。又複姓。《左傳》楚大夫熊率且比。又《集韻》矣㱡切。義同。《唐韻正》熊音羽陵反。春秋宣八年，葬我小君敬嬴。公羊穀梁傳𠀤作頃熊。頃音近敬，熊音近嬴。正義不得其解，乃云：一人有兩號。非矣。左傳昭七年，正義曰：張叔皮論云：賔爵下革，田鼠上騰，牛哀虎變，鯀化爲熊，久血爲燐，積灰生蠅王劭曰：古人讀熊于陵反。張叔用舊音也。熊當改入蒸韻。又《集韻》囊來切。同能。《左傳·昭七年》晉侯夢黃能入于寢門。《釋文》熊亦作能。如字，一音奴來反。三足鼈也。詳肉部能字註。《集韻》或作𤠗能𧰯。

熋：《集韻》《類篇》𠀤囊來切，音能。熱也。《正字通》同熊。俗書分兩音兩義。誤。◎按熊，熋似爲一字而異文。然熋於字爲能火。集韻，類篇，訓作熱。當亦有據。今兩存之。

𤌎：《廣韻》《集韻》𠀤良刃切，音吝。《玉篇》火貌。《集韻》同焛。見焛字註。又《集韻》里刃切《類篇》力刃切，𠀤音嶙。《集韻》燭息火存謂之𤌎。

熌：《集韻》《類篇》𠀤舒贍切，音閃。《集韻》本作煔。或作炶。火行也。詳煔字註。

熍：《集韻》丘弓切，音芎。本作焪。詳前焪字註。

熎：《集韻》一笑切，音要。燼也。

熏：《唐韻》《集韻》《韻會》《正韻》𠀤許云切，音薰。《說文》本作𡼡。《玉篇》本作𡼡。《類篇》隷作熏。《說文》火煙上出也。从屮从黑，屮黑熏象也。《玉篇》熱也。《廣韻》火氣盛貌。同燻。《詩·豳風》穹窒熏䑕。又《大雅》憂心如熏。《傳》熏，灼也。《釋文》熏，本又作燻。《周禮·秋官·翦氏》以莽草熏之。又《詩·大雅》公尸來止熏熏。《傳》熏熏，和悅也。《箋》熏熏，坐不安之貌。《釋文》熏，說文作醺。醉也。又《蔡邕·釋誨》下獲熏胥之辜。《註》謂相熏烝得罪也。又《呂氏春秋》東南曰熏風。又《後漢·趙壹傳》陟遂與言談，至熏夕，極歡而去。又通作薰。《易·艮卦》厲薰心。《後漢·馬廖傳》聲薰天地。又《集韻》吁運切，音訓。灼也。又與釁通。《齊語》三釁三沐之。《註》釁或爲熏。又叶須緣切，音宣。《黃庭經》沐浴盛潔棄肥熏，入室東向誦玉篇。《正譌》中从𡆧。與囱同。俗从田，誤。

𤌏：《廣韻》《集韻》𠀤烏孔切，翁上聲。《廣韻》𤌏然煙氣。

熐：《集韻》《類篇》𠀤忙經切，音冥。熐蠡，匈奴聚落也。又《集韻》莫狄切，音覓。義同。

熑：《廣韻》《集韻》𠀤勒兼切，音鬑。《說文》火煣車網絕也。周禮曰：煣牙外不熑。◎按今本周禮冬官考工記輪人：煣作揉。熑作廉。玉篇絕也。廣韻煣軔。又《集韻》火不絕也。或作燫。又《唐韻》《正韻》力鹽切《集韻》《韻會》離鹽切，𠀤音廉。義同。《集韻》或作燫。又《集韻》苦兼切，音謙。燥輞也。

熒：《唐韻》戸扃切《集韻》懸扃切《韻會》互扃切，𠀤音螢。《說文》屋下燈燭之光。从焱冖。《前漢·班固敘傳》守突奧之熒燭。《註》師古曰：熒熒，小光之燭也。又《玉篇》熒熒，猶灼灼也。《廣韻》光也，明也。《史記·趙世家》美人熒熒兮，顏若苕之榮。《杜牧·阿房宮賦》明星熒熒。又熒惑，星名。《史記·天官書》察剛氣以處熒惑。亦作營。又《莊子·人閒世》而目將熒之。《註》使人眼眩也。又熒陽，縣名。《左傳·宣十二年》及熒澤，見六麋。《註》熒澤，在熒陽縣東。又《水經注》火山。似火，从地中出，名熒臺。又草名。《爾雅·釋草》熒委萎。《註》藥草也。又與螢通。《爾雅·釋蟲》熒火卽炤。《後漢·靈帝紀》逐熒光行數里。又《集韻》乎萌切，音宏。火光。又維傾切，音營。義同。又《集韻》《類篇》𠀤翾營切，音𧵣。《集韻》本作滎。水名。又《集韻》烏迥切，音濙。同瑩。聽瑩，疑惑也。《莊子·齊物論》是黃帝之所聽熒也。又《五音集韻》烏絅切，音鎣。火光貌。又《集韻》胡鎣切，濙去聲。暫明貌。考證：〔《後漢·靈帝紀》遂熒光行數里。〕謹照原文遂改逐。

𤌐：《集韻》《類篇》𠀤戸感切，音頷。灼爛也。

𤌑：《正字通》熛本字。从火。諧①音。◎按說文熛本作𤐫。此字諸韻書皆不載，不知何據。①字从𦥑从幺，作幺在𦥑中。

𤌒：《集韻》與烓同。

熓：《五音篇海》烏沒切。《字彙補》火熄也。又烏古切，音鄔，義同。

㷦：《篇海》與𤋀同。詳𤋀字註。

𤌓：《集韻》古玩切，音貫。本作爟。或作烜。◎按烜本與爟字異。詳烜字註。𤌓之同爟。又因烜而誤。集韻非。

𤌔：《五音集韻》女閑切，音㬮。語聲。

𤌕：《字彙補》同𤌃。

𤌖：《五音篇海》初巧切，音麨。熬炒也。火乾物也。◎按卽煼字之譌。

𤌗：《字彙補》典奧略云：蔡邕祖餞祝文，神龜吉兆，休氣𤌗𤌗。太平御覽作皇皇。音義未詳。

𤍐：《集韻》《類韻》𠀤通回切，音推。《集韻》本作㷟。詳㷟字註。

熚：《唐韻》卑吉切《集韻》璧吉切，𠀤音必。《說文》熚𤉨，火貌。《玉篇》熚炥，火貌。又《玉篇》火聲也。

熛：《唐韻》補遙切《集韻》《韻會》《正韻》卑遙切，𠀤音摽。《說文》本作𤒾。火飛也。从火，票聲。《詩·小雅·燎之方楊箋》燎之方盛之時，炎熾熛怒。《史記·淮隂侯傳》熛至風起。又《揚雄·甘泉賦》前熛闕而後應門。《註》晉灼曰：熛闕，赤色之闕。南方之帝曰赤熛怒。應門正在熛闕之內也。《集韻》或作䙳。又《集韻》紕招切，音漂。本作𤐫。義同。

熜：《說文》㷓本字。

熝：《集韻》盧各切，音祿。煉也。

熞：《集韻》經天切，音堅。灼鐵淬之。

㷫：《集韻》棄挺切，音謦。火乾出也。

㷬：《集韻》末各切，音莫。《玉篇》火貌。《集韻》或書作𦹪。

𤍒：《集韻》《類篇》𠀤莊交切，音抓。然也。或作𤑗。

熟：〔古文〕𡒒《玉篇》市六切《廣韻》殊六切，𠀤音淑。《說文》本作𦏧。食飪也。《玉篇》爛也。《禮·祭義》亨熟羶薌。又《廣韻》成也。《書·金滕》歲則大熟。又《戰國策》願王熟慮之。又《史記·齊悼惠王世家》灌將軍熟視笑曰：人謂魏勃勇，妄庸人耳。又《史記·大宛傳》率多進熟于天子。《註》漢書音義曰：進熟，美語如成熟者也。又《釋名》荆豫人謂長婦曰熟。熟，祝也。祝，始也。《韻會》熟，本作孰。後人加火，而孰但爲誰孰字矣。

熠：《廣韻》爲立切《集韻》域及切，𠀤音煜。《說文》盛光也。《詩·豳風》倉庚于飛熠燿其羽。《箋》羽鮮明也。《集韻》同爗，曅。又《廣韻》熠燿，螢火。《詩·豳風》熠燿宵行。《傳》熠燿，燐也。燐螢火也。又《唐韻》羊入切。《集韻》《韻會》《正韻》弋入切，𠀤音孴。又《集韻》席入切，音習。義𠀤同。

𤍓：《玉篇》署與切，音墅。《篇海》野火也。

熡：《玉篇》勒侯切，音樓。《篇海》火炎也。

㷭：《唐韻》《集韻》《韻會》𠀤敷容切，音丰。同烽。《說文》燧表𠋫也。邊有警，則舉火。《揚子·方言》㷭虞，望也。《前漢·韓安國傳》置㷭𤑾。互詳烽字註。

熢：《集韻》蒲蒙切，音蓬。熢㶿，煙鬱貌。又蒲蠓切，音唪。熢㶿，火氣。

𤍔：《字彙》同檾。詳木部檾字註。

𤍕：《篇海》余紐切，音酉。積木燎祭天。亦作槱。

㷮：《唐韻》作曹切《集韻》臧曹切，𠀤音糟。《說文》本作𤓗。焦也。《玉篇》燒也。《廣韻》火餘木也。《般若經》有人持小火，㷮燒乾草木。《六書㴑原》作𤒖。

熣：《集韻》蘇回切，音𤗯。熣煤煙塵。◎按類篇又胡沃，吾沃二切。集韻惟𤌍字有此二音，熣止平聲一音。類篇誤。

熤：《集韻》夷益切，音繹。人名。後魏有張熤。又《集韻》《類篇》𠀤逸織切，音弋。義同。

熥：《集韻》他東切，音通。以火煖物也。

熦：《集韻》卽約切，音爵。火具也。本作爝。又疾雀切，音嚼。義同。𠀤詳爝字註。

熧：《廣韻》卽容切《集韻》將容切，𠀤音縱。《玉篇》火行。《廣韻》火行穴中。《集韻》火出穴中。

熨：《廣韻》於胃切，音慰。同㷉。詳㷉字註。《史記·扁鵲傳》案抗毒熨。《註》毒熨，謂毒病之處，以藥物熨貼也。又《廣韻》《集韻》𠀤紆物切，音鬱。《廣韻》火展帛也。又《集韻》一曰火斗。或作𤓮。◎按集韻入聲，尉㷉熨𤓮分載。

熩：《集韻》《類韻》𠀤後五切，音戸。《玉篇》光也。又《字彙》音虎。義同。

𤍖：《篇海》子廉切，音尖。火熾也。又盡也。

熪：《廣韻》弋支切《集韻》余支切，𠀤音移。《玉篇》燫熪。《廣韻》燫熪，火不絕貌。

熫：《顏氏家訓》吳人以火旁作庶，爲炙字。

㷯：《集韻》蒲蠓切，蓬上聲。㷯𡋯，煙塵雜起貌。

熬：《唐韻》五牢切《集韻》《韻會》《正韻》牛刀切，𠀤音敖。《說文》本作𤏺。乾煎也。《揚子·方言》凡以火而乾五穀之類，自山而東，齊楚以往，謂之熬。《禮·內則》煎醢加于陸稻上，沃之以膏，曰淳熬。《周禮·地官·舍人》共飯米熬穀。《後漢·邊讓傳》少汁，則熬而不可熟。又與嗸通。《前漢·陳湯傳》衆庶熬熬苦之。《註》愁聲。《說文》或作䵅。《集韻》或作𩱏。

熭：《五音集韻》于劌切，音衞。《說文》暴乾火也。《玉篇》曝乾也。《前漢·賈誼傳》黃帝曰：日中必熭。又或作彗。《六韜·守土篇》日中必彗。又《集韻》胡桂切，音慧。又王伐切，音越。義𠀤同。《集韻》或作𤑒。亦作𣊄。

熮：《廣韻》《集韻》𠀤力久切，音柳。《說文》火貌。又《玉篇》燒也，爛也。又《唐韻》烙蕭切《集韻》《韻會》憐蕭切《正韻》連條切，𠀤音聊。義同。《說文》逸周書曰：味辛而不熮。又《集韻》力求切，音留。又力弔切，音料。義𠀤同。

熯：《唐韻》人善切《集韻》《韻會》忍善切，𠀤音橪。《說文》乾貌。从火，漢省聲。《玉篇》火盛貌。《管子·伯形篇》楚人攻宋鄭，燒焫熯焚鄭地。《王充·論衡》熯一炬火，爨一鑊水。又《爾雅·釋詁》敬也。《詩·小雅》我孔熯矣，式禮莫愆。又《廣韻》《韻會》呼旱切《集韻》《正韻》許旱切，𠀤音䍐。《廣韻》本作焊。詳前焊字註。又《韻會》《正韻》乾也。又炙也。又《廣韻》《韻會》呼旰切《集韻》虛旰切《正韻》虛汗切，𠀤音漢。《廣韻》火乾。《易·說卦》燥萬物者，莫熯乎火。《集韻》本作暵。考證：〔《管子·伯形篇》楚人攻宋鄭，燒𤋲熯焚鄭地。〕謹按𤋲字在本部八書。𤋲改焫。

熰：《集韻》烏侯切，音謳。《玉篇》炮熰也。《管子·侈靡篇》古之祭有時而熰。《註》熰，熱甚也。謂旱熱甚而祭。又《集韻》於𠋫切，漚去聲。煖也。或作𣉾蓲。

𤍗：《篇海》蒲沒切，音勃。煙起白也。

㷰：《廣韻》丑知切《集韻》抽知切，𠀤音摛。《玉篇》火焱也。又《廣韻》呂支切《集韻》鄰知切，𠀤音離。《廣韻》帷中火也。

𤍘：《字彙》古賔字。◎按集韻：賔，古亦作𧶉𤍘。篇海火部，𡫅亦在十二畫內，無作𤍘者，當是𡫅字之譌。

熱：《唐韻》如列切《集韻》《韻會》《正韻》而列切，𠀤音苶。《說文》溫也。《釋名》𤑔也。如火所燒𤑔。《增韻》炎氣。《詩·大雅》誰能執熱，逝不以濯。《禮·月令》大雨時行，燒薙行水，利以殺草，如以熱湯。又《唐韻正》如例反。《束皙·近遊賦》繫複襦以御冬。脅汗衫以當熱。帽引四角之縫。裙爲數條之殺。《餅賦》三春之初，隂陽交際，寒氣旣除，溫不至熱。《正字通》說文本作𤎮，十二畫。省作熱。非。

熲：《唐韻》《韻會》《正韻》𠀤古迥切，音炯。《說文》火光也。《廣韻》輝也。《詩·小雅》無思百憂不出于熲。《傳》熲，光也。又《集韻》涓熒切，音扃。義同。或作耿。又《五音集韻》古文耿字。註詳耳部四畫。◎按熲字，說文，玉篇，篇海，俱在火部，訓作火光。字彙，《正字通》，收入頁部，非。今特改正。

𤍙：《廣韻》徐鹽切《集韻》徐廉切，𠀤音閻。本作燅。詳後燅字註。

𤍚：《集韻》萬，古作𤍚。註詳艸部九畫。

𤍛：《集韻》悉協切，音躞。籀文𤏻字。◎按說文又部燮字云：籀文作𤍛。炎部𤏻字不云作𤍛。互詳後燮𤏻二字註。

𤍜：《篇海》先老切，音掃。義闕。《揚子方言註》𤎮則乾𤍜。《漢·析里橋𨚗閣頌》徙朝陽之平𤍜。◎按集韻：燥俗作𤍜，非是。據此是𤍜爲俗燥字也。

𤍝：《五音篇海》倉旦切。輝也。

㷳：《唐韻》五晏切《集韻》魚㵎切，𠀤音鴈。《說文》火色也。又《廣韻》五旰切《集韻》魚旰切，𠀤音岸。《玉篇》火也。《篇海》或作𤎝。

𤎝：《篇海》同㷳。

熶：《集韻》取亂切，音竄。本作爨。或作𤏷。詳後爨字註。

熷：《廣韻》作滕切《集韻》咨騰切，𠀤音增。《廣韻》蜀人取生肉於竹中炙。◎按說文集韻本作𤎯。玉篇本作𤎰。又《集韻》慈陵切，音繒。義同。〇按集韻本亦作𤎰。

𤎞：《集韻》力盍切，音臘。火貌。又力涉切，音獵。火聲。《類篇》本作爉。

熸：《廣韻》《集韻》《韻會》《正韻》𠀤將廉切，音尖。《玉篇》火滅也。《孔叢子·廣詁一》熸，滅也。《左傳·襄二十六年》王夷師熸。《註》吳楚之閒，謂火滅爲熸。又《昭二十三年》楚師熸。《註》其軍人無復氣勢。《劉向·說苑》卜戰龜熸。又《集韻》慈鹽切，音潛。義同。

熹：《唐韻》許其切《集韻》《韻會》虛其切，𠀤音僖。《說文》炙也。《玉篇》熱也，烝也。又《玉篇》熾也。《廣韻》盛也，博也。《後漢·桓帝紀》改元延熹。又《靈帝紀》改元光熹。又《諡法》有功安人曰熹。又人名。《宋史·朱熹傳》字元晦，號仲晦。又《正字通》微陽也。《陶潛·歸去來辭》恨晨光之熹微。又通作訢。《禮·樂記》天地訢合。《註》訢讀爲熹。熹，猶烝也。《疏》言天地之氣烝動，猶若人之熹也。《說文》本作𤏴。《玉篇》同熺。或作暿、煕。

熺：《廣韻》《集韻》𠀤同熹。《管子·侈靡篇》古之祭有時而星熺。《註》熺，星之明。或有祭明星者。又同熾。炊也。《禮·月令》湛熾必潔。《淮南子·時則訓》作湛熺必潔。

熻：《廣韻》許及切《集韻》迄及切，𠀤音吸。《玉篇》熱也。《博雅》𤑔也。

熼：《廣韻》與職切《集韻》逸職切，𠀤音弋。《廣韻》火光。《集韻》火貌。

熽：《廣韻》蘇弔切《集韻》先弔切，𠀤音嘯。《玉篇》火熾也。《廣韻》火貌。

熾：〔古文〕𧹹𤎷《玉篇》《唐韻》《廣韻》《集韻》《韻會》《正韻》𠀤昌志切，音幟。《爾雅·釋言》熾，盛也。《詩·小雅》玁狁孔熾。《魯頌》俾爾熾而昌。又同熺。炊也。《左傳·昭十年》柳熾炭于位。《周禮·冬官考工記》鍾氏染羽，以朱湛丹秫，三月而熾之。又與俶通。《詩·小雅》俶載南畝。《箋》俶讀爲熾。載讀爲葘。《疏》謂耜之熾而入地，以葘殺其草，故方言入地曰熾，反草曰葘也。又《周頌》俶載南畝。《箋》俶載當作熾葘。◎按正字通云：朱傳：俶，始也。載，事也。箋說非。然箋必非無據，今存之。又叶昌據切，音處。《揚雄·解嘲》三仁去而殷墟，二老歸而周熾，子𣆁死而吳亡，種蠡存而越伯。伯音布，叶下懼舉。

熿：《集韻》胡光切，音黃。《玉篇》本作煌。詳前煌字註。又《類篇》火貌。又《集韻》戸廣切，音幌。本作晄。明也。同爌煌。《戰國策》炫熿於道。《司馬相如·封禪書》熿炳輝湟。

燀：《唐韻》充善切《集韻》《韻會》《正韻》蜀善切，𠀤音闡。《說文》炊也。《左傳·昭二十年》燀之以薪。《周語》火無炎燀。《註》燀，焱起貌。又《史記·秦始皇紀》威燀旁達。《前漢·敘傳》燀耀威靈。《註》師古曰：燀，熾也。又《廣韻》然也。又《韻會》光明貌。又《廣韻》《集韻》𠀤旨善切，音𥊳。義同。又《集韻》黨旱切，音亶。厚燠也。《呂氏春秋》衣不燀𤍽。又《廣韻》尺延切《集韻》《韻會》稱延切，𠀤音嘽。《廣韻》火起貌。《何晏·景福殿賦》冬不凄寒，夏無炎燀，鈞調中適，可以永年。

㷴：《集韻》狼狄切，音歷。爏字省文。詳爏字註。

𤍞：《廣韻》筠輒切《集韻》域輒切，𠀤音曄。《玉篇》火光貌。《集韻》火盛也。又《集韻》域及切，音煜。義同。本作㷸。𤣥𤍞：玄燁。

燂：《廣韻》似鹽切《集韻》慈鹽切，𠀤音潛。《說文》火𤍽也。《博雅》煗也。《禮·內則》五日，則燂湯請浴。《釋文》燂，溫也。又《玉篇》灰爛也。《周禮·冬官考工記·弓人》撟角欲孰于火而無燂。《註》燂，炙爛也。又《新書·官人篇》雖王公大人，孰能無悇燂養心，而巔一視之。又《集韻》徐心切，音尋。火孰物也。或作燖燅。又《廣韻》徒含切《集韻》徒南切，𠀤音覃。《廣韻》火𤑔也。又《唐韻》徐鹽切《集韻》徐廉切，𠀤音撏。《集韻》本作燅。詳後燅字註。《說文》本作𤓠。

𤎟：《說文》籀文煙字。

𤎠：《集韻》同𤊲。詳𤊲字註。

燃：《廣韻》俗然字。詳然字註。《元經》光煕元年夏五月範陽地燃。又《拾遺記》周武王六年，燃丘之國獻比翼鳥。

燄：《唐韻》《集韻》《韻會》𠀤以冉切，音琰。《說文》火行微燄燄也。又《集韻》疾染切，漸上聲。義同。又《集韻》《韻會》𠀤以贍切，音豔。《玉篇》火行貌。《書·洛誥》無若火始燄燄。厥攸灼敘弗其絕。《左傳·莊十四年》人之所忌，其氣燄以取之，妖由人興也。《集韻》本作爓。詳後爓字註。

𤎡：《集韻》胡紺切，音憾。本作䐄。食肉不厭也。詳肉部䐄字註。

燅：《玉篇》似廉切，音熸。《說文》於湯中爚肉。从炎从熱省。或作𤏝。又《玉篇》溫也。又《唐韻》徐鹽切《集韻》徐廉切，𠀤音撏。義同。《廣韻》同𤍙燖爓𦢨。《集韻》或作𤏝燂煔。又《集韻》徐心切，音尋。《儀禮·有司徹》乃燅尸俎。《註》燅，溫也。《集韻》本作燂。詳燂字註。𤏝字右下从土作。

𤎢：《字彙》同燅。《正字通》譌字。

燆：《集韻》牽幺切，音鄡。火行也。又虛嬌切，音囂。本作熇。詳熇字註。

燇：《集韻》祖寸切，音捘。《玉篇》火也。《集韻》本作焌。或作焞。詳焌字註。

燈：《廣韻》《集韻》《韻會》《正韻》𠀤都騰切，音登。《玉篇》燈火也。《春明退朝錄》上元然燈，自昏至畫。《西京雜記》元夕然九華燈于南山上，照見百里。《又》咸陽宮有靑玉五枝燈，高七尺五寸，作蟠螭，以口銜燈，燈然鱗甲皆動，炳若列星。又釋書以燈喻法，有傳燈錄。《杜甫詩》傳燈無白日。又《正字通》金燈草，一名山慈姑，醫方取此合爲丸，名玉樞丹，詳本草綱目。又叶都郞切，音當。《魏·敷鯨魚燈賦》寫載其形托于金燈，隆脊矜尾鬐甲舒張。《集韻》本作鐙。《說文》鐙，錠也。《註》徐鉉曰：錠中置燭，故謂之鐙。今俗別作燈。非是。

燉：《玉篇》徒昆切《集韻》徒渾切《正韻》徒孫切，𠀤音屯。《玉篇》火盛貌。《廣韻》火色。又燉煌，郡名。《漢書》作敦煌。煌大也。詳前煌字註。又《廣韻》《集韻》𠀤他昆切，音暾。義同。又與焞通。◎按周禮春官菙氏疏，引士喪禮，楚焞作楚燉。釋文云：燉，吐敦反。又徒敦反。又在悶反。又祖悶反。一音純本反。一音祖舘反。是燉焞通也。互詳前焞字註。

㷵：《篇海》音墨。火也。

𤎣：《集韻》遏合切，音姶。烹菜也。《正字通》俗字。

㷶：《集韻》弼力切，音愎。《揚子·方言》火乾也。關西隴冀以往謂之㷶。又《集韻》鼻墨切，音菔。趙魏謂熬曰㷶。又《集韻》平祕切，音備。火乾也。《玉篇》本作煏。《集韻》本作𤐧，亦書作㷶𤏛。《類篇》亦書作𤏹。〇按類篇㷶𤏹二字分見，非。

燊：《唐韻》所臻切《集韻》疏臻切，𠀤音莘。《說文》盛貌。从焱，在木上。又《玉篇》炎盛和貌。《廣韻》熾也。又《說文》一曰役也。又《集韻》《類篇》𠀤胡瓜切，音譁。熾也。又《五音集韻》蘇內切，音碎。盛也。

𤎤：《集韻》郞刀切，音勞。𤎤𡮦，物未精。

燋：《唐韻》卽消切《集韻》《韻會》《正韻》兹消切，𠀤音椒。《說文》所以然持火也。《玉篇》炬火也。又《廣韻》傷火。《禮·內則》肝膋取狗肝一，幪之以其膋，濡炙之，舉燋其膋，不蓼。《釋文》焦字又作燋。子消反。《管子·七臣七主篇》火暴焚，地燋草。《前漢·霍光傳》燋頭爛額爲上客。又《後漢·朱浮傳》上下燋心。◎按上二義與焦通。又《集韻》慈焦切《正韻》慈消切，𠀤音樵。《集韻》灼龜木。《周禮·春官·菙氏》掌共燋契，以待卜事。《註》杜子春云：燋讀爲細目燋之燋。或曰如薪樵。之樵謂所爇灼龜之木也。故謂之樵。契謂契龜之鑿。《釋文》祖堯反。又《集韻》子肖切，音醮。灼龜炬也。《儀禮·燕禮註》灼燋也。《釋文》燋哉妙反。又《集韻》《類篇》𠀤側角切，音捉。《禮·少儀》主者執燭抱燋。《註》未𤑔曰燋。《釋文》燋，側角反。又《集韻》卽約切，音爵。《周禮·春官·燋契註》楚焞置於燋，在龜東，楚焞卽契，所用灼龜也。燋謂炬其存火。《疏》子春讀燋樵二者，皆作俗讀爲柴樵之樵。後鄭不從，依音爲雀。意取莊子爝火之義，熒熒然也。《釋文》燋，哉約反。《集韻》本作爝。或作焳熦。詳爝字註。又《集韻》職略切，音勺。本作灼。詳灼字註。又資昔切，音積。亦灼龜炬。又《集韻》則歷切，音績。持荆然火，以灼龜也。

燌：《廣韻》《集韻》𠀤符分切，音汾。《王充·論衡》中身則皮膚灼燌。《玉篇》本作焚。

𤎥：《廣韻》《集韻》𠀤吐敢切，音菼。《玉篇》靑黑繒。亦作𢃔。《廣韻》本作緂。靑芡色。《集韻》本作𦃖。《說文》帛騅色。詩曰：毳衣如𦃖。◎按詩王風今本作菼。又《廣韻》《集韻》𠀤處占切，音襜。《廣韻》𤎥𤎥，衣動貌。《集韻》或作袩佔，亦通作襜。

燍：《廣韻》息移切《集韻》相支切，𠀤音斯。《玉篇》焦氣也。《廣韻》火焦臭也。《集韻》烴也。又《集韻》先齊切，音西。烴燍，焦貌。又銑挺切，音醒。焦也。

燎：《玉篇》《正韻》𠀤力弔切，音料。《玉篇》庭燎國之大事，樹以照衆也。《詩·小雅》庭燎之光。《釋文》鄭云：在地曰燎，執之曰燭，樹之門外曰大燭，於內曰庭燎，皆是照衆爲明。《禮·月令》以共郊廟及百祀之薪燎。《周禮·天官·閽人》設門燎。《註》地燭也。又《玉篇》放火也。又《詩·陳風》佼人燎兮。《朱傳》燎明也。又《詩·小雅》燎之方揚。《箋》火田曰燎。又《廣韻》《集韻》《韻會》《正韻》𠀤力照切，音療。《廣韻》照也。又《廣韻》一曰宵田。又《廣韻》放火也。《詩·大雅》瑟彼柞棫，民所燎矣。又《集韻》本作尞。《前漢·郊祀志》尞禋有常用。《註》師古曰：尞與燎同。又《唐韻》力小切《集韻》《韻會》朗鳥切《正韻》盧絞切，𠀤音繚。《說文》本作𤐗，亦放火也。《書·盤庚》若火之燎于原。《註》燎，力召反。又力鳥反。又《集韻》或作𤊽。亦作轑。《前漢·杜欽傳》欲以熏轑天下。《註》師古曰：轑，讀曰燎。假借用字。又《集韻》憐蕭切，音聊。縱火焚也。又離昭切，音摎。火在地曰燎。《詩·小雅·庭燎釋文》徐邈音力燒反。

燏：《廣韻》餘律切《集韻》允律切，𠀤音聿。《玉篇》光貌。《廣韻》火貌。

𤎦：《正字通》俗烄字。◎按篇海作𤎦。疑是𤎦字譌省。

燐：《廣韻》《集韻》《韻會》《正韻》𠀤良刃切，音吝。《說文》本作㷠。詳㷠字註。《淮南子·汜論訓》老槐生火，久血爲燐。又《詩·豳風·熠耀宵行傳》熠燿，燐也。燐，螢火也。又《廣韻》力珍切《集韻》《韻會》離珍切，𠀤音鄰。又《集韻》里忍切，音嶙。義𠀤同。

燑：《集韻》徒東切，音同。本作烔。詳烔字註。

𤎧：《集韻》鑄，古作𤎧。註詳金部十四畫。

燒：《唐韻》式昭切《集韻》《韻會》《正韻》尸招切，𠀤音𤬖。《說文》𤑔也。《玉篇》燔也。《禮·月令》仲夏毋燒灰。《戰國策》以責賜諸，民因燒其券。又燒當，羌名。《後漢·西羌傳》至硏十三世孫燒當立。又《廣韻》《集韻》《韻會》《正韻》𠀤失照切，音少。《廣韻》放火。《韻會》野火曰燒。

燓：《唐韻》附袁切《集韻》符袁切，𠀤音煩。《說文》燒切田也。又《集韻》符分，音汾。本作焚。詳焚字註。

𤎨：《集韻》必結切。同𤉤。詳𤉤字註。

𤎩：《唐韻》《集韻》𠀤徐醉切，音遂。《說文》塞上亭守㷭火者。《廣韻》同燧。

㷷：《廣韻》《集韻》𠀤遵爲切，音㭰。《集韻》臛也。又《集韻》子兗切，音雋。義同。《玉篇》《廣韻》本作臇。同𤎱。

燔：《唐韻》附袁切《集韻》《韻會》符袁切，𠀤音煩。《說文》𤑔也。《玉篇》燒也。《廣韻》炙也。《詩·小雅》或燔或炙。《箋》燔，燔肉也。炙，炙肝也。又《大雅》載燔載烈。《傳》傳火曰燔。又與膰通。《左傳·襄二十二年》與執燔焉。《釋文》燔，又作膰。祭肉也。又《定十四年》腥曰脤。熱曰燔。《孟子》燔肉不至。又《集韻》焚，古作燔。註詳八畫。又叶汾沿切。《左思·魏都賦》琴高沈水而不濡，時乗赤鯉而周旋。師門使火以驗術，故將去而焚燔。

𤎪：《正字通》𤐧字之譌。

𤎫：《說文》古文光字。註詳儿部四畫。

燕：《唐韻》於甸切《集韻》《韻會》《正韻》伊甸切，𠀤音宴。《說文》𤣥鳥也。籋口布翄枝尾，象形。《爾雅·釋鳥》燕燕，𩾐。《疏》燕燕，又名𩾐。古人重言之。《詩·邶風》燕燕于飛。《玉篇》俗作鷰。《集韻》亦作䴏。又《禮·學記》燕朋逆其師，燕辟廢其學。《註》燕，猶褻也。又與醼通。《廣韻》醼飮，古無酉，今通用。《詩·小雅》我有旨酒，嘉賔式燕以敖。《儀禮》燕禮第六。又《集韻》與宴通。安也，息也。《易·中孚》初九虞吉，有他不燕。《疏》燕，安也。《詩·小雅》悉率左右，以燕天子。《傳》以安待天子。《又》或燕燕居息。《傳》燕燕，安息貌。《齊語》昔聖王之處士也，使就閒燕。《註》閒燕，猶淸淨也。又《廣韻》烏前切《集韻》《韻會》因蓮切《正韻》因肩切，𠀤音煙。《玉篇》國名。《爾雅·釋地》燕曰幽州。《詩·大雅》溥彼韓城，燕師所完。《朱傳》燕召公之國。◎按鄭箋云：燕，安也。讀去聲。今从朱傳。又《左傳·隱五年》衞人以燕師伐鄭。《註》南燕國今東郡燕縣。《疏》燕有二國，一稱北燕，故此註言南燕，以別之。世本燕國姞姓。地理志：東郡燕縣南燕國姞姓，黃帝之後也。又姓。《廣韻》邵公奭封燕，爲秦所滅，子孫以國爲氏。漢有燕倉。〇按史記仲尼弟子傳：燕伋字思。是春秋時，卽有燕姓也。又《集韻》於殄切，音蝘。本作宴。引爾雅宴宴，居息也。〇按爾雅疏引小雅北山，或燕燕居息。考爾雅釋文及北山釋文，俱無作上聲讀者，惟大雅韓奕：韓姞燕譽。釋文云：燕，于遍反。又於顯反。可証燕之有上聲也。考證：〔《齊語》昔先君之處事也，使就閒燕。〕謹照原文先君改聖王。處事改處士。

燖：《集韻》《韻會》《正韻》𠀤徐心切，音尋。《玉篇》本作燂。詳燂字註。又《集韻》或作燅。《儀禮·有司徹》乃燅尸俎。《註》古文燅皆作尋。記或作燖。春秋傳曰：若可燖也，亦可寒也。◎按左傳哀十二年，今本作若可尋也。又《集韻》慈鹽切《韻會》昨鹽切，𠀤音潛。《玉篇》本作燂。《集韻》沈肉於湯也。或作爓煔。《儀禮·聘禮註》膚豕肉也。惟燖者有膚。《釋文》燖，劉音尋。一本作爓，音潛。又《廣韻》徐鹽切《集韻》徐廉切，𠀤音閻。《廣韻》本作燅。詳燅字註。

燗：《廣韻》《集韻》𠀤郞旰切，瀾去聲。《說文》本作爤。詳爤字註。

燘：《廣韻》武罪切《集韻》毋罪切，𠀤音浼。《玉篇》燘燘，爛也。《集韻》熟謂之燘。又《廣韻》呼罪切《集韻》虎猥切，𠀤音賄。又《集韻》呼回切，音灰。義𠀤同。

𤎬：《正字通》𤍛字之譌。《集韻》𤏻，籀文作𤍛。詳𤏻字註。

𤎭：《唐韻》力荏切《廣韻》力稔切《集韻》力錦切，𠀤音廩。《說文》侵也。从炎㐭聲。《玉篇》火貌。《廣韻》火舒。《集韻》侵火也。又《集韻》式荏切，音審。義同。又《集韻》以荏切，音𣔸。火盛也。

燙：《字彙》徒浪切，音宕。《篇海》盪，滌盪也。出《釋典》。又《篇海》徒郞切，音唐。義同。考證：〔《篇海》從郞切，音唐。〕謹按從郞切不音唐。謹照原文改徒郞切。

𤎮：《說文》熱本字。

㷸：《唐韻》筠輒切《集韻》域輒切，𠀤音饁。《說文》本作𤑼。盛也。《玉篇》或作𣋓。《集韻》或作㒯。

𤎯：《說文》熷本字。置魚筩中炙也。《玉篇》作𤎰。《廣韻》作熷。詳熷字註。

𤎰：《玉篇》《集韻》𠀤同熷。

燚：《五音篇海》以日切，音亦。火貌。

𤎱：《廣韻》《集韻》𠀤遵爲切，音觜。同㷷。詳㷷字註。又《集韻》《類篇》𠀤子兗切，音雋。火貌。

㷹：《廣韻》《集韻》𠀤直敎切，音棹。《廣韻》火急煎貌。《集韻》爨急也。或作爟。又《集韻》《類篇》𠀤所敎切，音稍。熾火急然謂之㷹。

燛：《類篇》俱永切，音暻。火名。一曰日光。

𤎲：《篇海》許勿切。火煨也。

𤎳：《篇海》音昔。火乾也。《廣韻》𤎳，曝也。

𤎴：《說文長箋》與煎同。詳煎字註。

𤎵：《篇海》同煎。《廣雅》𤎵，曝也。

𤎶：《字彙補》音義未詳。《新書·審微篇》衞侯更其名曰𤎶。◎按篇海九畫有𤏜字，音愧，義闕。當卽此字。

𤎷：《玉篇》古文熾字。註詳本畫。

𤎸：《集韻》業，古作𤎸。註詳木部九畫。

營：《唐韻》《集韻》余傾切《韻會》維傾切，𠀤音塋。《說文》市居也。从宮，熒省聲。又《玉篇》度也。《廣韻》造也。《詩·大雅》經之營之。《箋》營表其位。又《小雅》肅肅謝功，召伯營之。《箋》營治也。《易·繫辭》四營而成易。《疏》四度經營蓍策，乃成易之一變也。《韻會》東西爲經，周迴爲營。又《詩·小雅》營營靑蠅。《傳》營營，往來貌。《釋文》營說文作謍。小聲也。又《禮·禮運》營窟。《疏》地高則穴，地下則營壘，其土爲窟。又《韻會》軍壘曰營。《史記·黃帝紀》以師兵爲營衞。《註》正義曰：環繞軍兵爲營，以自衞轅門，卽其遺象。又《老子·道德經》載營魄抱一，能無離乎。《註》營，䰟也。一曰衞也。又營室，星名。《禮·月令》孟春之月，日在營室。又《前漢·王莽傳》人民正營。《註》師古曰：正營惶恐不安之意也。正音征。又《後漢·淸河王慶傳》夙夜屏營。《註》屏營，彷徨也。又《前漢·劉向傳》所以營惑耳目。《註》師古曰：營謂回繞之。又《敘傳》營信巫史。《註》鄧展曰營惑也。又《廣韻》州名。舜分靑州爲營州。《爾雅·釋地》齊曰營州。《註》自岱東至海。《疏》博物志云：齊有營丘，豈是名乎。《爾雅·釋丘》水出其左營丘。《註》今齊之營丘，淄水過其南及東。又縣名。《前漢·地理志》北海郡營陵。《註》或曰營丘。又營道，營浦，皆屬零陵郡。又營漢侯國。在濟南。見《史記·惠景閒侯者年表》。又鉤營，地名。《前漢·李陵傳》遮鉤營之道。又姓。《風俗通》周成王卿士，營伯之後。漢有京兆營郃。又與熒通。熒惑，星名。亦作營。見熒字註。又《集韻》懸扃切，音熒。辯解也。《莊子·人閒世》口將營之。《郭註》自救解不暇也。又叶于方切，音王。《張籍祭韓愈詩》薦待皆寒羸，但取其才良。親朋有孤稚，姻婚有辦營。

燠：〔古文〕灹𤈰《廣韻》於六切《集韻》《韻會》《正韻》乙六切，𠀤音郁。《說文》熱在中也。《爾雅·釋言》燠煖也。《註》今江東通言燠。《書·洪範》曰燠曰寒。《前漢·王褒傳》不苦盛暑之鬱燠。又通作奧。《詩·唐風》不如子之衣，安且燠兮。《註》奧本又作燠。又《小雅》日月方奧。《禮·內則》問衣燠寒。《註》燠本又作奧。◎按漢書五行志李尋王莽傳，燠皆作奧。又與隩同。《書·堯典》厥民隩。《史記·堯本紀》作其民燠。《集韻》或作𣋉。又《唐韻》烏到切《集韻》《韻會》《正韻》於到切，𠀤音奧。義同。又《廣韻》燠釜以水添釜。又《集韻》威遇切，音嫗。燠休，痛念聲。或作噢。又《集韻》《類篇》𠀤於求切，音憂。義同。《左傳·昭三年》民人痛疾，而或燠休之。《註》燠休，痛念之聲。《疏》燠，厚也。休，美也。〇按釋文休，虛喩反。燠，徐音憂。又於到反。又乙六反。三音皆可讀。《集韻》或亦作奧。又《廣韻》《集韻》𠀤烏皓切，音襖。《廣韻》甚熱也。考證：〔《前漢·王褒傳》不若盛暑之鬱燠。〕謹照原文不若改不苦。

燡：《廣韻》羊益切《集韻》夷益切，𠀤音亦。《廣韻》火甚之貌。《王延壽·魯靈光殿賦》赫訓光燡。燡燡而爥坤。《集韻》本作𠓋。光也。或作曎。◎按廣韻，𠓋訓火甚，分爲二。似不應分。

𤏵：《篇海》同燡。

𤏶：《廣韻》《韻會》𠀤於刀切，音鏖。《廣韻》埋物灰中令熟。《類篇》煨也。《韓愈·陸渾山火詩》燖炮煨𤏶熟飛奔。《集韻》《正韻》別作爊。

燢：《集韻》轄覺切，音學。燥也。

燣：《廣韻》《集韻》𠀤盧感切，音壈。《玉篇》黃色。《廣韻》黃焦。考證：〔《廣韻》《集韻》𠀤盧惑切，音壈〕謹照原文改盧感切。

𤏷：《唐韻》七亂切《集韻》取亂切，𠀤音𥨥。《說文》籀文爨字。詳爨字註。

𤏸：《篇海》音著義闕。《字彙》職略切，音灼。火𤏸也。

燤：《集韻》他代切，音貸。燤焥，煙貌。又《類篇》他達切，音闥。義同。又力蘖切，音列。火斷也。◎按集韻十七薛無燤字，惟有爄字，訓火斷也。類篇疑誤。

燥：《唐韻》蘇到切《集韻》《韻會》《正韻》先到切，𠀤音喿。《說文》从火喿聲。乾也。《易·乾卦》火就燥。《說卦》燥萬物者，莫熯平火。《集韻》俗作𤍜。非是。又《戰國策》燥于秦。《註》猶爍也。又《廣韻》《集韻》《韻會》《正韻》𠀤蘇老切，音嫂。義同。

燦：《唐韻》《集韻》《韻會》倉案切《正韻》倉晏切，𠀤音粲。《說文》燦爛，明瀞貌。又《集韻》通作粲。《詩·唐風》角枕粲兮，錦衾爛兮。

燧：〔古文〕𤑾𤓫《廣韻》《集韻》《韻會》《正韻》𠀤徐醉切，音遂。《玉篇》以取火於日。《禮·內則》左佩金燧，右佩木燧。《註》金燧取火於日。木燧鑽火也。《左傳·文十年》命夙駕載燧。又《定二年》鍼尹固與王同舟，王使執燧象，以奔吳師。《註》燒火燧繫象尾。又《周禮·冬官考工記》金有六齊，金錫半，謂之鑒燧之齊。《註》鑒燧取水火於日月之器也。又《史記·三皇紀》自人皇巳後，有五龍氏。燧人氏。又作遂。《周禮·秋官·司烜氏》掌以夫遂，取明火于日。《註》夫遂，陽遂也。《疏》取火於日，故名陽遂。猶取火於木，爲木遂也。又《史記·韓安國傳》攻烽燧，互詳烽字註。《玉篇》同㸂。亦作鐆。考證：〔《周禮·冬官考工記·輈人》金錫半，謂之鑒燧之齊。〕謹按所引係攻金之事，與輈人無涉。謹照原文輈人改金有六齊。〔《史記·三皇紀》自人王以後，有五龍氏。燧人氏。〕謹照原文人王改人皇。

㸂：《玉篇》同燧。

㷾：《集韻》極虐切，音噱。火熾。

燨：《篇海》許其切。火也。

𤏹：《類篇》弼力切，音愎。同㷶。詳㷶字註。

燩：《廣韻》苦角切《集韻》克角切，𠀤音確。《玉篇》火乾物。《博雅》曝也。又《集韻》詰歷切，音喫。《廣韻》乾燥也。

㷿：《集韻》虛嚴切，音杴。《玉篇》火貌。《集韻》字林云：㷿，熇熱也。

燪：《集韻》《類篇》𠀤麤叢切，音怱。《博雅》爟燪，炬也。一曰溫也。或省作㷓。

燫：《廣韻》《集韻》𠀤勒兼切，音鬑。《玉篇》燫熪，火不絕。又《集韻》離鹽切，音廉。義同。《集韻》本作熑。

燬：《唐韻》許委切《集韻》虎委切，𠀤音毀。《爾雅·釋言》燬，火也。《玉篇》烈火也。《廣韻》火盛。《詩·周南》王室如燬。《釋文》齊人謂火曰燬。又《說文》人名。《春秋·僖二十五年》衞侯燬滅郉。又《集韻》呼臥切，音貨。《爾雅·釋言》火也。郭璞讀。《詩·周南·如燬釋文》亦讀貨。《玉篇》同𤈦𤌋。

𤏺：《說文》熬本字。

燭：《唐韻》之欲切《集韻》《韻會》朱欲切，𠀤音囑。《說文》庭燎火燭也。《廣韻》燈燭。《禮·曲禮》燭至起。《周禮·秋官·司烜氏》以共祭祀之明齍明燭。又《玉篇》照也。《前漢·武帝紀》日月所燭，莫不率𠈷。又《爾雅·釋天》四時和謂之玉燭。《註》道光照也。《梁書·𥳑文帝紀》太平玉燭，爾乃議之。又《楚辭·天問》日出不到燭龍何燿。又星名。《史記·天官書》燭星，狀如太白，其出也不行，見則滅，如星非星，如雲非雲，名曰歸邪。歸邪出，必有歸國者。漢元鳳四年，燭星見奎婁閒。又南天燭，藥名。赤者名文燭。木而似草。故又名南燭草。又石燭，一名水肥，一名石脂，一名石液。又姓。《左傳·僖二十八年》若使燭之武見秦君，師必退。又去聲。《前漢·武帝紀》見光集於雲壇，一夜三燭。《註》服虔曰：燭，音炷。師古讀如字。又《唐韻正》音朱。《張衡·東京賦》德寓天覆，輝烈光燭，狹三王之趢趗，軼五帝之長驅。又《唐韻正》後魏渴燭渾民，亦作可足渾民，又作可朱渾民。考證：〔《前漢·武帝紀》見光集於雲檀，一夜三燭。〕謹照原文雲檀改雲壇。

燮：《唐韻》蘇叶切《集韻》《韻會》《正韻》悉協切，𠀤音蜨。《說文》从言，从又炎。《爾雅·釋詁》燮，和也。《書·洪範》燮友柔克。《周官》燮理隂陽。《詩·大雅》燮伐大商。又姓。《正字通》宋御史燮玄圖。又《玉篇》火熟也。《說文》籀文作𤍛。从𢆉。𢆉音飪。讀若溼。《註》徐鉉曰：𤍛燮二字義相出入。◎按說文玉篇合燮𤍛爲一。集韻燮專訓和。𤍛本作𤏻，專訓大熟。

𤏻：《唐韻》蘇俠切《廣韻》蘇協切《集韻》悉協切，𠀤音蜨。《說文》大孰也。从又，持炎辛。辛者，物孰味也。《集韻》籀作𤍛。◎按燮字本訓和。據說文玉篇云籀作𤍛，則亦可訓作大熟。至𤏻𤍛二字，但有大熟一義，不可訓作和也。

燯：《集韻》郞丁切，音靈。本作爧。詳爧字註。

𤏼：《集韻》忍甚切，音稔。本作飪。同𤇲。詳食部飪字註。

𤏽：《類篇》思營切，音騂。《博雅》赤也。《集韻》作㷣。

𤏾：《集韻》諸盈切，音征。本作𦙫。詳肉部𦙫字註。

𤏿：《玉篇》亡結切，音蔑。不明也。

燰：《篇海》烏灰切，音隈。煨火也。

𤐀：《篇海》許勿切，音欻。火煨也。

𤐦：《篇海》𤎷字之譌。

𤐧：《唐韻》符逼切《集韻》弼力切，𠀤音愎。《說文》以火乾肉。从火稫聲。《註》徐鉉曰：說文無稫字，當从䵗省，疑傳寫之誤。《集韻》或作𥻅，煏。亦作𤏹。

燸：《集韻》汝朱切，音需。溫也，燒也。

燹：《唐韻》《集韻》《韻會》《正韻》𠀤蘇典切，音銑。《說文》火也。又《玉篇》先踐切《廣韻》《集韻》息淺切，𠀤音鮮。《玉篇》野火。《廣韻》字林云：逆燒亦作𤐨。又《集韻》許利切《韻會》虛器切，𠀤音𤡬。火也。又《集韻》妨正切，音聘。火貌。又敷文切，音芬。義同。

𤐨：《廣韻》《集韻》𠀤息淺切，音鮮。本作燹。詳燹字註。

𤐩：《集韻》丘蓋切，音磕。《玉篇》火也。

燺：《廣韻》《集韻》𠀤苦浩切，音考。《玉篇》燥也。《廣韻》火乾。《集韻》或省作熇。

𤐪：《篇海》力珍切，音鄰。鬼火也。又《篇海》力刃切，音吝。義同。《正字通》俗㷠字。

燻：《廣韻》許云切，音勳。同熏。《列子·湯問篇》燻則煙上。《集韻》熏，俗作燻。非是。又《集韻》吁運切，音訓。《庾肩吾詩》柏燻起㕑文。考證：〔《列子·殷湯篇》燻則煙上。〕謹照原書改湯問篇。

𤐫：《唐韻》方昭切《廣韻》撫招切《集韻》紕招切，𠀤音漂。《說文》火飛也。《集韻》或作䙳熛。又《正韻》𤰞遙切，音猋。又匹妙切，音勡。義𠀤同。◎按廣韻引周禮輕𤐫云：今作票。考今本周禮作爂，不作𤐫。又正韻二音，亦引周禮作𤐫。查集韻𤐫爂分見，音義各別。惟爂字有此二音，疑正韻二音當改入爂字註。

燼：《廣韻》《集韻》《韻會》《正韻》𠀤徐刃切，音賮。《玉篇》同䀆。詳䀆字註。《左傳·襄四年》收二國之燼。《註》燼遺民。《吳語》安受其燼。《註》燼餘也。又叶咨辛切，音津。《詩·大雅》民靡有黎，具禍以燼。於乎有哀，國步斯頻。《傳》災餘曰燼。

𤐬：《說文》籀文炙字。

燽：《廣韻》直由切《集韻》陳留切，𠀤音儔。《廣韻》著也。《集韻》本作燾。

𤐭：《字彙》俗燽字。

燾：《唐韻》徒到切《廣韻》胡到切《集韻》《韻會》大到切《正韻》杜到切，𠀤音導。《說文》普覆照也。《小爾雅》燾，覆也。《公羊傳·文十三年》周公盛，魯公燾。《註》盛者新穀，燾者冒也。故上以新也。《疏》燾詁爲覆。若周書燾以黃土之類是也。周公盛者。謂新穀滿其器。魯公燾者，謂下故上新，裁可半平。《釋文》燾，徒報反。一本作濤。音同。《廣韻》同幬。《集韻》或作𢅱。又通作敦。《周禮·春官·司几筵每敦一几註》敦讀曰燾。覆也。又《廣韻》《集韻》《韻會》𠀤徒刀切，音陶。義同。又《集韻》陳留切，音儔。義同。《集韻》或書作燽。《正字通》別从巾。作𢅱。

燿：《唐韻》《集韻》《韻會》《正韻》𠀤弋笑切，音鷂。《說文》照也。《玉篇》光也。《晉語》光明之燿也。《鄭語》黎爲高辛氏火正，以淳燿惇大。又熠燿。見前熠字註。又《玉篇》與曜同。《韻會》通作耀。詳曜耀二字註。又《五音集韻》所敎切，音稍。本作䏴。同𦡱哨。凡物之殺銳曰䏴。又《集韻》餘招切，音遙。昭也。又式灼切，同鑠。《前漢·藝文志》後世燿金爲刀。《註》師古曰：燿讀與鑠同，謂銷也。又《集韻》弋灼切，音藥。本作鑠。烙也。

爀：《廣韻》呼格切《集韻》郝格切，𠀤音嚇。《玉篇》火色也。《集韻》本作赫。或作𧹘焃。

𤐮：《字彙》見《石鼓文》。◎按周宣王第一鼓𧾨𧾨𨐹𨐹。本作𨐹。註鄭云：𨐹今作𤐮。潘云：𤒞作炱。義皆未詳。或曰𤒞衆多也。《字彙》譌作𤐮，非。

爁：《廣韻》《集韻》𠀤盧瞰切，音濫。《玉篇》火焱行。《廣韻》火貌。《淮南子·覽冥訓》火爁焱而不滅。又《人物志林理篇》立事要則爁炎而不定。又《集韻》力驗切，音瀲。爁焱火延。又《廣韻》盧敢切《集韻》魯敢切，𠀤音覽。《廣韻》火爁。《集韻》火焚也。又《集韻》盧甘切，音藍。火延貌。

𤐯：《字彙》爚字省文。詳爚字註。

𤐰：《廣韻》胡郭切《集韻》黃郭切，𠀤音擭。《廣韻》𤐰熱。

𤐱：《集韻》力協切，音㼲。火聲。

𤐲：《篇海》七亂切，音𥨥。灼𤐲也。出籀文。

㸄：《正字通》與齌同。

𤐳：《集韻》吉巧切《類篇》古巧切，𠀤音絞。《玉篇》本作烄。同𤉧。《集韻》《類篇》本作𤉧。互詳烄𤉧二字註。

爂：《集韻》𤰞遙切，音猋。輕脃也。又彌遙切，音蜱。又匹妙切，音縹。義𠀤同。《周禮·地官·草人》輕爂用犬。《註》輕爂，輕脃者。◎按釋文爂，孚照反，李音婦堯反。二音皆可讀。又《集韻》祖芮切，音蕝。義同。《周禮·地官疏》爂脃二音，聲相近，故知爂卽脃也。〇按集韻書作爂（原刻从灭），多一畫，當由筆誤也。

爄：《集韻》力制切，音例。止火也。又力蘖切，音列。火斷也。

𤑒：《集韻》同熭。詳熭字註。

𤑓：《玉篇》以灼切，音藥。《篇海》火氣也。

爅：《集韻》密北切，音墨。《玉篇》火貌。

爆：《集韻》弼角切，音雹。《玉篇》爆落也。灼也，熱也。《集韻》或作𤓊。又《唐韻》蒲木切，音曝。《說文》灼也。从火暴聲。又《集韻》𠀤匹角切，音璞。爇也。《集韻》亦作𤓊。又《廣韻》《集韻》《韻會》𠀤北角切，音剝。《廣韻》火裂。《集韻》爇也。一曰火聲。亦作𤓊。又《廣韻》補各切《集韻》《正韻》伯各切，𠀤音博。《廣韻》迫于火也。又《集韻》火乾也。一曰熱也。或作煿。又《廣韻》北敎切《韻會》巴校切，𠀤音豹。《說文註》徐鉉曰：本蒲木切。今俗音豹。火裂也。《白虎通》卜赴也。爆見兆。◎按集韻書作𤒁。𤒁原字从氺，不从。

爇：《唐韻》《集韻》《韻會》如劣切《正韻》儒劣切，𠀤音焫。《說文》本作𤑔。燒也。从火蓺聲。《註》徐鉉曰：說文無蓺字，當从火从艸，熱省聲。《左傳·僖二十八年》爇僖負羈氏。《周禮·春官·菙氏》凡卜以明火爇燋。《史記·秦始皇紀》入火不爇。《廣韻》與焫同。又《唐韻正》如銳反，義同。

𤑔：《正字通》俗爇字。

爈：《廣韻》力居切《集韻》凌如切，𠀤音閭。《玉篇》燒也。《廣韻》火燒山界。《集韻》山火曰爈。又《集韻》良據切，音慮。義同。《南史·羊元保傳》山澤熂爈。

爉：《類篇》𤎞本字。

㸅：《廣韻》《集韻》𠀤子結切，音節。《廣韻》燭餘。《集韻》燼謂之㸅。又《集韻》《韻會》𠀤節力切，音卽。義同。又《集韻》子悉切，音堲。《博雅》煨也。或作𤊵。通作堲。

爊：《集韻》《正韻》𠀤於刀切，音鏖。《玉篇》溫也。《集韻》煨也。《前漢·楊惲傳》烹羊炰羔。《註》師古曰：炰毛炙肉也。卽今所謂爊也。爊，一高反。《集韻》或作𧘳。◎按廣韻類篇韻會別作𤏶。

𤑕：《篇海》音訓。火乾物也。《正字通》俗熏字。

爌：《唐韻》《集韻》《韻會》𠀤苦謗切，音纊。《玉篇》光明也。《廣韻》本作曠。又《廣韻》呼晃切《集韻》《韻會》虎晃切，𠀤音恍。《廣韻》爌朗，寬明也。又《廣韻》丘晃切《集韻》苦晃切，𠀤音䡉。義同。《集韻》或作兤黋。又《廣韻》火光。又《集韻》《韻會》《正韻》𠀤戸廣切，音愰。本作晄，明也。或作熿兤煌。《揚雄·甘泉賦》北爌幽都。

爍：《唐韻》書藥切《集韻》《韻會》《正韻》式灼切，𠀤音鑠。《說文》灼爍，光也。又《呂氏春秋》人民淫爍不同。又與鑠通。《周禮·冬官考工記》爍金以爲刃。《釋文》爍音余灼反。義當作鑠。始灼反。《集韻》或作鑠。又《集韻》弋灼切，音藥。本作爚。詳爚字註。又歷各切，音樂。暴爍木枝葉缺落貌。通作樂。又力角切，音犖。義同。或作樂。

𤑖：《正字通》古文爨字。註詳二十五畫。

𤑗：《玉篇》力照切，音療。炙也。又《集韻》朗鳥切，音了。義同。又《集韻》《類篇》𠀤莊交切，音窼。然也。《集韻》本作爒。

𤑳：《集韻》先彫切，音蕭。焫也。

𤑴：《說文》焞本字。

爏：《集韻》郞狄切，音歷。火貌。或作㷴。

爐：《玉篇》洛乎切，音盧。火爐也。《范致能詩》何如田舍火爐頭。

𤑵：《集韻》楚絞切，音抄。同煼炒㷅。

𤑶：《篇海》徐廉切，音撏。以湯沃毛令脫也。◎按𤑶，當同燂。

爑：《集韻》疾雀切，音皭。本作爝。同燋熦。詳爝字註。

𤑷：《集韻》乙業切，音腌。火不明貌。

𤑸：《篇海》音覽。火亂。

𤑹：《廣韻》羊益切《集韻》夷益切，𠀤音繹。《廣韻》災也。出字林。

爒：《唐韻》《集韻》𠀤力照切，音療。《說文》本作𤒧。炙也。从炙𤊽聲。《集韻》或作膫。又《集韻》朗鳥切，音了。義同。《類篇》或作𤑗。

爓：《唐韻》《集韻》𠀤余廉切，音鹽。《說文》火門也。从火，閻聲。《玉篇》火焰也。又《廣韻》徐鹽切《集韻》《韻會》《正韻》徐廉切，𠀤音㰊。《廣韻》本作燅。詳燅字註。《禮·禮器》三獻。爓《註》爓，沈肉于湯也。《釋文》似廉切。又《郊特牲》三獻爓。《釋文》爓，本作𦢨。夕廉反。又《集韻》慈鹽切，音潛。本作燖。詳燖字註。又《正韻》徐心切，音尋。《禮·祭義》爓祭。《註》湯肉曰爓。《釋文》音尋。又《廣韻》《集韻》《韻會》《正韻》𠀤以贍切，音豔。《廣韻》光也。同焰。《集韻》火光同。炎，燄，𤒦。《班固·西都賦》光爓朗以景彰。又《東都賦》吐爓生風。

㸈：《集韻》兹消切。同焦。詳焦字註。

爔：《玉篇》許其切，音僖。火也。又《集韻》虛宜切，音犧。本作曦赫曦日光。或作㬢。

爕：《字彙》俗燮字。

㸉：《字彙》俗𤏻字。

𤑳：《集韻》先彫切，音蕭。焫也。

𤑴：《說文》焞本字。

爏：《集韻》郞狄切，音歷。火貌。或作㷴。

爐：《玉篇》洛乎切，音盧。火爐也。《范致能詩》何如田舍火爐頭。

𤑵：《集韻》楚絞切，音抄。同煼炒㷅。

𤑶：《篇海》徐廉切，音撏。以湯沃毛令脫也。◎按𤑶，當同燂。

爑：《集韻》疾雀切，音皭。本作爝。同燋熦。詳爝字註。

𤑷：《集韻》乙業切，音腌。火不明貌。

𤑸：《篇海》音覽。火亂。

𤑹：《廣韻》羊益切《集韻》夷益切，𠀤音繹。《廣韻》災也。出字林。

爒：《唐韻》《集韻》𠀤力照切，音療。《說文》本作𤒧。炙也。从炙𤊽聲。《集韻》或作膫。又《集韻》朗鳥切，音了。義同。《類篇》或作𤑗。

爓：《唐韻》《集韻》𠀤余廉切，音鹽。《說文》火門也。从火，閻聲。《玉篇》火焰也。又《廣韻》徐鹽切《集韻》《韻會》《正韻》徐廉切，𠀤音㰊。《廣韻》本作燅。詳燅字註。《禮·禮器》三獻。爓《註》爓，沈肉于湯也。《釋文》似廉切。又《郊特牲》三獻爓。《釋文》爓，本作𦢨。夕廉反。又《集韻》慈鹽切，音潛。本作燖。詳燖字註。又《正韻》徐心切，音尋。《禮·祭義》爓祭。《註》湯肉曰爓。《釋文》音尋。又《廣韻》《集韻》《韻會》《正韻》𠀤以贍切，音豔。《廣韻》光也。同焰。《集韻》火光同。炎，燄，𤒦。《班固·西都賦》光爓朗以景彰。又《東都賦》吐爓生風。

㸈：《集韻》兹消切。同焦。詳焦字註。

爔：《玉篇》許其切，音僖。火也。又《集韻》虛宜切，音犧。本作曦赫曦日光。或作㬢。

爕：《字彙》俗燮字。

㸉：《字彙》俗𤏻字。

𤒡：𤒥字之譌。◎按玉篇本作𤒥。从斂从火。斂字本从攴，不从欠。字彙作𤒡。誤。詳𤒥字註。

㸍：《集韻》香義切，音戲。燒也。

𤒢：《篇海》盧感切，音覽。黃焦也。◎按𤒢，當爲燣字之譌。

𤒣：《字彙》𤏶字之譌。

爙：《集韻》汝兩切，音攘。《玉篇》火也。

𤒤：《玉篇》𤑿，書作𤒤。詳𤑿字註。

爚：《唐韻》以灼切《集韻》《韻會》《正韻》弋灼切，𠀤音藥。《說文》火飛也。《集韻》或作爍。又《說文》一曰𤑔也。又《玉篇》光也，電光也。《廣韻》煜耀，光明。又《莊子·胠篋篇》外立其德而以爚亂天下者也。又《班固·西都賦》震震爚爚。《註》奔走貌。又《廣韻》書藥切《集韻》《類篇》式灼切，𠀤音爍。義同。又《廣韻》儵爚，光貌。又《唐韻正》爚，與燿通。《荀子·致仕篇》夫燿蟬者，務在明其火，振其樹而已。《呂氏春秋》作爚蟬。

爛：《廣韻》《集韻》《韻會》𠀤郞旰切，瀾去聲。《廣韻》火熟。《揚子·方言》自河以北，趙魏之閒，火熟曰爛。《左傳·定三年》邾子自投于牀，廢于鑪炭爛。又《廣韻》明也。《詩·鄭風》明星有爛。又《唐風》錦衾爛兮。又《大雅》爛其盈門。《史記·蕭何世家贊》何之勳爛焉。《司馬相如·子虛賦》明爛龍鱗。又《公羊傳·僖十九年》魚爛而亡。《註》魚爛從內發。又《司馬相如·上林賦》麗靡爛漫於前。《註》索隱曰：列女傳云：桀造爛漫之樂。《廣韻》本作爤。《集韻》與燗，煉𠀤同。又《正韻》離閑切，音闌。《楚辭·九章》曾枝剡棘圓果搏兮，靑黃雜糅文章爛兮。《韓愈·江漢詩》凄風結衝波，狐裘能禦寒。終宵處幽室，華燭光爛爛。◎按集韻類篇別作𠓖。亦作爤。

𤒥：《玉篇》力焰切，音殮。火也。◎按集韻類篇書作𤒦。字彙譌作𤒡。非。詳𤒡字註。

𤒦：《集韻》以贍切，音豔。本作爓。詳爓字註。又力驗切，音瀲。火也。

𤒧：《說文》爒本字。

爜：《集韻》徂聰切，音叢。火貌。

㸎：《廣韻》尼輒切《集韻》昵輒切，𠀤音聶。《玉篇》煗也。或作𣌍。《廣韻》本作𣌍。小煗也。

𤒺：《正韻》布恔切，音豹。火裂也。《廣韻》書作爆。《集韻》書作𤒁。𤒁原字从水，不从。

𤒻：《廣韻》徒盍切《集韻》敵盍切，𠀤音蹋。《廣韻》爛也。又墮也。

爝：《廣韻》卽略切《集韻》《韻會》《正韻》卽約切，𠀤音爵。《說文》苣火祓也。《莊子·逍遙遊》日月出矣，而爝火不息。《呂氏春秋》湯得伊尹，祓之于廟，爝以爟火。釁以犧徦。《集韻》或作燋焳熦。◎按廣韻：爝燋分訓，與集韻異。又《廣韻》在爵切《集韻》疾雀切，𠀤音嚼。又《廣韻》《集韻》𠀤子肖切，音醮。義𠀤同。又《唐韻正》呂氏春秋：爝火作焦火。

爞：《廣韻》《集韻》《韻會》𠀤徒冬切，音彤。《玉篇》熏也熱也。《廣韻》旱熱也。《集韻》或作蟲。又《廣韻》直弓切。《集韻》《韻會》《正韻》持中切，𠀤音蟲。義同。《爾雅·釋訓》爞爞，炎炎，熏也。《疏》大雅雲漢云：蘊隆蟲蟲。爞，蟲音義同。《爾雅》或省作烛。通作蟲。又《集韻》徒東切，音同。本作烔。或作燑。詳烔字註。◎按爾雅釋文本音同。

𤒼：《篇海》古晃切，音廣。光貌。

爟：《廣韻》《集韻》《韻會》𠀤古玩切，音貫。《說文》舉火曰爟。《周禮·夏官·司爟註》杜子春云：爟爲私火。鄭謂爟讀如予若觀火之觀。今燕俗名湯熱爲觀。則爟火謂熱火歟。《釋文》觀，古煥反。又《司爟》掌行火之政令，四時變國火，以救時疾。又凡祭祀則祭爟。《疏》謂祭先出火之人。又《廣韻》烽火也。又《集韻》逵員切，音權。亦烽火也。又《周禮·夏官·司爟註》故書爟爲燋。◎按杜子春云：燋當爲爟。疏云：子春不從古書燋，還从爟。然註有此音，今存之。

𤒽：《集韻》直敎切，音棹。本作𦻐。詳𦻐字註。

𤒾：《說文》熛本字。

爡：《集韻》丑伐切，音察。《玉篇》爡爡，燒起也。又《集韻》敕列切，音屮。爡焥煙貌。又他達切，音闥。義同。

𤓈：《集韻》式灼切，音鑠。本作爍。詳爍字註。

𤓉：《集韻》然，古作𤓉。註詳八畫。《陸倕石闕銘》𠛬酷𤓉炭。

㸏：《唐韻》靡爲切《集韻》《韻會》忙皮切，𠀤音糜。《說文》爛也。《玉篇》爛熟也。又《廣雅》熱貌。又《集韻》一曰壞也。亦作糜。《孟子》糜爛其民而戰之。《前漢·賈山傳》萬鈞之所壓，無不糜滅者。《韻會》或作𤓒。《離騷》作爢。

㸐：《字彙》同𤓉。《前漢·五行志》見巢㸐。又《陳湯傳》至㸐脂火夜作。

爢：同㸏。《屈原·離騷》精瓊爢以爲粻。《註》瓊爢物之珍者。

𤓊：《集韻》北角切，音剝。同爆。詳爆字註。又匹角切，音璞。又弼角切，音雹。𠀤同爆。

爣：《廣韻》他朗切《集韻》坦朗切，𠀤音帑。《廣韻》爣朗，火光寬明。

𤓗：《說文》㷮本字。

爤：《唐韻》《集韻》𠀤郞旰切，瀾去聲。《說文》熟也。同燗。《廣韻》同爛。《集韻》亦作煉。

𤓜：《玉篇》皮逼切。木作煏。同㷶。

爥：《韻會》朱欲切，音囑。本作曯。照也。一通作燭。《班固·東都賦》散皇明以爥幽。

𤓝：《集韻》弋灼切，音藥。本作礿。夏時祭也。同禴𧆆。又《韻會》同爚。《摯虞·思遊賦》要華電之煜𤓝。

㸑：《集韻》蟲尊切，音村。㸑㸑，鼎欲沸貌。

𤓦：《集韻》椿劣切，音啜。竈中煙。

爧：《廣韻》《集韻》𠀤郞丁切，音靈。《廣韻》火光貌。《集韻》或作燯。

𤓪：《唐韻》卽消切《集韻》兹消切，𠀤音椒。《說文》焦本字。火所傷也。詳焦字註。《廣韻》籀文焦字。

𤓫：《集韻》燧，古作𤓫。註詳十三畫。

爨：〔古文〕𤑖《廣韻》七亂切《集韻》《韻會》《正韻》取亂切，𠀤音𥨥。《說文》齊謂之炊爨。𦥑象持甑，冂爲竈口，廾推林內火。《玉篇》竈也。《詩·小雅》執爨踖踖。《傳》爨，饔爨，稟爨也。《疏》饔爨以煑肉，廩爨以炊米。《周禮·天官·亨人》職外內饔之爨亨煑。《註》爨，今之竈。主於其竈煑物。《儀禮·士昏禮》大羹湆在爨。《註》爨，火上。又姓。《華陽國志》昌寧大姓有爨習。《蜀志》建寧大姓。蜀錄有交州刺史爨深。又《集韻》或作熶。詳熶字註。又取絹切，音縓。炊也。又七丸切，音攛。義同。《周禮·夏官·挈壷氏》及冬，則以火爨鼎水，而沸之而沃之。《註》以火炊水。◎按周禮，詩傳，釋文，爨俱音七絃切，釋經傳爨字之義，大約動音爲平聲，靜音爲去聲。然左傳宣十五年傳：析骸以爨。註：爨，炊也。及孟子，以𨥏甑爨。似皆宜讀平聲。乃孟子無釋文。左傳，釋文，亦音七亂反。則平去又未嘗拘也。

𤓭：《字彙》俗爩字。見篇海。

爩：《廣韻》紆物切《集韻》紆勿切，𠀤音鬱。《玉篇》煙出也。《集韻》炪爩煙出。《廣韻》煙氣。

𤓮：《集韻》紆勿切，音鬱。本作熨。詳熨字註。

