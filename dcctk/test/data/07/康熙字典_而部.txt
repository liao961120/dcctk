而：《廣韻》如之切《集韻》《韻會》人之切，𠀤音栭。《正韻》如支切，音兒。《說文》頰毛也。《註》臣鉉等曰：今俗別作髵，非是。《周禮·冬官考工記·梓人》作其鱗之而。《註》之而，頰𩑔也。又《玉篇》語助也。《詩·齊風》俟我於著乎而。又《書·洪範》而康而色。《傳》汝當安汝顏色。又《詩·小雅》垂帶而厲。《箋》而亦如也。又《詩·大雅》子豈不知而作。《箋》而，猶與也。又《禮·檀弓》而曰然。《註》而，猶乃也。又《韻會》因辭，因是之謂也。《論語》學而時習之。又《韻會》抑辭，抑又之辭也。《論語》不好犯上而好作亂者。又《韻會》發端之辭也。又《集韻》奴登切，音能。《易·屯卦》宜建侯而不寧。《釋文》鄭讀而曰能，能猶安也。考證：〔《周禮·冬官考工記·梓人》其鱗之而。〕謹照原文其上增作字。

𦓎：《集韻》耏，亦作𦓎詳耏字註。

𦓏：䎠，集韻譌作𦓏。

𦓐：《篇韻》音玨。邑也。

耍：《篇海》沙下切，音灑。尖耍，俊利也。戲也。

䎟：《集韻》人之切，音而。女字。《玉篇》䎟，媚也。〇按玉篇，類篇，俱在女部。今从正字通倂入。

耎：《廣韻》而兗切《集韻》《韻會》乳兗切，𠀤音軟。《說文》稍前大也。《玉篇》柔也。《類篇》弱也。《集韻》𨋚或作輭。通作耎。《戰國策》鄭魏者，楚之耎國。》《前漢·司馬遷傳》以耎脆之體。《莊子·胠篋篇》惴耎之蟲。又《史記·天官書》其已出三日，而復有微入，二、三日乃復盛出，是謂耎。《註》耎，退之不進。

耏：《廣韻》奴代切《集韻》乃代切，𠀤音奈。《說文》罪不至髠也。《註》徐鍇曰：但鬀其頰毛而已。《前漢·功臣侯表》耏爲鬼薪，亦作耐。詳耐字註。又《廣韻》𩓣也。又《廣韻》如之切《集韻》人之切《正韻》如支切，𠀤音而。《玉篇》頰鬚也。《釋名》耳耏也。耳有一體，屬著兩邊，耏耏然也。《後漢·章帝紀》冒耏之類。《註》言鬚鬢多，蒙冒其面。又姓。《左傳·文十年》耏班御皇父充石。又《玉篇》髵，亦作耏。獸多毛。考證：〔《釋名》耏，耳耏也。〕謹照原文耳上省耏字。

耐：《廣韻》《集韻》《韻會》𠀤與耏同。《說文》耏，或从寸。《前漢·高帝紀》令郞中有罪耐以上請之。《註》應劭曰：輕罪不至于髠，完其耏，故曰耏，古耐字，从彡，髮膚之首也。蘇林以爲法度字皆从寸，後改如是，音若能。如淳曰：耐，猶任也。任其事也。師古曰：依應氏之說。耐當音而，如氏之解，則音乃代反，其義亦兩通。耐謂頰旁毛也。功臣侯表，宣曲侯通，耏爲鬼薪，則應氏之說斯爲長矣。又《廣韻》耐，忍也。《荀子·仲尼篇》能耐任之。《註》忍也。又《集韻》《正韻》𠀤奴登切，音能。能或作耐。《禮·禮運》故聖人耐以天下爲一家。《註》耐，古能字。又《類篇》熊屬。◎按宋祁漢書高帝紀註云：古者能字皆作耐字，後世以三足之能爲能，故今人書能無有作耐字者。

耑：《廣韻》《集韻》𠀤多官切，音端。《說文》物初生之題也。上象生形，下象其根也。《註》臣鉉等曰：中一地也。《增韻》物之首也。《周禮·冬官考工記·磬氏》已下則摩其耑。《釋文》耑，本或作端。《集韻》端，通作耑。又《集韻》昌緣切，音穿。罄穿也。《周禮·冬官考工記·釋文》耑，劉又音穿。◎按說文耑自爲部，今从正字通倂入。玉篇古文端字。註見立部九畫。

䎠：《廣韻》如之切《集韻》人之切，𠀤音而。《說文》丸之熟也。又《廣韻》胡官切，音丸。義同。又《集韻》同懦。〇按說文在丸部，今从正字通倂入。

䎡：《正字通》耎字之譌。又《字彙補》泥短切，音暖。縮也。《揚子·太𤣥經》䎡首。

𦓒：《廣韻》如之切《集韻》人之切，𠀤音而。《玉篇》煑熟也。亦作胹。◎按玉篇類篇俱在火部，今从正字通倂入。

𦓓：《集韻》人之切，音而。瓦也。◎按類篇篇海在瓦部，今从正字通倂入。

𦓔：《集韻》需，俗作𦓔。《六書統》𦓔，連繫也，从二而。人之切，與需音義別。

𦓖：《字彙補》乃谷切，音恧。《王褒·洞簫賦》憤伊鬱而酷𦓖。《李善註》蒼頡篇，𦓖，憂貌，奴谷切。

𦓗：《字彙補》與黻同。史記古本黼黻作𦓞𦓗。

𦓘：《篇海》同耏。

𦓙：𦓝字之譌。

𦓚：𦓝字之譌。

𦓝：《廣韻》市兗切《集韻》主兗切，𠀤音膞。《說文》小巵也。从巵，耑聲。《類篇》亦作𡭐。◎按說文在巵部，今从正字通倂入。

𦓞：《字彙補》古黼字。史記秦本紀：天子賀以𦓞𦓗。裴龍駒云：史記有此等古字，乃爲好本。

𦓟：《商隱字略》同𪎿。

