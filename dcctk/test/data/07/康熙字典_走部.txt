走：〔古文〕㞫《廣韻》子苟切《集韻》《韻會》《正韻》子口切，𠀤奏上聲。《說文》趨也。从夭从止。《註》徐鍇曰：𧺆則足屈，故从夭。《五經文字》今經典相承作走。又《儀禮·士相見禮》將走。《註》走，猶去也。又《司馬遷·報任少卿書》太史公牛馬走。《註》走，猶僕也。《班固·答賔戲》走亦不任厠技於彼列。○按《漢書·敘傳》走作僕。又《廣韻》《集韻》《韻會》《正韻》𠀤則𠋫切，音𨂡。《釋名》疾趨曰走。走，奏也。促有所奏至也。《羣經音辨》趨向曰走。《書·武成》駿奔走。《孟子》棄甲曳兵而走。《爾雅·釋宮》中庭謂之走。《註》走，疾趨也。又與奏同。《詩·大雅》予曰有奔奏。《疏》今天下皆奔走而歸趨之也。《釋文》奏，本亦作走。音同。又《韻補》叶子與切。《左傳·昭七年》正考父鼎銘：一命而僂，再命而傴，三命而俯，循牆而走，亦莫余敢侮。又叶養里切，音以。《論語讖》殷惑妲己玉馬走。考證：〔《詩·大雅》予曰有奔走。〕謹照原文奔走改奔奏。

𧺆：《說文》走作𧺆。

𧺇：《篇韻》與赳同。

赲：《集韻》六直切，音力。《類篇》赲趩，行貌。

赳：《廣韻》居黝切《集韻》《韻會》吉酉切《正韻》舉有切，𠀤音糾。《說文》輕勁有才力也。《爾雅·釋訓》赳赳，武也。《註》果毅之貌。《詩·周南》赳赳武夫。《朱傳》武貌。又《集韻》居虬切，音樛。義同。或作𠡟。又《集韻》祈幼切，音𧾻。《類篇》赳螑，龍申頸行貌。《史記·司馬相如傳》沛艾赳螑，仡以佁儗。《註》赳螑，申頸低卬也。《五經文字》赳从丩。作﨣，訛。

𧺈：《正字通》赳字之譌。

赴：《廣韻》《集韻》《韻會》𠀤芳遇切，音仆。《爾雅·釋詁》赴，至也。《疏》趨而至也。《說文》趨也。《註》徐鉉曰：《春秋傳》赴告用此字，今俗作訃，非是。《左傳·隱三年》赴以庚戌。又《韻補》叶直祜切。《傅咸·燕賦》逮來春而復旋，意眷眷而懷舊。一委身乃無二，豈攺適而更赴。

𧺏：《玉篇》直知切。走也。

䞖：《玉篇》巿玉切，音屬。晉時四公子名。

𧺐：《集韻》九勿切，音𦁐。與𧿺同。走貌。○按《集韻》𧺐从孒，𧺐與孒同音。引《博雅》孒孒，短也。《類篇》譌从子作𧺙。今攺正。

赶：《廣韻》巨言切《集韻》渠言切，𠀤音𤚳。《說文》舉尾走也。《類篇》馬走。又《集韻》其月切，音橜。義同。又古旱切，音稈。《篇海》赶䞙也。

䞗：《廣韻》倉才切《集韻》倉來切，𠀤音猜。《說文》疑之等䞗而去也。又《廣韻》楚皆切《集韻》初皆切，𠀤音差。起去也。《類篇》起意也。又《集韻》初佳切，音釵。義同。

䞘：《廣韻》《集韻》𠀤其訖切，音扢。《說文》作𧺞，直行也。《玉篇》行貌。又《集韻》居乙切，音訖。義同。

起：〔古文〕𨑓𡆡𨑔《廣韻》《正韻》墟里切《集韻》《韻會》口𡴾切，𠀤音杞。《說文》能立也。《釋名》起，舉也。平舉體也。《禮·曲禮》請業則起，請益則起。《孟子》雞鳴而起。又《書·益稷》元首起哉。《疏》言無廢事業。又《禮·孔子閒居》無聲之樂，氣志旣起。《註》起，猶行也。又《禮·儒行》雖危起居，竟信其志。《註》起居，猶舉事動作也。又《論語》起予者，商也。《疏》起，猶發也。又姓。《廣韻》出《何氏姓苑》。又《韻補》叶口舉切。《易林》明德訖終，虎亂滋起。叶上父。又叶去九切。《徐幹·齊都賦》羽族盛興，毛羣盡起。上蔽雲穹，下被臯藪。又𨑖，古文。

𧺑：《同文舉要》與𨑡、徒𠀤同。

𧺒：《篇韻》正作捽。摧走也。

𧺓：《篇韻》音擎。獨行貌。又音敖。義同。

赸：《篇韻》音訕。跳躍也。

赹：《廣韻》渠營切《集韻》葵營切，𠀤音瓊。《說文》獨行也。讀若煢。《集韻》或从旬作𧻛。

𧺝：《五音集韻》于聿切，音驈。《玉篇》走也。

𧺞：《說文》迄作𧺞。直行也。

赺：《集韻》丘甚切，音昑。𧾏，或从今作赺。詳𧾏字註。

赻：《韻會》鮮，說文本作尟。亦作赻。《古文易》赻不及矣。《正字通》尟字之譌。《說文》尟从是从少，不从走。

𧺟：《集韻》他感切，音嗿。𧺟踔，行進退也。

赼：《正字通》俗趑字。

𧺠：《玉篇》丑亦切，音尺。超也，行也。

𧺡：《集韻》蒲撥切，音跋。與䟛同。行貌。

䞙：《廣韻》子答切《集韻》《韻會》作答切，𠀤音帀。《玉篇》走貌。《類篇》𧼎䞙，走急貌。

𧺢：《廣韻》《集韻》𠀤他𠋫切，音透。自投下也。亦作䟝。《玉篇》走也。又《集韻》營隻切，音役。《類篇》𧽦𧺢，走貌。

𧺣：《廣韻》卽容切《集韻》將容切，𠀤音蹤。急行也。又《廣韻》《集韻》𠀤七恭切，音樅。義同。

𧺤：《集韻》渠尤切，音求。《類篇》足不伸也。或作趜。

䞚：《唐韻》巨之切《集韻》翹移切，𠀤音祇。《說文》緣大木也。一曰行貌。又《玉篇》䞚䞚，鹿走也。又《廣韻》墟彼切《集韻》去倚切，𠀤音綺。《博雅》䞚䞚，行也。或作𧼘。又《集韻》去智切，音企。義同。又《集韻》巨爲切。《類篇》猱升木貌也。

𧺥：《字彙》同趣。《石鼓文》𧺥𧺥六馬。《周秦石刻釋音》𧺥，鄭云卽趣字。《詩》蹶維趣馬。章云：𧺥，今作徐。

赽：《廣韻》《集韻》𠀤古穴切，音玦。《說文》踶也。《博雅》疾也。《玉篇》走也。《廣韻》馬疾行也。又《集韻》涓惠切，音桂。《類篇》趧赽，走貌。

䞛：《篇海》汪胡切，音烏。東夷舞也。

赾：《廣韻》丘謹切《韻會》口謹切，𠀤音听。《說文》行難也。《博雅》難也。《玉篇》行謹貌。《廣韻》跛行貌。又《集韻》几隱切，音謹。《類篇》愼也。

赿：《廣韻》𨻰尼切，音墀。遲，或作赿。○按《篇海》以爲同趆，非是。

𧺦：《篇韻》同趆。

𧺧：《篇韻》音懥。超也。

𧺨：《篇韻》音徙。移也。

趀：《廣韻》取私切《集韻》千咨切，𠀤音趑。《說文》作𧺡。倉卒也。讀若資。《廣韻》作𧾒。

𧺶：《廣韻》丑律切《集韻》敕律切，𠀤音黜。《玉篇》走貌。《類篇》走出也。

𧺷：《玉篇》相活切，酸入聲。走貌。又《篇海》素姑切，音蘇。義同。

趁：《廣韻》《集韻》《韻會》《正韻》𠀤丑刃切，音疢。《說文》𧾍也。《註》徐曰：自後及之也。《廣韻》逐也。俗作趂。《集韻》或作𢌝。又《廣韻》直珍切《集韻》池鄰切，𠀤音𨻰。越履也。《玉篇》躁也。或作跈。又《廣韻》《集韻》𠀤尼展切，音蹍。踐也。亦作碾。又《集韻》《類篇》𠀤知鄰切，音珍。趁𧾍，行不進貌。又《集韻》止忍切，音軫。《類篇》走謂之趁。又《集韻》乃殄切，音撚。與蹨同。《類篇》蹈也。

趂：《玉篇》同趁。《杜甫·催宗文樹雞柵詩》驅趂制不禁。

趃：《廣韻》《集韻》𠀤徒結切，音垤。《玉篇》大走也。又《集韻》陀沒切。《類篇》走貌。

䞝：《玉篇》魚曲切，音玉。跛也。

䞞：《廣韻》符弗切《集韻》符勿切，𠀤音佛。《玉篇》走貌。《類篇》跳也。又《集韻》芳未切，音費。義同。

𧺸：《篇海》音雍。急走也。

䞟：《集韻》匹陌切，音拍。逼也。《郭璞·江賦》䞟漲截泂。《註》䞟猶越也。○按《集韻》亦作𧻙。詳𧻙字註。

𧺹：《廣韻》居許切《集韻》苟許切，𠀤音舉。《玉篇》行貌。

𧺺：《廣韻》《集韻》𠀤蒲撥切，音跋。同䟛。行貌。《篇海》同魃，旱𧺺也。

𧺻：《集韻》胡千切，音賢。𧼏，或省作𧺻。走也。

䞠：《廣韻》《集韻》𠀤之石切，音隻。行也。

䞡：《玉篇》他旱切，音坦。行也。

趄：《廣韻》七余切《集韻》《韻會》千余切，𠀤音疽。《說文》趑趄也。又《集韻》或作且、跙。《易·夬卦》其行次且。《釋文》本亦作趑趄。或作𨀥跙。王肅云：趑趄，行止之礙也。

超：《廣韻》敕宵切《集韻》《韻會》癡宵切，𠀤音怊。《說文》跳也。《揚子·方言》超，遠也。《博雅》渡也。《釋名》超，卓也。舉脚有所卓越也。《玉篇》出前也。《左傳·僖三十三年》超乗者三百乗。《孟子》挾太山以超北海。《楚辭·卜居》寧超然高舉以保眞乎。又姓。《廣韻》漢有太僕超喜。又《集韻》丑小切。輕走貌。又《集韻》他弔切，音糶。趒或作超。越也。又《韻補》叶抽廟切。《陸雲·陸丞相誄》光被旣淳，逸軌爰超。宏綱包荒，景靈握耀。

𧺼：《廣韻》雌氏切《集韻》淺氏切，𠀤音此。《說文》淺渡也。又《集韻》《類篇》𠀤聰徂切，音麤。義同。

趆：《廣韻》都奚切《集韻》都黎切，𠀤音低。《說文》趨也。《玉篇》走貌。又《廣韻》都計切《集韻》丁計切，𠀤音帝。又《集韻》典禮切，音邸。義𠀤同。《篇海》或作𧺦。

𧺽：《篇海》音帝。趨走也。○按與《廣韻》趆字同，疑卽趆字之譌。《正字通》以爲超字之譌，非。

𧺾：《廣韻》《集韻》𠀤普伴切，音坢。走貌。

趇：《玉篇》私立切，心入聲。走貌。

䞢：《玉篇》則各切，音作。走貌。

𧺿：《廣韻》《集韻》𠀤丑例切，音跇。述也。踰也。《玉篇》同𧼪。《集韻》跇或作𧺿。

趈：《集韻》知咸切，音詀。與跕同。《類篇》坐立不動貌。又《阮籍·淸思賦》趈高躍而疾騖兮，至北辰而放之。《註》同䠨。

𧻀：《廣韻》車者切《集韻》《韻會》齒者切《正韻》昌者切，𠀤音哆。《說文》距也。漢令𧻀張百人。《集韻》或作𧼞。又《廣韻》《集韻》𠀤充夜切，音𥿊。《玉篇》怒也。又牽也。又《廣韻》遷謝切《集韻》七夜切，𠀤音笡。䞣脚立也。又《集韻》《韻會》《正韻》𠀤恥格切，音坼。義同。

䞣：《正字通》俗𧻀字。

䞤：《廣韻》其俱切《集韻》權俱切，𠀤音劬。《玉篇》同𧾱。走顧貌。又《廣韻》芳武切《集韻》斐父切，𠀤音撫。《玉篇》使也，治也，近也，健也。《廣韻》亦作𠹪。又《集韻》顆羽切，音踽。行貌。亦作跔。

趉：《廣韻》《集韻》𠀤九勿切，音厥。《說文》走也。《博雅》𧘂也。《玉篇》卒起走也。《集韻》𧿺或作趉，亦作𧺐。又《集韻》其律切，音繘。𧾣或作趉。詳𧾣字註。又《集韻》直律切，音术。又渠勿切，音倔。或作䞷。又其月切，音橜。義𠀤同。

𧻁：《集韻》丘救切，音糗。與䠗同。《類篇》跛行也。

越：〔古文〕𦈭𧻂《廣韻》《集韻》《韻會》𠀤王伐切，音粵。《說文》度也。《玉篇》踰也。《易·繫辭傳》雜而不越。《註》各得其序，不相踰越。《禮·曲禮》戒勿越。《疏》戒愼毋得踰越。又《書·太甲》無越厥命。《傳》越，墜也。《左傳·僖八年》恐隕越於下。《註》隕越，顚墜也。又於也。《書·高宗》越有雊雉。《傳》越，於也。《詩·𨻰風》越以鬷邁。《傳》越，於也。又遠也。《書·泰誓》予曷敢有越厥志。《註》越，遠也。又瑟下孔爲越。《儀禮·鄕飮酒禮》二人皆左何瑟，後首挎越。《註》越，瑟下孔也。《禮·樂記》淸廟之瑟，朱絃而疏越。○按《儀禮》《禮記》越皆如字讀。《字彙》音活，非是。又躐也。《禮·王制》越紼而行事。《註》越，猶躐也。又《禮·緇衣註》越之言蹷也。又散也。《左傳·昭四年》風不越而殺。《註》越，散也。又《爾雅·釋言》越，揚也。《註》謂發揚。《周語》汨越九原。《註》越，揚也。《晉語》使越于諸侯。《註》發聲聞也。又迂也。《魯語》越哉，𤖔孫氏之爲政也。《註》越，迃也。又失也。《淮南子·精神訓》嗜慾者使人之氣越。《註》越，失也。又國名。《左傳·宣八年》盟吳、越而還。《註》越國，今會稽山隂縣也。《吳越春秋》少康封其庶子於越。又姓。《史記·管晏傳》越石父。《潛夫論》越象。又布名。《後漢·馬皇后紀》白越三千端。《註》白越，越布。又與粵通。○按《史記》南越、東越，漢書作粵。又《廣韻》《集韻》《韻會》《正韻》𠀤戸括切，音活。《禮·禮運》越席疏布。《註》越席，翦蒲也。《左傳·桓二年》大路越席。《註》越席，結草。《廣韻》或作趏。又《韻補》叶兪芮切。《曹植·王粲誄》人命靡常，吉凶異制。此歡之人，孰先隕越。又叶魚橘切。《𨻰琳·瑪瑙勒賦》瑰姿瑋質，紛葩豔逸。英華內照，景流外越。

𧻂：《字彙補》古文越字。《七經圖》陽𧻂，虎之弟。

𧻃：《篇韻》同趣。

䞥：《廣韻》于救切《集韻》尤救切，𠀤音宥。《說文》走也。

趌：《廣韻》去吉切《集韻》喫吉切，𠀤音詰。《說文》趌𧼨，怒走也。又《廣韻》居質切《集韻》《正韻》激質切，𠀤音吉。走意。又《廣韻》巨乙切《韻會》極乙切，𠀤音姞。直行也。又《廣韻》居列切，音孑。趌𧽸，跳貌。又《集韻》吉屑切，音結。義同。

䞦：《廣韻》胡格切《集韻》轄格切，𠀤音垎。䞦䞽，倒地。《博雅》䞦䞽，僵也。《玉篇》狂走也。

䞧：《廣韻》胡遘切《集韻》下遘切，𠀤音𠋫。《玉篇》蹇行。

𧻑：《集韻》香依切，音希。𧻶或从夷作𧻑。走貌。

𧻒：《集韻》虛欠切，音姭。走貌。

𧻓：《廣韻》《正韻》北孟切《集韻》北諍切，𠀤音逬。《玉篇》走也。與𨔧同。

䞨：《廣韻》丘弭切《集韻》犬繠切，𠀤音頍。《說文》半步也。《玉篇》一舉足也。《類篇》凡人一舉足曰䞨。《集韻》或作跬。

趍：《廣韻》直離切《集韻》《韻會》𨻰知切，𠀤音馳。《說文》趍趙，久也。又《廣韻》趍，俗趨字。《詩·齊風》巧趨蹌兮。《釋文》趨，本亦作趍。

趎：《廣韻》直誅切《集韻》《韻會》重株切，𠀤音廚。人名。《莊子·庚桑楚》南榮趎。《音義》庚桑楚弟子也。又《集韻》春朱切，音樞。又慵朱切，音殊。又椿俱切，音貙。又𨻰留切，音儔。又蚩周切，音犨。義𠀤同。

趏：《廣韻》古滑切，音刮。《玉篇》走貌。又《廣韻》《集韻》𠀤戸括切，音活。與越同。草也。

𧻔：《集韻》曲王切，音匡。𨀕或从走。𨀕躟，行遽。

𧻕：《集韻》資昔切，音蹐。《說文》側行也，詩曰：不敢不𧻕。《玉篇》今作蹐。《集韻》或作趞。又《廣韻》《集韻》𠀤七迹切，音刺。𨘸趞，行貌。

𧻖：《廣韻》《集韻》𠀤張流切，音輈。𧻖𧽏，行不進也。

趐：《玉篇》許劣切《篇海》進也。又飛也，衆鳥叢飛也。

𧻗：《玉篇》許聿切，熏入聲。走也。《篇海》與越不同。

趑：《廣韻》取私切《集韻》《韻會》千資切，𠀤音咨。《說文》趑趄，行不進也。《廣雅》趑趄，難行也。《集韻》或作𧾕。亦作次𨀥。又《集韻》七四切，音恣。趑趥，不行。

𧻘：《集韻》詰結切，音猰。跳貌。或从足作𨀦。○按《正字通》沿《字彙》之誤，書作〈走刧〉，今攺正。

䞩：《廣韻》侯夾切《集韻》轄夾切，𠀤音洽。走貌。《玉篇》跛也。

𧻙：《廣韻》《集韻》𠀤莫白切，音陌。越也。《玉篇》走貌。又《廣韻》《集韻》𠀤普伯切，音拍。風入水貌。

趒：《廣韻》徒聊切《集韻》田聊切，𠀤音迢。《說文》雀行也。又《廣韻》吐雕切《集韻》他雕切，𠀤音祧。義同。又《廣韻》《集韻》《韻會》《正韻》𠀤他弔切，音糶。越也。又《廣韻》《集韻》𠀤土了切，音眺。躍也。

𧻚：《廣韻》雨元切《集韻》《韻會》于元切，𠀤音袁。《說文》𧻚田，易居也。

𧻛：《集韻》赹，或从旬作𧻛。見赹字註。

𧻜：《集韻》巨委切，與跪同。又古委切，音詭。義同。

䞪：《廣韻》《集韻》𠀤疾亮切，音匠。《說文》行貌。又《集韻》在兩切，音蔣。義同。

𧻞：《字彙補》丁果切，音朶。《元曲》坐成拋𧻞。

趔：《字彙補》力拽切，音列。趔趄，足不進也。

𧻝：《篇韻》音攜。走也。

𧻯：《正字通》俗赽字。◎按《說文》赽从決省聲。《廣韻》訓爲馬疾行。《篇海》譌書作𧻯，訓爲烏疾行。馬譌作鳥，非是。

趕：《正字通》同赶。《字彙》追也。

趖：《廣韻》蘇和切《集韻》蘇禾切，𠀤音莎。《說文》走意。《廣韻》走疾。

䞫：《集韻》牛吻切。《類篇》走貌。或作𧼐。

𧻰：《玉篇》胡谷切，音斛。走也。○按《說文》古文造从舟。《字彙》以𧻰爲古文造字，非是。

趗：《廣韻》七玉切《集韻》《韻會》趨玉切，𠀤音促。趢趗，局小貌。《類篇》趢趗，小步。《張衡·東京賦》狹三王之趢趗。又《玉篇》迫也，連也，或作促。《博雅》趗織，蜻𧊿也。○按卽促織。又《廣韻》《集韻》《正韻》𠀤千木切，音蔟。義同。

䞬：《集韻》他𠋫切，同透。跳也，過也。

𧻱：《廣韻》巨鳩切，音求。違也。

𧻲：《廣韻》戸來切《集韻》何開切，𠀤音孩。《說文》留意也。《類篇》一曰將走有意留。又《集韻》魚開切，音皚。義同。又枯回切，音恢。《類篇》邪足也。

𧻳：《集韻》芳遇切，音訃。頓也。一曰僵也。與仆同。

䞭：《廣韻》《集韻》《韻會》𠀤七倫切，音逡。《說文》行趚䞭也。又《廣韻》七溜切《集韻》千繡切，𠀤音𥳛。進也。《博雅》䞭，奔也。或从叜作𧼭。

䞮：《集韻》通都切，音㻌。《玉篇》𧻷䞮，伏地也。又《集韻》《類篇》𠀤同都切，音徒。義同。

䞯：〔古文〕𠓗《廣韻》芳遇切，音訃。《玉篇》疾也。亦作赴。又《集韻》房尤切，音浮。《類篇》行貌。

𧻴：《集韻》郞宕切，音浪。《類篇》𧻴趤，逸遊。

𧻵：《廣韻》所甲切《集韻》色洽切，𠀤音啑。《玉篇》行𧻵𧻵。《類篇》𧻵𧻵，行疾貌也。

𧻶：《廣韻》香衣切《集韻》香依切，𠀤音希。走貌。或作𧻑、䟇。

䞰：《廣韻》《集韻》𠀤查獲切，音啜。急走也。或作䟄。

䞱：《篇海》胡谷切，音斛。倒也。

𧻷：《廣韻》博孤切《集韻》奔模切，𠀤音逋。䞮𧻷，伏地。《玉篇》匍匐也。又《集韻》蓬逋切，音蒲。又滂模切，音鋪。義𠀤同。

𧻸：《廣韻》《集韻》𠀤時制切，音逝。《玉篇》踰也。

趘：《篇海》𠛬狄切，音檄。走也。

𧻹：《廣韻》余隴切《集韻》尹竦切，𠀤音勇。《說文》喪辟𧻹也。《玉篇》與踊同。○按辟𧻹，經典皆作辟踊。詳足部踊字註。

趙：《廣韻》治小切《集韻》《韻會》《正韻》直紹切，𠀤音肇。《說文》趍趙也。又《釋名》趙，朝也。本小邑，朝事于大國也。又《廣韻》趙，少也，久也。又姓。《史記·趙世家》繆王賜造父以趙城，由此爲趙氏。又國名。《前漢·地理志》趙地，昴畢之分野。趙分晉，得趙國。又《揚子·方言》牀杠，南楚之閒謂之趙。《註》趙當作兆，聲之轉也。中國亦呼杠爲挑牀，皆通也。又《集韻》徒了切，音窕。㨄或作𠠄，通作趙。刺也。《詩·周頌》其鎛斯趙。《傳》趙，刺也。《箋》以田器刺也。又《集韻》起了切。《詩·周頌·釋文》沈重讀。又同掉。《荀子·賦論篇》頭銛達而剽趙繚者耶。《註》趙，讀爲掉。掉，繚長貌。又《韻補》叶文呂切。《崔駰·達旨》魯連辨言以退燕，包胥單辭而存楚。唐且華顚以悟秦，甘羅童牙而報趙。考證：〔《說文》趨趙也。〕謹照原文趨改趍。

𧻺：《五音集韻》古黃切，音光。與𨁨同。行征伀也。

趚：《集韻》蘇谷切，音速。𧽥趚，走聲。

𧻻：《類篇》趗，或書作𧻻。《博雅》急也。

𧻼：《篇韻》音涅。行也。

𧻽：《篇韻》同趣。

𧻾：《篇韻》音趄。出《釋典》。又音敗。○按卽趄字之譌。

𧻿：《篇韻》音吼。趨行不進貌。

趛：《廣韻》《集韻》𠀤牛錦切，音僸。《說文》低頭疾行也。

趜：《廣韻》《集韻》𠀤渠竹切，音鞠。《說文》窮也。《類篇》一曰趜𧼭，足不伸。又《集韻》居六切，音掬。義同。又《廣韻》渠竹切《集韻》丘六切，𠀤音鞠。匑或作趜。謹敬也。又《集韻》渠尤切，音求。《類篇》𧺤或作趜。詳𧺤字註。

䞳：《廣韻》蒲北切《集韻》鼻墨切，𠀤音匐。《說文》僵也。《玉篇》或作踣。《類篇》或作𧻳。頓也。又《集韻》匹𠋫切，音㰴。義同。又《廣韻》《集韻》𠀤芳遇切，音訃。與仆同。詳仆字註。

趝：《廣韻》紀念切《集韻》吉念切，𠀤音䯡。《玉篇》疾行也。《類篇》俯首疾行。

𧼎：《廣韻》烏合切《集韻》遏合切，𠀤音姶。《玉篇》𧼎䞙，走貌。《類篇》走急貌。

𧼏：《廣韻》胡田切《集韻》胡千切，𠀤音賢。《說文》急走也。《類篇》或省作𧺻。

𧼐：《廣韻》《集韻》𠀤丘粉切，音稛。《說文》走急。《類篇》䞫或作𧼐。又《集韻》牛吻切，音輑。又丘運切，皸去聲。又其述切，音屈。義𠀤同。

趞：《廣韻》七雀切《集韻》七約切，𠀤音鵲。《說文》趬趞也。一曰行貌。《博雅》趞趞，行也。又《集韻》七迹切，音刺。與趚同。側行也。又秦昔切，音籍。與踖同。踐也。

䞴：《廣韻》《集韻》𠀤陟交切，音嘲。《玉篇》䞴趟，踉黨也。《廣韻》䞴趟，跳躍貌。又《廣韻》都敎切《集韻》陟敎切，𠀤音罩。《類篇》行不正也。

趟：《廣韻》竹盲切，音撑。《玉篇》䞴趟，行貌。《廣韻》䞴趟，跳躍貌。《韓愈·城南聮句》相殘雀豹趟。又《廣韻》《集韻》𠀤豬孟切，音倀。又《集韻》除庚切，音棖。義𠀤同。

䞵：《廣韻》《集韻》𠀤紀列切，音蹶。與䟾同。《玉篇》小跳也。又《集韻》株劣切，音輟。跳也。

𧼑：《集韻》忽域切，音洫。《類篇》盜走。

趠：《廣韻》《集韻》𠀤敕角切，音晫。與逴同。《說文》遠也。《晉書·曹毗傳》趠不希騄駬之蹤。又《類篇》一曰蹇也。又《集韻》他弔切，音糶。與趒同。《類篇》越也。又《集韻》《韻會》《正韻》𠀤敕敎切，音掉。《玉篇》行貌。《類篇》超也。《韻會》通作踔。又《集韻》丑交切，音䫸。義同。又《集韻》竹角切，音琢。疾走也。又風名。吳中梅雨旣過，淸風彌旬，謂之舶趠風。蘇軾有舶趠風詩。

𧼒：《廣韻》棄忍切《集韻》丘忍切，𠀤音𢀿。《說文》行貌。又《廣韻》渠人切，音均。又《集韻》遣忍切，音螼。義𠀤同。又《廣韻》《集韻》𠀤去刃切，音𦸃。行緩貌。

趡：《廣韻》《正韻》千水切《集韻》《韻會》取水切，𠀤音踓。《說文》動也。又地名。《左傳·桓十七年》公會邾儀父，盟于趡。《註》趡，魯地。又《廣韻》以水切《集韻》愈水切，𠀤音唯。走貌。與踓同。《史記·司馬相如傳》蔑蒙踊躍，騰而狂趡。《註》趡，走貌。

𧼓：《篇海》德紅切，音東。狂走。

𧼔：《玉篇》力登切，音稜。越也。

䞶：《集韻》他歷切，音逖。《類篇》𧽨䞶，狂走。

𧼕：《篇海》同趚。䟐𧼕，行貌。

𧼖：《篇海》盧含切，音婪。𧼖赺，走貌。

𧼗：《廣韻》《集韻》𠀤敷勿切，音拂。《說文》走也。

䞷：《集韻》渠勿切，音倔。與趉同。走也。《玉篇》行越䞷也。又其月切，音橜。義同。

𧼘：《集韻》䞚或作𧼘。詳䞚字註。

𧼙：《廣韻》《集韻》𠀤丑玉切，音𨁿。趢𧼙，小兒行也。又《廣韻》丑隴切《集韻》丑勇切，𠀤音寵。義同。

𧼚：《集韻》䟒或作𧼚。詳䟒字註。

𧼛：《集韻》來，或从走作𧼛。詳人部來字註。

趢：《廣韻》《集韻》𠀤盧谷切，音祿。《說文》䟒趢也。又《玉篇》趢趗，小貌。《類篇》趢趗，跼也。互詳趗字註。又《廣韻》龍玉切《集韻》力玉切，𠀤音錄。義同。

趣：《廣韻》《集韻》《韻會》𠀤七句切，音娶。《說文》疾也。《博雅》遽也。《廣韻》趣向。《易·繫辭》變通者，趣時者也。《詩·大雅》左右趣之。《音義》趣，七喻反。《傳》趣，趍也。《箋》左右之諸臣，皆促疾於事。《朱傳》趣之，趣向也。又《孝經序》會五經之指趣。又《梵書》蚊蚋小蟲之屬名諸趣。又《集韻》《韻會》𠀤此苟切，音㔌。《書·立政》趣馬。《傳》趣，七口反。掌馬之官。《詩·小雅》蹶維趣馬。《箋》掌王馬之政。《疏》七走反。《周禮·夏官·趣馬註》趣馬，趣養馬者也。又《集韻》趨玉切，音促。《禮·月令》乃趣獄𠛬。《史記·項羽紀》數使使趣齊兵。又《前漢·灌夫傳》局趣效轅下駒。《註》應劭曰：局趣，䠞小貌。又《廣韻》側九切。與棷同。夜戒守有所擊也。又《集韻》將侯切，音陬。義同。又與趨通。《禮·月令》命有司趣民收斂。《釋文》本又作趋，音促。《周禮·地官·縣正》趨其稼事而賞罰之。《釋文》趨本又作趣，音促。又《韻補》叶千𠋫切，意也。《張衡·東京賦》奢不及侈，儉而不陋。規遵王度，動中得趣。李善本作趍，音同。考證：〔《周禮·地官·縣正》趣其稼事，而賞罰之。〕謹照原文趣改趨。

𧼜：《集韻》同趨。速也。

𧼝：《篇韻》同趣。

𧼞：《玉篇》同𧽸。

趤：《集韻》大浪切，音宕。𧻴趤，逸遊。

𧼟：《篇韻》與𧻙同。

𧼠：《篇韻》音卑。小行也。

𧼡：《篇韻》音肴。走貌。

䞹：《篇海》胡光切，音皇。走貌。

䞺：《集韻》敕倫切，音杶。《類篇》走貌。

𧼨：《廣韻》居竭切《集韻》居謁切，𠀤音訐。《說文》趌𧼨也。又《集韻》丘葛切，音渴。義同。又居月切，音厥。怒走也。又居曷切，音葛。義同。

𧼩：《集韻》昌用切，音揰。挵𧼩，邪行也。

𧼪：《廣韻》《集韻》𠀤丑例切，音跇。《說文》超特也。《玉篇》亦作跇。《廣韻》同跇。跳也。踰也。

𧼫：《集韻》王勿切，音䬑。行遽貌。

𧼬：《玉篇》且雷切，音崔。進貌。

𧼭：《廣韻》《集韻》𠀤所六切，音縮。趜𧼭，體不伸也。《類篇》傴僂也。又《廣韻》所鳩切《集韻》疎鳩切，𠀤音搜。《類篇》𧻖𧼭，不進。又《集韻》所九切，音廋。走貌。又千繡切，音𥳛。逡，或作𧼭，奔也。又《篇海》亦作𧽏。

䞻：《玉篇》與恐切，音勇。行也。

趥：《廣韻》七由切《集韻》雌由切，𠀤音秋。《說文》行貌。《類篇》徒行。又《廣韻》《集韻》𠀤于仲切，融去聲。又《集韻》將由切，音揫。義𠀤同。

𧼮：《廣韻》吐郞切《集韻》他郞切，𠀤音湯。《玉篇》前走。《類篇》走貌。

𧼯：《廣韻》傷遇切《集韻》舂遇切，𠀤音戍。馬逾前也。《玉篇》馬跳也。《類篇》馬前負謂之𧼯。又《集韻》容朱切，同逾。或作𧼯。越進也。

趦：《正字通》俗趑字。

趧：《廣韻》杜奚切《集韻》田黎切，𠀤音題。《說文》趧婁，四夷之舞，各自有由。○按《周禮·春官》作鞮鞻。又《集韻》都黎切，音低。義同。

𧼰：《廣韻》土洽切《集韻》實洽切，𠀤音箑。《玉篇》行疾也。

𧼱：《集韻》房六切，音伏。《類篇》𧻷𧼱，小兒手據地行。又弼力切，音愎。《類篇》走也。

𧼲：《集韻》北諍切，音逬。《玉篇》同𧻓。走也。

𧼳：《廣韻》《集韻》𠀤丑格切，音坼。半步也。《類篇》跬步也。一曰距也。《集韻》與𧻀同。

䞼：《字彙補》與𥨥同。竄。

𧼴：《篇韻》音佛。走貌。又音撥。義同。

𧼵：《篇韻》音侯。蹇行。

𧽉：《篇海》於幰切，音偃。煙上升也。

䞽：《集韻》色窄切，音梀。《博雅》僵也。《玉篇》䞦䞽，僵仆。

䞾：《廣韻》直離切《集韻》𨻰知切，𠀤音馳。《說文》䞾騭，輕薄也。又《集韻》待禮切，音弟。義同。

𧽊：《玉篇》胡該切，音孩。走也。

𧽋：《廣韻》安古切《集韻》於五切，𠀤音塢。《說文》走輕也。又《集韻》汪胡切，音烏。義同。

𧽌：《廣韻》《集韻》𠀤戸八切，音滑。《玉篇》走也。

𧽍：《廣韻》都年切《集韻》多年切，𠀤音顚。《說文》走頓也。又《廣韻》《集韻》𠀤堂練切，音電。《類篇》走也。

𧽎：《集韻》餘招切，音遙。《博雅》𧽎𧽎，行也。

𧽏：《篇海》𧼭，亦作𧽏。詳𧼭字註。

䞿：《廣韻》《集韻》《韻會》𠀤丘言切，音攐。《說文》走貌。又《廣韻》《集韻》𠀤虛言切，音軒。義同。又《集韻》丘虔切，音愆。與𧽐同。詳𧽐字註。

𧽐：《廣韻》去乾切《集韻》丘虔切，𠀤音愆。《說文》蹇行𧽐𧽐也。《廣韻》蹇，足跟也。又《集韻》丘閑切，音慳。義同。

𧽑：《集韻》昨悉切，音疾。《類篇》走遽也。

趨：《廣韻》七逾切《集韻》《韻會》《正韻》逡須切，𠀤取平聲。《說文》走也。《博雅》行也。《釋名》疾行曰趨。趨，赴也，赴所至也。《詩·齊風》巧趨蹌兮。《疏》趨，今之捷步。《禮·曲禮》帷薄之外不趨。《註》行而張足曰趨。《爾雅·釋宮》門外謂之趨。《古今注》《吳趨行》，吳人以歌其地。陸機《吳趨行》曰：聽我歌吳趨。趨，步也。又樹名。《齊民要術》自餘雜木，䑕耳，䖟趨各其時。又《集韻》趨玉切。同促。《禮·樂記》衞音趨數煩志。《註》趨數，讀爲促速。又《祭義》其行也趨趨以數。《前漢·高帝紀》令趨銷印。《註》師古曰：趨，讀曰促。促，速也。又與趣同。《禮·月令》乃命有司趣民收斂。《釋文》趣，本又作趨，音促。又《史記·天官書》其趨舍而前曰嬴。《註》索隱曰：趨音聚，謂促也。又《集韻》逡遇切，音覻。行之速也。又此苟切，音㔌。趣馬，或作趨馬。又《集韻》《類篇》𠀤千句切，音娶。行也，速也。《詩·齊風》巧趨蹌兮。《釋文》又七遇反。又《韻補》叶雌由切。《易林》車馳人趨，卷甲相仇。《五經文字》趨从芻，作多者訛。《廣韻》俗作趍。趍本音池。《集韻》或作𨃘。

𧽒：《廣韻》《集韻》𠀤香仲切，音嗅。《說文》行也。《廣韻》䠢𧽒，疲行貌。《集韻》或作䠗。

䟀：《玉篇》初緇切。走也。

𧽓：《篇海》欺訖切，音乞。走貌。

𧽔：《篇海》音均。走也。○按《字彙補》云：見《集韻》。攷《集韻》本作𧾝。

𧽕：《六書索隱》同臻。

𧽖：《篇韻》音孩。留意也。

𧽞：《集韻》隱幰切，音偃。《類篇》走貌。

𧽟：《廣韻》慈呂切，音咀。邪出前也。又前結切，音截。義同。○按與𧾢同。

𧽠：《廣韻》《集韻》𠀤倉回切，音崔。《玉篇》逼也。又《篇海》𧽠步，驢後具。

𧽡：《篇海》去刃切，欽去聲。走也。《正字通》𧼒字之譌。

䟁：《集韻》初交切，音巢。《類篇》競走。《玉篇》起也。

𧽢：《石鼓文》𡊺𡊺𧽢𧽢。《周秦石刻釋音》𧽢，鄭氏音博。或云卽遄字。《正字通》一說度官切，音團。通作專。

𧽣：《玉篇》之陽切，音章。走也。

𧽤：《廣韻》撫招切《集韻》紕招切，𠀤音漂。《說文》輕行也。《廣韻》亦作𨄏。

䟂：《廣韻》莫奔切《集韻》謨奔切，𠀤音門。《說文》行遲也。又《廣韻》謨官切《集韻》謨元切，𠀤音瞞。又《集韻》謨還切，音蠻。義𠀤同。

䟃：《廣韻》《集韻》𠀤倉含切，音驂。走貌。《玉篇》䟃𧽼，驅走。《左思·吳都賦》䟃𧽼翋𦑶。《註》相隨驅逐衆多貌。《喬知之·羸駿篇》䟃𧽼瞑走發章臺。又《廣韻》七合切《集韻》錯合切，𠀤音磣。走也，赴會也。

𧽥：《集韻》盧谷切，音祿。《類篇》𧽥趚，走貌。

𧽦：《集韻》之石切，音隻。《類篇》走貌。

𧽧：《集韻》初六切，音矗。《類篇》直貌。

䟄：《廣韻》《集韻》𠀤七迹切，音嫧。倉卒也。《類篇》悤遽也。又《廣韻》《集韻》𠀤查獲切，音啜。與䞰同。黠貌。《類篇》急走也。又《集韻》士革切，音謮。走貌。或作㣱、𨖊。

𧽨：《集韻》莫逖切，音覓。《類篇》𧽨䞶，狂走貌。

𧽩：《篇海》千羊切，音鎗。趍走貌。《正字通》俗蹡字。

䟅：《集韻》昨濫切，音暫。進也。《玉篇》不久也。超忽而騰疾也。又《廣韻》慈冉切《集韻》疾染切，𠀤音漸。或作𧽯。義同。

䟆：《廣韻》𤰞吉切《集韻》《韻會》《正韻》壁吉切，𠀤音必。《說文》止行也。一曰竈上祭名。《博雅》止也。《玉篇》與蹕同。《周禮·秋官·大司𡨥》凡邦之大事，使其屬蹕。《釋文》蹕，本亦作䟆。《史記·梁孝王世家》出言蹕，入言警。

𧽪：《篇海》丑戀切，同猭。犬走草中。

𧽫：《篇韻》音戀。走也。

𧽶：《玉篇》五和切，音譌。《篇海》蹉行也。

趩：《廣韻》恥力切《集韻》蓄力切，𠀤音敕。《說文》行聲也。一曰不行貌。《玉篇》走貌。《石鼓文》其來趩趩。《集韻》或作𨅜。

𧽷：《玉篇》所六切，音肅。走也。

𧽸：《唐韻》《集韻》𠀤居月切，音厥。《說文》𧽸，蹠也。《玉篇》跳起也。《廣韻》同𧼞。又《集韻》其月切，音橜。義同。又姑衞切，音劌。蹶，或作𧽸。僵也。𧼳

𧽹：《集韻》隨戀切，音㳬。《類篇》始走意也。

𧽺：《廣韻》郞擊切《集韻》狼狄切，𠀤音歷。《玉篇》𧽺速，行貌。同䟐。

䟇：《廣韻》居依切《集韻》居希切，𠀤音幾。《說文》走也。又《集韻》渠希切，音祈。又虛器切，音屭。又香依切，音希。義𠀤同。

𧽻：《廣韻》居律切《集韻》訣律切，𠀤音橘。《說文》狂走也。《廣韻》同𧾣。又《集韻》其律切，音繘。又允律切，音聿。義𠀤同。

𧽼：《廣韻》徒含切《集韻》徒南切，𠀤音覃。《玉篇》䟃𧽼。詳䟃字註。

趪：《廣韻》《集韻》𠀤胡光切，音黃。《玉篇》作力貌。又趪趪，武貌。《張衡·西京賦》洪鐘萬鈞，猛虡趪趪。《註》趪趪，張設貌。又《集韻》姑黃切，音光。《類篇》走貌。

𧽽：《玉篇》落迢切，音遼。脚長貌。

趫：《廣韻》巨嬌切《集韻》渠嬌切，𠀤音喬。《說文》善緣木走之才。《張衡·西京賦》非都盧之輕趫，孰能超而究升。《註》都盧國，其人善緣高。又《顏延之·赭白馬賦》捷趫夫之敏手。《註》健也。又《博雅》趫趫，行也。又《玉篇》善走也。又舉足也。又《廣韻》起囂切《集韻》《韻會》《正韻》丘祅切，𠀤音蹺。又《集韻》巨夭切，音撟。義𠀤同。又丑小切。同超。輕走貌。

𧽾：《石鼓文》其斿𧽾𧽾。《周秦石刻釋音》𧽾，薛氏作散，卽䃟字。或音汕，叶平聲，相干反。○按《石鼓文》本作𧽾。

𧽿：《玉篇》徒孔切，動上聲。走也。

𧾀：《唐韻》七雀切，音鵲。《說文》趬趞也。一曰行貌。

趬：《廣韻》去遙切《集韻》丘祅切，𠀤音蹺。《說文》行輕貌。一曰趬，舉足也。《玉篇》起也，高也。又《廣韻》《集韻》𠀤丘召切，音譑。又《集韻》牽幺切，音鄡。又苦弔切，音竅。義𠀤同。

趭：《廣韻》弋照切，音燿。《博雅》奔也。《玉篇》走貌。《前漢·司馬相如傳》騰而狂趭。《註》奔走也。《揚雄·河東賦》神騰鬼趭。《註》走也。又《廣韻》才肖切，音噍。又子肖切，音醮。義𠀤同。

𧾁：《集韻》疾盍切，音雜。疾走貌。○按《集韻》作𧾁。內从非，不从韭。《正字通》因《字彙》之譌，書作𧾓，入十三畫，今攺正。

𧾂：《篇韻》音執。走貌。

𧾍：《廣韻》直連切《集韻》澄延切，𠀤音廛。《說文》趁也。《玉篇》移也。《類篇》轉也。又《廣韻》張連切，音邅。行難也。又《集韻》丈善切，躔上聲。移行也。一曰循也。

𧾎：《廣韻》况袁切《集韻》許元切，𠀤音暄。《說文》疾也。《玉篇》疾行也。又《廣韻》許緣切《集韻》隳緣切，𠀤音翾。義同。

䟈：《廣韻》直一切《集韻》直質切，𠀤音秩。《說文》走也。○按《廣韻》譌作𧽮。

𧾏：《集韻》丘甚切，音昑。低首疾趨謂之𧾏。或从今作赺。

䟉：《廣韻》之欲切《集韻》朱欲切，𠀤音燭。《說文》行貌。《玉篇》小兒行也。又《集韻》殊玉切，音蜀。《類篇》跳也。

䟊：《廣韻》强魚切《集韻》求於切，𠀤音渠。犯也。一曰小跳。《玉篇》小步也。

𧾐：《集韻》吉弔切，音叫。徼，或作𧾐。《類篇》循也。一曰境也。

䟋：《集韻》職琰切，音颭。前趨貌。又止染切，音黵。䟋䟋，疾趨也。

𧾑：《篇海》匹亦切，音僻。走貌。

𧾒：《廣韻》取私切《集韻》千咨切，𠀤音趑。同趀。詳趀字註。

𧾓：《字彙》同𧾁。○按卽𧾁字之譌。

𧾔：《集韻》虎感切，音喊。走貌。

趮：《廣韻》《集韻》《正韻》𠀤則到切，音竈。《說文》疾也。《五經文字》同躁。《前漢·天文志》用兵靜，趮凶。又《五音集韻》蘇到切。矢傍掉也。《周禮·冬官考工記·矢人》羽殺則趮。○按《說文》註，臣鉉等曰：今俗別作躁，非是，經典皆通用趮。

𧾕：《集韻》趑，或作𧾕。詳趑字註。

𧾙：《玉篇》子禮切。同躋。走也。

𧾚：《廣韻》以諸切《集韻》羊諸切，𠀤音余。《說文》安行也。又《集韻》《韻會》𠀤演女切，音與。義同。

𧾛：《廣韻》《集韻》𠀤求獲切，音闃。𧾛䞽，足長貌也。

𧾜：《石鼓文》其戎𧾜𧾜。《周秦石刻釋音》鄭云：今作奔。或作走。○按《石鼓文》本作𧾭，《正字通》以爲本作𣦴，非。

𧾝：《廣韻》詳遵切《集韻》松倫切，𠀤音旬。《說文》走貌。讀若紃。○按《說文》从走叡聲。臣鉉等以爲叡聲，疑从䜭。字彙云與𧾩同，非也。𧾩音祀傳切，又辭戀切，見《玉篇》《廣韻》，與𧾝字異。又《正字通》引《㴑原》𧾝作〈走䜭〉，與逡同，亦非，乃因《說文》註而臆造此字耳，不可从。又《集韻》規倫切，音鈞。又俱倫切，音麇。義𠀤同。

趯：《廣韻》以灼切《集韻》弋灼切，𠀤音躍。《說文》踊也。《前漢·李尋傳》涌趯邪隂。《註》師古曰：趯與躍同。《後漢·班固傳》南趯朱垠。《註》躍也。又《廣韻》《集韻》《韻會》《正韻》𠀤他歷切，音逖。跳貌。同䢰。《詩·召南》趯趯阜螽。《傳》躍也。《釋文》趯，託歷切。《博雅》趯趯，跳也。

𧾡：《玉篇》直連切，音纏。移也。

䟍：《集韻》𤰞眠切，音邊。《說文》走意。《類篇》走頓也。

䟎：《正字通》俗趲字。

𧾢：《廣韻》居質切《集韻》激質切，𠀤音吉。走意。《類篇》邪出前也。○按《廣韻》𧽟亦訓邪出前，𧽟卽𧾢字省文。又《廣韻》《集韻》𠀤昨結切，音截。義同。

䟏：《廣韻》郞擊切《集韻》狼狄切，𠀤音歷。《說文》動也。《玉篇》或作躒。《石鼓文》多庶䟏䟏。《周秦石刻釋音》郭云：走也。鄭氏云：與轢同。又《廣韻》書藥切《集韻》式灼切，𠀤音爍。又《集韻》弋灼切，音躍。義𠀤同。

𧾣：《廣韻》居聿切《集韻》訣律切，𠀤音橘。《說文》走意。《廣韻》與𧽻同。《集韻》或作趉。又《廣韻》香兗切《集韻》馨兗切，𠀤音顈。又《廣韻》許濊切《集韻》許穢切，𠀤音喙。義𠀤同。

𧾤：《篇韻》音掩。走也。

𧾥：《石鼓文》其來𧾥𧾥。《周秦石刻釋音》音獨。行貌。

𧾨：《廣韻》《集韻》𠀤許建切，音憲。《說文》走意。《石鼓文》𧾨𧾨𤒞𤒞。又《集韻》五遠切，音阮。又許偃切，音幰。義𠀤同。

䟐：《廣韻》郞擊切《集韻》狼狄切，𠀤音歷。速行貌。又《集韻》令益切，音㔏。䟐趚，盜行。

𧾩：《廣韻》辭戀切《集韻》隨戀切，𠀤音鏇。《玉篇》走也。《類篇》大也。

䟑：《廣韻》《集韻》𠀤以灼切，音躍。《說文》趠䟑也。《廣韻》行貌。《類篇》趠䟑謂疾走。○按音義𠀤與躍同。

𧾮：《集韻》郞丁切，音靈。犬逐走貌。

𧾯：《廣韻》古屑切《集韻》吉屑切，𠀤音結。《說文》走意。

䟒：《廣韻》巨員切《集韻》逵員切，𠀤音權。《說文》行䟒趢也。一曰行曲脊貌。《類篇》或作𧼚。又《集韻》巨班切，音𤜍。《類篇》行傴也。

𧾰：《廣韻》與職切《集韻》逸職切，𠀤音弋。《說文》趨進𧾰如也。○按《論語》作翼。《正字通》義與翼通。

𧾱：《廣韻》其俱切《集韻》權俱切，𠀤音劬。《說文》走顧貌。《類篇》或从句作䞤。又《類篇》大走也。又《廣韻》局縛切《集韻》具籰切，𠀤音貜。又《集韻》厥縛切，音躩。義𠀤同。

趲：《廣韻》藏旱切《集韻》在坦切，𠀤音瓚。散走也。又《集韻》宗蘇切，音租。走也。又子罕切，音攢。又祖管切，音纂。義𠀤同。又《廣韻》《集韻》𠀤則旰切，音讚。逼使走也。

𧾵：《廣韻》居縛切《集韻》屈縛切，𠀤音躩。《說文》大步也。

𧾶：《篇海》音趨。進貌。

