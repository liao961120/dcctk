夊：《唐韻》息遺切《集韻》山垂切，𠀤音衰。行遲貌。《說文》夊夊，象人兩脛有所躧也。《精薀》安行也。又《廣韻》楚危切《集韻》初危切，𠀤音吹。義同。又《玉篇》古文綏字。註詳糸部七畫。

𡕞：《集韻》𡰿古作𡕞。註詳尸部五畫。

夋：《廣韻》《集韻》𠀤七倫切，音逡。《說文》行夋夋也。又子峻切，音俊。《綱目·冠編》帝俈一名夋。

𡕠：《字彙》音僕。𡕠𡕠，行貌。○按《說文》尸部，𡰿，行𡰿𡰿也。讀若僕，譌作𡕠，非。《廣韻》作𡕡，亦疑誤。

夌：《玉篇》古文陵字。註詳阜部八畫。《說文》越也。从夊从𡵉，高也。一曰夌𢕌也。《徐曰》夌𢕌，漸𤰞迆也。史記，泰山之高，跛牂牧其上，夌𢕌故也。

𡕢：《廣韻》明忝切《集韻》美忝切，𠀤𤥙上聲。《說文》堖蓋也。又《廣韻》亡范切《集韻》莫坎切，𠀤音㛧。義同。別作𡕩。俗作𡕫。

𡕣：《字彙補》古文長字。註詳部首。

㚆：〔古文〕𠰞《廣韻》《集韻》𠀤房六切，音伏。《說文》行故道也。

㚇：《廣韻》子紅切《集韻》《韻會》祖叢切，𠀤音椶。《說文》斂足也。鵲鵙醜其飛也。㚇《爾雅》作翪。疏，不能翺翔遠飛，但竦翅上下而已。又馬首飾。與鍐同。《晉書·輿服志》金㚇而方釳。又國名。三朡。《史記》作㚇。又作弄切，音糉。義同。別作翪。考證：〔《說文》鳥飛斂足也。引爾雅鵲鵙醜其飛也，註不能翺翔遠舉，但竦翅上下而已。〕謹照說文爾雅原文改作說文斂足也。鵲鵙醜其飛也。㚇爾雅作翪。註改疏。舉改飛。

夎：《廣韻》則臥切《集韻》祖臥切，𠀤音挫。拜失容也。一曰跪不至地，若曲禮，介者不拜，爲其拜而蓌拜，是也。又《集韻》側駕切，音詐。義同。又《古今附錄》今人衣服張起曰夎。

夏：〔古文〕𡔰𠍺昰𡕾《唐韻》《正韻》胡駕切《集韻》《韻會》亥駕切，𠀤音暇。四時，二曰夏。《釋名》假也。寬假萬物，使生長也。《前漢·魏相傳》南方之神炎帝，秉禮，執衡，司夏。又《廣韻》胡雅切《集韻》《韻會》《正韻》亥雅切，𠀤音下。中國曰華夏。《書·康誥》用肇造我區夏。《詩·周頌》肆于時夏。又國號。禹受舜禪，易虞爲夏。又國名。《史記·大宛傳》大夏，在大宛西南二千餘里。《晉史》赫連勃勃。《宋史》李元昊，𠀤僭國號曰夏，屬今寧夏。又澤名。《書·禹貢》雷夏旣澤。又大夏，禹樂名。《周禮·春官》大司樂舞大夏，以祭山川。鍾師掌金奏，凡樂事，以鐘鼓奏九夏。《杜子春曰》王出入奏王夏，尸出入奏肆夏，牲出入奏昭夏，賔客至奏納夏，臣有功奏章夏，夫人祭奏齊夏，族人侍奏族夏，客醉而出奏裓夏，公出入奏驁夏。齊音齋，裓音陔，驁音遨。○按九夏，有聲無辭，註疏以《雅》《頌》諸篇强分配之，非。又大屋曰夏。《宋玉·招魂》冬有穾夏。又大俎曰夏。《詩·秦風》於我乎，夏屋渠渠。《禮·檀弓》見若覆夏屋者矣。《註》大俎，一名大房，半體之俎，足下有跗，如堂房也。又五色曰夏。《書·禹貢》羽畎夏翟。《註》羽畎，羽山之谷。夏翟，雉具五色中旌旄之飾。《周禮·春官·𣑱人之職》秋𣑱夏。服車五乘，孤乘夏篆，卿乘夏縵，蓋取諸此。又《集韻》舉下切，音賈。地名。負夏，衞地。《禮·檀弓》曾子弔于負夏。又陽夏，在開封。《史記·高祖紀》追項王至陽夏。又木名。《禮·學記》夏楚二物，收其威也。《註》夏，榎也。楚，荆也。《詩·大雅》不長夏以革。《王博士云》夏用木，革用皮，皆鞭扑之𠛬。又，胡可切，音荷。《𨻰琳·瑪瑙勒賦》四賔之筵，播以淳夏。色奪丹烏，明照烈火。又叶創舉切，音楚。《揚雄·城門校尉箴》昔在先世，有殷有夏。癸辛不德，而設夫險阻。又叶胡故切，音互。《賈誼·鵩賦》單閼之歲，四月維夏。庚子日斜，鵩集余舍。《春秋釋例》除春夏之夏，餘皆戸雅切。《正字通》按古先有四時之夏，餘義皆假借。○按《正字通》此字下有畟字，重田部，今刪。

𡕧：《廣韻》胡朗切，音吭。《說文》直項莽𡕧貌。

𡕨：《玉篇》與㚆同。今通作復。

𡕩：《集韻》與𡕢同。

𡕪：《集韻》時流切，音讎。耕田器名。

𡕮：《廣韻》力膺切，音陵。去也。

夐：《字彙》呼眩切，音絢。《說文》營求也。又呼正切，音榮。姓也。又戸頂切。與迥同。《司馬相如·上林賦》儵夐遠去。《正字通》夐字之譌。

𡕲：《字彙補》古文勝字。○按《玉篇》本作𡕲。

𡕶：《集韻》祖峻切，音俊。獵之韋袴。韋，柔皮也。

𡕼：《字彙》籀文婚字。《正字通》𡕽字之譌。

𡕽：《長箋》籒文婚字。

𡕾：《字彙補》古文夏字。註詳七畫。

夒：《廣韻》《集韻》𠀤猱本字。《說文》貪獸也。一曰母猴，似人。从頁，巳止象手，夊象足，省作猱。

𡖂：《唐韻》渠追切《集韻》《韻會》渠龜切《正韻》渠爲切，𠀤音逵。《說文》神魖也。如龍，一足。《魯語》木石之怪曰𡖂。又敬懼貌。《書·大禹謨》𡖂𡖂齊慄。又舜臣，名𡖂，典樂之官。又國名。《春秋·僖二十六年》楚人滅𡖂，以𡖂子歸。

