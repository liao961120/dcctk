舌：《唐韻》《集韻》《韻會》《正韻》𠀤食列切，然入聲。《說文》舌在口，所以言也，別味者也。《徐曰》凡物入口，必于於舌。《六書精薀》舌以卷舒爲用，口以開闔爲用，各一其隂陽也。《釋名》舌，卷也，可以卷制食物，使不落也。《又》舌，泄也，舒泄所當言也。《易·說卦》兌爲口舌。《疏》口舌，爲言語之具也。《詩·大雅》莫捫朕舌，言不可逝矣。又射侯上下个曰舌。《儀禮·鄕射禮》倍中以爲躬，倍躬以爲左右舌。《註》居兩旁謂之个，左右出謂之舌。又言也。《揚子·太𤣥經》吐黃酋舌。《註》舌，言也。又姓。《姓纂》越大夫舌庸。又羊舌，複姓。《左傳·閔二年》狐突欲行。羊舌大夫曰：不可。《疏》羊舌，氏也。爵爲大夫。又官名。《周語》坐諸門外，而使舌人體委與之。《註》舌人，能達異方之志，象胥之官也。又國名。《淮南子·地形訓》穿𦙄民，反舌民。《註》反舌民，不可知而自相曉。一說舌本在前，不向喉，故曰反舌也。南方之國名也。《山海經》歧舌國在其東。一曰在不死民東。《註》其人舌皆岐。或云：支舌也。又草名。《爾雅·釋草》萿，麋舌。《註》今麋舌草春生葉，有似於舌。又《博雅》燕薁，蘡舌也。又《正字通》牛舌，芣苢。別名江東呼蝦蟇衣，山東名牛舌。又鳥名。《禮·月令》仲夏之月，反舌無聲。《註》反舌，百舌鳥。《淮南子·說山訓》人有多言者，猶百舌之聲。《註》百舌，鳥名。能易其舌，效百鳥之聲，故曰百舌也。又無舌，蟲名。《本草註》一名益符，主閉。又長舌，獸名。《山海經》長舌山有獸，名長舌，狀如禺，四耳，出則郡多水。又《韻補》叶商刮切，音殺。《詩·大雅》出納王命，王之喉舌。賦政于外，四方爰發。又叶食僞切，音逝。《郤正釋譏》家挾殊議，人懷異計。縱橫者欲披其胷，徂詐者暫吐其舌。

舍：《廣韻》始夜切《集韻》《韻會》《正韻》式夜切，𠀤音赦。《說文》市居曰舍。《釋名》舍，於中舍息也。《禮·曲禮》將適舍，求毋固。《註》謂行而就人館。《疏》適，猶往也。舍，主人家也。《周禮·天官·宮正》以時此宮中之官府，次舍之衆寡。《註》次謂吏直宿，若今部署諸廬者。舍，其所居寺。《前漢·高祖紀》高祖適從旁舍來。又《王莽傳》里區謁舍。《註》不宿客之舍爲里區，宿客者曰謁舍。又息也。《詩·小雅》爾之安行，亦不遑舍。《箋》女可安行乎，則何不暇舍息乎。《前漢·高祖紀》遂西入咸陽，欲止宮休舍。《註》師古曰：舍，息也，於殿中休息也。又日行有次舍。《淮南子·天文訓》日入於虞淵之汜，曙於蒙谷之浦。行九州七舍。《郭璞·遊仙詩》迴日向三舍。《註》二十八宿，一宿爲一舍。又師行一宿爲舍。《增韻》又三十五里爲一舍。《左傳·僖二十三年》晉楚治兵，遇於中原，其辟君三舍。《註》一舍三十里。又《釋典》一俱廬舍。《註》四里爲一俱廬舍。一里三百六十步，一俱廬舍計一千四百四十步。又止也。《禮·月令》仲春之月，是月也，耕者少舍。《註》舍，猶止也。《管子·四稱篇》良臣不使，讒賊是舍。《註》舍，止也，謂止讒賊於其旁，與之近也。又廢也，罷也。《易·乾卦》見龍在田，時舍也。《左傳·昭五年》舍中軍，𤰞公室也。《註》罷中軍。又厝也。《戰國策》王不如舍需於側，以稽二人者之所爲。《註》舍，猶厝也。又施也。《左傳·宣十二年》老有加惠，旅有施舍。又《昭十三年》施舍不倦。《註》施舍，猶言布恩德。又官名。《周禮·天官·掌舍》掌王之會同之舍。又《地官》舍人。《註》舍，猶宮也。主平宮中用穀者也。師古曰：舍人，親近左右之通稱，後遂爲私屬官號。又處也。《詩·鄭風》彼其之子，舍命不渝。《箋》舍，猶處也。《釋文》舍，音赭。王云：受也。又除也。《詩·小雅》舍彼有罪。《傳》舍，除也。又釋也。《詩·小雅》不失其馳，舍矢如破。又《大雅》舍矢旣均。《箋》舍之言釋也。又中也。《禮·射義》射之爲言者，繹也，或曰舍也。《疏》舍，中也。又舍匿。《前漢·淮南王傳》舍匿者，論皆有法。《註》謂容止藏隱也。又與赦通。《前漢·朱博傳》姦以事君，常𠛬不舍。又《集韻》《韻會》《正韻》𠀤始野切，音捨。止息也，廢也，置也。《論語》不舍晝夜。《書·湯誓》舍我穡事，而割正夏。《釋文》舍，音捨，廢也。《左傳·昭四年》使杜洩舍路。《註》舍，置也。《釋文》舍，音捨。又《五音集韻》悉姐切，音寫。《揚子·方言》發挩舍車。又《集韻》始隻切《正韻》施隻切。𠀤與釋同。《周禮·春官·大胥》春入學，舍采合舞。《註》舍卽釋也。采讀爲菜。始入學，必釋菜，禮先師也。《釋文》舍音釋。《管子·五輔篇》是故上必寬裕，而有解舍。《註》解，放也。舍，免也。《釋文》舍，同釋。又《韻補》叶舂遇切，音戍。《屈原·離騷》余固知謇謇之爲患兮，忍而不能舍也。指九天以爲正兮，夫惟靈修之故也。又叶始賀切。《白居易·效淵明體詩》所以隂雨中，經旬不出舍。始悟獨住人，心安時亦過。考證：〔《書·湯誓》舍我穡事，而割夏正。〕謹照原文夏正改正夏。

𦧇：《韻會》同舓。

𦧈：《廣韻》《集韻》𠀤巨禁切，琴去聲。牛舌病也。又《正韻》居廕切，音禁。與噤同。《韓愈·同宿聮句》直辭一以薦，巧舌千皆𦧈。

舐：《廣韻》俗舓字。《莊子·列禦𡨥》秦王有病，召醫。破癰潰痤者得車一乗，舐之者得車五乗。

𦧉：《集韻》去智切，音企。行喘息貌。

𦧊：《集韻》與吮同。

䑙：《廣韻》他酣切《集韻》他甘切，𠀤音耼。《廣韻》舌吐也。《集韻》舚䑙，吐舌貌。《王延壽·魯靈光殿賦》𤣥熊䑙舕以齗齗。又《集韻》吐濫切，音賧。又《類篇》他念切，音栝。又《廣韻》女鹽切，音𩒹。義𠀤同。《集韻》亦作舚𦧖。

舑：《正字通》䑙字之譌。

𦧕：《集韻》俗詹字。

𦧖：《集韻》與䑙同。

舒：《廣韻》商魚切《集韻》《韻會》《正韻》商居切，𠀤音書。《說文》伸也。《博雅》舒，展也。《揚子·方言》舒，勃展也。東齊之閒凡展物謂之舒勃。又《廣韻》緩也，遲也，徐也。《爾雅·釋詁》舒，敘也。《詩·大雅》王舒保作。《傳》舒，徐也。《釋文》舒，序也。《禮·玉藻》君子之容舒遲。《疏》舒遲，閒雅也。《淮南子·原道訓》柔弱以靜，舒安以定。《註》舒，詳也。又《爾雅·釋詁》緒也。《註》又爲端緒。又《韻會》散也，開也。又國名。《詩·魯頌》荆舒是懲。《疏》舒，楚之與國。《春秋·僖三年》徐人取舒。《註》舒國，今廬江舒縣。《韻會》唐置舒州，宋改安慶府。又《左傳·襄二十三年》明日將復戰，期于壽舒。《註》壽舒，莒地。又姓。唐舒元興。又鼎名。《左傳·定六年》文之舒鼎，成之昭兆，定之鞶鑑。《疏》舒鼎，鼎名。又《博雅》月御謂之望舒。《抱朴子·喻蔽卷》羲和昇光以啟旦，望舒曜景以灼夜。又《禮·內則》舒鴈翠，鵠鴞胖，舒鳧翠。《註》舒鴈，鵝也。舒鳧，鶩也。又《韻會》通作荼。《史記·建元以來侯表》荆荼是徵。《註》荼，音舒。又《周禮·冬官考工記》弓人斵目必荼。《註》荼，讀爲舒。古文舒荼假借字。又《五音集韻》羊茹切。與豫同。《晉書·地理志》豫，飾也。言稟中和之氣，性理安舒。舒讀作豫。又《韻補》叶商支切，音詩。《越采葛婦歌》增封益地賜羽奇，几杖茵蓐諸侯儀。羣臣拜舞天顏舒，我王何憂不能移。考證：〔《周禮·冬官考工記》弓人斷日必荼。〕謹照原文斷日改斵目。〔《五音集韻》羊如切。與豫同。〕謹照原文羊如切改羊茹切。

𦧗：《正字通》憩字譌省。

𦧝：《集韻》他年切，音天。𦧝𦧴，言不正也。

𦧟：《廣韻》他合切《韻會》《正韻》托合切，𠀤音沓。《說文》歠也。《玉篇》大食也。《韓愈·曹成王𥓓》𦧟隨光化。捁其州。《說文》本作𦧥。

舓：《唐韻》神旨切，音士。《說文》以舌取物也。今作𦧇。或作舐𦧧。又《韻會》亦作咶。《荀子·彊國篇》伏而咶天。《後漢·鄧后傳》夢及天而咶之。又作狧。《前漢·吳王濞傳》狧糠及米。

𦧠：《廣韻》下刮切《集韻》乎刮切，𠀤音滑。細紬也。補遺：《字彙補》下利切，音系。細綢也。

舔：《篇海》他點切，音忝。以舌舔物。

𦧡：《唐韻》吐濫切，音賧。《說文》火光也。又舚𦧡，舌出貌。詳前䑙字註。又《集韻》杜覽切，音啖。又他念切，音㮇。又以冉切，音琰。又他點切，音忝。義𠀤同。

𦧢：《篇海》他叶切，音帖。小舌曰𦧢。

𦧧：《類篇》與舓同。

䑜：《集韻》託盍切，音榻。《玉篇》大食聲。《集韻》歠也。或作𦧱。又《廣韻》他協切《集韻》託協切，𠀤音帖。小舐曰䑜。

𦧭：《玉篇》俗𦧟字。

𦧮：《集韻》居轄切，音刮。舌出貌。

舘：《字彙》俗館字。

𦧱：《集韻》同䑜。

𦧴：《廣韻》《集韻》𠀤他干切，音灘。《玉篇》𦧴𦧝，言不正也。又《廣韻》徒年切《集韻》亭年切，𠀤音田。義同。

舙：《字彙》同話。◎按玉篇，古文話本作𦧵。又《談薈》古文咠字。《六書精薀》謀譖人也。不象其往來營營，象其反復，故重三舌，明意二三其言也。

𦧵：《玉篇》古文話字。註詳言部六畫。

舚：《類篇》同䑙。《韓愈·喜侯喜至詩》雜作乗閒騁，交驚舌牙舚。

𦧹：《篇海》呼瓜切，音花。舌短貌。

𦧻：《集韻》同舚。

𦧼：《集韻》郞干切，音闌。𦧴𦧼，語不正。

