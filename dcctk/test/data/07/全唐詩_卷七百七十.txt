*昭君怨

新年猶尚小，那堪遠聘秦。裾衫沾馬汗，眉黛染胡塵。

舉眼無相識，路逢皆異人。唯有梅將李，猶帶故鄉春。

*南山

湖北雨初晴，湖南山盡見。岩岩石帆影，如得海風便。

仙穴茅山峰，彩雲時一見。邀君共探此，異籙殘幾卷。

*賦得遊人久不歸

鄉關眇天末，引領悵懷歸。羈旅久淫滯，物色屢芳菲。

稍覺私意盡，行看鬔鬢稀。如何千裏外，佇立沾裳衣。

*白紵辭

玉纓翠佩雜輕羅，香汗微漬朱顏酡。為君起唱白紵歌，清聲嫋雲思繁多，凝笳哀琴時相和。金壺半傾芳夜促，梁塵霏霏暗紅燭。令君安坐聽終曲，墜葉飄花難再複。

躡珠履，步瓊筵，輕身起舞紅燭前。芳姿豔態妖且妍，回眸轉袖暗催弦。涼風蕭蕭漏水急，月華泛溢紅蓮濕，牽裙攬帶翻成泣。

*還渭南感舊二首

寢室悲長簟，妝樓泣鏡臺。獨悲桃李節，不共一時開。

魂兮若有感，仿佛夢中來。

常時華室靜，笑語度更籌。恍惚人事改，冥漠委荒丘。

陽原歎薤露，陰壑悼藏舟。清夜妝台月，空想畫眉愁。

*贈亡妻張氏

嶧陽桐半死，延津劍一沈。如何宿昔內，空負百年心。

*題司空山觀

梁代真人上紫微，水盤山腳五雲飛。

松杉老盡無消息，猶得千年一度歸。

*戲題盱眙壁

豈肯閑尋竹徑行，卻嫌絲管好蛙聲。

自從煮鶴燒琴後，背卻青山臥月明。

*題楊少卿書後

端溪石硯宣城管，王屋松煙紫兔毫。

更得孤卿老書劄，人間無此五般高。

*自紫陽觀至華陽洞，宿侯尊師草堂簡同游

石林媚煙景，句曲盤江甸。南向佳氣濃，峰峰遙隱見。

漸臨華陽口，微路入蔥蒨。七曜懸洞宮，五雲抱山殿。

銀函意誰發，金液徒堪薦。千載桃花春，秦人深不見。

東溪喜相遇，貞白如會面。青鳥來去閑，紅霞朝夕變。

一從化真骨，萬里乘飛電。蘿月延步虛，松花醉閑宴。

幽人即長往，茂宰應交戰。明發歸琴堂，知君懶為縣。

*題鐘雅青紗枕

陰香裝豔入青紗，還與欹眠好事家。

夢裏卻成山色雨，沈山不敢鬥青華。

*題搔口

嘗聞燒尾便拏空，只過天門更一重。

大禹未生門未鑿，可能天下總無龍。

*山寺見楊少卿書壁，因題其尾

少卿真跡滿僧居，只恐鐘王也不如。

為報遠公須愛惜，此書書後更無書。

*經杜甫舊宅

浣花溪裏花多處，為憶先生在蜀時。萬古只應留舊宅，千金無複換新詩。沙棚水檻鷗飛盡，樹壓村橋馬過時。

山月不知人事變，夜來江上與誰期。

*行縣至浮查寺

二十年前此布衣，鹿鳴西上虎符歸。行時賓從光前事，到處松杉長舊圍。野老競遮官道拜，沙鷗遙避隼旟飛。

春風一宿琉璃地，自有泉聲愜素機。

*敕和元相公家園即事寄王相公

共列中台貴，能齊物外心。回車青閣晚，解帶碧芳深。

夜水隨畦入，晴花度竹尋。題詩更相應，一字重千金。

*仲秋太常寺觀公輅車拜陵

南宮初開律，金風已戒涼。拜陵將展敬，車輅儼成行。

士庶觀祠禮，公卿習舊章。郊原佳氣引，園寢瑞煙長。

鹵簿辭丹闕，威儀列太常。聖心何所寄，惟德在無忘。

*尋易尊師不遇

爛熳紅霞光照衣，苔封白石路微微。

華陽洞裏何人在，落盡松花不見歸。

*早過梨嶺，喜雪書情呈崔判官

度嶺逢朝雪，行看馬跡深。輕標南國瑞，寒慰北人心。

皎潔停丹嶂，飄颻映綠林。共君歌樂土，無作白頭吟。

*春情

畫閣餘寒在，新年舊燕歸。梅花猶帶雪，未得試春衣。

*贈竇蔡二記室入蜀

昆山積良寶，大廈構眾材。馬卿委官去，鄒子背淮來。

風流信多美，朝夕豫平臺。逸翮獨不群，清才複遒上。

六輔昔推名，二江今振響。英華雖外發，磨琢終內朗。

四海奮羽儀，清風久播馳。沈郁林難廁，青山翻易阻。

回首望煙霞，誰知慕儔侶。飄然不系舟，為情自可求。

若奉西園夜，浩想北園愁。無因逐萍藻，從爾泛清流。

*采菊

簇簇竟相鮮，一枝開幾番。味甘資麹糵，香好勝蘭蓀。

古道風搖遠，荒籬露壓繁。盈筐時采得，服餌近知門。

*水精環

王室符長慶，環中得水精。任圓循不極，見素質仍貞。

信是天然瑞，非因朴斫成。無瑕勝玉美，至潔過冰清。

未肯齊瑉價，寧同雜佩聲。能銜任黃雀，亦欲應時明。

*看牡丹

擁毳對芳叢，由來趣不同。發從今日白，花是去年紅。

豔色隨朝露，馨香逐晚風。何須待零落，然後始知空。

*賦得垣衣

漠漠複霏霏，為君垣上衣。昭陽輦下草，應笑此生非。

掩藹青春去，蒼茫白露稀。猶勝萍逐水，流浪不相依。

*冬晚對雪憶胡處士

寒更傳唱晚，清鏡覽衰顏。隔牖風驚竹，開簾雪滿山。

灑空深巷靜，積素廣庭閑。借問袁安舍，翛然尚閉關。

*池上

荷葉罩芙蓉，圓青映嫩紅。佳人南陌上，翠蓋立春風。

*對趙穎歌

人間幾日變桑田，誰識神仙洞裏天。

短促雖知有殊異，且須歡醉在生前。

*賦百舌鳥

此禽輕巧少同倫，我聽長疑舌滿身。星未沒河先報曉，柳猶粘雪便迎春。頻嫌海燕巢難定，卻訝林鶯語不真。

莫倚清風更多事，玉樓還有晏眠人。

*孤雁

只影翩翩下碧湘，傍池鴛鷺宿銀塘。雖逢夜雨迷深浦，終向晴天著舊行。憶伴幾回思片月，蛻翎多為系繁霜。

江南塞北俱關念，兩地飛歸是故鄉。

*水殿拋球曲二首

侍宴黃昏曉未休，玉階夜色月如流。

朝來自覺承恩最，笑倩傍人認繡球。

堪恨隋家幾帝王，舞裀揉盡繡鴛鴦。

如今重到拋球處，不是金爐舊日香。

*銅雀妓

秋色西陵滿綠蕪，繁弦急管強歡娛。

長舒羅袖不成舞，卻向風前承淚珠。

*戲示諸妓

綠羅裙上標三棒，紅粉腮邊淚兩行。

抄手向前咨大使，這回不敢惱兒郎。

*末秋到家

歸來無所利，骨肉亦不喜。黃犬卻有情，當門臥搖尾。

*送人往宣城

江畔送行人，千山生暮氛。謝安團扇上，為畫敬亭雲。

*洛陽河亭奉酬留守郡公追送

離亭餞落暉，臘酒減征衣。歲晚煙霞重，川寒雲樹微。

戎裝千里至，舊路十年歸。還似汀洲雁，相逢又背飛。

*送道士曾昭瑩

南北東西事，人間會也無。昔曾棲玉笥，今也返玄都。

雪片隨天闊，泉聲落石孤。丹霄人有約，去采石菖蒲。

*贈別徐侃

一自離鄉國，十年在咸秦。泣盡卞和血，不逢一故人。

今日舊友別，羞此漂泊身。離情吟詩處，麻衣掩淚頻。

淚別各分袂，且及來年春。

*顧城

世久荒墟在，白雲幾代耕。市廛新草綠，裏社故煙輕。

不謹罹天討，來蘇豈忿兵。誰雲殷鑒遠，今古在人程。

*金錢花

輪廓休誇四字書，紅窠寫出對庭除。

時時買得佳人笑，本色金錢卻不如。

*故白岩禪師院

能師還世名還在，空閉禪堂滿院苔。

花樹不隨人寂寞，數株猶自出牆來。

*題九天使者廟

獨入玄宮禮至真，焚香不為賤貧身。秦淮兩岸沙埋骨，湓浦千家血染塵。廬阜煙霞誰是主，虎溪風月屬何人。

九江太守勤王事，好放天兵渡要津。

*房公舊竹亭聞琴

石室寒飆警，孫枝雅器裁。坐來山水操，弦斷吊塵埃。

*清溪館作

指途清溪裏，左右唯深林。雲蔽望鄉處，雨愁為客心。

遇人多物役，聽鳥時幽音。何必滄浪水，庶茲浣塵襟。

*晚春宴

日斜賓館晚，春輕麥候初。簷暄巢幕燕，池躍戲蓮魚。

石聲隨流響，桐影傍岩疏。誰能千裏外，獨寄八行書。

*長沙六快詩

湖外風物奇，長沙信難續。衡峰排古青，湘水湛寒綠。

舟楫通大江，車輪會平陸。昔賢官是邦，仁澤流豐沃。

今賢官是邦，刳啖人脂肉。懷昔甘棠花，傷今猛虎毒。

然此一郡內，所樂人才六。漕與二憲僚，守連兩通屬。

高堂日暮會，深夜繼以燭。幃幕皆綺紈，器皿盡金玉。

歌喉若珠累，舞腰如素束。千態與萬狀，六人歡不足。

因成快活詩，薦之堯舜目。

*廣州王園寺伏日即事寄北中親友

南越逢初伏，東林度一朝。曲池煎畏景，高閣絕微飆。

竹簟移先灑，蒲葵破複搖。地偏毛瘴近，山毒火威饒。

裛汗絺如濯，親床枕並燒。墮枝傷翠羽，萎葉惜紅蕉。

且困流金熾，難成獨酌謠。望霖窺潤礎，思吹候纖條。

旅恨生烏滸，鄉心系浴橋。誰憐在炎客，一夕壯容銷。

