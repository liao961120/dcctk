玉：〔古文〕𤣪《唐韻》《正韻》魚欲切《集韻》《韻會》虞欲切，𠀤音獄。《說文》石之美者。玉有五德，潤澤以溫，仁之方也。䚡理自外，可以知中，義之方也。其聲舒楊，專以遠聞，智之方也。不撓而折，勇之方也。銳廉而不技，絜之方也。《五音集韻》烈火燒之不熱者，眞玉也。《易·鼎卦》鼎玉鉉。《疏》正義曰：玉者，堅剛而有潤者也。又《說卦》乾爲玉爲金。《疏》爲玉爲金，取其剛之淸明也。《詩·大雅》金玉其相。《禮·聘義》君子比德於玉焉。溫潤而澤，仁也。縝密以栗，知也。廉而不劌，義也。垂之如隊，禮也。叩之其聲淸越以長，其終詘然，樂也。瑕不掩瑜，瑜不掩瑕，忠也。孚尹旁達，信也。氣如白虹，天也。精神見于山川，地也。圭璋特達，德也。天下莫不貴者，道也。《管子·侈靡篇》玉者，隂之隂也。《白虎通》玉者，象君子之德，燥不輕，溫不重，是以君子寶之。又水玉，水精也。《史記·司馬相如傳》水玉磊砢。《註》水玉，水精也。又美貌也。《公羊傳·宣十二年》是以使寡人得見君之玉面，而微至乎此。《疏》言玉面者，亦美言之也。《史記·𨻰丞相世家》如冠玉耳。又珍食曰玉食。《書·洪範》惟辟玉食。《釋文》漢書云：玉食，珍食也。又時和曰玉燭。《爾雅·釋天》四時和謂之玉燭。《疏》言四時和氣，溫潤明照，故曰玉燭。又地名。《左傳·哀十二年》宋鄭之閒有𨻶地焉，曰：彌作，頃丘，玉暢，嵒，戈，鍚。《註》凡六邑。又河名。《正字通》後晉天福中，鴻臚卿張匡鄴使于闐，著行程記。言玉河在于闐城外，其源出昆山，西流一千三百里，至于闐界，疏爲三河，一白玉河，二綠玉河，三黑玉河。五六月水漲，玉隨流而至，多寡視水小大。七八月水退可取，彼人謂之撈玉。又關名。《前漢·張騫傳》酒泉列亭鄣至玉門矣。《註》玉門關在龍勒界。又星名。《後漢·郞顗傳》從西方天苑趨，左足入玉井。《註》參星下四小星爲玉井。又木名。《山海經》開明北有文玉樹。《註》五釆玉樹。又草名。《爾雅·釋草》蒙，玉女。《註》女蘿別名。又《正字通》寒玉，竹別名。亦曰綠玉。又鳥名。《前漢·司馬相如傳》鴐鵞屬玉。《郭註》屬玉似鴨而大，長頸，赤目，紫紺色。又觀名。《前漢·宣帝紀》行幸萯陽宮屬玉觀。《註》晉灼曰：屬玉，水鳥，以名觀也。又蚌名。《爾雅·釋魚·蜃小者珧註》珧，玉珧，卽小蚌。又姓。《史記·封禪書》濟南人公玉帶。《註》公玉，姓。帶，名。《風俗通》齊濬王臣有公玉冉。又愛也，成也。《詩·大雅》王欲玉女，是作大諫。《註》玉，寶愛之意。《張載·西銘》貧賤憂戚，庸玉女于成也。又《廣韻》息逐切。《集韻》息六切，𠀤音肅。《廣韻》朽玉。又琢玉工。《集韻》或作𤥔璛。又姓。《史記·封禪書公玉帶註》索隱曰：玉又音肅。《後漢·光武紀》𨻰留太守玉况爲大司徒。《註》玉，音肅，京兆人。又《廣韻》相玉切《集韻》須玉切，𠀤音粟。西戎國名。亦姓。又《五音集韻》許救切，音齅。篆玉工也。又《韻補》叶音域。《漢費鳳𥓓》體履柔和，溫其如玉，修孝友于閨門，執忠謇于王室。《易林》鈆刀攻玉，堅不可得。盡我筋力，胝繭爲疾。又叶音龠。《易林》桑華腐蠹，衣敝如絡。女工不成，絲帛爲玉。又叶音迂。《洞𤣥頌》韞產寶玉，叶含耀明珠。《說文》王象三王之連，丨其貫也。《註》徐曰：王中畫近上，王三畫均。李陽冰曰：三畫正均，如貫王也。《類篇》隸始加點，以別帝王字。《六書精蘊》帝王之王，一貫三爲義。三者，天，地，人也。中畫近上，王者法天也。珠王之王，三畫相均，象連貫形。俗書不知帝王字中畫近上之義，加點于旁以別之。考證：〔《爾雅·釋天》時和謂之玉燭。〕謹照原文時字上增四字。〔《左傳·哀十二年》宋鄭之閒有𨻶地焉，曰彌作，頃丘，玉暢，嵒，戈，錫。〕謹照原文錫改鍚。〔又蟲名。《爾雅·釋蟲》玉蛈蜴。《註》卽螲蟷，似䵹鼄，在穴中，有蓋。今河北人呼蛈蜴。〕謹按爾雅原文作王蛈蜴，誤引入玉字下。謹將又蟲名三字省去。以爾雅釋蟲至呼蛈蜴二十六字移入下條王字註又蟲名下。

玊：《正韻》玉玊二字不同。點在下畫之旁者，寶玉字也。點在中畫之旁者，須玊，許救，息六三切。玊工也。朽玊也。又國名。又人姓。俗書玊玉不辨。《正字通》禮六工，土金木石艸獸皆名工。琢玉者謂之玊工，猶剡木者謂之木工。因物殊名，不必別制玊字爲琢玊者之稱，讀玊爲粟齅二音也。今玉工通作玉，不作玊，益見玊爲贅文。雖載《正韻》，後世不信從也。

王：《廣韻》《集韻》《韻會》𠀤雨方切，音徨。《廣韻》大也，君也，天下所法。《正韻》主也，天下歸往謂之王。《易·坤卦》或從王事。又《隨卦》王用享于西山。《書·洪範》無偏無黨，王道蕩蕩。《詩·小雅》宜君宜王。《註》君，諸侯也。王，天子也。◎按秦漢以下，凡諸侯皆稱王，天子伯叔兄弟分封于外者亦曰王。又諸侯世見曰王。《詩·商頌》莫敢不來王。《箋》世見曰王。又凡尊稱亦曰王。《爾雅·釋親》父之考爲王父，父之妣爲王母。又法王，象王，皆佛號。《華嚴偈》象王行處落花紅。《岑參詩》况値廬山遠，抽簪禮法王。《註》法王，佛尊號也。又姓。又《諡法》仁義所往曰王。又王屋，山名。《書·禹貢》至于王屋。《疏》正義曰：王屋在河東垣縣東北。又弓名。《周禮·冬官考工記》弓人，往體寡，來體多，謂之王弓之屬。又王連，遠志也。見《博雅》夫王，芏草也。見《爾雅·釋草疏》。又王鴡，鳥名。《爾雅·釋鳥》鴡鳩，王鴡。《註》鵰類，今江東呼之爲鶚。又王鮪，魚名。《周禮·天官·人》春獻王鮪。《註》王鮪，鮪之大者。又蛇名。《爾雅·釋魚》蟒，王蛇。《註》蟒，蛇最大者，故曰王蛇。又蟲名。《爾雅·釋蟲》王蛈蜴。註：卽螲蟷，似䵹鼄，在穴中，有蓋。今河北人呼蛈蜴。《博雅》虎，王蝟也。又《廣韻》《集韻》《韻會》《正韻》𠀤于放切，音旺霸王也。《正韻》凡有天下者，人稱之曰王，則平聲。據其身臨天下而言曰王，則去聲。《詩·大雅》王此大邦。《箋》王，君也。《釋文》王，于况反。《前漢·高帝紀》項羽背約而王君王於南鄭。《師古註》上王字，于放反。又《廣韻》盛也。《莊子·養生主》神雖王，不善也。《註》謂心神長王。《釋文》王，于况反。又音往。《詩·大雅》昊天曰明，及爾出王。《傳》王，往也。《朱註》音往。〇按王本古文玉字。註詳部首。考證：〔《爾雅·釋親》父之母曰王母。〕謹照原文改父之妣爲王母。〔《周禮·冬官考工記》王弓。《註》往體寡來體多曰王。〕謹照原文改弓人，往體寡，來體多，謂之王弓之屬。〔又蟲名。《爾雅·釋蟲》虎，王蝟也。〕謹於又蟲名爾雅釋蟲下增王蛈蜴。註：卽螲蟷，似䵹鼄，在穴中，有蓋。今河北人呼蛈蜴。二十二字。又按虎王蝟也非爾雅文，查係博雅，謹照原書增博雅二字。〔《廣韻》《集韻》《韻會》《正韻》𠀤于放切，徨去聲。霸王。〕謹按王于放切，徨胡光切，王非徨之去聲，今將徨去聲霸王五字改爲音旺霸王也。

𤣪：《玉篇》古文玉字。註詳部首。

玌：《字彙》渠尤切，音虯。玉名。亦作虯。

㺨：《唐韻》息夷切《集韻》相夷切，𠀤音私。《說文》石之似玉者。

㺩：《玉篇》疎逸切，音瑟。玉器也。又巨幼切，音舊。義同。

玎：《唐韻》《集韻》《韻會》《正韻》𠀤當經切，音丁。《說文》玉聲也。又《說文》齊太公子伋諡曰玎公。《韻會》諡法，述義不勉曰玎。又《廣韻》《集韻》中莖切《正韻》甾耕切，𠀤音朾。《廣韻》玎玲，玉聲。

玏：《廣韻》盧則切《韻會》《正韻》歷德切，𠀤音勒。《說文》本作𤨙。鈐𤨙也。今省作玏，謂石之次玉者。《司馬相如·子虛賦》瑊玏𤣥厲。《集韻》亦書作𤨕。

㺪：《廣韻》匹角切。與璞同。《玉篇》玉未成器也。《類篇》玉素也。

玐：《廣韻》博拔切《集韻》布拔切，𠀤音八。玉聲。《五音集韻》玉名。

㺬：《集韻》古勇切，音拱。璧也。本作珙，通作拱。又《玉篇》息進切，音信。玉名。

玒：《唐韻》戸工切《集韻》胡公切，𠀤音洪。《說文》玉名也。《集韻》或作珙。又《廣韻》《集韻》《韻會》𠀤古雙切，音江。又《廣韻》《正韻》古紅切《集韻》《韻會》沽紅切，𠀤音公。義𠀤同。又人名。《朝鮮紀事》朝鮮王子義昌君玒。

𤣭：《集韻》思晉切，音信。遍也。

𤣮：《字彙》音乙。高也。《正字通》按高當作屹。從王，非。

𤣯：《類篇》闥各切，音託。玉名。

玓：《唐韻》都歷切《集韻》丁歷切，𠀤音的。《說文》玓瓅，明珠色。《史記·司馬相如傳》玓瓅江靡。《註》應劭曰：言明月之珠，其光耀照於江邊也。

𤣰：《五音集韻》博古切，音補。《玉篇》玉器。

㺭：《玉篇》借里切，音姊。玉名。

玔：《集韻》樞絹切，音釧。《玉篇》玉玔也。《集韻》玉環也。

玕：〔古文〕𤥚《唐韻》古寒切《集韻》《韻會》《正韻》居寒切，𠀤音干。《說文》琅玕也。《廣韻》美石，次玉。《書·禹貢》厥貢惟球琳琅玕。《爾雅·釋地》西北之美者，有崑崙虛之璆琳琅玕焉。《註》琅玕，狀如珠也。又樹名。《韻會》崑崙山有琅玕樹。《本草綱目》流離之類有五色，火劑瑞也。以靑者入藥。又《韻補》叶經天切，音堅。《曹植·美女篇》攘袖見素手，皓腕約金環。頭上金爵釵，腰佩翠琅玕。環叶音懸。

玖：《唐韻》舉友切《韻會》已有切，𠀤音九。《說文》石之次玉黑色者。《詩·衞風》投我以木李，報之以瓊玖。《傳》瓊玖，玉名。《釋文》玖，音久。書云：玉黑色。又《五音集韻》居祐切，音救。義同。

玗：《唐韻》羽俱切《集韻》《正韻》雲俱切，𠀤音于。《說文》本作㺮，石之似玉者。《玉篇》玉屬。爾雅云：東方之美者，有醫無閭之珣玗琪焉。《列子·問湯篇》珠玗之樹皆叢生。又洞名。《正韻》元結自釋云：逃入猗玗洞，始稱猗玗子。又玗琪，樹名。《山海經》開明北有玗琪樹。《註》玗琪，赤玉屬也。考證：〔《列子·殷湯篇》〕謹照原書改問湯篇。

𤣱：《唐韻》去里切《韻會》去綺切《正韻》墟里切，𠀤音起。《說文》玉名。《廣韻》佩玉。

㺮：《說文》玗本字。

𤣹：《川篇》音法。玉名。

𤣺：《集韻》側絞切，音爪。與瑵同。車蓋玉瑵。

玜：《集韻》古雙切，音江。玉名。與玒同。又《五音集韻》古紅切，音公。義同。

玝：《集韻》阮古切，音五。人名。後蜀有李玝。

玞：《廣韻》甫無切《集韻》《韻會》風無切《正韻》芳無切，𠀤音膚。《廣韻》美石，次玉。同砆。《山海經》會稽之山，下多砆石。《註》郭璞曰：武砆，石似玉。今長沙臨湘縣出之，赤地白文，色蔥蘢不分了也。吳任臣曰：砆，水經注作玞。又《集韻》通作夫。《前漢·董仲舒傳》猶武夫之與美玉。

㺰：《川篇》音師。玉名。

㺱：《五音集韻》如乗切，音仍。玉器。

玟：《集韻》眉貧切《正韻》彌鄰切。𠀤與珉同。瓀玟，石次玉。《禮·玉藻》士佩瓀玟而縕組綬。《孔融詩》玟璇隱曜，美玉韜光。又《集韻》無分切，音文。玉文。或从彣。

玠：《唐韻》古拜切《集韻》《韻會》《正韻》居拜切，𠀤音戒。《說文》大圭也。引書顧命，稱奉玠圭。《爾雅·釋器》珪大尺二寸謂之玠。又《集韻》通作介。《詩·大雅》錫爾介圭，以作爾寶。《類篇》或作琾。考證：〔《說文》大圭也。引書顧命，稱奉玠玉。〕謹照原文玠玉改玠圭。

玡：《集韻》魚駕切，音訝。骨似玉者。

玢：《廣韻》府巾切《集韻》悲巾切，𠀤音彬。《廣韻》文采狀也。《集韻》玉文理貌。《前漢·司馬相如傳》玢豳文磷。《註》玢豳，文理貌。又《集韻》方文切，音分。《玉篇》玉名。《集韻》玉文也。又《集韻》逋閑切，音斒。又逋還切，音班。又敷文切，音𡵳。義𠀤同。《類篇》亦作璸。

玣：《集韻》皮變切，音卞。玉飾弁也。《左傳·僖二十八年》子玉自爲瓊弁玉纓。《釋文》弁，本又作玣。皮彥反。《類篇》或作㺹。考證：〔《左傳·僖二十八年》楚子自爲瓊弁玉纓。〕謹按原文作楚子玉，楚字可省玉字不可省，謹改楚子爲子玉。

玤：《唐韻》補蠓切《集韻》《韻會》補孔切《正韻》邊孔切，𠀤音琫。《說文》石之次玉者，以爲系璧。讀若蚌。《徐曰》系璧，飾玉系也。又《廣韻》《正韻》步項切《集韻》《韻會》部項切，𠀤音棒。義同。又《廣韻》地名。《左傳·莊二十一年》虢公爲王宮于玤。《註》蚌，虢地。《釋文》玤，蒲項反。《說文》本作𤤓。《類篇》或作𤤵。

𤣻：《唐韻》《集韻》𠀤莫勃切，音沒。《說文》本作𤥜，玉屬。《穆天子傳》采石之山有𤣻瑤。《郭璞註》玉石。

玥：《廣韻》《集韻》𠀤魚厥切，音月。神珠也。

㺲：《韻會》古文鈕字。註詳金部四畫。

玦：《唐韻》《集韻》《韻會》古穴切《正韻》居穴切，𠀤音決。《說文》玉佩也。《廣韻》佩如環而有缺，逐臣待命於境，賜環則返，賜玦則絕。義取訣。《史記·項羽紀》范增數以手循玦示項羽。《前漢·五行志》佩之金。《註》師古曰：半環曰玦。《白虎通》君子能決斷則佩玦。玦，環之不周也。又射者著於右手大指以鉤弦者亦謂之玦。《禮·內則》右佩玦。《詩·衞風·童子佩韘傳》韘，玦也。《疏》玦，挾矢時所以持弦飾也。《釋文》玦，本又作決。《小雅》決拾旣佽。又《詩話》紫玉玦茶也，烏玉玦墨也。《蘇軾·謝惠茶詩》空煩赤泥印，遠致紫玉玦。《孫莘老寄墨詩》近者唐夫子，遠致烏玉玦。《集韻》或作璚。

玧：《廣韻》余準切《集韻》庾準切，𠀤音尹。充耳玉。《集韻》瑱也。又《集韻》余專切，音沿。玧珸，蠻夷充耳。又謨奔切，音門。玉赤色也。與璊同。

玨：《唐韻》古岳切《集韻》《韻會》《正韻》訖岳切，𠀤音覺。《說文》二玉相合爲一玨。《徐鍇曰》雙玉曰玨。《集韻》或作瑴。又《類篇》古祿切，音穀。義同。

玩：《唐韻》《集韻》《韻會》《正韻》𠀤五換切，音翫。《說文》弄也。《玉篇》戲也。《書·旅獒》玩人喪德，玩物喪志。《列子·黃帝篇》海上人有好漚鳥者，每旦從漚鳥遊，漚至者百數。其父曰：取來吾玩之。明日，漚鳥舞而不下也。又習也。《易·繫辭》所樂而玩者，爻之辭也。《疏》言君子愛樂而習玩者，是六爻之辭也。《陸機·豪士賦序》心玩居常之安，耳飽從諛之說。又珍也。《陸機·辨亡論》奇玩應響而赴。《韻府》手不持珠玉之玩。又《韻補》叶音彥。《庾敳·意賦》物咸定於無初兮，𠋫時至而後驗。飄颻𤣥曠之域兮，深漠暢而靡玩。又叶音院。《阮瑀·琴歌》靑蓋巡九州，在西東人怨。士爲知已死，女爲悅已玩。

玪：《唐韻》古函切《集韻》居咸切，𠀤音緘。《說文》玪𤨙，石之次玉者。《玉篇》米石山有玪珩琪。《集韻》或作瑊。又《集韻》其淹切，音箝。玉名。又《集韻》魚音切，音吟。義同。又《集韻》琳，古作玪。註詳八畫。

玫：《唐韻》莫桮切《集韻》謨杯切《韻會》謨桮切，𠀤音枚。《說文》火齊玫瑰也。一曰石之美者。《前漢·司馬相如傳》其石則赤玉玫瑰。《註》晉灼曰：玫瑰，火齊珠也。師古曰：火齊珠，南方之出火珠也。又人名。《韻會》唐史有朱玫。

玬：《川篇》音亶。玉名。

𤣼：《奚韻》仁劣切，音熱。𤣼𤣼，動貌也。

𤣽：《玉篇》古文瑁字。註詳九畫。

玭：《唐韻》步因切《集韻》毗賔切，𠀤音頻。《說文》珠也。宋弘云：淮水中出玭珠。玭，珠之有聲者。《書·禹貢》作𧓍。又《廣韻》部田切。《集韻》蒲眠切，𠀤音蹁。義同。《何晏·景福殿賦》垂環玭之琳琅。《註》玭，蒲眠反。珠也。又《五音集韻》部迷切，音鼙。淮珠也。

𤤏：《說文》玦本字。

玲：《唐韻》《集韻》《韻會》郞丁切《正韻》離呈切，𠀤音靈。《說文》玉聲。《揚子·太𤣥經》唐素不貞，亡彼瓏玲。《註》瓏玲，金玉聲。《前漢·揚雄傳》前殿崔巍兮，和氏瓏玲。《註》師古曰：玲音零。孟康曰：以和氏璧爲梁璧帶也。其聲瓏玲也。晉灼曰：以黃金爲璧帶，合藍田璧。瓏玲，明見貌也。師古曰：晉說是。又《集韻》力耕切，音磷。義同。

玳：《集韻》待戴切，音代。瑇瑁也。《玉篇》俗以瑇瑁作玳瑁。《異物志》如龜，生南海。大者如蘧篨，背上有鱗，鱗大如扇，有文章。將作器，則煮其鱗，如柔皮。《漢·鐃歌》雙珠玳瑁簪，用玉紹繚之。《范雲贈張謖詩》儐從皆珠玳。

㺷：《集韻》雪律切，音卹。《玉篇》玉名。一云珂㺷，與珬同。

玴：《集韻》吉曳切，音瘈。石似玉者。又《五音集韻》餘制切，音曳。義同。

玵：《集韻》五甘切，音雸。美玉也。

玶：《集韻》蒲兵切，音平。玉名。

㺸：《奚韻》皮榮切，音平。玉名。

玷：《集韻》《韻會》《正韻》𠀤都念切，音坫。《集韻》玉病。《增韻》缺也。《詩·大雅》白圭之玷。《傳》玷，缺也。《前漢·韋𤣥成傳》𤣥成復作詩，自著復玷缺之囏難。又《廣韻》《集韻》《韻會》《正韻》𠀤多忝切，音點。義同。又《集韻》丁兼切，音𩬑。與敁同。敁挅，以手稱物。《玉篇》或作㓠。

玸：《廣韻》防無切《集韻》馮無切，𠀤音扶。《廣韻》玉文。《集韻》玉名。

𤤐：《廣韻》桑故切《集韻》蘇故切，𠀤音訴。玉名。

玹：《廣韻》黃練切《韻會》《正韻》熒涓切，𠀤音縣。《廣韻》玉名。又《廣韻》《集韻》𠀤胡涓切，音懸。《玉篇》玉色。《廣韻》石次玉。又人名。《後漢·趙岐傳》中常侍唐衡兄玹，爲京兆虎牙都尉。又《集韻》胡干切，音賢。姓也。

玺：《字彙》俗璽字。

玻：《廣韻》《韻會》𠀤滂禾切，音頗。《玉篇》玻瓈，玉也。《廣韻》玻瓈玉，西國寶。《正字通》一名水玉，瑩如水，堅如玉，碾開有雨點者爲眞。明三保大監出西洋，攜燒玻瓈人來中國，故中國玻瓈頓賤。燒者有氣眼而輕。又《正字通》或作頗黎。因頗黎國所出，故名。《𤣥中記》大秦有五色頗黎。《梁四公記》扶南人來賣碧頗黎，鏡廣一尺半，內外瑩潔，向明視之，不見其質，重四十斤。

玼：《唐韻》千禮切《韻會》《正韻》此禮切，𠀤音泚。《說文》玉色鮮也。引《詩》：新臺有玼。◎按《詩·邶風》今本作泚。又《正字通》凡物之鮮盛者皆曰玼。《詩·鄘風》玼兮玼兮，其之翟也。《傳》翟衣，夫人祭服，刻繒爲翟雉形，釆畫之以爲飾。玼者，言宣姜服飾之盛，如玉色也。又與疵通。《後漢·黃憲傳》靡不服深遠去玼吝。《註》玼音此。說文曰：鮮色也。據此文當爲疵。作玼者，古字通也。又《集韻》此我切，音瑳。又《廣韻》《正韻》雌氏切《集韻》淺氏切，𠀤音此。義𠀤同。又《廣韻》疾移切《集韻》《韻會》才支切，𠀤音疵。《廣韻》玉病。又《集韻》玉中石也。

玽：《唐韻》古厚切《集韻》《韻會》《正韻》舉后切，𠀤音耇。《說文》石次玉者。又《集韻》居侯切，音冓。玉名。

玾：《廣韻》古狎切，音甲。玉名。

玿：《廣韻》市昭切《集韻》時饒切，𠀤音韶。美玉。

珀：《廣韻》《正韻》普伯切《集韻》《韻會》匹陌切，𠀤音拍。《玉篇》琥珀也。《集韻》出𦋺賔國。《正字通》如血色，拭熱能吸芥。色黃明瑩，名蠟珀。色似松香，紅而且黃，名明珀。無紅色，如淺黃，多皺文，名水珀。如石重，色黃者，名石珀。文一路赤一路黃者，名花珀。淡者名金珀。黑者名黳珀。陶弘景曰：松脂千年化爲茯苓，又千年爲琥珀。孫愐曰：楓脂入地爲琥珀。韓保昇曰：木脂皆化，松楓多脂耳。段成式曰：龍血入地爲琥珀。又有燒成者。南蠻記，寧州沙中有蜂，岸崩則蜂出，土人燒治以爲琥珀。博物志亦云：燒蜂窠所作，如近日之玻瓈。亦番燒也。又《集韻》通作魄。《前漢·西域傳》𦋺賔國出珠璣，珊瑚，虎魄，璧流離。又琥珀詞，樂器。卽火不思。《元志》天樂一部，有琵琶箜篌二，火不思二。火不思制似琵琶，直頭有小槽，圓腹如半瓶，以皮爲面，四絃皮絣同一孤柱。今山陝中州彈琥珀詞，其制似之。蓋火不思之轉語也。又《韻補》叶匹辟切，音僻。《蘇轍·茯苓賦》經歷千載，化爲琥珀，受雨露以彌堅，與日月而終畢。

珁：《字彙》同瓷。

珂：《唐韻》苦何切《韻會》《正韻》丘何切，𠀤音軻。《說文》玉名。《玉篇》石次玉也。亦碼碯，潔白如雪者。又《玉篇》一云螺屬也。生海中。《通俗文》勒飾曰珂。《爾雅翼》貝大者珂，皮黃黑，骨白，可飾馬具。一名馬珂螺。《李時珍曰》珂馬，勒飾也。此貝似之，故名。《韓愈詩》送以紫玉珂。又諫珂，鳥名。文身而朱足，憎鳥而愛狐。見《說苑》。又金名。《事物紺珠》有珂金。《集韻》或作砢。

珃：《字彙》而琰切，音冉。玉也。

㺹：《廣韻》《集韻》𠀤皮變切，音卞。《廣韻》玉名。又《集韻》玉飾弁也。《類篇》或作玣。

珄：《廣韻》所庚切，音生。金色。

珅：《集韻》升人切，音申。玉名。

𤤑：《字彙》其凶切，音卭。玔也。

珆：《集韻》盈之切，音飴。石似玉也。《五音集韻》同㺿。又《廣韻》以脂切，音姨。義同。又《類篇》湯來切，音胎。龍文之圭曰瓏珆。《玉篇》玉名。

𤤒：《字彙》百轄切，音八。玉名。

珇：《唐韻》則古切《集韻》《韻會》總古切《正韻》總五切，𠀤音祖。《說文》琮玉之瑑。《廣韻》珪上起也。《增韻》珪琮之瑑凸起也。又或作駔。《周禮·冬官考工記》駔琮五寸，宗后以爲權。駔琮七寸，鼻寸有半寸，天子以爲權。又《揚子·方言》好也，美也。又《集韻》在呂切，音咀。玉文。

珈：《唐韻》古牙切。《韻會》《正韻》居牙切，𠀤音嘉。《說文》婦人首飾。《詩·鄘風》副笄六珈。《傳》珈笄，飾之最盛者，所以別尊𤰞。箋：副笄旣笄而加飾也，如今步搖上飾。錢氏曰：今人步搖加飾，以珠飾之。小者六，多者倍蓰至三十六。詩六珈，然則古玉數凡六也。孔氏曰：王后之衡笄，皆以玉爲之，垂於副之兩旁，當耳，其下以紞縣瑱，謂之珈者由副旣笄而加此飾，故謂之珈。《古器圖》珈，加於副之飾也。狀如口，長廣僅寸。考證：〔《詩·衞風》副笄六珈。〕謹照原文衞風改鄘風。〔《傳》珈笄，飾之最盛者，所以別尊𤰞。副笄旣笄而加飾也。〕謹按旣笄句乃箋文非傳文，謹照原文副上增箋字。〔孔氏曰，珈，加也。〕謹按原文無下珈加也三字，謹省。〔由副旣笄而加此飾故謂之珈。〕謹按原文由副上有謂之珈者四字，謹增。

珉：《唐韻》武巾切《集韻》《韻會》眉貧切《正韻》彌鄰切，𠀤音岷。《說文》石之美者。《廣韻》美石，次玉。《韻會》珉似玉而非也。《禮·玉藻》君子貴玉而賤珉。《山海經》岐山，其隂多白珉。又人名。《戰國策》韓珉處於趙。《註》珉，蓋韓人之善於齊秦而處趙者。又《集韻》悲巾切，音份。與瑉同。《史記·司馬相如傳》琳瑉琨珸。劉伯莊讀。《廣韻》亦作玟䃉。

珊：《唐韻》蘇干切《集韻》《韻會》相干切《正韻》師姦切，𠀤音𦙱。《說文》珊瑚，生於海，或生於山。《徐曰》珊瑚，石也。或靑或紅，高一二尺，裹以繒帛，燒之不熱，蓋生海島之根，亦可刻琢爲器，爲樹者乃交柯可愛。《本草》珊瑚樹紅油色者，細縱文，如鉛丹色者，無縱文。入藥，紅油色者良。生海中磐石上，白如菌，一歲變黃，二歲變赤，枝幹交錯，高三四尺。今廣州亦有之，明潤如紅玉，中有孔，亦有無孔者，枝柯多者爲上。李時珍曰：生海底，五七株成林，謂之珊瑚林。居水中直而軟，見風則曲而堅，變紅色。漢趙佗謂之火樹是也。亦有黑色，碧色者。碧色者亦良。《前漢·司馬相如傳》珊瑚叢生。《註》珊瑚生水底石邊，大者樹高三尺餘，枝格交錯無有華。又《史記·司馬相如傳》媻珊勃窣上金隄。《註》索隱曰：媻珊，匍匐上下也。又《韻會》珊珊，佩聲。《杜甫詩》自是秦樓厭鄭谷，時聞雜佩聲珊珊。又《魏文帝·釣竿行》釣竿何珊珊，魚尾何簁簁。又《韻會》闌珊，彫散貌。《李後主詞》簾外雨潺潺，春意闌珊。又《集韻》桑葛切，音𨃛。珊瑚之珊亦讀入聲。又《韻補》叶相然切，音仙。《宋玉·神女賦》宜高殿以廣意兮，翼放縱而綽寬。動霧縠以徐步兮，拂墀聲之珊珊。考證：〔漢趙陀謂之火樹是也。〕謹照本草原文趙陀改趙佗。

珋：《集韻》力九切，音柳。石也。《正字通》俗𤥗字。

珌：〔古文〕㻫《唐韻》𤰞吉切《集韻》《韻會》《正韻》壁吉切，𠀤音必。《說文》佩刀下飾。天子以玉。《詩·小雅》鞞琫有珌。《傳》珌下飾。《前漢·王莽傳》瑒琫瑒珌。《註》佩刀之飾，上曰琫，下曰珌。又人名。《後漢·獻帝紀》督軍校尉周珌。又《集韻》必結切，音㢼。義同。

珍：〔古文〕錱《唐韻》陟鄰切《集韻》知鄰切，𠀤音眞。《說文》寶也。《玉篇》貴也，美也，重也。《禮·儒行》儒有席上之珍以待聘。《盧諶詩》不待卞和顯，自爲命世珍。又瑞也。《詩·周頌·將受厥明傳》我周家大受其光明，謂爲珍瑞，天下所休慶也。又《爾雅·釋詁》珍，獻也。又奇也。《書·旅獒》珍禽奇獸，不育于國。《公羊傳·昭三十一年》食必坐二子於其側而食之，有珍怪之食。《註》珍怪，猶奇異也。又《正字通》食之美者亦曰珍。《禮·王制》八十常珍。《註》常食皆珍味也。《又》九十者天子欲有問焉，則就其室以珍從。《註》九十者，專指有爵者，言天子就而問，珍味從之以往，致尊養之義也。又《周禮·天官·膳夫》珍用八物。《註》謂淳熬淳母炮豚炮牂擣珍漬熬肝膋也。《陸佃云》珍用八物，牛羊麋鹿麕豕狗狼。又坤珍，洛書也。《後漢·班固傳》聖皇乃握乾符，闡坤珍。又《正字通》州名。漢牂牁郡，唐置珍州。又《字彙補》讀作鎭。《周禮·春官·典瑞》珍圭以徵守，以恤凶荒。《註》杜子春云：珍，當作鎭。又《韻補》叶張連切，音邅。《𨻰琳馬瑙勒賦》遭時顯價冠世珍兮，君子窮達亦時然兮。《玉篇》俗作珎。《五音集韻》俗作𤤽。考證：〔《後漢·班固傳》聖主乃握乾符，闡坤珍。〕謹照原文聖主改聖皇。

珎：《玉篇》俗珍字。

㺺：《說文》古文瑁字。註詳九畫。〇按《說文》《集韻》《類篇》作㺺。《玉篇》作𤣽。《字彙》《正字通》刪㺺存𤣽。今兩存之。

𤤓：《說文》玤本字。

珒：〔古文〕𤦯《集韻》資辛切，音津。玉名。

珓：《廣韻》古孝切，音敎。杯珓，古者以玉爲之。《類篇》巫以占吉凶者。《演繁露》杯珓，用兩蚌㱿，或用竹根。又或作敎。《荆楚歲時記》秋社擬敎於神。《註》敎，言敎，令也。又或作筊。《石林燕語》高辛廟有竹桮筊，以一俯一仰爲聖筊。

𤤵：《正字通》玤字之譌。

珔：《集韻》才甸切，音荐。玉名。

珕：《唐韻》《集韻》《韻會》郞計切《正韻》力霽切，𠀤音麗。《說文》蜃屬。《韻會》蓋今牡蠣之屬。《郭璞·江賦》珕珋璿瑰。《註》珕，音麗。蜃屬。又《玉篇》佩刀飾。《詩·小雅·鞞琫有珌傳》士珕琫而珕珌。又《廣韻》力智切，音詈。義同。《集韻》或作蛠。

𤤶：《廣韻》《集韻》𠀤渠容切，音蛩。佩也。

珖：《集韻》《韻會》𠀤姑黃切，音光。《玉篇》琯也。《集韻》玉名。又人名。《後漢·馮魴傳》孫珖官至城門校尉。

珗：《集韻》蕭前切，音先。石次玉也。

珘：《集韻》之由切，音周。《玉篇》玉也。

珙：《唐韻》拘竦切《集韻》《韻會》古勇切，𠀤音拱。《說文》玉名也。《玉篇》大璧也。《集韻》或作㺬。通作拱。《老子·道德經》雖有拱璧。又《廣韻》九容切《集韻》居容切，𠀤音恭。義同。《左傳·襄三十一年》竊其珙璧。徐邈讀。又《集韻》《韻會》𠀤胡公切，音洪。玉也。同玒。又《韻會》人名。唐有王珙。

𤤷：《集韻》都迴切，音塠。治玉也。《五音集韻》亦作追。

珚：《集韻》因蓮切，音煙。玉名。《山海經》傅山谷，水出焉，其中多珚玉。《註》珚，玉名。水經注作珉玉。一統志引經作琱玉。

𤤸：《字彙》徒臥切，音惰。玉名。

珛：《唐韻》《集韻》𠀤許救切，音齅。《說文》朽玉也。又《集韻》吁玉切，音旭。義同。

珜：《篇海》音羊。珜蠻，縣名。

㺿：《唐韻》與之切《集韻》盈之切，𠀤音飴。《說文》石之似玉者。《玉篇》五色之石也。《廣韻》玉名。又《集韻》居之切，音姬。義同。《類篇》或作珆。

珝：《唐韻》况主切《集韻》《韻會》火羽切《正韻》虛呂切，𠀤音詡。《說文》玉名也。又人名。《玉篇》吳志有薛綜，子珝。《韻會》晉藝術傳有卜珝。考證：〔《玉篇》吳志有薛琮，字珝。〕謹查吳志有薛綜無薛琮，綜子珝官至威南將軍，非琮字珝也。玉篇原文已誤。謹據吳志琮改綜，子改子。

珞：《唐韻》盧各切《集韻》《韻會》《正韻》歷各切，𠀤音洛。《玉篇》瓔珞，頸飾。又《五音集韻》郞擊切，音靂。與礫同。小石曰礫。

珟：《廣韻》息逐切《集韻》息六切，𠀤音肅。《廣韻》朽玉也。又姓。又《集韻》琢玉工。《正字通》按諸家以王字點在中畫者，朽玉也，姓也，音粟。本註音義與前王註同。攺作珟，非。考姓譜有夙姓，無珟姓，諸家皆誤也。

珠：《唐韻》章俱切《集韻》鍾輸切《正韻》專于切，𠀤音朱。《說文》蚌之隂精。春秋國語曰：珠以禦火災，是也。《通雅》古有辟塵珠，辟寒珠，夜光照乗，大者徑寸，或出於龍魚異物腹中，非獨出於蚌也。陸佃云：龍珠在頷，蛇珠在口，魚珠在眼，鮫珠在皮，𪔀珠在足，蛛珠在腹，皆不及蚌珠。《沈懷遠·南越志》珠有九品，寸五分以上至寸八九分者爲大品，有光彩，一邊小平似覆釜者名璫珠，璫珠之次名走珠，走珠之次爲滑珠，滑珠之次爲磊砢珠，磊砢珠之次爲官珠雨珠，官雨珠之次爲稅珠，稅珠之次爲蔥珠。見續博物志。《書·禹貢》淮夷𧓍珠曁魚。《周禮·天官·玉府》若合諸侯，則共珠槃玉敦。又《博物志》江珠，琥珀別名。又《正字通》山海經濫水注：漢水多𩶯𩶆之魚，狀如覆銚，是生珠玉數，歷山楚水多白珠，蜀郡平澤出靑珠。左思云：靑珠黃環，西國琅玕碧珠，皆寶石名之以珠者也。又地名。《前漢·武帝紀》珠厓儋耳。《註》二郡在大海中，崖岸之邊出眞珠，故曰珠崖。《穆天子傳》天子舍于珠澤。《註》珠澤在越巂。《水經注》若水旁有光珠穴。又木名。《山海經》開明北有視玉珠樹。《註》論衡云：珠樹似珠，非眞珠也。又連珠，文家篇名。《傅𤣥序》連珠興於漢章帝之世，班固，賈逵，傅毅三子受詔作之，不指說事情，假喻達旨，合古詩勸興之義，欲使歷歷如貫珠，易睹而可悅也。《沈約·註連珠表》竊尋連珠之作，始於子雲，謂辭句連續，互相發明，若珠之結排也。又《韻補》叶音周。《易林》老猾大偸，東行盜珠。

珡：《字彙補》古琴字。《漢魯君𥓓》珡書自娛。

㻀：《廣韻》羊朱切，音逾。美石，次玉。

㻁：《字彙》同瓌。

𤤹：《集韻》同㻷。

珢：《唐韻》語巾切《集韻》《正韻》魚巾切《韻會》疑巾切，𠀤音銀。《說文》石之似玉者。又《集韻》古痕切，音根。《五音集韻》古恨切，音艮。義𠀤同。又《正韻》苦恨切，音硍。玉有起跡曰珢。

珣：《唐韻》相倫切《集韻》《韻會》《正韻》須倫切，𠀤音荀。《爾雅·釋地》東方之美者，有醫無閭之珣玕琪焉。《註》珣玕琪，玉屬。《說文》玉名。《徐曰》醫無閭，幽州之鎭，在遼東。又《玉篇》一曰器名。《說文徐註》玉器。又《集韻》須閏切，音𡺲。玉名。

珤：《玉篇》古文寶字。《八俊歌》天下珤金劉叔林。《後漢·光武紀》今若破敵，珍珣萬倍。餘詳宀部十七畫。

珥：《唐韻》《集韻》《韻會》仍吏切《正韻》而至切，𠀤音餌。《說文》瑱也。《徐曰》瑱之狀，首直而末銳，以塞耳。《玉篇》珠在耳。《韻會》一名耳璫。《史記·外戚世家》夫人脫簪珥叩頭。《前漢·東方朔傳》迺下殿去簪珥。《註》珥，音餌。珠玉飾耳者也。又《博雅》劒珥謂之鐔。《楚辭·九歌》撫長劎兮玉珥，璆鏘鳴兮琳琅。《註》珥，音餌。又同咡。《淮南子·覽㝠訓·蠶咡絲而商弦絕註》咡，或作珥，弄絲于口也。又插也。《左思詩》七葉珥漢貂。《通典》漢侍中插左，常侍插右。又日旁氣也。《前漢·天文志》抱珥𧈫蜺。《註》孟康曰：皆日旁氣也。珥形點黑也。如淳曰：凡氣在日上爲冠爲戴，在旁直對爲珥。又《周禮·地官·山虞》致禽而珥焉。《註》珥者，取禽左耳以效功也。又與衈同。《周禮·春官·肆師》以歲時序其祭祀，及其祈珥。《註》珥當爲餌。鄭曰：珥，當爲衈。祈衈者，釁禮之事。又《集韻》《韻會》《正韻》𠀤忍止切，音耳。義同。又《集韻》如蒸切，音仍。割牲以釁也。引周禮，珥于社稷。○按《夏官·小子》掌珥于社稷。《鄭註》珥當爲衈。今从玉。

㻂：《集韻》旁經切，音缾。玉名。又必郢切，音餅。義同。

𤤺：《唐韻》余制切，音曳。《說文》石之似玉者。又《集韻》吉曳切，音瘈。義同。《類篇》或作玴。

珦：《唐韻》《集韻》《韻會》《正韻》𠀤許亮切，音向。《說文》玉名。又《廣韻》《集韻》《正韻》𠀤式亮切，音餉。義同。《集韻》或作𤩬。

珧：《唐韻》余昭切《集韻》《韻會》《正韻》餘招切，𠀤音遙。《說文》蜃甲也。《爾雅·釋魚》蜃小者珧。《註》珧，玉珧，卽小蚌。山海經曰：激汝之水，其中多蜃珧。《郭璞·江賦》玉珧海月。《註》珧，音姚。亦蚌屬。《正字通》江珧形似蚌，殻中肉柱長寸許，似搔頭尖，謂之江珧柱。甲可飾物。《本草》一名玉珧，一名海月，又名馬頰，馬甲。廣州謂之角帶子。又古者天子以爲刀飾。《詩·小雅·鞞琫有珌傳》天子玉琫而珧珌。又弓名。《爾雅·釋器》以蜃者謂之珧。《註》用金蚌玉飾弓兩頭，因取其類以爲名。珧，小蚌。《楚辭·天問》馮珧利決，封狶是射。《註》馮，挾也。珧，弓名也。又玉名。《抱朴子窮達卷》珧華黎綠，連城之寶也。

珨：《廣韻》侯夾切《集韻》轄夾切，𠀤音洽。《玉篇》玉蛤，一云蜃器。《集韻》蜃飾器。又《五音集韻》烏甲切，音鴨。開閉門也。

珩：《唐韻》戸庚切《集韻》《韻會》《正韻》何庚切，𠀤音行。《說文》佩上玉也，所以節行止也。《正韻》佩上珩下璜。《詩·鄭風·雜佩以贈之傳》雜佩，珩璜琚瑀衝牙之類。《釋文》珩佩，上玉也。又通作衡。《禮·玉藻》一命縕韍幽衡。《註》衡佩，玉之衡也。又《張衡·東京賦》珩紞紘綎。《註》音行。杜預曰：珩維持冠者。又人名。《陸機·辨亡論》奉使則趙咨沈珩。又《韻補》叶寒剛切，音杭。《張衡·思𤣥賦》辮貞亮以爲鞶兮，雜技藝以爲珩。昭綵藻與琱琢兮，璜深遠而彌長。

珪：《玉篇》古文圭字。註詳土部三畫。

珫：《廣韻》昌終切《集韻》《韻會》昌嵩切《正韻》昌中切，𠀤音充。《廣韻》珫耳，玉名也。通作充。《詩·衞風》充耳琇瑩。

珬：《廣韻》辛律切《集韻》《韻會》《正韻》雪律切，𠀤音卹。《廣韻》珂屬。《集韻》珂謂之珬。《左思·吳都賦》致遠流離與珂珬。《註》劉達曰：老雕入海所化。《類篇》或作㺷。

𤤻：《說文》班本字。分瑞玉。从玨从刀。《徐曰》刀以割剖之也。

班：〔古文〕𤼬《廣韻》布還切《集韻》《韻會》《正韻》逋還切，𠀤音頒。《書·堯典》班瑞于羣后。又《爾雅·釋言》班，賦也。《註》謂布與。《書·洪範》武王旣勝殷，邦諸侯班宗彝。《傳》賦宗廟彝器酒罇賜諸侯。《左傳·襄二十六年》班荆相與食。《註》班，布也。《公羊傳·僖三十一年》晉侯執曹伯，班其所取侵地于諸侯。又《博雅》班，秩序也。《左傳·文六年》趙孟曰：辰嬴賤班在九人。《註》班，位也。又《集韻》次也。《左傳·桓六年》諸侯之大夫戍齊，齊人饋之餼，使魯爲其班。《註》班，次也。又《集韻》別也。《左傳·襄十八年》有班馬之聲。《註》班，別也。夜遁馬不相見，故作離別聲也。又徧也。《晉語》車班外內，順以訓之。《註》班，徧也。又《揚子·方言》班，徹列也。北燕曰班，東齊曰徹。《易·屯卦》乗馬班如。《疏》六四應初，故乗馬也。慮二妨已路，故初時班如旋也。《書·大禹謨》班師振旅。又雜色也。《禮·王制》班白者不提挈。《註》雜色曰班。又班班，車聲。《後漢·五行志》車班班入河閒。又姓。《風俗通》楚令尹鬪班之後。又縣名。《前漢·地理志》班氏。《註》屬代郡。又班茅，蟲名。《古今注》藥種有五物，五曰班茅，戎鹽解之。又《集韻》或作辨。《前漢·王莽傳》辨社諸侯。又《韻會》通作般。《左傳·成十三年》鄭公子班自訾求入于大宮。《釋文》班，本亦作般。《前漢·郊祀歌》先以雨，般裔裔。《註》先以雨，言神欲行，令雨先驅也。般，讀與班同，布也。裔裔，飛流之貌。又《韻補》叶𤰞連切，音鞭。《何晏·景福殿賦》光明熠爚，文彩璘班，淸風萃而成響，朝日曜而增鮮。《廣韻》俗作𤦦。《正韻》亦作頒朌。考證：〔又姓。《風俗通》楚令尹闕班之後。〕謹照廣韻所引風俗通，闕班改鬪班。

珮：《集韻》蒲昧切《韻會》蒲妹切《正韻》步昧切，𠀤音佩。《玉篇》玉珮也。本作佩。或从玉。《廣韻》玉之帶也。三禮圖，凡玉佩上有雙衡，衡長五寸，博一寸，下有雙璜，璜徑三寸，衝牙𧓍珠，以納其閒，上下爲衡，半璧爲璜，璜中橫以衝牙，以蒼珠爲瑀。互詳人部佩字註。

𤤼：《集韻》與瑙同。《古今注》魏武帝以馬𤤼石爲馬勒。

珳：《集韻》無分切，音文。玉文。

𤥖：《字彙》俗珤字。

珴：《集韻》牛何切，音莪。奉珪璋貌。○按《詩·大雅》奉璋峩峩，从山不从玉。

珵：《廣韻》直貞切《集韻》《韻會》馳貞切，𠀤音呈。《玉篇》美玉也。埋六寸，光自輝。《廣韻》玉名。《集韻》佩玉也。珩謂之珵。一曰玉大六寸。《相玉書》大六寸，光自照。《屈原·離騷》覽察草木其猶未得兮，豈珵美之能當。《註》珵，美玉也。音呈。一曰佩珩也。又《集韻》他頂切。與珽同。大圭長二尺。《禮·玉藻》天子搢珽。《釋文》珽，他頂反。本又作珵。

珶：《集韻》田黎切，音題。與瑅同。瑅瑭，玉名。又《韻會》《正韻》𠀤大計切，音第。佩玉。《曹植·洛神賦》抗瓊珶以和予兮。

珷：《集韻》罔甫切，音武。《玉篇》石似玉也。與珷同。

𤥗：《唐韻》《集韻》𠀤力求切，音留。《說文》石之有光璧𤥗也。出西胡中。《郭璞·江賦》珕𤥗璿瑰。《正字通》或曰方書有菩薩石，就明能出五色光。今名山多有之，俗稱放光石是也。最貴者曰金剛寶石，其光可以射遠，梵書數珠經金剛得福無量。又《廣韻》力久切，音桺。義同。《玉篇》亦作珋。

㻉：《篇海類編》薄故切，音步。㻉瑤，美玉。

珸：《廣韻》五乎切《集韻》譌胡切，𠀤音吾。《博雅》琨㻍，石次玉者。《五音集韻》琨珸，美石。《史記·司馬相如傳》琳瑉琨珸。《索隱註》琨珸，石之次玉也。河圖云：流州多積石，名琨珸石。鍊之成鐵，以作劎，光明如水精。又山名。《前漢·司馬相如傳音義》琨珸，山名。出善金。《類篇》本作㻍。

珹：《廣韻》是征切《集韻》時征切，𠀤音成。《玉篇》玉名。又《廣韻》珠類。《集韻》美珠也。

㻊：《正字通》俗璊字。

㻋：《集韻》與㻝同。

珺：《字彙》音郡。美玉也。

珻：《集韻》謨杯切，音枚。玉名。

𤥘：《正字通》𤥙字之譌。

珼：《集韻》博蓋切，音貝。貝飾。

珽：《唐韻》他鼎切。《韻會》他頂切《正韻》徒鼎切，𠀤音挺。《廣韻》玉名。《博雅》珽，笏也。《左傳·桓二年》袞冕黻珽。《註》珽，玉笏也。《禮·玉藻》天子搢珽，方正於天下也。《註》笏也。珽之言挺然無所屈也。謂之大圭，長三尺，杼上終葵首。終葵首者，於杼上又廣其首，方如椎頭，是謂無所屈，後則恆直。相玉書曰：珽玉六寸，明自照。又人名。唐有姚珽。又《集韻》湯丁切，音聽。大圭，長尺二寸。《集韻》或作珵。毛氏曰：俗作〈王任〉，誤。

𤥙：《集韻》亡凡切，鋄平聲。玉名。

㻌：《集韻》通都切，音瑹。美玉。或作瑹。又同都切，音徒。義同。

現：《集韻》《正韻》𠀤形甸切，音見。《集韻》玉光。又《正韻》顯也，露也。《抱朴子至理卷》或形現往來。又《集韻》胡典切，音蜆。石之次玉者。

𤥚：《說文》古文玕字。註詳三畫。

珿：《集韻》初六切，音𪘏。《玉篇》等也，齊也。又《五音集韻》測角切，音娖。義同。

琀：《唐韻》《韻會》《正韻》𠀤胡紺切，音憾。《說文》賵賻琀襚，皆贈喪之物。珠玉曰琀。又或作含。《周禮·春官·典瑞》共含玉。《註》含玉柱左右顚，及在口中者。又通作唅。《晉書·皇甫謐傳》𣩵唅之物。又《集韻》胡南切，音含。義同。考證：〔《周禮·春官·典瑞》共含玉。《註》含玉柱左右顄，及在口中者。〕謹照原文顄改顚。按顚與𠑘同。

琁：《廣韻》似宣切《集韻》旬宣切《正韻》旬緣切，𠀤音旋。與璿同。《說文》美玉也。《後漢·安帝紀》據琁璣玉衡，以齊七政。《荀卿子·賦篇》琁玉瑤珠不知佩也。又《集韻》葵營切，音瓊。赤玉也。考證：〔《荀子·成相篇》琁玉瑤珠不知佩也。〕謹按所引出賦篇不出成相篇，謹改爲荀卿子賦篇。

㻍：《廣韻》五乎切《集韻》《韻會》《正韻》訛胡切，𠀤音吾。《博雅》琨㻍，石之次玉者。《廣韻》琨㻍，美石。又《玉篇》琨㻍，劒名。《集韻》或作珸。考證：〔《集韻》《韻會》《正會》訛胡切。〕謹照原書正會改正韻。

琂：《唐韻》語軒切《集韻》魚軒切，𠀤音言。《說文》石之似玉者。

球：《唐韻》巨鳩切《集韻》《韻會》《正韻》渠尤切，𠀤音求。《說文》玉磬也。《書·益稷》夔曰：戛擊鳴球。《傳》球，玉磬也。又《廣韻》美玉也。《書·顧命》天球河圖在東序。《詩·商頌》受小球大球。《傳》球，玉也。又琉球，國名。詳後琉字註。又《集韻》渠幽切，音虯。美玉名。《集韻》或作璆。

琄：《廣韻》乎畎切《集韻》《韻會》《正韻》戸犬切，𠀤音泫。《廣韻》玉貌。《集韻》佩玉貌。《爾雅·釋訓》琄琄，刺素食也。○按《詩·小雅》鞙鞙佩璲，不以其長。註：刺無才而尸位佩玉也。本从革作鞙。又《集韻》戸茗切，音迥。義同。《爾雅·釋訓註》郭璞讀。又《集韻》姑泫切，音畎。玉貌。

琅：〔古文〕𤨜𤦴《唐韻》魯當切《集韻》《韻會》盧當切《正韻》魯堂切，𠀤音郎。《說文》琅玕，似珠者。《玉篇》琅玕，石似玉。《廣韻》琅玕，玉名。《書·禹貢》厥貢惟球琳琅玕。《傳》琅玕，石而似珠。《山海經》崐崘山有琅玕樹。《本草》寇宗奭曰：西域記云天竺出琅玕。蘇恭云：是琉璃之類，琉璃乃火成者，非琅玕也。李時珍曰：山海經云開明山北有珠樹。淮南子云：曾城九重有珠樹，在其西，珠樹卽琅玕。在山爲琅玕，在水爲珊瑚。又琅琊，郡名。今沂州俗作瑯。《山海經》琅琊臺在渤海閒，琅琊之東。《註》今琅琊在海邊，有山嶕嶢特起，狀如高臺。《括地志》琅琊山在密州諸城縣東南，始皇立層臺於山上，謂之琅琊臺。又姓。《五音集韻》齊有大夫琅過。又倉琅，宮門縮首銅鐶。《前漢·趙后傳》木門倉琅根。又琅當，長鏁也。《前漢·王莽傳》以鐵鎖琅當其頸。或作琅璫。又琳琅，玉聲。《楚辭·九歌》撫長劒兮玉珥，璆鏘鳴兮琳琅。又《周禮·夏官·司馬振鐸註》司馬法曰：鼓聲不過閶，鼙聲不過闒，鐸聲不過琅。《疏》鼓鼙與鐸，聲之有異也。又《字彙補》力宕切，音浪。《管子·宙合篇》以琅蕩凌轢人。

理：《唐韻》良止切《集韻》《韻會》兩耳切《正韻》良以切，𠀤音里。《說文》治玉也。《徐曰》物之脈理，惟玉最密，故从玉。《淮南子·覽冥訓》夏桀之時，金積折廉，璧襲無理。《註》用之煩數，皆鈍而無文。又《說文徐註》治玉治民皆曰理。《書·周官》論道經邦，燮理隂陽。《前漢·循吏傳》政平訟理。又《玉篇》正也。《左傳·成二年》先王疆理天下。《註》理，正也。又《玉篇》道也。《廣韻》義理。《易·繫辭》易𥳑而天下之理得矣。《史記·平原君傳》謂公孫龍曰：公無復與孔子高辨事也。其人理勝於辭，公辭勝於理，辭勝於理，終必受詘。《皇極經世》天下之數出於理，違理則入於術，世人以數而入於術，故失於理也。又性也。《禮·樂記》天理滅矣。《註》理，猶性也。又條理也。《易·繫辭》俯以察於地理。《疏》地有山川原隰，各有條理，故稱理也。又《說卦》和順於道德而理於義。《禮·中庸》文理密察。《朱註》理，條理也。又《禮·樂記》理發諸外，而民莫不承順。《註》理，容貌之進止也。又《玉篇》文也。《前漢·周勃傳》縱理入口。《唐書·太宗紀》本心不正，則脈理皆斜。又《增韻》膚肉之閒爲湊理，以其有脈理也。《禮·內則》薄切之，必絕其理。《杜甫詩》肌理細膩骨肉勻。又分也。《禮·樂記》樂者，通倫理者也。《註》理，分也。《釋文》分，扶問反。又賴也。《孟子》大不理於口。又《廣韻》料理。《晉書·桓冲傳》冲謂徽之曰：𨜮在府日久，當相料理。又《韻會》治獄官曰理。《禮·月令》孟秋之月，命理瞻傷，察創視折。《註》理，治獄官也。《史記·循吏傳》李離者，晉文公之理也。又媒也。《屈原·離騷》解佩纕以結言兮，吾令蹇修以爲理。《註》使古賢蹇修而爲媒理也。五臣云：令蹇脩爲媒，以通辭理。又姓。《五音集韻》臯陶爲大理，因官氏焉，殷有理徵。又紙名。《博物志》南海以海苔爲紙，其理倒側，故名側理。又《正字通》大理，古滇夷國名。自唐始通中國，歷蒙趙楊段四姓，俱僭稱帝。至元始臣服中國，稱總管，及明而亡，改爲大理府，屬雲南。又與李通。《左傳·昭十三年》行理之命。《註》使人也。《周語》行理以節逆之。賈逵註小行人也。孔晁註亦作李。《前漢·天文志》騎官左角曰理。《史記·天官書》作李。考證：〔《周語》行理以節逆之。《周禮·地官·小行人孔晁註》亦作李。〕謹按周禮小行人註無孔晁作李之文，孔晁乃註國語者，小行人三字亦賈逵國語註文。今照僖三十年左傳疏所引周語註，改爲賈逵註小行人也。孔晁註亦作李。

琇：《廣韻》《集韻》《韻會》𠀤息救切，音秀。《說文》石之似玉者。《廣韻》玉名。《博雅》琇，美也。《詩·衞風》充耳琇瑩。《傳》琇瑩，美石也。又《廣韻》與久切《集韻》《韻會》以九切《正韻》云九切，𠀤音酉。義同。《類篇》或作璓。

琈：《廣韻》縛謀切《集韻》房尤切，𠀤音浮。《玉篇》琈筍，玉采色。《廣韻》玉名。《集韻》美玉。《山海經》小華之山，其陽多㻬琈之玉。又《集韻》芳無切，音敷。與璷同。瑻璷，美玉也。

㻎：《玉篇》古文瑟字。註詳九畫。

琉：《集韻》力求切，音留。與瑠同。瑠璃，珠也。《古詩》移我琉璃榻，出置前牕下。又國名。《正字通》國有大琉球，小琉球，在泉州之東，王姓歡斯，所居多聚髑髏。其人黥手去髭，毛衣羽冠，無禮節，有壽安鎭國山，永樂初御製𥓓文賜之。

琊：《字彙》余遮切，音耶。琅琊，卽琅邪，地名。《山海經》琅琊臺在渤海閒。又《韻補》叶詳余切，音徐。《揚雄·徐州牧箴》降周任姜，鎭於琅琊。姜氏絕苗，田氏攸都。

𤥛：《說文》珢本字。

𤥜：《說文》𤣻本字。

琋：《字彙補》虛宜切，音希。人名。晉天福十年，遼太宗以劉琋爲西京留守。《通鑒考異》實錄作禧。或云名琋。

𤥝：《字彙補》音未詳。《劉歆·遂初賦》天烈烈以厲高兮，廖𤥝牕以梟牢。

𤥞：《字彙補》音無考。玉名。見《穆天子傳》。

琌：《字彙補》疑卽陵字。《穆天子傳》勒七萃之士，于羽琌之上。

琔：《集韻》堂練切，音電。玉色。或从殿。

琕：《廣韻》部田切《集韻》蒲眠切，𠀤音蹁。《集韻》珠名。同玭。《五音集韻》班珠，與𧓍同。又與鞞同。刀室也。《詩·小雅》鞞琫有珌。《釋文》鞞或作琕。補頂反。刀室也。《釋名》刀下末之飾曰琕。琕，卑也，在下之言也。

㻑：《集韻》居悸切，音季。玉名。

㻒：《集韻》牛吻切，音齳。《博雅》㻒，齊也。又《集韻》牛尹切，音輑。又《廣韻》渠隕切《集韻》巨隕切，𠀤音窘。義𠀤同。又《博雅》㻒，玉名。《註》音慜。

㻓：《集韻》甾尤切，音鄒。玉文。

𤥼：《字彙》與𤧚同。

𤥽：《集韻》衣虛切，音於。玉名。

𤥾：《篇海類篇》求於切，音渠。耳環。

𤥿：《集韻》夷益切，音睪。玉采。

琖：《唐韻》《韻會》𠀤阻限切，音醆。《說文》玉爵也。夏曰琖，殷曰斝，周曰爵。《廣韻》玉琖，小杯。《禮·明堂位》爵用玉琖仍雕。《釋文》夏爵名，用玉飾之。《說文》或作盞。《玉篇》亦作𧣴。《集韻》亦作湔𦈻。

琗：《集韻》色櫛切，音瑟。同璱。又取內切，音倅。珠玉光。《郭璞·江賦》瑤珠怪石琗其表。《註》琗，音子會反。瑱琗，謂文采相雜也。又思晉切，音信。義同。

琘：《正字通》珉玟𠀤同。《博雅》石之次玉者。又《郭璞·江賦》水碧潛琘。《註》潛琘，水玉也。

琙：《廣韻》雨逼切《集韻》越逼切，𠀤音域。人名。《東觀漢記》𤣥菟太守公孫琙。

㻔：《篇海類編》都火切，音朶。玉名。

㻕：《集韻》渠勿切，音倔。玉名。

琚：《唐韻》九魚切《集韻》《韻會》《正韻》斤於切，𠀤音居。《說文》瓊琚。《詩·衞風》投我以木瓜，報之以瓊琚。《傳》琚，佩玉名。佩有琚瑀，所以納閒。《疏》謂納衆玉與珩上下之閒。朱氏曰：佩有珩者，佩之上橫者也。下垂三道，貫以𧓍珠。璜如半璧，繫於兩旁之下端。琚如圭而正方，在珩璜之中，瑀如大珠，在中央之中，別以珠貫，下繫於璜，而交貫於瑀，復上繫於珩之兩端。衝牙如牙，兩端皆銳，橫繫於瑀下，與璜齊，行則衝璜出聲也。又錢氏曰：佩玉之雙璜，上繫於珩。又有組以左右交牽之，使得因衡之抑揚，以自相衝擊，而於二組相交之處，以物居其閒，交納而拘捍之，故謂之琚。或以大珠，或雜用瑀石。詩言琚用瓊，則佩之美者也。又《集韻》求於切，音渠。義同。《詩·衞風·瓊琚註》徐邈讀。《類篇》亦作𤩵。考證：〔別以珠貫，下繫於橫，而交貫於瑀。〕謹按詩疏文義橫改璜。

𤦀：《五音集韻》武移切，音彌。玉名。

琛：《集韻》《韻會》癡林切《正韻》尹森切，𠀤音棽。《爾雅·釋言》琛，寶也。《疏》美寶曰琛。《詩·魯頌》來獻其琛。《木華·海賦》天琛水怪。《註》天琛，自然之寶。又《集韻》式針切，音深。義同。又《韻補》叶陟綸切，音屯。《李尤函谷關賦》上羅三關，下列九門，會萬國之玉帛，徠百蠻之獻琛。《集韻》亦作賝。

琜：《唐韻》落哀切《集韻》郎才切，𠀤音來。《說文》本作𤦃，𤦃瓄玉也。《玉篇》玉屬也。《博雅》玉名。考證：〔《說文》本作𤦃，瓄玉也。〕謹照原文於𤦃字下增𤦃字。

琝：《正字通》俗玟字。

琞：《五韻篇海》古文聖字。《正字通》同望。姓也。宋有琞儼，明有琞本，琞增。字彙同聖，非。

㻖：《集韻》待戴切，音代。玉名。

琟：《唐韻》以追切《集韻》夷隹切，𠀤音惟。《說文》石似玉者。讀若維。又《集韻》虞欲切，音玉。與鳿同。鸀鳿，鳥名。

琠：《唐韻》《集韻》𠀤多殄切，音典。《說文》玉名。又《廣韻》《集韻》《韻會》《正韻》𠀤他典切，音腆。義同。又《集韻》他甸切，音䀖。與瑱同。以玉充耳也。《集韻》或作瑱。亦作𤩴。

琡：《唐韻》《韻會》𠀤昌六切，音俶。《說文》玉名。《爾雅·釋器》璋大八寸謂之琡。《註》璋，半圭也。又《廣韻》《集韻》𠀤之六切，音粥。又《集韻》《韻會》𠀤神六切，音孰。義𠀤同。

琢：《唐韻》《集韻》《韻會》《正韻》𠀤竹角切，音斲。《說文》治玉也。《爾雅·釋器》雕謂之琢。《註》治玉名。《詩·衞風》如琢如磨。《史記·禮書》爲之琢磨圭璧，以通其意。又《詩·周頌》敦琢其旅。《註》敦琢，選擇也。旅，卿大夫從行者。又與瑑同。《禮·郊特牲》大圭不琢，美其質也。《註》琢當爲瑑。又《韻補》叶都木切，音篤。《韓子·主道篇》君無見其所欲，君見其所欲，臣將自雕琢。《正字通》琢字，撮脣讀之與欲叶，不必攺音篤也。

琣：《集韻》補孔切。同琫。佩刀下飾。又《集韻》普罪切，音俖。人名。唐有滕王循琣。

琤：《唐韻》楚耕切《集韻》《韻會》初耕切《正韻》抽庚切，𠀤音錚。《說文》玉聲。又《正字通》凡物戛擊有聲皆曰琤。《孟郊詩》前溪忽調瑟，隔林寒琮琤。《韓愈詩》竹影金鎖碎，泉聲玉琮琤。俗作琤非。又《集韻》鋤耕切，音崝。亦玉聲。

琥：《唐韻》呼古切《韻會》《正韻》火五切，𠀤音虎。《說文》發兵瑞玉，爲虎文。《長箋》漢銅虎符，全體中分，作漢篆，又古玉虎符，扁體不全，形不㪉體，亦無字，故曰龍文。與瓏同義。當卽虎字加玉，轉註以別于銅符也。又玉器。《左傳·昭三十二年》賜子家子雙琥。《註》琥，玉器。《禮·禮器》琥，璜爵。《周禮·春官》以白琥禮西方。《註》爲虎形，虎猛，象秋嚴。又《韻會》琥珀，松脂入地所化。《易·乾卦則各從其類也疏》異類相感者，若琥珀拾芥，皆冥理自然，不知其所以然也。《前漢·西域傳》作虎魄。詳前珀字註。考證：〔《周禮·春官》以白琥禮西方。《註》爲虎形，虎猛，象秋聲。〕謹照原文聲改嚴。

琦：《廣韻》《韻會》渠羈切《正韻》渠宜切，𠀤音奇。《玉篇》𡌨蒼云：琦瑋也。《宋玉·對楚王問》夫聖人瑰意琦行。又《廣韻》玉名。《前漢·西域傳》綺繡雜繒琦珍，凡數千萬。《後漢·仲長統傳》琦賂寶貨，巨室不能容。《抱朴子博喩卷》溝澮之中，無霄朗之琦。又《韻會》玩也。《荀子·非十二子篇》好治怪說，玩琦辨，甚察而不惠。又《韻會》大貌。

𤦁：《集韻》烏貫切，音惋。石之次玉者。又侯旰切，音翰。義同。

琧：《字彙》烏各切，音惡。白玉。

琨：《唐韻》古渾切《集韻》《韻會》《正韻》公渾切，𠀤音昆。《說文》石之美者。《廣韻》琨㻍，玉名。《韻會》一曰石似珠。《正韻》瑤琨，美玉。《書·禹貢》瑤琨篠簜。《傳》瑤琨，皆美玉。《疏》王肅云：瑤琨，美石次玉者。《釋文》琨，馬本作瑻。又《史記·司馬相如傳》琳瑉琨珸。《漢書·音義》琨珸，山名，出善金。又《韻補》叶居勻切，音均。《蘇軾·李氏潛珍閣銘》眩古潭之百尺，涵萬象于瑤琨。耿月魄以終夜，湛天容之方春。

琩：《廣韻》尺良切《集韻》蚩良切，𠀤音昌。《玉篇》琩玩，蠻夷充耳。《廣韻》耳璫。

琪：《廣韻》《集韻》渠之切《韻會》渠羈切《正韻》渠宜切，𠀤音其。《廣韻》玉也。《集韻》玉屬。《爾雅·釋地》東方之美者，有醫無閭之珣玗琪焉。《註》玉屬。又玗琪，樹名。《山海經》開明北有玗琪樹。《集韻》或作璂。

琫：《唐韻》《正韻》邊孔切《集韻》《韻會》補孔切，𠀤音玤。《說文》佩刀上飾。天子以玉，諸侯以金，从玉，奉，意兼聲。《徐曰》刀削上飾也。琫之言捧也，若捧持之也。上謂首也。《釋名》刀室口之飾曰琫。琫，捧也，捧束口也。《詩·小雅》鞞琫有珌。《傳》鞞，容刀鞞也。琫上飾，珌下飾。又《大雅》鞞琫容刀。《傳》上曰琫，下曰鞞。《疏》古之言鞞，猶今之言鞘也。禮內則註遰刀鞞，琫上飾，珌下飾。毛傳言下曰鞞者，又因琫爲在上之飾，下則指鞞之體言也。《韻會》按說文詩傳皆言鞞，刀鞞也，琫上飾，珌下飾。爾雅刀室謂之鞞鞛。鞛與琫同。故亦言鞛上飾，鞞下飾。如公劉詩毛傳是也。左傳，藻率鞞鞛。杜註：鞞，刀削上飾。鞛下飾。蓋誤以鞞鞛爲上下飾也。諸韻今皆註爲刀下飾，蓋承用杜註，而未詳說文詩傳之義也。考證：〔《說文》佩刀下飾。〕謹照原文下改上。

琬：《唐韻》《正韻》於阮切《韻會》委遠切，𠀤音宛。《說文》圭有琬者。《徐曰》琬謂宛然窊也，琬之言婉也，窊然象柔婉也。《廣韻》圭也。《周禮·春官·典瑞》琬圭以治德，以結好。《註》琬圭無鋒芒。又《冬官玉人》琬圭九寸。《註》琬，猶圓也。《前漢·司馬相如傳》鼂采琬琰。《註》琬琰，美玉名。又人名。《史記·司馬相如傳》垂綏琬琰。《註》郭璞曰：汲冢周書，桀伐岷山，得女二人，曰琬曰琰。桀愛二女，斲其名于苕華之上，苕是琬，華是琰也。又《廣韻》烏貫切，音惋。義同。

琭：《廣韻》《韻會》《正韻》𠀤盧谷切，音祿。《廣韻》玉名。《韻會》玉貌。《老子·道德經》不欲琭琭如玉，珞珞如石。《註》琭琭喻少，珞珞喻多。一云承上文，貴以賤爲本言。蘇轍註：非若玉之琭琭，貴而不能賤，石之珞珞，賤而不能貴也。

琮：《唐韻》藏宗切《韻會》組宗切，𠀤音賨。《說文》瑞玉大八寸，似車釭。《徐曰》謂其狀外八角而中圓也。《玉篇》琮玉八角，象地。《周禮·春官》以黃琮禮地。《註》琮之言宗，八方所宗，故外八方，象地之形。中虛圓，以應無窮，象地之德，故以祭地。《冬官·考工記》璧琮九寸，諸侯以享天子。《又》璧琮八寸，以頫聘。駔琮五寸，宗后以爲權。大琮十有二寸，射四寸，厚寸，是謂內鎭，宗后守之。駔宗七寸，鼻寸有半寸，天子以爲權。瑑琮八寸，諸侯以享夫人。《註》員曰璧，方曰琮。聘禮享君以璧，享夫人以琮。衆來曰頫，特來曰聘。駔讀爲組，謂以組繫琮爲稱錘權重也。大琮如王之鎭圭，射謂其外之鉏牙也。頫，音眺。射，音石。瑑，音篆。又姓。《姓譜》宋進士琮師古，開封人。又人名。《繆襲·平南荆曲》劉琮據襄陽，劉備屯樊城。又《五音集韻》戎稅也。又《集韻》子宋切，綜去聲。半璧也。考證：〔《周禮·春官》黃琮禮地。〕謹照原文黃琮上增以字。

琯：《廣韻》古滿切《集韻》《韻會》《正韻》古緩切，𠀤音䗆。《說文》本作管。如箎六孔，十二月之音，物開地牙，故謂之管。或从玉。古者琯以玉。《玉篇》舜以天德嗣堯，西王母來獻其白琯。《集韻》前零陵文學姓奚，於冷道舜祠下得笙玉琯，夫以玉作音，故神人以和，鳳皇來儀也。又《廣韻》《集韻》𠀤古困切，音睔。《廣韻》治金出光也。《集韻》治金玉使瑩曰琯。又《集韻》古丸切，音官。石似玉。又《五音集韻》古患切，音慣。貫玉飾也。

琰：《唐韻》《韻會》𠀤以冉切，音䎦。《說文》璧上起美色也。从玉，炎，意兼聲。《廣韻》玉名。《韻會》琰之言炎也。光炎起也。又圭之銳上者。《周禮·春官·典瑞》琰圭以易行，以除慝。《註》琰圭有鋒芒，爲誅討之象。諸侯有不善，使者征之，執以爲瑞節也。又《冬官·考工記》琰圭九寸。《註》凡圭琰上寸半，琰圭琰半以上又半爲瑑飾。又人名。詳前琬字註。

琱：《唐韻》都寮切《集韻》《韻會》《正韻》丁聊切，𠀤音貂。《說文》治玉也。一曰石似玉。《廣韻》琱琢。《前漢·郊祀志》𤰐黻琱戈。《師古註》琱戈，刻鏤之戈也。《張衡·南都賦》圓方琢琱。《抱朴子名實卷》駑蹇矯首於琱輦，駥驥委牧乎林坰。又畫也。《前漢·貢禹傳》牆塗而不琱。《師古註》琱與彫同。畫也。又通作雕。《爾雅·釋器》玉謂之雕，雕謂之琢。《禮·王制》雕題交趾。又通作彫。《孟子》使玉人彫琢之。《後漢·杜林傳》斲彫爲樸。又通作錭。《荀子·富國篇》錭刻黼黻文章，以塞其目。又或作敦。《詩·周頌》敦琢其旅。《註》敦，與琱同。又《集韻》或作㓮，詳㓮字註。考證：〔《荀子·禮論篇》錭刻黼黻文章，以塞其目。〕謹按所引錭刻黼黻二句在富國篇不在禮論篇，謹照改富國篇。

琲：《唐韻》普乃切，音痱。《說文》珠五百枚也。《左思·吳都賦》珠琲闌干。《註》琲，贯也。珠十貫爲一琲。張有曰：草木華未旉，琲磊如珠。又《廣韻》《集韻》蒲昧切《韻會》蒲妹切《正韻》步昧切，𠀤音佩。又《廣韻》蒲罪切《集韻》《韻會》《正韻》部凂切，𠀤音蓓。義𠀤同。

琳：〔古文〕玪《唐韻》力尋切《集韻》犂針切《正韻》犂沈切，𠀤音林。《說文》美玉也。《廣韻》玉名。《書·禹貢》厥貢惟球琳琅玕。《傳》球，琳，皆玉名。《前漢·司馬相如傳》琳珉昆吾。《師古註》琳，玉也。又人名。《史記·高祖功臣年表》蓼侯孔臧子琳位至諸吏。又國名。《洞冥記》琴國去長安九千里，生玉葉李，色如碧玉。

琴：〔古文〕𨪖𨫹𤫍珡𩰔《唐韻》巨今切《集韻》《韻會》《正韻》渠金切，𠀤音靲。《說文》本作珡，禁也。象形。神農所作，洞越，練朱，五絃。周加二絃。《徐曰》君子所以自禁制也。《白虎通》琴以禁制淫邪，正人心也。《琴論》伏羲氏削桐爲琴，面圓法天，底方象地，龍池八寸通八風，鳳池四寸合四氣。琴長三尺六寸，象三百六十日。廣六寸，象六合。前廣後狹，象尊𤰞也。上圓下方，法天地也。五絃象五行，大絃爲君，小絃爲臣，文武加二絃，以合君臣之恩。《三禮圖》琴第一絃爲宮，次商角羽徵，次少宮，次少商。琴有絃有徽，有首有尾，有脣有足，有腹有背，有腰有肩有越。脣名龍唇，足名鳳足，背名仙人，腰名美女。越長者龍池，短者鳳沼。臨岳琴首，絚絃者也。岳山琴尾高起，絚絃者也。城路，岳山下路也。鴈足支肩下，繫絃者也。軫支足下，轉扭調絃者也。《正字通》琴名奇雅者，如伏羲，嬰䃌貢梓。帝命下相柏皇爲琴，曰丹維，曰祖牀。帝俊琴曰電母。俊之子晏龍琴曰菌首，曰白民。伊陟琴曰國阿。周宣王琴曰嚮風，銘曰情有耳，伏寇在。是祝琴曰太古。楚玉子無虧撫琴爲洞庭木秋之歌琴曰靑翻。崔駰琴曰臥冰。戴逵琴曰黑鵠。逵之子仲若琴曰躍魴。兄勃琴曰應谷。柳文暢琴曰春風。此數名可與號鍾，露越，綠綺，焦尾同備藻繪也。又地名。《公羊傳·定八年》甲起於琴如。《註》琴如，地名。又《山海經》西南黑水之閒有廣都之野，冬夏播琴。《註》郭曰：播琴猶播殖，方俗言耳。又姓。琴張，孔子弟子，字子開。見《左傳·昭二十年》。又人名。《山海經》赤水之西有先民之國，有芒山，有桂山，有榣山。其上有人，號曰太子長琴。又蟲名。《山海經》肅愼氏之國有蟲，獸首蛇身，名曰琴蟲。《註》郭曰：亦蛇類也。又琴城，冢名。《水經注》楚人謂冢爲琴，六安縣都陂中有大冢。民曰公琴，世傳卽臯陶之冢。又簷前鐵馬曰風琴。《王半山詩》風鐵相敲固可鳴，朔兵行夜響行營。如何淸世容高枕，翻作幽窻枕上聲。考證：〔《山海經》赤水之西有先民之國，有芒山，有桂山，有瑤山。〕謹照原文瑤山改榣山。

琵：《唐韻》房脂切《集韻》《韻會》頻脂切《正韻》蒲麋切，𠀤音毗。《說文》琵琶，樂器。馬上弦索。从珡，比，意兼聲。《廣韻》推手爲琵，引手爲琶，取其鼓時，以爲之名。《集韻》馬上所鼓，推手前曰批，引手後曰把。或从手。《風俗通》長尺五寸，象三才五行。四絃象四時。唐書自下逆鼓曰琵，自上順鼓曰琶。近代樂家所作，不知所起，傅𤣥琵琶序云：漢送烏孫公主，念其道遠，思慕故國，使知音者於馬上作之。《古今樂錄》琵琶出於絃鞉，杜摯以爲興之秦末，蓋古長城役，百姓絃鞉而鼓之。又魚名。《左思·吳都賦》鮫鯔琵琶。《註》會稽琵琶魚無鱗，形似琵琶。又《容齋隨筆》白樂天以琵字作入聲讀。如云：四絃不似琵琶聲，亂瀉眞珠細撼鈴。又：忽聞水上琵琶聲，主人忘歸客不發。皆入聲也。

琶：《唐韻》《集韻》《韻會》《正韻》𠀤蒲巴切，音爬。琵琶。註詳上。又《韻補》叶蒲波切，音婆。《白居易·小庭有月詩》菱角執笙簧，谷兒挾琵琶。紅綃信手舞，紫綃隨意歌。

𤦂：《佩觿集》古文國字。○按《集韻》當作戜。

𤦃：《說文》琜本字。

𤦄：《字彙補》音闕。《穆天子傳》天子賜之狗𤦄采。《註》疑玉名。又有𤧜字。音瓆，似是一字。

㻗：《集韻》琲，書作㻗。

琷：《字彙補》音闕。人名。《唐書·南蠻傳》乾符四年，南詔遣陀西段琷寶詣邕州節度使辛讜，請修好。

琸：《字彙補》竹角切，音卓。人名。《宋史·崔與之傳》有都統劉琸。

琽：《集韻》董五切，音賭。玉名。

琾：《集韻》居拜切，音戒。與玠同。大圭也。

琿：〔古文〕𤦳《廣韻》戸昆切《集韻》胡昆切，𠀤音䰟。《廣韻》玉名。《集韻》美玉。

㻝：《唐韻》盧剌切《集韻》郎達切，𠀤音剌。《說文》玉屬也。《類篇》或作㻋。亦作瓎。

瑀：《唐韻》《集韻》《韻會》𠀤王矩切，音羽。《說文》石之似玉者。《徐曰》按詩傳：佩玉，琚瑀，以納其閒。《後漢·輿服志》乃爲大佩衝牙雙瑀璜，皆以白玉。《註》詩云：雜佩以贈之。毛萇曰：珩璜琚瑀，衝牙之類。月令章句曰：佩上有雙衡，下有雙璜，琚瑀以雜之，衝牙𧓍珠，以納其閒。纂要曰：琚瑀，所以納閒，在玉之閒，今白珠也。

瑁：〔古文〕㺺𤣽《唐韻》《集韻》《韻會》《正韻》𠀤莫報切，音𣔺。《說文》諸侯執圭朝天子，天子執玉以冒之。似犂冠。《徐曰》冒，上有物冒之也。犂冠，卽犂鑱也。今字書作犂錧，音義同。《正字通》禮，諸侯卽位，天子賜以命圭，圭上邪銳，瑁方四寸。其下亦邪刻之，闊狹長短如圭頭。諸侯執圭來朝，天子以瑁之刻處，冒彼圭頭，以齊瑞信，猶今之合符然。又通作冒。《周禮·冬官考工記》天子執冒四寸。《註》名玉曰冒，言德能覆蓋天下也。四寸者，以尊接𤰞，小爲貴也。又《廣韻》《集韻》𠀤莫代切，音䆀。義同。又《廣韻》《集韻》《韻會》《正韻》𠀤莫佩切，音妹。瑇瑁，龜屬。身似龜首，尾如鸚鵡，甲有文。《異物志》生南海，大者如籧篨，背上有鱗，鱗大如扇，有文章，將作器，則煮其鱗，如柔皮。應劭曰：雄曰瑇瑁，雌曰觜蠵。《史記·司馬相如傳》瑇瑁鱉黿。《註》似觜觿，甲有文，出南海，可以飾器物。《漢·鐃歌》雙珠玳瑁簪，用玉紹繚之。又《廣韻》莫沃切《集韻》謨沃切，𠀤音媢。義同。《韻會》或作蝐。亦作冒。

瑂：《唐韻》武悲切《集韻》旻悲切，𠀤音眉。《說文》石之似玉者。

瑃：《廣韻》丑倫切《集韻》敕倫切，𠀤音椿。《廣韻》玉名。

瑄：《唐韻》須緣切《集韻》《韻會》荀緣切《正韻》息緣切，𠀤音宣。《說文》璧六寸也。《前漢·郊祀志》有司奉瑄玉。《孟康註》璧大六寸謂之瑄。又《集韻》通作宣。《爾雅·釋器》璧大六寸謂之宣。《註》漢書所云瑄玉是也。

瑅：《廣韻》杜奚切《集韻》《韻會》田黎切《正韻》杜兮切，𠀤音題。《集韻》瑅瑭，玉名。或作珶。

瑆：《集韻》桑經切，音星。玉光。

瑇：《廣韻》徒耐切《集韻》《韻會》待戴切《正韻》度耐切，𠀤音代。《廣韻》瑇瑁。《正字通》瑇瑁生南海，介屬，狀似龜黿，殼稍長，背有甲十二片，黑白班文，邊缺如鋸齒，無足，有四鬣，前長後短，煮其甲，柔如皮，因以作器。顧玠海槎錄云：老者甲厚色明，小者甲薄色暗。世言鞭血成班，謬也。取時必倒懸其身，用熱醋潑之，甲逐片墜下。陸佃曰：瑇瑁不再交，望卵影抱，謂之護卵。應劭曰：雄曰瑇瑁，雌曰觜蠵。一說瑇瑁六葉，厚而黃。其僞者則以石灰鉛粉鹻水點牛角爲之。又瑁遺精，蛟魚吞食吐出，年深結塊者爲撒八兒，價如金。見劉郁西域記。互詳瑁字註。又《廣韻》《集韻》徒沃切《正韻》徒谷切，𠀤音毒。義同。《正字通》瑇，俗作玳。文選从虫作蝳蝐。歐陽詢飛白書及字詁崔希裕略古，皆从甲作𣫹𤲰。王莽傳省作毒冒。

瑈：《廣韻》耳由切《集韻》《韻會》《正韻》而由切，𠀤音柔。《廣韻》玉名也。

瑉：《集韻》眉貧切。與珉同。石之美者。《周禮·夏官·弁師》諸侯之繅斿九就，瑉玉三采。《史記·司馬相如傳》琳瑉琨珸。又《五音集韻》府巾切，音彬。石次玉者。史記琳瑉琨珸。劉伯莊讀。

瑊：《廣韻》職深切《集韻》《正韻》諸深切，𠀤音斟。《廣雅》瑊，石次玉也。《史記·司馬相如傳》瑊玏𤣥厲。《註》瑊玏，次玉者。《山海經》葛山其下多瑊石。《註》勁石似玉也。又《廣韻》古咸切《集韻》《韻會》居咸切《正韻》古銜切，𠀤音緘。或作玪。又《集韻》胡讒切，音咸。義𠀤同。

㻞：《廣韻》府巾切《集韻》悲巾切，𠀤音份。《埤蒼》璘㻞，文采貌。《前漢·揚雄傳》壁馬犀之瞵㻞。《註》瞵㻞，文貌。言以馬腦犀角飾殿之壁也。又《集韻》逋閑切，音斒。義同。

瑋：《廣韻》于鬼切《集韻》《韻會》羽鬼切，𠀤音韙。《廣韻》玉名。又《博雅》瑋，重也。《又》瑰瑋，琦玩也。又人名。《前漢·王子侯表》就鄕節侯瑋。又《集韻》紆胃切，音尉。瑰瑋，亦讀上聲。又《韻補》叶于貴切，音位。《張華·鷦鷯賦》提挈萬里，飄颻逼畏。體大妨物，形瓌足瑋。

瑌：《廣韻》而兗切《集韻》乳兗切，𠀤音耎。石次玉者。《山海經》狀䐗之山，其上多瑌石。《郭註》白者如冰，半有赤色者。《史記·司馬相如傳》瑌石武夫。《註》石似玉。《漢書·音義》瑌石出鴈門。又《廣韻》而緣切《集韻》而宣切，𠀤音𤲬。義同。又《廣韻》瑌，珉也，玉佩也。《詩·鄭風》靑靑子佩。《傳》士佩瓀珉而靑組綬。《釋文》瓀，本又作瑌。又《五音集韻》奴亂切，音偄。水濵地。一曰城下田。

瑍：《字彙》呼玩切，音喚。玉有文采。通作煥。

瑎：《唐韻》戸皆切《集韻》雄皆切，𠀤音諧。《說文》黑石似玉者。又《集韻》居諧切，音皆。義同。

瑏：《集韻》昌緣切，音穿。玉也。

瑐：《集韻》子淺切，音翦。玉名。

瑑：《唐韻》直戀切《集韻》《韻會》《正韻》柱戀切，𠀤音傳。《說文》圭璧上起兆瑑也。《徐曰》瑑，謂起爲攏，若篆文之形。《周禮·春官·典瑞》瑑圭璋璧琮。《註》瑑有圻鄂瑑起。《前漢·董仲舒傳》良玉不瑑。《註》謂瑑琢刻爲文也。又《廣韻》持兗切《集韻》《韻會》《正韻》柱兗切，𠀤音篆。又《集韻》柱允切，音蜳。又𨻰尼切，音墀。義𠀤同。

瑒：《唐韻》《集韻》《韻會》丑亮切《正韻》尺亮切，𠀤音悵。《說文》圭尺二寸有瓚，以祠宗廟者。《徐曰》瓚亦杓也。又通作鬯。《周語》奉玉鬯往獻。《註》鬯酒之圭，長尺二寸，有瓚，所以灌地降神之器。又《廣韻》徒杏切《集韻》丈梗切《韻會》杖梃切《正韻》杖梗切，𠀤音挺。義同。又《集韻》待朗切《正韻》徒黨切，𠀤音蕩。《前漢·王莽傳》瑒琫瑒珌。《註》瑒，音蕩。玉名也。又《廣韻》與章切《集韻》《韻會》余章切，𠀤音陽。義同。又人名。《曹丕·典論論文》汝南應瑒德璉。又唐有申屠瑒。

瑓：《集韻》郎甸切，音練。玉名。

𤦯：《玉篇》古文珒字。註詳六畫。

瑔：《玉篇》絕緣切，音全。玉名。又《字彙》貝名。

𤦰：《正字通》俗瑬字。

𤦱：《字彙》渠營切，音煢。赤玉也。同瓊。

瑕：《唐韻》乎加切《集韻》《韻會》《正韻》何加切，𠀤音遐。《說文》玉小赤也。《前漢·司馬相如傳》赤瑕駁犖。《註》赤瑕，赤玉也。又玉玷也。《左傳·宣十五年》瑾瑜匿瑕。《禮·聘義》瑕不揜瑜。《註》瑕，玉之病也。又過也。《詩·大雅》烈假不瑕。《註》烈，光，假，大，瑕，過也。《左傳·僖七年》予取予求，不汝疵瑕也。《註》不以汝爲罪釁也。又《博雅》瑕，裂也。又遠也。《詩·衞風》不瑕有害。《傳》瑕，遠也。《箋》瑕，猶過也。又《管子·制分篇》故凡用兵者，攻堅則軔，乗瑕則神。《註》瑕，謂虛脆也。又《管子·法法篇》令入而不至謂之瑕。《註》相閒曰瑕。又《字彙補》嚴利之狀。《周禮·冬官考工記》深瑕而澤。又國名。《左傳·成六年》晉人謀去故絳，諸大夫皆曰：必居郇瑕氏之地。《註》郇瑕，古國名。又地名。《左傳·桓六年》楚武王侵隨，使薳章求成焉，軍於瑕以待之。《註》瑕，隨地。《春秋·哀六年》城邾瑕。《大全》邾瑕如魯濟之類，魯有負瑕，故稱邾以別之。《禮·檀弓》公叔文子升于瑕丘。又滋陽，古瑕縣，宋大觀四年，因犯宣聖諱，以西北有嵫山，攺爲嵫陽。又姓。《左傳》周大夫瑕禽。又複姓。《史記·項羽紀》瑕丘。申陽。《註》文穎曰：姓瑕丘。臣瓚曰：瑕丘，縣名。《五音集韻》漢複姓有瑕呂氏。又獸名。《史記·司馬相如傳》格瑕蛤。《前漢·書音義》瑕蛤，獸名。又與遐通。《禮·表記》引《詩·小雅》瑕不謂矣，註瑕之言胡也。又與霞同。《前漢·揚雄傳》翕靑雲之流瑕。《文選》作霞。又《五音集韻》古牙切，音嘉。垂瑕，地名。又古下切，音檟。已也。《詩·大雅》烈假不瑕。鄭康成讀。又《字彙補》呼加切。與蝦同。《張衡·南都賦》駿瑕委蛇。《註》瑕，蝦通。又《韻補》叶音舒。《史記·龜筴傳》日辰不全，故有孤虛。黃金有疵，白玉有瑕。事有所疾，亦有所徐。又叶音何。《陸機·文賦》混姸媸而成體，累良質而爲瑕。象下管之偏疾，故雖應而不和。考證：〔又與遐通。《禮·表記》引詩小雅瑕不謂矣，瑕之爲言何也。〕謹照原文改註瑕之言胡也。

瑖：《集韻》都玩切，音鍛。石之似玉者。

瑗：《唐韻》王眷切《集韻》《韻會》新眷切，𠀤音援。《說文》大孔璧，人君上除陛，以相引。《爾雅·釋器》好倍肉謂之瑗，肉倍好謂之璧，肉好若一謂之環。《註》好倍肉，孔大于邊也。又《玉篇》玉名。又《正韻》人名。𨙊湲字伯玉。又《集韻》《韻會》𠀤于願切，音遠。義同。又《集韻》紆願切，音怨。玉名。又胡關切，音還。與環同。引說文，璧也。或從爰。

𤦲：《集韻》求於切，音渠。環屬。戎夷貫耳。本作璩。通作鐻。《正字通》亦作𥓼、磲。

瑘：《廣韻》同琊。

瑙：《廣韻》《集韻》《韻會》《正韻》𠀤乃老切，音腦。《博雅》瑪瑙，石次玉也。《廣韻》寶石。《增韻》文石。《韻會》此寶色如馬腦，因以爲名。《曹昭·格物論》出北地南番西番，非石非玉，堅而且脆，其中有人物鳥獸形者貴。《顧薦負暄錄》瑪瑙，品類甚多，有名柏枝者，花如柏枝。有名夾胎者，正規則白，側視若凝血，一物二色。有名截子者，黑白相閒。有名合子者，漆黑中有一白線閒之。有名錦紅者，色如錦。有名纏絲者，紅白如絲，皆貴品。有名漿水者，淡水花。有名醬斑者，紫紅，皆價低。試瑪瑙法，以砑木不熱者爲眞。梵言摩羅迦隸，此言瑪瑙。又《韻補》葉乃後切，音轂。《王粲馬瑙勒賦》總衆材而課美，信莫臧於馬瑙，被文采之華飾，雜朱綠於蒼阜。《類篇》亦作𤤼。《正韻》亦作碯。

瑚：《唐韻》戸吳切《集韻》洪孤切，𠀤音胡。《說文》珊瑚。詳前珊字註。又瑚璉，宗廟盛黍稷器。《禮·明堂位》夏後氏之四璉，殷之六瑚。

瑛：《唐韻》《正韻》於京切《集韻》《韻會》於驚切，𠀤音英。《說文》玉光也。《符瑞圖》玉瑛仁寶，不斲自成，光若白華。漢文帝時，渭陽玉瑛見。一云五常脩則玉瑛見。今白石紫石瑛，皆石之有光者。《玉篇》美石似玉，水精謂之玉瑛也。《古豔歌》姮娥垂明璫，織女奉瑛琚。又《韻補》叶於良切，音央。《易林》茹芝餌黃，飲食玉瑛。與神流邁，長無憂凶。凶叶香。

㻟：《集韻》旬爲切，音隨。㻟琟，玉名。

瑜：《唐韻》羊朱切《韻會》容朱切《正韻》雲俱切，𠀤音兪。《說文》瑾瑜，美玉也。《徐曰》瑜亦玉之光采也。《左傳·宣十五年》瑾瑜匿瑕。《禮·玉藻》世子佩瑜玉而綦組綬。又《聘義》瑕不掩瑜。《註》瑜，其中閒美者。又《前漢·禮樂志》象載瑜白集西。《師古註》象載，象輿也。山出象輿，瑞應車也。瑜，美貌，言此瑞車瑜然色白而出西方也。又人名。《曹植·靈芝篇》伯瑜年七十，綵衣以娛親。

瑝：《唐韻》乎光切《集韻》《正韻》胡光切，𠀤音黃。《說文》玉聲也。又《廣韻》戸盲切《集韻》《韻會》胡盲切，𠀤音橫。義同。

瑞：《唐韻》是僞切《集韻》《韻會》樹僞切《正韻》殊僞切，𠀤音倕。《說文》以玉爲信也。《玉篇》信節也。諸侯之珪也。《書·舜典》輯五瑞。《釋文》信也。《周禮·春官》以玉作六瑞，以等邦國。《註》玉，公侯伯子男所執圭璧。又《典瑞》掌玉瑞玉器之藏。《註》人執以見曰瑞。瑞，符信也。又《韻會》祥瑞也。天以人君有德符，將錫之以歷年，錫之以五福，先出此，以與之爲信也。《春秋·左傳杜序》麟鳳五靈，王者之嘉瑞也。《唐書·百官志》禮部郎中員外郎掌圖書祥瑞，景星慶云爲大瑞，其名物六十四。白猿赤兔爲上瑞，其名物二十八。蒼鳥赤雁爲中瑞，其名物三十有二。嘉禾芝草木連理爲下瑞，其名物十二。又州名。本唐筠州，以土產篁竹名。宋改瑞州。又姓。考證：〔《周禮·春官》玉作六瑞，以等邦國。〕謹照原文玉字上增以字。

㻠：《集韻》陁沒切，音揬。玉瑱。

瑟：〔古文〕㻎𡘼𡚉𩇰《唐韻》所櫛切《集韻》《韻會》《正韻》色櫛切，𠀤音璱。《說文》庖犧氏所作弦樂也。《徐曰》黃帝使素女鼓五十絃珡，黃帝悲，乃分之爲二十五絃。今文作瑟。《樂書》朱襄氏使士達制五絃之瑟，後瞽瞍判五絃瑟爲十五絃，復增以八爲二十三。又《禮圖》雅瑟八尺一寸，廣一尺八寸，二十三絃，其常用者十九絃，頌瑟七尺二寸，廣同，二十五絃盡用。《爾雅·釋樂》大瑟謂之灑。《註》長八尺一寸，廣一尺八寸，二十七絃。《書·益稷》搏拊琴瑟。《詩·周南》窈窕淑女，琴瑟友之。又《集韻》衆多貌。《詩·大雅》瑟彼作棫。《傳》瑟，衆貌。又《集韻》矜莊貌。《詩·衞風》瑟兮僩兮。《傳》瑟，矜莊貌。《朱註》瑟，嚴密之貌。又《詩·大雅》瑟彼玉瓚。《箋》瑟，潔鮮貌。《朱註》瑟，縝密之貌。又《正字通》瑟瑟，珠類。元仁宗時，啟金州獻瑟瑟洞，請采之，不從。通雅曰：或以爲寶石，緯略以爲珠。程泰之則曰：世所傳瑟，瑟皆燒石爲之。然瑟瑟有三種，寶石如珠，眞者透碧。番燒者員而明，中國之水料燒珠，亦借名瑟瑟。又瑟瑟，風聲。《古樂府·陌上桑》風瑟瑟，木𢴼𢴼，思念公子徒以憂。又蕭瑟，隂令促急風疾暴也。《楚辭·九辯》蕭瑟兮草木搖落而變衰。又人名。《戰國策》公叔之攻楚也，以幾瑟之存焉。《註》幾瑟，韓愛子。《釋文》几瑟，史記作蟣虱。又與索通。《梁武帝詩》瑟居超七淨。又《集韻》疏吏切，音駛。樂器。又《韻補》叶式吏切，音試。《禰衡鸚鵡賦》少昊司晨，蓐收整轡。嚴霜初降，涼風蕭瑟。

𤦳：《字彙補》古文琿字。註詳八畫。

𤦴：《字彙補》古文琅字。註詳七畫。

㻡：《史記·建元以來王子侯者年表》牟平侯劉㻡。《註》㻡音薛。〇按《漢書》作渫，應卽渫字之譌。

瑠：《字彙》俗璢字。

瑡：《集韻》霜夷切，音師。玉名。

𤧪：《廣韻》丑林切，音賝。琛寶。《正字通》琛本字。

瑢：《廣韻》《集韻》《韻會》𠀤餘封切，音容。《廣韻》瑽瑢，佩玉行也。《集韻》佩音。《正韻》佩玉行聲。

瑣：《唐韻》蘇果切《集韻》《韻會》損果切，𠀤音𧴪。《說文》玉聲。又《正韻》玉屑。又《韻會》細也，小也。《荀子·非十二子篇註》爲奸細之行曰瑣。《前漢·司馬相如傳》豈特委瑣握𪘏，拘文牽俗。《仲長統·述志詩》古來繚繞，委曲如瑣。又《詩·衞風》瑣兮尾兮，流離之子。《傳》瑣尾，少好之貌。又《韻會》瑣瑣，繁碎猥屑貌。《爾雅·釋言》瑣瑣，小也。《註》才器細陋。《易·旅卦》旅瑣瑣。《疏》瑣瑣，細小𤰞賤之貌。《詩·小雅》瑣瑣姻婭，則無膴仕。《傳》瑣瑣，小貌。又《博雅》瑣，連也。又地名。《左傳·襄十一年》諸侯之師次于瑣。《註》縣西有瑣侯亭。又《韻會》靑瑣，門名。漢制給事黃門之職，日暮入，對靑瑣門拜，名曰夕郎。《屈原·離騷》欲少留此靈瑣兮，日忽忽其將暮。《註》瑣，門鏤也。文如連瑣，楚王之省閣也。一云靈神之所在也。瑣門有靑瑣也。《前漢·元后傳》僭上赤墀靑瑣。《註》以靑畫戸邊鏤中，天子制也。如淳曰：門楣格再重，如人衣領，再重裹者靑，名曰靑瑣，天子門制也。師古曰：靑瑣者，刻爲連鎖文，而以靑塗之也。又《韻會》凡物刻鏤罥結交加爲連瑣文者，皆曰瑣。非特門鏤也。《左思·吳都賦》畢䍐瑣結。又邊瑣。《前漢·丙吉傳》案邊長吏，瑣科條其人。《註》瑣，錄也。《蘇軾詩》論兵臨老付邊瑣。又地名。《春秋·成十二年》公會晉侯衞侯于瑣澤。又姓。《正字通》宋政和進士瑣政。又人名。《禮·檀弓》縣子瑣曰。《註》瑣，縣子名。又《韻會》或作璅。《晉書·習鑿齒傳》璅璅當流離。

瑤：《唐韻》余招切《集韻》《韻會》《正韻》餘招切，𠀤音遙。《說文》玉之美者。《書·禹貢》瑤琨篠簜。《傳》瑤琨皆美玉。《疏》王肅云：瑤琨，美石次玉者。《詩·衞風》投我以木桃，報之以瓊瑤。《前漢·禮樂志》徧觀此眺瑤堂。《註》瑤，石而似玉者也。又《詩·大雅》惟玉及瑤。《箋》玉瑤，容刀之佩。又山名。《山海經》有瑤碧之山。又池名。《列子·周穆王篇》遂賔于西王母，觴于瑤池之上。又星名。《楚辭·九歎》騰羣鶴于瑤光。《註》瑤光，北斗杓星也。又人名。《左傳·哀二十三年》晉荀瑤伐齊。《註》荀瑤，荀躒之孫。《晉語》知宣子將以瑤爲後。《註》瑤，知伯也。

𤧫：《韻會》都回切，音堆。治玉也。本作追。

瑥：《集韻》《韻會》𠀤烏昆切，音溫。人名。《晉載記》乞伏乾使冠軍翟瑥伐禿吐渾。

瑦：《唐韻》《正韻》安古切《集韻》於五切，𠀤音隖。《說文》石之似玉者。又《廣韻》哀都切《集韻》汪胡切，𠀤音烏。義同。

瑧：《字彙》資辛切，音津。玉名。

瑨：《廣韻》《集韻》《韻會》《正韻》𠀤卽刃切，音晉。《廣韻》美石，次玉。《韻會》石之似玉者。《集韻》或作璡。𤨁。

𤧬：《唐韻》《集韻》𠀤烏貫切，音琬。《說文》石之似玉者。又《類篇》侯旰切，音翰。又於袁切，音鴛。義𠀤同。

瑩：《廣韻》永兵切《集韻》《正韻》于平切《韻會》于營切，𠀤音榮。《廣韻》玉色。又《集韻》石似玉。《詩·衞風》充耳琇瑩。《傳》琇瑩，美石也。《詩·齊風》尚之以瓊瑩乎而。《傳》瓊瑩，石似玉。《韻會》詩詁曰淇奧詩：充耳琇瑩。註：毛云：琇瑩，美石也。詩：尚之以瓊華，尚之以瓊英，尚之以瓊瑩。註：毛云：瓊英，石似玉。鄭云：石似瓊，似瑩。今詳琇瑩與琇實同文，瓊瑩與瓊英瓊華同文，則瑩非玉石矣。毛說非也。况瓊旣爲玉之美，瑩又爲次玉之石，則一瑱乃似二物，鄭說非也。凡玉之生，以及其成，有榮有英，有華有實，猶草木也。瑩卽榮也，謂玉之始生，如草木之榮也。英謂一玉之中最美者，如草木之英華。謂玉之方成，如草木之英華。實謂玉之旣成，如草木之實，皆可用之玉也。又明也。《揚子·太𤣥經》一生一死，性命瑩矣。《註》瑩，明也。又六瑩，樂名。《列子·周穆王篇》奏承雲六瑩九韶晨露以樂之。又人名。《前漢·功臣表》祝兹侯呂瑩。《註》師古曰：瑩，音榮。又烏暝反。又凋也。《楚辭·九思》堇荼茂兮扶疎，蘅芷彫兮瑩嫇。又《集韻》《韻會》𠀤維傾切，音營。玉似石。又《唐韻》烏定切《集韻》《韻會》《正韻》縈定切，𠀤音瀅。玉色光潔也。《逸論語》如玉之瑩。又《正字通》鏡瑩。《晉書·樂廣傳》此人水鏡，見之瑩然。《隋書·高熲傳》獨孤公猶鏡也。每被磨瑩，皎然益明。又心精明亦曰瑩。《江淹·雜體詩》開袠瑩所疑。《韓愈·寄孟𥳑詩》抱照瑩疑怪。又《集韻》《韻會》《正韻》𠀤烏迥切，音濙。《集韻》聽瑩，惑也。《正韻》引莊子，是黃帝之所聽瑩，謂聞之而惑也。◎按《莊子·齊物論》本作熒。

瑪：《集韻》母下切，音馬。瑪瑙，石之次玉者。詳前瑙字註。亦作碼。

瑫：《廣韻》土刀切《集韻》他刀切，𠀤音饕。《廣韻》玉名。《集韻》美玉也。又《集韻》一曰玉飾劒。

𤧭：《集韻》蒲光切，音旁。𤧭瑭，玉名。

瑬：《唐韻》《集韻》《正韻》𠀤力求切，音留。《說文》𡍮玉也。冕飾。《集韻》通作旒。又旗之下垂者。《宋書·禮志》鸞輅駕四馬，旂九瑬。又《玉篇》美金也。亦作璆。

瑭：《廣韻》《集韻》《韻會》𠀤徒郎切，音唐。《玉篇》玉也。《博雅》玉名。

瑮：《廣韻》《集韻》𠀤力質切，音栗。《說文》本作𤩰。玉英華羅列秩秩也。《逸論語》玉粲之璱兮，其𤩰猛也。

瑯：《廣韻》俗琅字。

瑰：《唐韻》公回切《集韻》《韻會》《正韻》姑回切，𠀤音傀。《說文》玫瑰也。一曰圓好珠也。《博雅》玫瑰，珠名。《左傳·成十七年》聲伯夢涉洹，或與已瓊瑰食之。《註》瓊瑰，珠也。《前漢·司馬相如傳》其石則赤玉玫瑰。《註》晉灼曰：玫瑰，火齊珠也。師古曰：火齊珠，今南方之出火珠。又瓊瑰，石次玉。《詩·秦風》瓊瑰玉佩。《傳》瓊瑰，石而次玉。又《郭璞·江賦》珕珋璿瑰。《註》瑰，古回反。山海經曰：西王母之山，爰有璿瑰，亦玉名也。又《博雅》瑰瑋，琦玩也。《後漢·班固傳》因瑰材而究奇。《註》𡌨蒼曰：瑰瑋珍奇也。又《宋玉·對楚王問》夫聖人瑰意琦行，超然獨處。又樹名。《抱朴子對俗卷》昆侖有珠玉，沙棠，琅玕，碧瑰之樹。又《唐韻》戸恢切《集韻》胡隈切《韻會》胡隗切《正韻》胡傀切，𠀤音回。義同。又《正字通》音貴。玫瑰，花名。《集韻》或作瓌璝。

𤧮：《字彙》徒臥切，音惰。玉名。

㻧：《字彙》同𤧮。

瑱：《唐韻》《集韻》《韻會》《正韻》𠀤他甸切，音䀖。《說文》以玉充耳也。《詩·鄘風》玉之瑱也。《傳》瑱，塞耳也。《衞風》充耳琇瑩。《傳》充耳謂之瑱。天子玉瑱，諸侯以石。《禮·檀弓》練角瑱。《註》小祥後以角爲之。又《廣韻》玉名。《江淹·雜體詩》巡華過盈瑱。《註》盈瑱，盈尺之玉也。又《郭璞·江賦》金精玉英，瑱其裏。《註》瑱，他見反。瑱，謂文采相雜也。又《廣韻》《集韻》《韻會》陟刃切《正韻》之刃切，𠀤音鎭。充耳玉也。《釋名》瑱，鎭也。懸珠當耳旁，不使妄聽，自鎭重也。又玉名。《周禮·秋官·小行人》王用瑱圭。《釋文》瑱，宜作鎭音。《楚辭·九歌》瑤席兮玉瑱。《註》瑱，音鎮。又人名。《正韻》唐將來瑱。又《集韻》他典切，音腆。玉也。又堂練切，音電。玉名。又《正韻》之人切，音眞。同鎭。又玉充耳。又音田。《後漢·班固傳》雕玉瑱以居楹，裁金璧以飾璫。《註》廣雅曰：瑱，音田。礩也。又《𨻰琳·神女賦》紆𤣥靈之鬢髢兮，珥明月之雙瑱。結金鑠之婀娜兮，飛羽𥙞之翩翩。《韻補》叶亭年切，音田。《說文》或作𦗁。《集韻》亦作琠𤩴。

瑲：《唐韻》七羊切《集韻》《韻會》《正韻》千羊切，𠀤音鏘。《說文》玉聲也。《集韻》一曰樂聲。《詩·小雅》八鸞瑲瑲。《傳》瑲瑲，聲也。《釋文》瑲，亦作鎗。《又》朱芾斯皇，有瑲蔥珩。《傳》瑲珩，聲也。《釋文》瑲，本又作創。亦作鎗。又《集韻》楚耕切，音鎗。聲也。又《類篇》千剛切，音蒼。玉色。

瑳：《唐韻》七何切《集韻》《韻會》倉何切，𠀤音磋。《說文》玉色鮮白也。又與磋同。《詩·大雅·顒顒卬卬傳》王者有賢臣，與之以禮義相切磋。《釋文》磋或作瑳。又《廣韻》《正韻》千可切《集韻》《韻會》此我切，𠀤音硰。《玉篇》玉色鮮白也。又《正字通》凡物鮮盛亦曰瑳。《詩·鄘風》瑳兮瑳兮，其之展也。《朱註》蹉，上聲。鮮盛貌。又《正韻》笑貌。《詩·衞風》巧笑之瑳。《傳》瑳，巧笑貌。《釋文》瑳，七可反。◎按《韻會》引《詩》云：瑳有平上二音。

瑴：《廣韻》古岳切《集韻》《韻會》《正韻》訖岳切，𠀤音覺。《廣韻》同珏。《正韻》二玉相合。《左傳·僖三十年》公爲之請，納玉於王與晉侯，皆十瑴。《註》雙玉曰瑴。又《廣韻》《韻會》𠀤古祿切，音穀。義同。又《廣韻》玉名。同㲄。

瑵：《唐韻》《集韻》𠀤側絞切，音爪。《說文》車蓋玉瑵。《前漢·王莽傳》金瑵羽葆。《師古註》瑵，讀曰爪。謂蓋弓頭爲爪形。《張衡·東京賦》葩瑵曲莖。《註》瑵，音爪。葩瑵，悉以金作華形，莖皆曲也。又《廣韻》玉名。《集韻》或作釽。

𤧯：《玉篇》亡凡切。玉也。◎按《集韻》作𤥙。

𤧰：《說文長箋》琵本字。

𤧱：《字彙補》地名。音未詳。《穆天子傳》至于𣠴𤧱河之水。𣠴原字从又作，不从文。

𤧲：《說文長箋》琶本字。

瑹：《廣韻》傷魚切《集韻》《韻會》《正韻》商居切，𠀤音書。《玉篇》廣雅云：瑹班，𠀤笏也。或作荼。《禮·玉藻》諸侯荼，前絀後直。《註》絀謂圓殺其首，不爲椎頭。諸侯惟天子詘焉，所詘在前也。又《玉篇》美玉。又《集韻》通都切，音㻌。義同。

瑺：《集韻》辰羊切，音常。玉名。

瑻：《廣韻》古渾切《集韻》公渾切，𠀤音昆。《說文》石之美者。《書·禹貢瑤琨篠簜釋文》琨，音昆。美石也。本作瑻。韋昭音貫。《前漢·地理志》引書亦作瑤瑻。《註》師古曰：瑻，音昆。美玉名也。

㻫：《玉篇》古文珌字。註詳五畫。

瑼：《集韻》朱遄切，音專。玉名。

瑽：《集韻》七恭切，音樅。《玉篇》瑽瑢，佩玉行貌。《集韻》佩玉聲。

瑾：《唐韻》居隱切《集韻》《韻會》几隱切，𠀤音謹。《說文》瑾瑜，美玉也。《左傳·宣十五年》瑾瑜匿瑕。《山海經》鍾山之陽，瑾瑜之玉爲良。堅栗精密，潤澤而有光。又《廣韻》渠遴切《集韻》《韻會》渠吝切《正韻》具吝切，𠀤音僅。義同。又《類篇》巨靳切，音僅。赤玉也。

瑿：《集韵》煙奚切，音鷖。美石，黑色。《正韵》黑玉。舊註美石黑色，誤。《本草》琥珀千年者爲瑿，状似𤣥玉，黑如純漆，大如車輪。永昌有黑玉鏡，卽瑿也。考證：〔《集韻》煙奚切，音兮。〕謹按兮字屬匣母，煙字屬影母，煙奚切不得音兮，今據集韻兮改鷖。

㻬：《集韻》《韻會》《正韻》𠀤抽居切，音攄。《集韻》玉名。《山海經》小華之山，其陽多㻬琈之玉。《註》㻬浮，玉名。又《集韻》通都切，音㻌。義同。

𤨔：《字彙》俗環字。

㻭：《集韻》同璱。

璀：《唐韻》七罪切《集韻》《韻會》《正韻》取猥切，𠀤音漼。《說文》璀璨，玉光也。《孫綽·遊天台山賦》琪樹璀璨而垂珠。《註》璀璨，珠垂貌。又《抱朴子知止卷》戈甲璀錯。又《廣韻》玉名。

璁：《唐韻》《正韻》倉紅切《集韻》麤叢切，𠀤音悤。《說文》石之似玉者。又《集韻》祖動切，音總。美石。

璂：《唐韻》《集韻》《韻會》渠之切《正韻》渠宜切，𠀤音其。《周禮·夏官·弁師》王之皮弁，會五采玉璂。《註》鄭康成曰：讀如綦。綦，結也。皮弁之縫中，每貫結五采玉十二以爲飾。詩曰會弁如星是也。

璃：《廣韻》呂支切《集韻》《韻會》鄰知切，𠀤音離。《玉篇》瑠璃也。《博雅》琉璃，珠也。《古詩·爲焦仲卿妻作》移我琉璃榻，出置前牕下。又或作流離。《前漢·西域傳師古註》大秦出赤白黑黃靑綠縹紺十種流離，此自然之物。今所用，皆銷冶石汁，加以衆藥，灌而爲之。始於元魏，月氏人商販至京，採礦鑄之。又簟色。《韓愈·鄭羣贈簟詩》攜來當晝不得臥，一府傳看黃瑠璃。體堅色淨又藏節，盡眼凝滑無瑕疵。《蘇軾·寄簟與蒲傳正詩》愧此八尺黃瑠璃。《註》瑠璃，象簟色，假借語也。又《藥師琉璃光如來本願經》佛告曼殊室利，東方去此過十殑伽沙等佛土，有世界，名淨琉璃，佛號藥師琉璃光如來，明行圓滿。又《韻會》玻璃，亦西國寶。此云水玉千年冰化，亦書作頗黎。殑原字从歺，不从歹。

𤨕：《唐韻》盧則切《集韻》《韻會》歷德切，𠀤音勒。《說文》本作𤨙，玪𤨙也。《玉篇》玉名。《廣韻》美石，次玉。《類篇》亦作玏。

璄：《廣韻》於丙切《集韻》於境切，𠀤音影。《玉篇》玉光彩。《廣韻》同璟。

㻮：《正字通》俗璨字。

璅：《唐韻》《集韻》《韻會》𠀤子晧切，音早。《說文》石之似玉者。又《集韻》損果切《正韻》蘇果切，𠀤音𧴪。玉聲也。與瑣同。又門鏤也。《屈原·離騷》欲少留此靈璅兮。《註》靈璅，謂楚宮，不敢斥言君，猶後代稱陛下之意。又小也。《張衡·東京賦》旣璅璅焉。《註》璅璅，小也。又猥屑意。《晉書·習鑿齒傳》璅璅常流離。《正字通》瑣本字。

璆：《廣韻》巨鳩切《集韻》渠尤切，𠀤音求。與球同。玉磬也。《晉語》籧篨蒙璆。《註》蒙，戴也。璆，玉磬也。《前漢·禮樂志》璆磬金鼓。《師古註》璆，美玉名。以爲磬也。又玉聲。《史記·孔子世家》環珮玉聲璆然。又《集韻》一曰美玉。《書·禹貢》厥貢璆鐵銀鏤砮磬。《傳》璆，玉名。《釋文》璆音虯。又居虯反，又閭幼反。《詩·小雅·鞞琫有珌傳》諸侯璗琫而璆珌。《釋文》璆，玉也。《楚辭·九歌》撫長劒兮玉珥，璆鏘鳴兮琳琅。《註》璆，琳琅，皆美玉也。又《廣韻》《集韻》𠀤渠幽切，音虯。又《集韻》居尤切，音鳩。又居虬切，音樛。又夷周切，音由。又張流切，音周。又力救切，音溜。義𠀤同。考證：〔《前漢·𠛬法志》璆磬金鼓。〕謹按𠛬法志無此文，所引見禮樂志，謹改爲禮樂志。

璇：《廣韻》似宣切《集韻》旬宣切，𠀤音旋。《廣韻》同琁。《山海經》王母之山，有璇瑰瑤碧。《註》璇瑰，亦玉名。又星名。《史記·天官書北斗七星註》春秋運斗極云：斗第二璇。又《揚子·方言》簙謂之蔽。或謂之𠥙璇。《註》竹器所以整頓簿者。又人名。《後漢·楊璇傳》楊璇字機平。

璈：《集韻》《韻會》𠀤牛刀切，音敖。樂器。《漢武帝·內傳》王母命侍女彈八琅之璈，吹雲和之曲。《吳均詩》鳳舞龍璈奏。

𤨖：《集韻》後五切，音戸。玉也。

璉：《廣韻》《集韻》《韻會》《正韻》𠀤力展切，音輦。《說文》本作槤，瑚槤也。从木，連聲。或作璉。《禮·明堂位》夏之四璉，殷之六瑚，周之八簋。《論語》瑚璉也。《註》宗廟中黍稷器。又《集韻》陵延切。與連同。詳辵部連字註。

𤨗：《字彙》郎佐切，音邏。玉華。◎按卽𤪇字之譌。

璊：《唐韻》莫奔切《集韻》《正韻》謨奔切《韻會》謨昆切，𠀤音門。《說文》玉䞓色也。禾之赤苗謂之虋，言璊，玉色如之。《詩·王風》毳衣如璊。《傳》璊，赬也。又《集韻》模元切，音樠。義同。《類篇》或作玧。亦作㻊。

𤨘：《集韻》逋還切，音班。駁也，文也。

㻯：《集韻》通都切，音㻌。玉名。

璋：《唐韻》《集韻》《韻會》諸良切《正韻》止良切，𠀤音章。《說文》剡上爲圭，半圭爲璋。禮六幣：圭以馬，璋以皮，璧以帛，琮以錦，琥以繡，璜以黼。《徐曰》剡削之也。《詩·小雅》載弄之璋。《傳》半圭曰璋。《周禮·春官·大宗伯》以赤璋禮南方。玉人之事，大璋中璋九寸。邊璋七寸，射四寸，厚寸，牙璋中璋七寸。射二寸，厚寸。《又》璋邸射。《註》射，剡出者，邸射，剡而出也。又祭祀之禮，王祼以圭瓚，諸臣助之亞祼以璋瓚，左右奉之。《詩·大雅》濟濟辟王，左右奉璋。

㻰：《五音集韻》于劌切，音衞。劒鼻玉。《類篇》本作璏。

𤨙：《說文》𤨕本字。

𤨚：《王融·曲水詩序》重英曲𤨚之飾。《註》𤨚，側絞反。◎按卽瑵字之譌。

𤨛：《字彙補》子何切，音侳。人名。《前漢·古今人表》景𤨛。《師古註》卽景差也。

𤨜：《五音集韻》古文琅字。註詳七畫。

𤨝：《玉篇》瑟本字。註詳九畫。

㻱：《字彙補》音未詳。《汲冢周書》商王紂取天智玉，琰㻱身厚以自焚。《註》㻱，環以自厚也。

璌：《集韻》夷眞切，音寅。場也。

㻲：《五音集韻》力求切，音劉。立秋祭名。

璏：《唐韻》《集韻》𠀤直例切，音滯。《說文》劒鼻玉飾也。《前漢·王莽傳》碎玉劒璏。又《廣韻》《集韻》《韻會》𠀤于歲切，音衞。義同。又通作衞。《前漢·匈奴傳賜單于玉具劒註》標首鐔衞用玉。師古曰：劒口旁橫出曰鐔，鼻曰衞，與璏同。又通作瑑。《前漢·王莽傳》美玉可滅瘢，欲獻其瑑。《註》瑑作璏。本音篆，雕刻也。古字通用。《正字通》按莽傳，進玉瑑于孔休。服虔曰：瑑，音衞。蘇林曰：劒鼻。皆未詳。璏，譌作瑑。師古曰：瑑字本作璏，从玉彘聲。後轉寫者譌，瑑自雕瑑字。師古說是。又《集韻》王伐切，音越。義同。《類篇》亦作㻰。

璐：《唐韻》洛故切《集韻》《韻會》《正韻》魯故切，𠀤音路。《說文》玉名也。《玉篇》美玉也。《楚辭·九章》被明月兮珮寶璐。《註》寶璐，美玉也。《謝惠連·雪賦》逵似連璐。

璑：《唐韻》武扶切《集韻》《韻會》微夫切，𠀤音無。《說文》三采玉也。《徐曰》三采，朱蒼白也。《博雅》玉名。《周禮·夏官·弁師諸侯之繅斿九就瑉玉三采註》瑉作璑。璑，惡玉名。《疏》以其三采，又非璠璵，故曰惡玉名。

璒：《唐韻》《集韻》𠀤都騰切，音登。《說文》石之似玉者。

璓：《唐韻》《集韻》𠀤息救切，音秀。《說文》石之次玉者。又《集韻》以九切，音酉。玉名。《集韻》或省作琇。

𤩀：《正字通》俗珊字。

璔：《集韻》咨騰切，音曾。玉貌。

璕：《字彙》徐心切，音尋。美石，次玉。

㻵：《集韻》仕諫切，音棧。玉名。

璖：《字彙》同𤦲。

𤩁：《正字通》俗璩字。

㻶：《廣韻》鄙密切《集韻》逼密切，𠀤音筆。《玉篇》靑白玉管。

璗：《廣韻》徒朗切《集韻》《韻會》待朗切《正韻》徒黨切，𠀤音蕩。《說文》金之美者，與玉同色。《爾雅·釋器》黃金謂之璗。《郭璞註》金之別名。《詩·小雅·鞞琫有珌傳》諸侯璗琫而璆珌。《集韻》通作瑒。

璘：《廣韻》力珍切《集韻》《韻會》《正韻》離珍切，𠀤音鄰。《玉篇》璘㻞，文貌。又《韻會》通作瞵。《揚雄·甘泉賦》壁馬犀之瞵㻞。《註》文貌。《古樂府·董逃行》遙望五嶽端，黃金爲闕班璘，但見芝草，葉落紛紛。又《玉篇》玉色光彩。《張衡·西京賦》瓀珉璘彬。《註》璘彬，玉光色雜也。又《集韻》《韻會》里忍切《正韻》良忍切，𠀤音粦。義同。又《韻補》叶陵延切，音連。《皇甫謐·釋勸》忽金白之輝耀，忘靑紫之斑璘。辭容服之光燦，抱敝褐之終年。《正字通》瞵璘音同義別。詩賦凡瞵㻞斑瞵，皆璘字譌文。韻會引揚雄賦通作瞵，誤。

𤩂：《廣韻》魯刀切《集韻》郎刀切，𠀤音勞。玉名。

璙：《唐韻》洛蕭切《集韻》《韻會》憐蕭切《正韻》連條切，𠀤音聊。《說文》玉也。又《集韻》《韻會》《正韻》𠀤力弔切，音料。又《廣韻》力小切《集韻》朗鳥切，𠀤音繚。義𠀤同。又與鐐同。《詩·小雅·鞞琫有珌傳》大夫鐐琫而璆珌。《釋文》鐐，本又作璙。

璚：《廣韻》《正韻》渠營切《集韻》葵營切，𠀤音瓊。《說文》赤玉也。《廣韻》同瓊。《嵆喜答嵆康詩》俯漱神泉，仰嘰璚枝。又《字彙補》老鹿年久，角中生玉。名曰鹿璚。又《集韻》古穴切。同玦，玉佩也。

㻷：《廣韻》紀力切《集韻》訖力切，𠀤音殛。《集韻》垂㻷，地名。字林本作棘，以其出美玉，故从玉。或謂玉曰垂㻷。《類篇》亦作𤤹。通作蕀。

璛：《廣韻》息逐切《集韻》息六切，𠀤音肅。《玉篇》姓也。又《集韻》琢玉工。《類篇》亦作𤥔。

璜：《唐韻》戸光切《集韻》《韻會》《正韻》胡光切，𠀤音黃。《說文》半璧也。《詩·鄭風·雜佩以贈之傳》雜佩，珩璜琚瑀衝牙之類。《釋文》半璧曰璜。佩上有衡，下有二璜，作牙形於其中，以前衝之，使關而相擊也。璜爲佩下之飾，有穿孔罥繫之處。《周禮·春官·大宗伯》以𤣥璜禮北方。《註》半璧曰璜，象冬閉藏，地上無物，唯天半見也。《後漢·輿服志》乃爲大佩，衝牙雙瑀璜，皆以白玉。又《揚子·法言》武義璜璜。《註》猶喤喤。又《正字通》黃石爲璜，海虞有璜涇，涇底有石而黃，以石名水，以水名地。又《韻會》《正韻》𠀤胡盲切，音橫。《周志》文王夢天帝服𤣥纕，立於令狐之津，曰：賜汝望。望釣於河，得玉璜，刻曰：克郼者姬昌，日衣靑光。《註》璜，音橫。《韓愈·城南聯句》鵝肪截佩。璜作橫，音押。

㻸：《唐韻》側岑切《集韻》緇岑切，𠀤音兂。《說文》石之似玉者。又《集韻》鋤簪切，音岑。又才淫切，音鬵。又咨林切，音祲。義𠀤同。緇原字从𡿧作。

璝：《字彙》與瑰同。

璞：《廣韻》《韻會》匹角切《正韻》匹各切，𠀤音樸。《玉篇》玉未治者。《增韻》玉未琢。《韻會》玉素也。《老子·道德經》璞散則爲器。又姓。《正字通》明璞俊。又《韻補》叶普木切，音朴。《司馬彪·贈山濤詩》卞和潛幽冥，誰能證奇璞。冀願神龍來，揚光以見燭。《正字通》或曰璞本有朴、僕二音，非叶也。《正韻》收璞入六藥，一屋闕璞，誤。

璟：《集韻》與璄同。

璠：《唐韻》附袁切《集韻》符袁切，𠀤音煩。《說文》璵璠，魯之寶玉。孔子曰：美哉，璵璠。遠而望之，奐若也。近而視之，瑟若也。一則理勝，二則孚勝。《左傳·定五年》陽虎將以璵璠斂。《註》璵璠，美玉。《阮德如答嵆康詩》良玉須切磋，璵璠就其形。又《集韻》《韻會》𠀤孚袁切，音翻。義同。又《韻補》叶汾沿切，音近楩。《潘尼·贈陸機詩》今子徂東，何以贈旃。寸晷惟寶，豈無璵璠。又叶孚音切，音近芬。《陸雲·贈顧秀才詩》藻不彫樸，華不變淳。有斐君子，如珪如璠。考證：〔《說文》璵璠，魯之寶玉。孔子曰，美哉，璠璵。〕謹照原文璠璵改璵璠。〔《左傳·定五年》陽虎將璵璠斂。〕謹照原文將字下增以字。

璡：《唐韻》將鄰切《集韻》《韻會》《正韻》資辛切，𠀤音津。《說文》石之似玉者。又人名。《劉峻·辯命論》近世有沛國劉瓛，瓛弟璡，𠀤一時之秀士也。又《廣韻》《集韻》𠀤卽刃切，音晉。義同。

璢：《廣韻》《集韻》《韻會》《正韻》𠀤力求切，音畱。璢璃，珠也。詳璃字註。又《廣韻》力救切，音澑。瓦飯器也。

𤩃：《集韻》遏合切，音姶。婦人首飾。

㻹：《字彙》許緣切，音喧。𨻶也。

𤩄：《廣韻》士戀切《集韻》雛戀切，𠀤音䉵。《廣韻》珍𤩄。

璣：《唐韻》居衣切《集韻》《韻會》居希切，𠀤音機。《說文》珠不圓者。《書·禹貢》厥篚𤣥纁璣組。《傳》璣，珠類，生于水。《釋文》璣，珠不圓也。字書云：小珠也。《前漢·景十三王傳》遣建荃葛珠璣。《註》師古曰：璣，珠之不圓者。又鏡名。《說文徐註》按符瑞圖有璣鏡。註：大珠而琕，有光曜，可爲鏡。又器名。《書·舜典》在璿璣玉衡，以齊七政。《註》在，察也。璣，正天文之器，璣爲轉運，衡爲橫簫，運璣使動。璣徑八尺，圓周二尺五寸而强。衡長八尺，孔徑一寸，下端望之，以占星辰吉凶之象。七政者，日月五星也。得失由政，故稱政焉。又星名。《史記·天官書北斗七星註》春秋運斗極云：斗第三璣。又《集韻》渠希切，音祈。又《集韻》《韻會》其旣切《正韻》吉器切，𠀤音禨。又《集韻》巨至切，音𦤌。義𠀤同。

㻺：《集韻》狼狄切，音歷。玉名。

𤩅：《說文》古文璿字。註詳十四畫。

𤩆：《字彙補》與瑍同。

𤩇：《說文》璹本字。

𤩈：《玉篇》同𤩇。

𤩉：《集韻》同𤩈。

𤩊：《字彙補》音未詳。人名。《宋史·新編》雍煕時，授西南蠻龍漢𤩊寧遠大將軍，封歸化王。

𤩋：《集韻》𤩅古作𤩋。註詳十四畫。

璥：《唐韻》居領切《集韻》舉影切，𠀤音警。《說文》玉名也。又《集韻》居慶切，音敬。義同。

璦：《廣韻》烏代切《集韻》於代切，𠀤音愛。美玉也。

𤩫：《字彙》同瓌。

璧：《唐韻》北激切《集韻》《韻會》必益切《正韻》必歷切，𠀤音辟。《說文》瑞玉，圜器也。《玉篇》瑞玉圜以象天也。《白虎通》璧者，外圜象天，內方象地。《詩·衞風》如圭如璧。《爾雅·釋器》肉倍好謂之璧。《註》肉，邊也。好，孔也。又星名。《詩·衞風·定之方中疏》璧居南則在室東，故因名東璧也。通作辟。又《韻補》叶必洛切，音近博。《江淹·擬曹植雜詩》君王禮英賢，不吝千金璧。從容冰井臺，淸池映華薄。

璨：《唐韻》倉案切《集韻》《韻會》蒼案切《正韻》倉晏切，𠀤音粲。《說文》玉光也。又《廣韻》美，玉。又《廣韻》璀璨。《孫綽·遊天台山賦》琪樹璀璨而垂珠。《註》璀璨，珠垂貌。考證：〔《孫綽·遊天台山賦》琪樹璨璀而垂珠。〕謹照文選璨璀改璀璨。

璩：《唐韻》彊魚切《集韻》《正韻》求於切，𠀤音渠。《說文》環屬。見山海經。◎按《山海經》今本作鐻。又姓。《正韻》與蘧同。又人名。應璩，魏侍中大將軍長史。又《廣韻》九魚切《韻會》斤於切，𠀤音居。義同。《類篇》或作璖。亦作𤦲。

𤩬：《集韻》許亮切，音向。玉名。同珦。

璪：《唐韻》《集韻》《韻會》《正韻》𠀤子晧切，音早。雜采絲貫玉爲冕飾。《禮·郊特牲》戴冕璪十有二旒。又通作藻。《說文》玉飾，如水藻之文。引虞書曰：璪火黺米。◎按書益稷今本作藻。《禮·禮器》天子之冕朱綠藻。《註》藻絜而文，衆采如之，故曰藻。又通作繅。《儀禮·聘禮》啓櫝取圭垂繅。《註》今文繅作璪。

𤩭：《唐韻》乎到切《集韻》後到切，𠀤音號。《說文》石之似玉者。又《類篇》下老切，音皓。義同。

㻽：《玉篇》似睡切，音遂。玉名。又《集韻》旬宣切，音旋。與琁同。

璫：《唐韻》《集韻》《韻會》《正韻》𠀤都郞切，音當。《說文》華飾也。又《廣韻》耳珠。《集韻》充耳也。《古詩·爲焦仲卿妻作》腰若流紈素，耳著明月璫。又《前漢·宦者傳》秦漢中常侍參用士人冠，皆銀璫左貂。明帝攺金璫右貂，悉用奄人爲之。《後漢·輿服志》中常侍冠加黃金璫，附蟬爲文，貂尾爲飾。又璧璫。《前漢·司馬相如傳》華榱璧璫。《師古註》璧璫以玉爲椽頭。當卽所謂璇題，玉題者也。一曰以玉飾瓦之當也。《文選·班固·西都賦》裁金璧以飾璫。《註》璫，椽頭飾也。又金琅璫，鈴鐸也。《杜甫詩》夜深殿突兀，風動金琅璫。《正韻》亦作鋃鐺。又丁璫，玉佩聲。《詩緝》玉佩鳴丁璫。《韻會》一作丁當。一作丁東。又琅璫，鎖也。詳琅字註。又草名。《詩·周南·采采卷耳疏》卷耳如婦人耳中璫。今或謂之耳璫。

璬：《唐韻》古了切《集韻》《韻會》《正韻》吉了切，𠀤音皎。《說文》玉佩也。

璭：《廣韻》《集韻》𠀤古困切，音睔。同琯。治金玉使瑩也。

𤩮：《唐韻》郞擊切《集韻》郞狄切，𠀤音歷。《說文》玉名。

㻾：《廣韻》《集韻》𠀤于容切，音邕。《玉篇》玉器也。又《集韻》石次玉。

𤩯：《正字通》同𤩮。

璮：《集韻》儻旱切，音坦。玉名。

𤩰：《說文》瑮本字。

璯：《廣韻》《集韻》𠀤苦夬切，音快。人名。晉有錢璯。又《廣韻》《集韻》𠀤黃外切，音會。玉飾冠縫。又《五音集韻》古外切，音儈。義同。

𤩱：《集韻》堂練切。與琔同。玉色也。又《集韻》他甸切。與瑱同。以玉充耳也。又《集韻》他典切。與琠同。玉也。

𤩲：《集韻》居曷切，音葛。石似玉者。

環：《唐韻》戸關切《集韻》《韻會》《正韻》胡關切，𠀤音還。《說文》璧屬也。《玉篇》玉環。《爾雅·釋器》肉好若一謂之環。《註》邊孔適等。《禮·經解》行步則有環佩之聲。《註》環取其無窮。又《玉篇》繞也。《正韻》回繞也。《禮·雜記》小斂環絰。《疏》環絰是周回纏繞之名。《周禮·冬官考工記》環涂七軌。《註》故書環或作轘，環涂謂環城之道。又《周禮·春官·樂師》環拜以鐘鼓爲節。《註》環，猶旋也。又《儀禮·士喪禮》布巾環幅不鑿。《註》環幅廣袤等也。又《釋名》刀本曰環，形似環也。又《詩·秦風》游環脅驅。《傳》游環，靷環也。又《周禮·冬官考工記》良鼓瑕如積環。《疏》瑕與環皆謂漆之文理。又姓。《史記·田敬仲世家》環淵之徒七十六人。《註》楚人孟子傳云：環淵著書上下篇。《五音集韻》古有楚賢者環淵，後有環齊，撰要略一部。又人名。《左傳·襄十四年》今余命女環。《註》齊靈公名。《戰國策》楚王問於范環。《釋文》環，史作蠉。又官名。《左傳·文元年》且掌環列之尹。《註》宮衞之官。《周禮·夏官》環人掌致師，察軍慝，環四方之故。《註》巡察內外，若環之相循不窮。致師，謂犯敵以誘其出。軍慝，謂敵懷詐潛入我師也。四方有兵戎之故，則環繞而巡之。又器名。《揚子·方言》㯂，宋魏𨻰楚江淮之閒謂之繯。或謂之環。《註》㯂，絲蠶簿橫也。又水名。《山海經》泰山環水出焉。又州名。《韻會》古朔方鳴沙之地，隋置環州，以大河環曲名焉。又廣南化外，唐開生獠，置環州。又《韻會》環玉，國名。又環狗，海外國名。《山海經》環狗，其爲人，獸首人身。又通作圜。《周禮·冬官考工記》畫繢火以圜。《註》圜形似火，如半環然。又通作瑗。《前漢·五行志》宮門銅瑗。又《集韻》《韻會》《正韻》𠀤胡慣切，音患。《集韻》卻也。《周禮·夏官》環人。劉昌宗讀。又《韻會》繞也，周迴也。《前漢·高帝紀》守濮陽環水。《註》環，音宦，決水以自環守爲固也。又《項羽傳》故因環封之三縣。《註》繞南皮三縣以封之。環音宦。又《韻補》叶胡涓切，音懸。《馬融·廣成頌》棲鳳鳥於高梧，宿麒麟於西園。納僬僥之珍羽，受王母之白環。又叶胡玩切，音換。《班固·西都賦》徇以離宮別寢，承以崇臺閒館。煥若列宿，紫宮是環。又叶熒絹切，音眩。《王延壽·魯靈光殿賦》連閣承宮，馳道周環。陽榭外望，高樓飛觀。長途升降，軒檻曼延。延音衍去聲。考證：〔《禮·經解》行則有環佩之聲。〕謹照原文行字下增步字。〔《周禮·冬官考工記》畫繢火似圜。〕謹照原文似圜改以圜。

璱：《唐韻》所櫛切《集韻》《韻會》《正韻》色櫛切，𠀤音瑟。《說文》玉英華相，帶如瑟弦。詩曰：璱彼玉瓚。◎按《詩·大雅》今本作瑟。又《玉篇》淸淨鮮潔也。《廣韻》玉鮮潔貌。又《韻會》一曰璱璱，碧珠也。通作瑟瑟。《類篇》亦作㻭。

㻿：《廣韻》市玉切《集韻》殊玉切，𠀤音蜀。玉名。

璲：《廣韻》《集韻》《韻會》《正韻》𠀤徐醉切，音遂。《玉篇》玉璲，以玉爲佩也。《廣韻》玉也。《爾雅·釋器》璲，瑞也。《疏》璲者，瑞玉名也。《詩·小雅》鞙鞙佩璲。《傳》璲，瑞也。《後漢·輿服志》於是解去紱佩，留其係璲。又《韻會》通作遂。《詩·衞風》容兮遂兮。《傳》佩玉遂遂然。《箋》瑞也。

𤩳：《字彙補》音未詳。《郭璞·山海經註》引世本云：顓頊娶於騰𤩳氏，謂之女祿，產老童。《路史·國名記》作勝濆。

𤩴：《集韻》同𤩱。

𤩵：《集韻》同琚。

璵：《唐韻》以諸切《集韻》《韻會》羊諸切《正韻》雲俱切，𠀤音余。《說文》璵，璠也。詳前璠字註。

璶：《唐韻》《集韻》𠀤徐刃切，音賮。《說文》石之似玉者。

𤪋：《集韻》居銜切，音監。玉名。

璷：《廣韻》力居切《集韻》凌如切，𠀤音臚。玉名。又《集韻》芳無切，音敷。瑻璷，美玉也。或作琈。

璸：《集韻》蒲眠切，音蹁。珠名。又悲巾切，音份。玉文理貌。又《五音集韻》文采狀也。《史記·司馬相如傳》璸斒文鱗。《類篇》或作玭。亦作玢。

𤪌：《唐韻》《集韻》渠之切《韻會》渠羈切《正韻》渠宜切，𠀤音其。《說文》弁飾往往冒玉也。《徐曰》謂綴玉於武冠，若棊子之列布也。《玉篇》飾弁也。又《集韻》或作璂。

璹：〔古文〕𠩱《廣韻》殖酉切《集韻》是酉切，𠀤音受。玉名。又《集韻》大到切，音導。義同。又《廣韻》殊六切《集韻》神六切，𠀤音孰。玉器也。

璺：《廣韻》亡運切《集韻》《韻會》《正韻》文運切，𠀤音問。《集韻》玉破也。《正韻》璺罅。《揚子·方言》秦晉器破而未離謂之璺。《廣韻》裂也。《書·洪範·用靜吉用作凶疏》灼龜爲兆，其璺拆形狀有五種。又《集韻》許愼切，音釁。義同。

璻：《集韻》祖誄切，音濢。玉色。

璼：《集韻》盧甘切，音藍。玉名。

璽：《廣韻》斯氏切《韻會》想氏切，𠀤音徙。《說文》王者印也。本作壐。《玉篇》天子諸侯印也。《釋名》璽，徙也。封物使可轉徙，而不可發也。《韻會》信也。古者尊𤰞共之，秦漢以來唯至尊以爲稱。《左傳·襄二十九年》公在楚，季武子使公冶問，璽書追而與之。《疏》此諸侯大夫印稱璽也。《周禮·地官·司市》凡通貨賄，以璽節出入之。《註》璽節印章，如今斗檢封矣。《蔡邕·獨斷》皇帝六璽。《後漢·輿服志》璽皆玉螭虎紐。文曰皇帝行璽，皇帝之璽，皇帝信璽，天子行璽，天子之璽，天子信璽，凡六。外有大藍田玉璽。文曰：受天之命，皇帝壽昌。《正字通》又舊制，乗輿六璽，唐攺爲寶，唐末亡失，周廣順中，詔作二寶，曰皇帝承天受命之寶，皇帝神寶。初太宗刻受命元璽，以白玉爲螭首。文曰：皇天景命，有德者昌。武后攺諸璽皆爲寶，中宗卽位復爲璽。開元六年，復爲寶。初攺璽書爲寶書，再攺傳國寶爲承天大寶。又姓。《姓譜》明有璽書。又人名。《山海經》稷之弟曰台璽，生叔均。又國名。《山海經》璽㬇在崑崙墟東南，在流沙中。《字彙補》抱朴子有璽產國。㬇原字从奐作。考證：〔《周禮·地官·司市》凡通貨賄，以璽節出入之。《註》璽節印章，如今斗撿封矣。〕謹照原文撿改檢。

璾：《集韻》在禮切，音薺。玉病謂之璾。又津私切，音咨。黍稷在器，以祀者。與齍同。

璿：〔古文〕𤩅𤩋《唐韻》似沿切《集韻》《韻會》旬宣切《正韻》旬緣切，𠀤音旋。《說文》美玉也。《廣韻》玉名。《書·舜典》在璿璣玉衡，以齊七政。《傳》璿，美玉。《穆天子傳》天子之寶璿珠。《註》玉類。《山海經》西王母之山，爰有璿瑰。《郭璞·江賦》珕珋璿瑰。又《集韻》𦝢桂切，音䙆。又兪芮切，音叡。義𠀤同。《集韻》籀作𤫀叡。或作琁璇㻽。

𤪍：《唐韻》胡捌切《集韻》下瞎切，𠀤音舝。《說文》石之似玉者。又《集韻》何葛切，音曷。義同。

瓀：《集韻》《韻會》𠀤而宣切，音𤲬。《集韻》珉也。《韻會》石似玉。《禮·玉藻》士佩瓀玟而縕組綬。《釋文》瓀，徐又作礝。《山海經》扶豬之山。虢水出焉。其中多瓀石。又《集韻》《正韻》𠀤乳兗切，音輭。義同。《張衡·西京賦》瓀珉璘彬。《註》瓀，而兗反。《類篇》亦作瑌。

𤪎：《唐韻》以周切《集韻》夷周切，𠀤音猷。《說文》遺玉也。《類篇》玉名。《山海經》平丘有遺玉。又《廣韻》與久切《集韻》以九切，𠀤音酉。又《廣韻》弋照切《集韻》弋笑切，𠀤音耀。義𠀤同。《類篇》或作𤪎。𤪎字从㔽，不从𠧪。

𤪏：《正字通》璘本字。《博雅》𤪏，文也。

𤪐：《集韻》同璵。

瓁：《廣韻》《集韻》𠀤五郭切，音搉。《廣韻》朴瓁也。《集韻》玉璞。又水名。《管子·輕重篇》決瓁洛之水，通之杭莊之閒。

瓂：《集韻》居太切，音蓋。人名。晉有建平夷王向瓂。

瓃：《唐韻》魯回切《集韻》《韻會》盧回切，𠀤音雷。《說文》玉器也。《集韻》或作𤫥。又《廣韻》力追切《集韻》倫追切，𠀤音㶟。義同。《集韻》或作𤫤。又《廣韻》力遂切《集韻》力僞切，𠀤音累。義同。

瓄：《廣韻》《集韻》《韻會》𠀤徒谷切，音獨。《玉篇》崑山出瓄玉也。《廣韻》圭名。又《集韻》玉器。

瓅：《唐韻》郞擊切《集韻》《韻會》狼狄切《正韻》郞狄切，𠀤音歷。《說文》玓瓅。《增韻》明珠。《史記·司馬相如傳上林賦》玓瓅江靡。《註》言明月之珠，其光耀乃照于江邊也。

瓆：《集韻》《韻會》𠀤𥋏日切，音質。人名。後漢有劉瓆。

瓇：《五音集韻》耳由切，音柔。玉名也。見聲類。

瓈：《廣韻》郞奚切《集韻》《韻會》憐題切《正韻》類溪切，𠀤音黎。《廣韻》玻瓈，寶名。《集韻》玉名。《韻會》寶玉名。本草作頗黎，云西國寶。詳前玻字註。

𤪩：《說文》瑳本字。

𤪪：《集韻》柱兗切，音篆。圭璧上起兆。與瑑同。又《集韻》敕倫切，音杶。玉名。或作瑃。

瓉：《正字通》俗瓚字。

瓊：《廣韻》《正韻》渠營切《集韻》葵營切，𠀤音煢。《說文》赤玉也。《詩·衞風》投我以木瓜，報之以瓊琚。《傳》瓊，玉之美者。《韻會》錢氏曰：詩言玉以瓊者多矣。瓊華，瓊英，瓊瑩，瓊瑤，瓊琚，瓊玖，皆謂玉色之美爲瓊，非玉之名也。許叔重云：瓊，赤玉也。然木瓜所謂瓊玖，玖乃黑玉。亦非赤也。又《玉篇》積石爲樹，名曰瓊枝，其高一百二十仞，大三十圍，以琅玕爲之寶。《前漢·司馬相如傳》咀噍芝英兮嘰瓊華。《張揖註》瓊樹生崑崙西流沙濵，大三百圍，高萬仞，華蘂也，食之長生。又人名。《古今注》魏文帝宮人絕愛者，有莫瓊樹，薛夜來，田尚衣，段巧笑，四人日夕在側。又州名。漢朱厓郡。唐析置瓊州。又《集韻》旬宣切，音旋。同琁。又《韻補》叶渠陽切，音强。《楚辭·招魂》砥室翠翹，挂曲瓊些。翡翠珠被，爛齊光些。

𤪫：《集韻》其旣切，音䤒。珠不圓者。

𤪬：《五音集韻》與琚同。

𤪭：《博雅》𤪭，裂也。《釋文》音問。◎按卽璺字之譌。

瓋：《字彙補》音摘。瑕也。《呂氏春秋》寸之玉必有瑕瓋。

𤪮：《字彙補》呈練切，廛去聲。瓏𤪮，粉糖果名。《武林舊事》諸色瓏𤪮蜜煎。

𤪾：《字彙》狼狄切，音歷。玉名。同瓅。

瓌：《廣韻》與瑰同。◎按《正字通》入十五畫，非。今攺正。

㼇：《正字通》俗瓗字。

瓍：《集韻》旬爲切，音隨。珠也。蛇銜之以報隨侯，楚辭因从玉。

瓎：《集韻》郞達切，音剌。玉也。《類篇》或作㻝。亦作㻋。

瓏：《唐韻》《集韻》力鍾切《韻會》《正韻》盧容切，𠀤音龍。《說文》禱旱玉，龍文，从玉从龍。會意，龍亦聲。又《廣韻》盧紅切《集韻》《韻會》盧東切，𠀤音籠。《玉篇》玲瓏，玉聲。《前漢·揚雄傳》前殿崔巍兮，和氏瓏玲。《註》孟康曰：以和氏璧爲梁璧帶，其聲瓏玲也。晉灼曰：以黃金爲璧帶，合藍田璧。瓏玲，明見貌也。《揚子·太𤣥經》唐素不貞，亡彼瓏玲。《註》瓏玲，金玉聲。又《增韻》明貌。《左思·吳都賦》珊瑚幽茂而玲瓏。《抱朴子地眞卷》朱草蒙瓏，白玉嵯峨。又《韻會》一曰風聲。《集韻》亦作𪚝。

瓐：《集韻》龍都切《韻會》籠都切，𠀤音盧。《韻會》碧玉也。《博雅》碧瓐，玉名。

𤪿：《廣韻》同傀。詳人部傀字註。

𤫀：《玉篇》籀文璿字。

瓓：《集韻》《韻會》郞旰切《正韻》郞患切，𠀤音爛。《集韻》玉采。◎按《正字通》入十六畫，非。今攺正。

瓔：《廣韻》於盈切《集韻》《韻會》伊盈切，𠀤音嬰。《玉篇》𡌨蒼云：瓔珢，石似玉也。又《廣韻》瓔珞，頸飾。又《集韻》於莖切《正韻》於京切，𠀤音罌。義同。

𤫉：《唐韻》蘇叶切《集韻》悉協切，𠀤音燮。《說文》石之次玉者。

瓕：《廣韻》武移切《集韻》民𤰞切，𠀤音彌。玉名。又《集韻》息淺切，音獮。義同。又想氏切，音徙。弛弓也。《類篇》或作𤦀。

瓖：《廣韻》《正韻》息良切《集韻》《韻會》思將切，𠀤音襄。《玉篇》馬上飾。《廣韻》馬帶飾。《韻會》馬帶玦。《晉語》亡人之所懷挾嬰瓖，以望君之塵垢者。《註》瓖，馬帶。《班固·東都賦》鉤膺玉瓖。《馬融·廣成頌》金鋑玉瓖。又《正字通》婦女釵釧加飾，俗謂之瓖嵌。或金或玉不同，其爲瓖一也。

𤫊：《廣韻》《集韻》《韻會》郞丁切《正韻》離呈切，𠀤音齡。《說文》𤫊巫，以玉事神。

𤫋：《字彙補》玉名。《𥠇天子傳》玪𤧜兏𤫋。音未詳。《王世貞太和山賦》兏𤫋玗琪。

𤫌：《字彙補》與璵同。見漢𥓓。

𤫍：《集韻》琴，古作𤫍。註詳八畫。

瓗：《集韻》葵營切《正韻》渠營切，𠀤同瓊。赤玉也。又《集韻》懸圭切，音攜。義同。又《廣韻》以睡切《集韻》弋睡切，𠀤音纗。《廣韻》玉名。又《集韻》𦝢桂切，音䙆。又津垂切，音厜。義𠀤同。

𤫔：《正字通》㻾本字。

瓘：《唐韻》工玩切《集韻》《韻會》《正韻》古玩切，𠀤音貫。《說文》玉名也。《左傳·昭十七年》鄭裨竈曰：若我用瓘斝玉瓚，鄭必不火。《註》瓘，珪也。又人名。《左傳·哀十一年》𨻰瓘𨻰莊涉泗。《註》二𨻰，齊大夫。考證：〔《左傳·昭十七年》鄭禆竈曰。〕謹照原文禆改裨。

瓙：《玉篇》徒到切，音導。玉也。

𤫕：《唐韻》耳由切《集韻》而由切，𠀤音柔。《說文》玉名也。又《廣韻》《集韻》𠀤奴刀切，音猱。又《集韻》如招切，音饒。義𠀤同。◎按《字彙》作𤫕。《正字通》从夒作𤫕，仍入十七畫，非。今攺正。

瓚：《唐韻》徂贊切《集韻》《正韻》才贊切《韻會》在但切，𠀤音㜺。《說文》三玉二石也。禮天子用全，純玉也。上公用駹，四玉一石。侯用瓚，伯用埒，玉石半相埒也。《徐曰》瓚，亦圭也。圭狀，剡上邪銳之。于其首爲勺形，謂之瓚。于其柄爲注水道，所以灌。瓚之言贊，進也，以進于神也。《集韻》一曰祼器。《韻會》宗廟祼器，形如槃。《詩·大雅》瑟彼玉瓚。《傳》玉瓚，圭瓚也。《疏》正義曰：瓚者，器名。以圭爲柄，圭以玉爲之，指其體謂之玉瓚，據成器謂之圭瓚。漢禮，瓚槃大五升，口徑八寸，下有槃口，徑一尺，則瓚如勺，有槃以承之也。天子之瓚，其柄之圭長尺有二寸，其賜諸侯，蓋九寸以下。《又》釐爾圭瓚。《傳》九命錫圭瓚。《前漢·揚雄傳》𤣥瓚觩䚧。《註》服䖍曰：以𤣥玉飾之，故曰𤣥瓚。張晏曰：瓚受五升，口徑八寸，以圭爲柄，用灌鬯。觩䚧，其貌也。又《廣韻》藏旱切《集韻》在坦切《韻會》才旱切，𠀤音趲。義同。叉人名。《正韻》漢書註：臣瓚不言姓。按水經注引薛瓚註漢書，是姓薛也。又《集韻》則旰切，音贊。圭也。一曰雜名。

瓛：《唐韻》《集韻》《韻會》《正韻》𠀤胡官切，音桓。《說文》桓圭，公所執。从玉獻，會意。《集韻》通作桓。又人名。《劉峻·辨命論》近世有沛國劉瓛，瓛弟璡，𠀤一時之秀士也。又《正韻》字書又音钀，馬鑣也。又《集韻》許建切，音獻。桓圭也。

𤫣：《廣韻》魚蹇切《集韻》《韻會》《正韻》語蹇切，𠀤音巘。玉甑。

𤫤：《集韻》倫追切，同瓃。玉器。

𤫥：《集韻》盧回切，同瓃。玉器。

𤫨：《集韻》徐心切，音尋。石似玉。

