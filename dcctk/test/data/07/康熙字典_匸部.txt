匸：《唐韻》胡禮切《集韻》戸禮切，𠀤奚上聲。《說文》衺徯有所挾藏也。从乚有一覆之。《精薀》匚，受物之器也。匸，𢉀物也。匸與匚形近似而意相反。

匹：《唐韻》譬吉切《集韻》《韻會》《正韻》僻吉切，𠀤品入聲。《說文》四丈也。《正譌》四丈則八端，故从八。从匸，象束帛形。《前漢·食貨志》布帛廣二尺二寸爲幅，長四丈爲匹。《小爾雅》倍兩謂之匹。《廣韻》俗作疋。又偶也。《詩·大雅》率由羣匹。《註》成王循用羣臣之賢者，其行能匹偶己之心。又《廣韻》配也，合也，二也。《爾雅·釋詁》匹，合也。《註》謂對合也。《疏》匹者，配合也。《詩·大雅》作豐伊匹。又《禮·緇衣》惟君子能好其匹。《註》匹謂知識朋友。又妃匹。《漢匡衡政治疏》匹妃之際，生民之始。又《左傳·桓十年》匹夫無罪。《註》庶人夫妻相匹。其名旣定，雖單亦匹，故通謂匹夫匹婦。又馬曰匹。《周禮·夏官註》四匹爲乘。又《藝文類聚》馬光景一疋長，故曰疋。《正譌》馬影四丈，亦借用匹，別用疋。又通作騖，音木。《禮·曲禮》庶人之摯匹。

𠥮：《說文》㔷，側逃也。从匸，丙聲。《徐曰》丙非聲。當从內會意。疑傳寫譌。

𠥯：《字彙補》古文抵字。註見手部五畫。見《秦·詛楚文》。

㔷：《集韻》郞豆切，音漏。《說文》側逃也。一曰箕屬。《玉篇》側㔷也。亦作陋。

𠥰：《篇海》呼骨切，音忽。日出未甚明也。

医：《唐韻》《正韻》于計切《集韻》《韻會》壹計切，𠀤音翳。《說文》盛弓弩矢器。从匸，从矢亦聲。《齊語》兵不解医。又《玉篇》所以蔽矢也。或作翳。

𠥱：《字彙補》與月同。武則天製。見大周泰山𥓓。

匼：《韻會》《正韻》𠀤鄔感切，音闇。奄媚，迎合也。《唐書·蕭復傳》盧杞諂諛阿匼。又烏匼，巾名。《杜甫·晚凉詩》晚風爽烏匼，筋力蘇摧折。

匽：《唐韻》《韻會》於幰切《集韻》隱幰切，𠀤音偃。《說文》匿也。从匸，妟聲。《廣韻》隱也。《前漢·禮樂志郊祀歌》興文匽武。又《周禮·天官·宮人》爲井匽。《註》匽，路厠也。鄭康成謂：匽豬，謂霤下池，受蓄水而流之者。又《集韻》於建切《正韻》伊甸切，𠀤音堰。路厠也。

𠥴：《集韻》同淦。

𠥶：《正字通》俗㔸字。

匾：《唐韻》方典切《集韻》《韻會》《正韻》補典切，𠀤編上聲。《玉篇》匾㔸。《廣韻》匾㔸，薄也。《韻會》器之薄者曰匾。又不圓貌。通作扁。

匿：《唐韻》《正韻》女力切《集韻》《韻會》昵力切，𠀤音㥾。《說文》亡也。从匸，若聲。《爾雅·釋詁》匿，微也。《註》微謂逃藏也。《廣韻》藏也，亡也，隱也。《史記·留侯世家》良更名姓，亡匿下邳。《曹參傳》見人有細過，專務揜匿覆蓋之。《灌夫傳》廼匿其家。《註》師古曰：匿，避也。又《玉篇》隂姦也。又《前漢·蘇武傳》賜武服匿。《註》孟康曰：服匿如甖，小口大腹方底，用受酒酪。又《集韻》惕得切，音忒。朔而見月東方，曰側匿。

區：《唐韻》豈俱切《集韻》《韻會》虧于切《正韻》丘于切，𠀤音驅。《說文》藏隱也。从品在匸中。品，衆也。《徐曰》凡言區者，皆有所藏也。《荀子·大略篇》言之信者，在乎區蓋之閒。《註》區，藏物處。又《前漢·揚雄傳》有田一廛，宅一區。《張敞傳》敞以耳目，發起賊主，名區處。《註》師古曰：區，謂居止之所也。又《韻會》區者，小室之名。《前漢·胡建傳》穿北軍壘，以爲賈區。《註》師古曰：區者，小屋之名，若今小菴屋之類。故衞士之屋謂之區。又《論語》區以別矣。《朱註》區，猶類也。《韓愈·別趙子詩》人心未嘗同，不可一理區。又《爾雅·釋器》玉十謂之區。《郭註》雙玉曰瑴，五瑴爲區。又區區，小貌。《前漢·楚元王傳》豈爲區區之禮哉。《註》師古曰：區區，謂小也。《禮·樂志》河閒區區小國。又《集韻》《韻會》𠀤祛尤切，音丘。域也。《增韻》分也，阜也。《韻會》曲禮，不嫌諱名，謂宇與禹，丘與區。禹宇二字，其音不別。丘之與區，今讀則異。然尋古語，其聲亦同。《陸士衡詩》普厥丘宇。又晉閣名所載若干區者，別爲丘字，則知丘之與區，其音不別。又《集韻》《韻會》《正韻》𠀤烏侯切，音甌。量名。四豆爲區。《左傳·昭三年》豆區釜鍾。又匿也。《左傳·昭七年》楚文王作僕區之法。《註》僕，隱也。區，匿也。又姓。《韻會》古歐冶子之後。《王莽傳》中郞區博。又《集韻》居侯切，音鉤。同句。曲也。《韻會》句或作區。《禮記》區萌達。《註》屈生曰區。疏：鉤曲而生。

㔸：《唐韻》土雞切《集韻》天黎切，𠀤音梯。《玉篇》匾㔸，薄也。《方言》物之薄者曰匾㔸。

𠥸：《集韻》天黎切，音梯。臥也。一曰虎臥息。與䖙同。

𠥺：《字彙補》音義與鏂同。

