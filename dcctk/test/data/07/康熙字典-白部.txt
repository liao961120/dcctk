白：〔古文〕𦣺𤼽《唐韻》旁陌切《集韻》《韻會》《正韻》薄陌切，𠀤音帛。《說文》西方色也。隂用事，物色白。从入合二，二隂數也。《釋名》啓也。如水啓時色也。《爾雅·釋天》秋爲白藏。《疏》秋之氣和，則色白而收藏也。《周禮·冬官考工記》書繪之事，西方謂之白。《書·禹貢》冀州，厥土惟白壤。靑州，厥土白墳。又《禮·檀弓》殷人尚白。又《增韻》素也。潔也。《易·賁卦》白賁无咎。《註》其質素，不勞文飾也。又《說卦》巽爲白。《疏》風吹去塵，故潔白也。又明也。《禮·曾子問》當室之白。《註》謂西北隅得戸明者也。《荀子·正名篇》說不行，則白道而冥窮。《註》白道，謂明道也。《前漢·谷永傳》反除白罪。《註》罪之明白者，皆反而除之。又白屋，以茅覆屋也。《前漢·蕭望之傳》恐非周公相成王致白屋之意。又白衣，給官府趨走者。《前漢·兩龔傳》聞之白衣，戒君勿言也。又白徒，猶白身。《管子·乘馬篇》白徒三十人奉車兩。又白丁。《北史·李敏傳》周宣帝謂樂平公主曰：敏何官。對曰：一白丁耳。又白民。《魏書·食貨志》莊帝班入粟之制，白民輸五百石，聽依第出身。又白著。《唐書·劉晏傳》稅外橫取謂之白著。《春明退朝錄》世人謂酒酣爲白著。言刻薄之後人必顚沛，酩酊如飲者之著也。又《禮·玉藻》君衣狐白裘。《𨻰註》以狐之白毛皮爲裘也。又《爾雅·釋器》白金謂之銀。又《唐書·食貨志》隋末行五銖白錢。又《前漢·𠛬法志》罪人爲白粲。《註》坐擇米使正白，三歲𠛬也。又《古今注》白筆，古珥筆，示君子有文武之備焉。又《字學淵源》飛白書，蔡邕見施堊帚而作。又星名。《博雅》太白謂之長庚。又旗名。《禮·明堂位》殷之大白。又罰爵名。《說苑》魏文侯與大夫飲，使公乘不仁爲觴政，曰：飲不釂者，浮以大白。又酒名。《禮·內則》酒淸白。《註》白事酒，昔酒也。色皆白，故以白名之。又稻曰白，黍曰黑。《周禮·天官·籩人》其實䵄蕡白黑。又馬名。《詩·秦風》有馬白顚。《疏》額有白毛，今之戴星馬也。又猛獸名。《汲冢周書》義渠以茲白。《註》茲白，一名駁，能食虎豹。又蟲名。《爾雅·釋蟲》蟫白魚。《註》衣書中蟲也。又《大戴禮》白鳥者，謂蚊蚋也。又草名。《前漢·西域傳》鄴善國多白草。又三白，正月雪也。《西北農諺》要宜麥，見三白。又五白，簙簺五木也。《宋玉·招魂》成梟而牟，呼五白些。又梵言一年爲一白。《傳燈錄》我止林閒，已經九白。又山名。《後漢·耿恭傳》竇固前擊白山，功冠三軍。《註》冬夏有雪，故名白山。《金史·禮志》有司言，長白山在興王之地，禮合尊崇。又水名。《桑欽水經》白水出朝陽縣西。又州名。《唐書·地理志》武德四年置白州，因博白溪而名。又海外有白民國。見《山海經》。又白狄，狄別名。見《春秋·成九年》。又戎類有六，一曰老白。見《風俗通》。又姓。黃帝後。《左傳》秦大夫白乙丙。又複姓。《史記·秦本紀》白冥氏，秦族。《潛夫論》吉白氏，莘姓後。又白楊提，代北三字姓。又《諡法》外內貞復曰白。又《玉篇》告語也。《正字通》下告上曰稟白。同輩述事𨻰義亦曰白。《前漢·高帝紀》上令周昌選趙壯士可令將者，白見四人。《後漢·鍾皓傳》鍾瑾常以李膺言白皓。又《唐書·宦者傳》宣宗時，諸道歲進閹兒，號私白。○按《說文》入聲有白部，去聲自部內亦載白字。在自部內者讀疾二切，曰此亦自字也。省自者，詞言之氣从鼻出，與口相助也。是告語之白讀自，西方之白讀帛，音義各別。許氏分爲二部。《玉篇》合而爲一，今从之。又《集韻》步化切，音杷。亦西方色也。又博陌切。與伯同。長也。一曰爵名。亦姓。《印藪》有白鸞氏。《註》卽伯字。又叶旁各切，音薄。《詩·小雅》裳裳者華，或黃或白。我覯之子，乘其四駱。又叶房密切，音弼。《蘇軾·寒食雨詩》暗中偸負去，夜半眞有力。何殊病少年，病起頭已白。𦣹，古文自。疾二切。考證：〔《禮·明堂位》殷之太白。〕謹照原文太白改大白。

百：〔古文〕𦣻《唐韻》《集韻》《韻會》《正韻》𠀤博陌切，音伯。《說文》十十也。从一白。數十十爲一百。百，白也。十百爲一貫。貫，章也。《徐曰》章，以詩言之一章也。百亦成數。會意字。《前漢·律歷志》紀于一，協于十，長于百，大于千，衍于萬。又眾多也。《易·繫辭》百官以治。《書·堯典》平章百姓。《後漢·明帝紀》百蠻貢職。又百里，劒名。百錬，刀名。見《古今注》。又百鷯。鳥名。見《大戴禮》。又百足，蟲名。《博物志》百足，一名馬蚿。又百合，草名。《譚子化書》山蚯化爲百合。又地名。隋百泉縣，唐百文縣。又國名。《北史·百濟傳》百濟國，馬韓之屬，在遼東之東。又姓。百豐，列子弟子。又複姓。《風俗通》秦百里奚之後，其先虞人，家于百里，因氏焉。又《韻會》《正韻》𠀤莫白切，音陌。勵也。《左傳·僖二十八年》距躍三百，曲踴三百。《註》言每跳皆勉力爲之。又唐謂行杖人曰五百。《後漢·曹節傳註》五百字，本爲伍佰。伍，當也。佰，道也。使之導引，當道陌中，以驅除也。《續志》五百赤幘絳褠，卽今行鞭杖者，亦作伍佰。又叶伯各切，音博。《前漢·季布傳》得黃金百，不如得季布諾。《易林》營城洛邑，周公所作。世建三十，歷年八百。又叶畢吉切，音必。《歐陽修·潭園詩》一華聊一醉，盡醉猶須百。而我病不㱃，對花空嘆息。

𤼽：《字彙補》古文白字。註詳部首。

癿：《字彙補》具遮切，音伽。《宋史·龎籍傳》元昊陷金明等處，籍至，使部將悉復所亡地，築十一城，及開癿名平戎道。又《談薈》外國有癿馬尺，卽羊甸皮也。又姓。《宋史·眞宗紀》咸平六年，李繼遷寇洪德砦，蕃官癿𡗀慶擊走之。又明成化時，癿加思蘭進貢。又書作𤼾。《字彙補》罕東衞姓也。

皀：《唐韻》皮及切，音近弼。《說文》穀之馨香也。象嘉穀在裹中之形。匕所以扱之。或說，皀，一粒也。又《集韻》北及切，音鵖。又《廣韻》居立切《集韻》訖立切，𠀤音急。又《廣韻》彼側切《集韻》筆力切，𠀤音逼。義𠀤同。又《廣韻》許良切。《集韻》虛良切，𠀤音香。穀香也。《正字通》本作㿝。卽古香字。《字彙補》別作𤼿，非。

皁：《唐韻》昨早切《集韻》《韻會》《正韻》在早切，𠀤曹上聲。《博雅》皁隸，臣也。《類篇》賤人也。《左傳·昭七年》士臣皁，皁臣輿，輿臣隸。《疏》服䖍云：皁，造也。造，成事也。又《博雅》櫪也。《集韻》馬閑。《周禮·夏官·校人》三乘爲皁，皁一趣馬。《註》馬十二匹爲皁，一皁之馬，趣馬一人主之。《史記·鄒陽傳》牛馬同皁。《註》韋昭曰：皁，養馬之官。郭璞云：養馬之器。《漢書·音義》食牛馬器，以木作如槽。《揚子·方言》梁宋齊楚北燕之閒謂櫪曰皁。又《玉篇》色黑也。《博雅》緇謂之皁。《廣韻》黑繒也。《史記·秦本紀》錫爾皁游。《前漢·賈誼傳》自衣皁綈。《后漢禮儀志》日冬至，召太史，令各板書，封以皁囊。《漢官儀》凡章表皆啓封，其言密事得皁囊也。又皁白，猶黑白也。《北史·魏臨淮王傳》中山皁白太多，未若濟南風流寬雅。又鳥名。《唐陸璣毛詩鳥獸疏》鸛雀，一名皁裙。又《釋名》早也。日未出時早起，視物皆黑，此色如之也。《周禮·地官·大司徒》山林其植物宜皁物。《註》皁，柞栗之屬。或作早。《韻會》今世謂柞實爲皁斗。柞卽橡也，其房可以染黑，俗因謂黑色爲皁。《正字通》俗讀若竈。義同。又《字彙補》湯勞切，音韜。《楊氏古音》周禮皁物之皁，音如韜。柞栗皆有韜橐也。又叶子苟切，音走。《詩·小雅》旣方旣皁，旣堅旣好。《註》穀實未堅曰皁。好，音吼。又《揚雄·太僕箴》廐焚問人，仲尼深醜。僕臣司駕，敢告執皁。《說文》草，自保切。草斗，櫟實也。一曰象斗子。从艸，早聲。《徐鉉曰》今俗以此爲艸木之艸。別作皁字，爲黑色之皁。按櫟實可以染帛爲黑色，故曰草。通用爲草棧字。今俗書皁或从白从十。或从白从七，皆無意義。緇原字从𡿧，不从巛。

皂：《正字通》俗皁字。

皃：《唐韻》莫敎切《集韻》睂敎切，𠀤茅去聲。《說文》頌儀也。从人，白，象人面形。《徐曰》頌，古容字。又《唐韻》莫角切《集韻》墨角切，𠀤尨入聲。容也。《廣韻》人類狀。《集韻》籀作貌。或作䫉。

㿝：《正字通》古香字。○按㿝字之譌。

𤽂：《集韻》同皔。《晉·張協𤣥武館賦》璀璨皓𤽂，華璫四垂。

的：《唐韻》《集韻》《韻會》《正韻》𠀤丁歷切，丁入聲。《說文》明也。《徐曰》光的然也。《博雅》白也。《玉篇》遠也，明見也。《中庸》小人之道，的然而日亡。《註》表見也。《史記·司馬相如·上林賦》皓齒粲爛，宜笑的皪。《註》鮮明貌。《𨻰書·徐陵傳》的的宵烽。又《增韻》實也。《魏志·崔林傳》各國遺子來朝，林恐或非眞的。《南齊書禮志》泛之爲言，無的之辭。《宋史·歐陽修傳》的的有表證。又《正韻》端的也。又指的要處也。又《玉篇》射質也。《正韻》射侯之中。《前漢·鼂錯傳》矢道同的。《註》射之準臬也。《荀子·勸學篇》質的張而弓矢至焉。《註》質，射侯也。的，正鵠也。又平的，縣名。《前漢·地理志》屬靑州。又婦人面飾曰的。《王粲神女賦》施華的兮結羽儀。《仙經》鮑姑以艾灼龍女額，後人效之，謂之龍的。《集韻》作䵠。又蓮子曰的。《爾雅·釋草》其實蓮，其根藕，其中的。《註》的，蓮中子也。《集韻》通作菂。又馬名。《易·說卦》其於馬也爲的顙。《註》額有白毛，今之戴星馬。《爾雅·釋畜》作馰。又《集韻》胡了切，音皛。亦蓮子也。又叶丁藥切，當入聲。《詩·小雅》發彼有的，以祈爾爵。《傳》發，發矢。的，質也。又叶之若切，音灼。《潘岳·芙蓉賦》丹輝拂紅，飛鬚𠂹的。斐披赩赫，散煥熠爚。又楊愼曰：的，音灼。婦人以點飾額也。《史記·五宗世家程姬註》的，以丹註面，婦人有月事，妨于進御，難于自言，故點的以見。○按《釋名》以丹注面曰勺。勺，灼也。謂有月事者注面，灼然爲識，是的、勺同爲一字。《說文》本作的。《類篇》或作𤾠。《音學五書》的字在入聲，則當入藥，音都略切。轉去聲，則當入嘯，音都料切。後人誤音爲滴，轉上聲爲底。宋人書中凡語助皆作底，𠀤無的字。又今人小的字，亦當作小底。如宋史內班小底，遼史承應小底之類是也。

𤽃：《集韻》彌蔽切，音袂。布帛幅邊。

𤽈：《正字通》㚖字之譌。

𤽉：《字彙》普巴切，音葩。《靈樞經》與天地同紀，紛紛𤽉𤽉，終而復始。《註》謂雜亂紛紜，而仍有明白之分度也。

皅：《集韻》披巴切，怕平聲。艸華之白也。《說文》本作葩。又《集韻》步化切，音杷。色不眞也。《廣韻》作𦫙。

皆：《唐韻》古諧切《集韻》《韻會》《正韻》居諧切，𠀤音街。《說文》俱詞也。《小爾雅》同也。《易·解卦》雷雨作，而百果草木皆甲坼。鄭康成讀皆如懈，非。又《字彙補》居之切，音箕。《前漢·孟喜傳》箕子者，萬物方荄茲也。《師古註》荄，音皆。古皆荄與箕音同。又叶舉里切，音几。《詩·周頌》以治百禮，降福孔皆。《傳》皆，遍也。與偕通。《荀勗東西廂歌》降福孔偕。《說文》白字兩見，一在自部，自部之白，疾二切，卽自字。皆字載自部中，則應从白。《集韻》或作皆，非。

𤽊：《廣韻》補米切，音㪏。明白也。

皇：〔古文〕𦤍𦤐𤽙𤽚𤽧《唐韻》《集韻》《韻會》《正韻》𠀤胡光切，音黃。《說文》大也。《風俗通》天也。《爾雅·釋天疏》尊而君之，則稱皇天。《書·大禹謨》皇天眷命。又《湯誥》惟皇上帝。《傳》皇，大。上帝，天也。又三皇，伏犧，神農，黃帝是也。《尚書·序疏》稱皇者，以皇是美大之名。言大於帝也。《風俗通》三皇道德元泊，有似皇天，故稱曰皇。皇者，中也，光也，弘也。又有天下者之通稱。《爾雅·釋詁》君也。《白虎通》號也。號之爲皇者，煌煌人莫違也。《書·呂𠛬》皇帝淸問下民。《詩·大雅》皇王維辟。《春秋·繁露》德侔天地者稱皇帝。《蔡邕·獨斷》皇帝，至尊之稱也。上古天子庖犧氏，神農氏稱皇。堯，舜稱帝。夏，殷，周稱王。秦幷以爲號，漢因之不改。《前漢·高帝紀》漢王卽皇帝位，尊王后曰皇后，太子曰皇太子，又尊太公爲太上皇。《註》太上，極尊之稱。天子之父，故號曰皇。不預冶國，故不言帝。《明制》太子稱皇，諸王以下不稱皇，皇族各戚屬宗人府掌之。又《禮·曲禮》祭王父曰皇祖考，王母曰皇祖妣，父曰皇考，母曰皇妣，夫曰皇辟。《註》更設稱號，尊神異于人也。又《宋史·眞宗紀》祥符五年，親祀玉皇於朝元殿。《註》玉皇，天帝聖號。又《鴻苞博蒐》佛一稱覺皇。又《博雅》美也。《詩·大雅》思皇多士。又《爾雅·釋言》皇正也。《詩·豳風》四國是皇。又莊盛也。《儀禮·聘禮》賔入門皇。又美盛貌。《詩·大雅》穆穆皇皇。又猶煌煌也。《詩·小雅》皇皇者華。《爾雅·釋言》皇，華也。《疏》草木之華一名皇。又猶熒熒也。《揚子·太𤣥經》物登明堂，矞矞皇皇。又猶栖栖也。《禮·檀弓》皇皇如有，望而弗至。又於皇，歎美辭。《詩·周頌》於皇來牟。《註》於，音烏。又聿皇，疾貌。《前漢·揚雄·校獵賦》武騎聿皇。又遹皇，往來貌。《張衡·思𤣥賦》察二紀五緯之綢繆遹皇。又冠名。上畫羽飾也。《禮·王制》有虞氏皇而祭。又屏風名。王坐所置也。《周禮·天官》掌次設皇邸。又舞名。析五采羽，持以舞也。《周禮·地官》舞師掌敎皇舞。帥而舞旱暵之事。《註》皇或爲䍿。又鳳皇，靈鳥也。《書·益稷》鳳皇來儀。《傳》雄曰鳳，雌曰皇。皇，通作凰。《集韻》亦作䳨。又《爾雅·釋鳥疏》皇，一名黃鳥。俗呼爲黃離留。又《爾雅·釋草疏》皇，一名守田。似燕麥子，如彫胡米，生廢田中。又《埤雅》驪馬黃白曰皇。《詩·豳風》皇駁其馬。又星名。《前漢·天文志》歲星，十月出，名天皇。又國皇星，大而赤。又餘皇，舟名。《左傳·昭十七年》楚敗吳師，獲其乘舟餘皇。俗作艅艎。又矞皇，神名。《前漢·司馬相如傳》前長離而後矞皇。《史記》作潏湟。又冢前闕曰皇。《左傳·莊十九年》葬于絰皇。又寢門闕曰皇。《左傳·宣十三年》屨及于窒皇。又室無四壁曰皇。《前漢·胡建傳》列坐堂皇上。《博雅》作堭，非。又㵎名。《詩·大雅》夾其皇㵎。又山水名。《山海經》皇人之山，皇水出焉。又地名。《春秋·昭二十二年》劉子單子以王猛居于皇。又姓。《左傳疏》宋戴公子皇父，其子孫以皇爲氏。又皇甫，複姓。又《諡法》靖民則法曰皇。又與遑偟徨𠀤通。《左傳·昭三十二年》不皇啓處。《詩·小雅》作遑。《爾雅·釋訓》作偟，暇也。《前漢·揚雄甘泉賦》溶方皇于西淸。《註》猶仿偟也。一作彷徨。又《正韻》戸廣切，黃上聲。《禮·少儀》祭祀之美，齊齊皇皇。陸德明讀。又《正韻》于放切，黃去聲。義同。徐邈讀。又《集韻》羽兩切，音往。皇皇，祭祀之儀。《禮·少儀註》皇，讀如歸往之往。《疏》謂心所繫往，孝子祭祀，威儀嚴正，必有繼屬，故齊齊皇皇也。《詩·魯頌》烝烝皇皇。《箋》皇皇，當作暀暀。猶往往也。《說文》本从自，始也。《徐曰》自，從也。故爲始也。今省作白。考證：〔《爾雅·釋天疏》尊而君子，則稱皇天。〕謹照原文君子改君之。〔《爾雅·釋言》匡正也。〕謹照原文文義匡改爲皇。〔《前漢·天文志》太歲，十月出，名天皇。〕謹照原文太歲改歲星。

𤽋：《集韻》豆古作𤽋。註詳部首。《字彙》作𤽔，非。

㿞：《正字通》俗耄字。

𤽌：《集韻》普活切，音潑。𤽌𤽜，淺白色。

皈：《字彙補》與歸同。《魏書·釋老志》佛道其始修心，則依佛法僧，謂之三歸。《梵書》作皈依。《李頎禪房聞梵詩》頓令心地欲皈依。又人名。《宋史·宗室表》有公皈。

𤽍：《字彙補》古文氣字。註詳气部六畫。○按卽𣅠字之譌。

𤽎：《玉篇》古文陰字。註詳阜部八畫。

皉：《集韻》此禮切，音泚。白也。一曰色鮮潔。又淺氏切，音此。與玼同。

皊：《集韻》同𤿅。

㿟：《集韻》薄陌切，音帛。白色。與白同。又《廣韻》匹白切《集韻》匹陌切，𠀤音拍。又《廣韻》古了切《集韻》吉了切，𠀤音皎。義𠀤同。

皋：《唐韻》古勞切《集韻》《韻會》居勞切《正韻》姑勞切，𠀤音高。《說文》从本从白。禮祝曰皋，登謌曰奏，故皋奏皆从本。本，進趣也。《周禮·春官·樂師》詔來𥌒皋舞。《註》皋，告之也，告國子當舞者舞也。又長聲也。《禮·禮運》升屋而號告曰：皋某復。《註》皋者，引聲之言也。又緩也。《左傳·哀二十一年》齊人歌曰：魯人之皋，數年不覺，使我高蹈。《疏》緩聲而長引之，是皋爲緩也。又《玉篇》澤也。《韻府》岸也。《詩·小雅》鶴鳴于九皋。《傳》九折之澤。《左傳·襄二十五年》牧隰皋。《疏》皋爲澤之坎，是水岸也。《前漢·賈山傳》江皋河瀕。《註》皋，水邊淤地也。又《集韻》局也。《張衡·西京賦》實惟地之奧區神皋。《註》謂神明之界局也。又《廣韻》高也。《禮·明堂位》天子皋門。《註》皋之言高也。又《釋名》高祖，高，皋也。最在上皋，鞱諸下也。又《爾雅·釋訓》皋皋，刺素食也。《疏》皋皋，不治之貌。《詩·大雅》皋皋訿訿。《傳》皋皋，頑不知道也。又月名。《爾雅·釋天》五月爲皋。又神名。《史記·武帝紀》紀皋山用牛。《封禪書》一作澤山。又禽名。《汲冢周書》文翰者若皋雞。《註》皋雞似鳧，冀州謂之澤特。又乾皋，鸚䳇別名。《埤雅》乾皋斷舌，則坐歌。孔雀拍尾，則立舞。又寒皋，鸜鵒別名。《本草綱目》皋，告也。天寒欲雪，羣飛如告。故名寒皋。又皋比，虎皮也。《左傳·莊十年》蒙皋比而先犯之。又皋蘭，山名。《前漢·武帝紀》西至皋蘭。又水名。《山海經》皋水出章山。又皋舟，吳地。《左傳·襄十四年》吳人自皋舟之隘要而擊之。又姓。皋陶之後。《左傳》越大夫皋如。又複姓。東山皋落氏，赤狄別種。又同鼛。《周禮·冬官考工記》䩵人爲皋鼓。《註》大鼓也。《又》爲皋陶。《註》鼓木也。又一作睾。《荀子·大略篇》望其壙皋如也。《註》高貌。《莊子·危言篇》《列子·天瑞篇》俱作睾如。又《後漢·馬融傳》皋牢陵山。《註》皋牢，猶牢籠也。《荀子·王霸篇》作睾牢。又或作滜。《史記·歷書》百艸奮興，秭鴂先滜。《註》子規先出，野澤而鳴也。又與羔通。《禮·檀弓》高子皋。《註》孔子弟子，名柴。《論語》作子羔。皋羔古字通用。又《集韻》乎刀切《正韻》胡刀切，𠀤音嗥。呼也。《周禮·春官·大祝》來瞽令皋舞。《註》皋，讀爲嗥。謂呼之入也。與號号唬通。又《集韻》後到切《韻會》胡到切，𠀤音號。周禮皋舞。劉昌宗讀。或作譹。又《集韻》攻乎切，音姑。橐皋，地名。在壽春。《前漢·孟康註》橐皋，音拓姑。《類篇》隸作臯。《經傳》作臯。

皌：《五音集韻》莫撥切，音末。見𤽌字註。

𤽘：《字彙》古終字。《亢倉子·全道篇》其𤽘存乎千載之後，必有人與相食者矣。

𤽙：《字彙補》古文皇字。註詳四畫。

𤽚：《字彙補》古文皇字。註詳四畫。

皍：《字彙補》古文卽字。註詳卩部七畫。

𤽛：《字彙補》古文星字。註詳日部五畫。

𤽥：《廣韻》盧各切《集韻》歷各切，𠀤音落。白色。與皪同。

皎：《唐韻》古了切《集韻》《韻會》《正韻》吉了切，𠀤音璬。《說文》月之白也。《詩·𨻰風》月出皎兮。《傳》月光也。又日光也。《王褒·九懷》晞白日兮皎皎。又《廣雅》白也。明也。《詩·小雅》皎皎白駒。《傳》潔白也。《楚辭·漁父》安能以皎皎之白，蒙世俗之塵埃乎。《史記·屈原傳》作皓皓。又姓。《五代史·南漢世家》交州牙將皎公羨。《玉篇》通作皦。《集韻》或作皎。

皏：《廣韻》《集韻》𠀤普幸切，烹上聲。《博雅》皏㿣，白也。《玉篇》淺薄色也。《黃帝素問》肺風之狀，色皏然白。

𤽦：《集韻》俯九切，音缶。白也。

皐：《玉篇》同皋。

𤽧：《字彙補》古文皇字。註詳四畫。

皒：《集韻》牛河切，音娥。皒皒，白色。

皓：《唐韻》《正韻》胡老切《集韻》下老切，𠀤音昊。《爾雅·釋詁》光也。《小爾雅》白也。《博雅》皓皓，明也。《詩·𨻰風》月出皓兮。《揚子·淵騫篇》明星皓皓。又《集韻》潔白也。《詩·唐風》揚之水，白石皓皓。《朱註》又胡暴反，叶下鵠。鵠，音告。又虛曠貌。《大戴禮》常以皓皓，是以眉壽。又皓膠，水凍貌。《楚辭·大招》霧雨淫淫，白皓膠只。又《廣韻》顥，今作皓。《說文》商山四顥，白首老人也。《史記·留侯世家》四人從太子，鬚眉皓白。《師古註》所以謂之四皓。又通作昊。太皓，天也。《後漢·郞顗傳》太皓悅和，靁聲乃發。《荀子·賦篇》皓天不復。《註》皓，同昊。又天皓，星名。《史記·天官書》歲隂在丑，星居寅，以十二月與尾箕晨出，曰天皓。《前漢·天文志》作天昊。又與皞同。《楚辭·遠遊》歷太皓以左轉。《註》卽太皞也。又《唐韻》《韻會》《正韻》𠀤古老切，音杲。皓皓，潔白精瑩貌。又姓。《吳越春秋》句踐大夫皓進。又《集韻》呼回切，音灰。髮皓落也。劉昌宗說。《玉篇》同皜。《集韻》或作皞暠䯫。《廣韻》从日作晧。考證：〔《荀子·賦論篇》〕謹照原文省論字。〔《史記·天官書》歲隂在丑，星居寅，以十二月與尾箕辰出，曰天皓。〕謹照原文辰出改爲晨出。

皔：《廣韻》胡笴切《集韻》下罕切，𠀤翰上聲。《博雅》白也。《廣韻》皔皔，白貌。又《集韻》侯旰切，音翰。義同。或省作𤽂。

𤽬：《集韻》終，古作𤽬。註詳糸部五畫。《字彙補》𤽘字出亢倉子。字彙以𤽬字亦爲亢倉子所製，誤。

皕：《唐韻》彼力切《集韻》筆力切，𠀤音逼。《說文》二百也。又《集韻》兵媚切，音祕。義同。

皖：《廣韻》《集韻》𠀤戸版切，還上聲。《廣韻》明星也。《集韻》明貌。又《集韻》胡官切，音桓。地名，在舒。《地理通釋》舒州，春秋時皖國。漢爲皖縣。縣西有皖山，皖水。《後漢·馬援傳》攻沒皖城。《註》在皖水之北。又《宋史·黃庭堅傳》初遊灊皖，樂其林泉之勝。《註》灊山，一名皖公山。皖伯始封地。今屬安慶府。又桐城。一曰皖江，皖桐。又《集韻》戸袞切，音混。義同。《集韻》或从日作晥。《韻箋逸字註》皖與皖桐之皖別。

𤽹：《集韻》旁卦切，音稗。白皮。

皗：《玉篇》直流切，音籌。明也。又《篇海類編》繒白也。

𤽺：《廣韻》《集韻》𠀤盧谷切，音祿。白獸。

皘：《集韻》倉甸切，音蒨。白貌。又人名。《宋史·宗室傳》士皘，太宗之後。

𤽻：《字彙》同皤。

𤽼：《廣韻》盧各切《集韻》歷各切，𠀤音落。鳥之白也。與㿥同。㿥原刻从寉，又皠。

皙：《唐韻》先擊切《集韻》《韻會》先的切，𠀤音錫。《說文》人色白也。《左傳·昭二十六年》有君子白皙。《周禮·地官·大司徒》墳衍其民皙而瘠。又棗名。《爾雅·釋木》皙，無實棗。又《韻會》曾點字。皙，本从白。《論語》《孟子》《史記·孔子世家》俱从日。又《集韻》《正韻》𠀤思積切，音昔。白也。監本作晢。又叶征例切，音制。《詩·鄘風》象之揥也，揚且之皙也。○按皙，本从析从白。與日部皙、晢二字義別。

㿢：《字彙》同耀。出廣說志。

𤽽：《正字通》同𤾕。

𤽾：《宋史·宗室表》人名。必𤽾。音未詳。

𤽿：《字彙補》乃店切，音念。船木也。見𨻰侃使琉球錄。

㿣：《廣韻》《集韻》𠀤許葛切，音喝。見皏字註。又《集韻》何葛切，音曷。義同。

𤾈：《五音集韻》許歸切，音暉。白也。

𤾉：《集韻》同㿩。

𤾊：《唐韻》直由切《集韻》𨻰留切。𠀤與疇同。《說文》詞也。引書堯典，帝曰𤾊咨。又《集韻》時流切，音讎。義同。《集韻》或作㿧疇譸。《字彙補》亦作𤾦。

㿤：《玉篇》昌尹切，音蠢。白也。

皚：《唐韻》五來切《集韻》《正韻》魚開切《韻會》疑開切，𠀤艾平聲。《說文》霜雪之白也。《漢·劉歆·遂初賦》漂積雪之皚皚。《晉·左貴嬪·離思賦》霜皚皚而依庭。《杜甫·晚晴詩》崖沈谷沒白皚皚。又《集韻》魚衣切，音沂。義同。又《劉楨·贈五官中郞將詩》凉風吹沙礫，霜氣何皚皚。明月照緹幕，華燈散炎輝。《集韻》或作𩄟凒溰。

皛：《廣韻》《集韻》《韻會》𠀤胡了切，音薂。《說文》顯也。《潘岳·關中詩》虛皛湳德，繆彰甲吉。《註》湳，甲，二羌號。德，吉，其名也。皛，顯也。又《博雅》白也。《郭璞·江賦》沆瀁皛溔。《註》皛溔，深白貌。又《玉篇》明也。《陶潛·江陵夜行詩》皛皛川上平。《註》皛皛，明也。又皛飯。《曾慥高齋漫錄》錢穆父召東坡食皛飯。及至，設飯一盂，蘿蔔一碟，白湯一盞，蓋以三白爲皛也。又《集韻》戸茗切，音迥。亦白也。又《集韻》畎迥切《正韻》古迥切，𠀤音𩓺。亦明也。又《廣韻》普伯切《集韻》匹陌切，𠀤音拍。打也。《左思·蜀都賦》皛貙氓于夢艸。《註》皛，當爲拍，拊也。

㿥：《唐韻》《集韻》並胡沃切，音鵠。《說文》鳥之白也。與翯同。《何晏·景福殿賦》㿥㿥白鳥。《詩·大雅》作翯翯。又《集韻》歷各切，音落。義同。或作𤽼。又《廣韻》胡覺切。《集韻》《韻會》《正韻》轄覺切，𠀤音學。《類篇》白也。與皬暠𠀤通。又《集韻》曷各切，音鶴。義同。與皬通。

𤾕：《唐韻》《集韻》《韻會》《正韻》𠀤他計切，音剃。《說文》廢一偏下也。从竝，白聲。或从曰作暜。或从兟作㬱。《徐鉉曰》竝立而一下也。俗作替，非。詳替字註。

皜：《集韻》下老切《韻會》合老切，𠀤音昊。白貌。《孟子》皜皜乎不可尚已。《隋書·煬帝紀》大頓見二大鳥，皜身朱足。《孔叢子·𨻰士義篇》火浣布垢，必投諸火，出火振之，皜然疑乎雪焉。又《正韻》古老切，音杲。義同。《集韻》與顥同。通作皓皞暠䯫。《正韻》作𣉞。

皝：《廣韻》胡廣切《集韻》戸廣切，𠀤音幌。氣容貌。又人名。《晉書·載記》前燕主慕容皝。《韻會》《正韻》譌作皩。

皞：《唐韻》《正韻》胡老切《集韻》下老切《韻會》合老切，𠀤音昊。《廣韻》明也。《類篇》白貌。又皞皞，廣大自得之貌。《孟子》王者之民，皞皞如也。又太皞，伏羲氏。少皞，金天氏。皆古帝號也。《禮·月令》孟春之月，其帝太皞。季秋之月，其帝少皞。又姓。《蜀錄》本出武落鐘離山黑穴中者。又通作昊。《前漢·鄭崇傳》皞天罔極。《詩·小雅》作昊天。又通作顥。《前漢·房中歌註》韋昭曰：西顥，西方太皞也。又通作皓。見皓字註。《集韻》或作皜䯫。《廣韻》从日作暤。《六書故》暤之从白，日之譌也。俗作皡，非。

皟：《集韻》側革切，音責。淨也。一曰深白也。又《字彙補》瘠也。《管子·輕重篇》皟山諸侯之國也。又《廣韻》楚革切《集韻》測革切，𠀤音策。義同。

𤾛：《集韻》彌笑切，音妙。白色。

𤾜：《正字通》𦤝字之譌。按說文宀字重文作𦤝，武延切，讀若緜，非與緜同。字彙作古文緜字，非。

皠：《廣韻》七罪切《集韻》《韻會》《正韻》取猥切，𠀤催。上聲。《玉篇》高峻貌。又《廣韻》霜雪白狀也。又《類篇》白也。《韓愈·鬭雞聯句》腷膊戰聲喧，𦆯翻落羽皠。

𤾝：《玉篇》傍伯切，音白。《同文舉要》麻白也。

𤾞：《字彙補》與智同。《漢杜尚𥓓》𤾞含淵藪。

㿦：《集韻》乃定切，音甯。《類篇》告也。○按《類篇》从白，與曰部𣍆字音別義同。《玉篇》《廣韻》从曰。𣍆，囊丁切，《玉篇》告也。

𤾠：《類篇》同的。

皢：《唐韻》呼鳥切《集韻》馨鳥切，𠀤音曉。《說文》日之白也。《博雅》白也。《玉篇》明也。

皣：《正字通》同𤾴。

𤾡：《正字通》同𤾸。

皤：《唐韻》薄波切《集韻》蒲波切《韻會》《正韻》蒲禾切，𠀤音婆。《說文》老人白也。《博雅》白也。《玉篇》素也。《易·賁卦》賁如皤如。《疏》皤是素白之色。又大腹也。《左傳·宣二年》城者謳曰：皤其腹。《疏》皤是腹之狀。又腹下白處。《韓愈·月蝕詩》弊蛙拘送主官府，帝箸下腹嘗其皤。又豐多貌。《左思·魏都賦》行庖皤皤。又草名。《爾雅·釋草》蘩，皤蒿。《疏》凡艾白色爲皤蒿。又與番通。《班固·辟雍詩》皤皤國老。《註》鬢白貌。《書·秦誓》《史記·秦本紀》俱作番番。又《廣韻》博禾切《集韻》逋禾切，𠀤音波。義同。又《集韻》蒲官切，音槃。馬馽足橫行曰皤。《易·賁卦》賁如皤如。董遇說。《說文》或作𩕏。

𤾢：《集韻》得肯切，音等。白也。

𤾣：《集韻》普木切，音撲。物氣烝白。

皥：《正字通》俗皞字。

𤾤：《字彙補》古文歸字。《古音駢字》古文易歸藏作𤾤匨。

𤾥：《集韻》蘇叢切，音鬆。素白也。

𤾧：《篇海》魚怯切，音業。草木白花。

皦：《唐韻》古了切《集韻》《韻會》《正韻》吉了切，𠀤音皎。《說文》玉石之白也。《廣韻》珠玉白貌。又《玉篇》白也。《廣韻》皎也。《詩·王風》有如皦日。又明也。《論語》皦如也。《註》樂之音節明也。又星光明貌。《魏書·張淵·觀象賦》三台皦皦以雙列。又姓。明萬曆時有皦生光，北方人。《玉篇》與皎同。

皧：《集韻》於代切，音愛。淨也。又白也。

𤾨：《集韻》同𤿅。

皨：《字彙補》古文星字。註詳日部五畫。

㿧：《集韻》𨻰留切，音儔。詞也。與疇同。本作𤾊。

𤾫：《集韻》《韻會》《正韻》𠀤弋照切，音耀。白色。

𤾬：《集韻》謨蓬切，音蒙。浮醭也。又《廣韻》莫孔切《集韻》母總切，𠀤蒙上聲。物上白醭。

皩：《正字通》皝字之譌。晉書本作皝，俗加日，非。

𤾭：《字彙補》盧窮切，音龍。《大內規制記》左右小門，曰𤾭歷左門，曰𤾭歷右門。《篇韻》亦作𤾳。

𤾮：《字彙補》音未詳。船底木也。見𨻰侃使琉球錄。或作〈木遠〉。

𤾴：《唐韻》筠輒切《集韻》域輒切，𠀤音饁。《說文》艸木白華也。《同文舉要》光華盛也。凡𦶎白者易見。《篇海類編》明也。又《廣韻》域及切，音煜。義同。《說文》本作𤾼。

皪：《廣韻》郞擊切《集韻》《韻會》狼狄切《正韻》朗狄切，𠀤音瀝。《廣韻》的皪，白狀。《左思·魏都賦》丹藕凌波而的皪。《註》光明也。或作㿨。又《玉篇》明珠也。《史記·司馬相如·上林賦》明月珠子，的皪江靡。《註》明珠光也。與玓瓅同。又《集韻》歷各切，音洛。白色。或作𤽥。又北角切，音剝。皪犖，雜色。

皫：《廣韻》敷沼切《集韻》匹沼切《正韻》普沼切，𠀤飄上聲。《玉篇》白色。又鳥毛變色也。《周禮·天官·內饔》鳥皫色而沙鳴貍。《註》失色不美澤也。皫，本又作犥。貍，音鬱。《禮·內則》鳥皫色而沙鳴鬱。《註》皫，通作麃。又《正字通》凡物色不澤美者皆曰皫。又《集韻》《韻會》𠀤滂表切，音藨。又《集韻》滂保切，拋上聲。義𠀤同。

𤾸：《廣韻》韋委切《集韻》《韻會》羽委切，𠀤音蔿。《玉篇》華也。《禮·部韻略》草榮也。《隋書·禮志》裳有圓花，於禮無礙，疑是畫師加葩𤾸耳。《唐書·高麗傳》王服鳥羅冠，飾以金𤾸，羣臣飾冠以銀𤾸。《宋史·儀衞志》蓋黃帝時有雲氣，爲花𤾸之象，因而作也。《集韻》或作𤾡。

皬：《集韻》《韻會》𠀤曷各切，音鶴。《博雅》白也。《史記·司馬相如傳》皬然白首。《前漢書》作暠。通作㿥。

㿨：《集韻》郞狄切。與皪同。的㿨，白貌。

𤾻：《集韻》同𤿅。

皭：《廣韻》在爵切《集韻》《韻會》《正韻》疾雀切，𠀤音嚼。《埤蒼》白色。《玉篇》淨貌。《史記·屈原傳》皭然泥而不滓者也。《左思·蜀都賦》皭若君平。又《廣韻》《集韻》《韻會》《正韻》𠀤子肖切，音醮。《博雅》皭皭，白也。或作皭。又《集韻》卽約切，音爵。義同。《字彙》俗从日，誤。

𤾾：《字彙》同皪。見周宣王《石鼓文》註。

𤿀：《集韻》子末切，贊入聲。白也。俗作𤾶，非。

㿩：《廣韻》他朗切《集韻》坦朗切，𠀤音儻。《玉篇》明也。《集韻》白色。與𤾉同。或作曭。

𤿅：《集韻》郞丁切，音靈。白色。或作𤾨𤾻皊。

