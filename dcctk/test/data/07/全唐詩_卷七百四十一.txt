*景陽臺懷古

景陽六朝地，運極自依依。一會皆同是，到頭誰論非。

酒濃沈遠慮，花好失前機。見此尤宜戒，正當家國肥。

*石城懷古

石城古岸頭，一望思悠悠。幾許六朝事，不禁江水流。

*句

千里長江皆渡馬，十年養士得何人。

翻憶潘郎章奏內，愔愔日暮好沾巾。（《江南野錄》：

金陵受圍，洞為七言詩，榜路傍云云。「家國愔愔，如日將暮」，潘佑諫表中語也）

百骸同草木，萬象入心靈。

*旅懷

迢迢江漢路，秋色又堪驚。半夜聞鴻雁，多年別弟兄。

高風雲影斷，微雨菊花明。欲寄東歸信，裴回無限情。

*江行

越信來年稀，孤舟幾夢歸。月寒花露重，江晚水煙微。

峰直帆相望，沙空鳥自飛。何時洞庭上，春雨滿蓑衣。

*登潤州城

天末江城晚，登臨客望迷。春潮平島嶼，殘雨隔虹霓。

鳥與孤帆遠，煙和獨樹低。鄉山何處是，目斷廣陵西。

*岳陽樓

倚樓高望極，展轉念前途。晚葉紅殘楚，秋江碧入吳。

雲中來雁急，天末去帆孤。明月誰同我，悠悠上帝都。

*送客

明月孤舟遠，吟髭鑷更華。天形圍澤國，秋色露人家。

水館螢交影，霜洲橘委花。何當尋舊隱，泉石好生涯。

*臨刑詩

街鼓侵人急，西傾日欲斜。黃泉無旅店，今夜宿誰家。

*塞下曲

萬里黃雲凍不飛，磧煙烽火夜深微。

胡兒移帳寒笳絕，雪路時聞探馬歸。

*隋堤柳

錦纜龍舟萬里來，醉鄉繁盛忽塵埃。

空餘兩岸千株柳，雨葉風花作恨媒。

*句

吟登蕭寺旃檀閣，醉倚王家玳瑁筵。

遠遠朝宗出白雲，方圓隨處性長存。（《水》，見《吟窗雜錄》）

*詠鷹

雪爪星眸世所稀，摩天專待振毛衣。

虞人莫謾張羅網，未肯平原淺草飛。

