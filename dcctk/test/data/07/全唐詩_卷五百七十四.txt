*送饒州張使君

終南雲雨連城闕，去路西江白浪頭。滁上郡齋離昨日，鄱陽農事勸今秋。道心生向前朝寺，文思來因靜夜樓。

借問泊帆幹謁者，誰人曾聽峽猿愁。

*觀冬設上東川楊尚書

匏革奏冬非獨樂，軍城未曉啟重門。何時卻入三台貴，此日空知八座尊。羅綺舞中收雨點，貔貅閫外卷雲根。

逐遷屬吏隨賓列，撥棹扁舟不忘恩。

*巴興作

三年未省聞鴻叫，九月何曾見草枯。寒暑氣均思白社，星辰位正憶皇都。蘇卿持節終還漢，葛相行師自渡瀘。

鄉味朔山林果別，北歸期掛海帆孤。

*早蟬

早蟬孤抱芳槐葉，噪向殘陽意度秋。也任一聲催我老，堪聽兩耳畏吟休。得非下第無高韻，須是青山隱白頭。

若問此心嗟歎否，天人不可怨而尤。

*投元郎中

心在瀟湘歸未期，卷中多是得名詩。高臺聊望清秋色，片水堪留白鷺鷥。省宿有時聞急雨，朝回盡日伴禪師。

舊文去歲曾將獻，蒙與人來說始知。

*阮籍嘯台

如聞長嘯春風裏，荊棘叢邊訪舊蹤。

地接蘇門山近遠，荒台突兀抵高峰。

*滕校書使院小池

小池誰見鑿時初，走水南來十裏餘。

樓上日斜吹暮角，院中人出鎖游魚。

*送陝府王建司馬

司馬雖然聽曉鐘，尚猶高枕恣疏慵。請詩僧過三門水，賣藥人歸五老峰。移舫綠陰深處息，登樓涼夜此時逢。

杜陵惆悵臨相餞，未寢月前多屐蹤。

*上穀旅夜

世難那堪恨旅遊，龍鍾更是對窮秋。故園千里數行淚，鄰杵一聲終夜愁。月到寒窗空皓晶，風翻落葉更颼飀。

此心不向常人說，倚識平津萬戶侯。

*寄無得頭陀

夏臘今應三十餘，不離樹下塚間居。貌堪良匠抽毫寫，行稱高僧續傳書。落澗水聲來遠遠，當空月色自如如。

白衣只在青門裏，心每相親跡且疏。

*崔卿池上雙白鷺

鷺雛相逐出深籠，頂各有絲莖數同。灑石多霜移足冷，隔城遠樹掛巢空。其如盡在灘聲外，何似雙飛浦色中。

見此池潭卿自鑿，清泠太液底潛通。

*送胡道士

短褐身披滿漬苔，靈溪深處觀門開。卻從城裏移琴去，許到山中寄藥來。臨水古壇秋醮罷，宿杉幽鳥夜飛回。

丹梯願逐真人上，日夕歸心白髮催。

*寄韓潮州愈

此心曾與木蘭舟，直到天南潮水頭。隔嶺篇章來華嶽，出關書信過瀧流。峰懸驛路殘雲斷，海浸城根老樹秋。

一夕瘴煙風卷盡，月明初上浪西樓。

*酬張籍王建

疏林荒宅古坡前，久住還因太守憐。漸老更思深處隱，多閑數得上方眠。鼠拋貧屋收田日，雁度寒江擬雪天。

身是龍鍾應是分，水曹芸閣枉來篇。

*逢博陵故人彭兵曹

曲陽分散會京華，見說三年住海涯。別後解餐蓬虆子，向前未識牧丹花。偶逢日者教求祿，終傍泉聲擬置家。

蹋雪攜琴相就宿，夜深開戶鬥牛斜。

*贈牛山人

二十年中餌茯苓，致書半是老君經。東都舊住商人宅，南國新修道士亭。鑿石養峰休買蜜，坐山秤藥不爭星。

古來隱者多能蔔，欲就先生問丙丁。

*送於中丞使回紇冊立

君立天驕發使車，冊文字字著金書。漸通青塚鄉山盡，欲達皇情譯語初。調角寒城邊色動，下霜秋磧雁行疏。

旌旗來往幾多日，應向途中見歲除。

*送劉侍禦重使江西

時當苦熱遠行人，石壁飛泉濺馬身。又到鐘陵知務大，還浮湓浦屬秋新。早程猿叫雲深極，宿館禽驚葉動頻。

前者已聞廉使薦，兼言有畫靜邊塵。

*贈圓上人

誦經千紙得為僧，麈尾持行不拂蠅。古塔月高聞咒水，新壇日午見燒燈。一雙童子澆紅藥，百八真珠貫彩繩。

且說近來心裏事，仇讎相對似親朋。

*處州李使君改任遂州因寄贈

庭樹幾株陰入戶，主人何在客聞蟬。鑰開原上高樓鎖，瓶汲池東古井泉。趁靜野禽曾後到，休吟鄰叟始安眠。

仙都山水誰能憶，西去風濤書滿船。

*酬慈恩寺文郁上人

袈裟影入禁池清，猶憶鄉山近赤城。籬落罅間寒蟹過，莓苔石上晚蛩行。期登野閣閑應甚，阻宿山房疾未平。

聞說又尋南嶽去，無端詩思忽然生。

*訪鑒玄師侄

維摩青石講初休，緣訪親宗到普州。

我有軍持憑弟子，岳陽溪裏汲寒流。

*夜坐

蟋蟀漸多秋不淺，蟾蜍已沒夜應深。

三更兩鬢幾枝雪，一念雙峰四祖心。

*送別

門外便伸千里別，無車不得到河梁。

高樓直上百餘尺，今日為君南望長。

*聞蟬感懷

新蟬忽發最高枝，不覺立聽無限時。

正遇友人來告別，一心分作兩般悲。

*夏夜上穀宿開元寺

詩成一夜月中題，便臥松風到曙雞。

帶月時聞山鳥語，郡城知近武陵溪。

*送於總持歸京

出家初隸何方寺，上國西明禦水東。

卻見舊房階下樹，別來二十一春風。

*崔卿池上鶴

月中時叫葉紛紛，不異洞庭霜夜聞。

翎羽如今從放長，猶能飛起向孤雲。

*登田中丞高亭

高亭林表迥嵯峨，獨坐秋宵不寢多。

玉兔玉人歌裏出，白雲難似莫相和。

*友人婚楊氏催妝

不知今夕是何夕，催促陽臺近鏡臺。

誰道芙蓉水中種，青銅鏡裏一枝開。

*酬朱侍禦望月見寄

他寢此時吾不寢，近秋三五日逢晴。

相思唯有霜台月，望盡孤光見卻生。

*題韋雲叟草堂

新起此堂開北窗，當窗山隔一重江。

白茅草苫重重密，愛此秋天夜雨淙。

*和韓吏部泛南溪

溪裏晚從池岸出，石泉秋急夜深聞。

木蘭船共山人上，月映渡頭零落雲。

*方鏡

背如刀截機頭錦，面似升量澗底泉。

銅雀台南秋日後，照來照去已三年。

*酬姚合

黍穗豆苗侵古道，晴原午後早秋時。

故人相憶僧來說，楊柳無風蟬滿枝。

*送靈應上人

遍參尊宿游方久，名岳奇峰問此公。

五月半間看瀑布，青城山裏白雲中。

*贈丘先生

常言吃藥全勝飯，華岳松邊采茯神。

不遣髭須一莖白，擬為白日上升人。

*渡桑幹

客舍並州已十霜，歸心日夜憶咸陽。

無端更渡桑幹水，卻望並州是故鄉。

*夜期嘯客呂逸人不至

逸人期宿石床中，遣我開扉對晚空。

不知何處嘯秋月，閑著松門一夜風。

*夜集烏行中所居

環爐促席複持杯，松院雙扉向月開。

座上同聲半先達，名山獨入此心來。

*贈梁浦秀才斑竹拄杖

揀得林中最細枝，結根石上長身遲。

莫嫌滴瀝紅斑少，恰似湘妃淚盡時。

*尋石甕寺上方

野寺入時春雪後，崎嶇得到此房前。

老僧不出迎朝客，已住上方三十年。

*早秋寄題天竺靈隱寺

峰前峰後寺新秋，絕頂高窗見沃洲。人在定中聞蟋蟀，鶴從棲處掛獼猴。山鐘夜渡空江水，汀月寒生古石樓。

心憶懸帆身未遂，謝公此地昔年遊。

*黎陽寄姚合

魏都城裏曾游熟，才子齋中止泊多。去日綠楊垂紫陌，歸時白草夾黃河。新詩不覺千回詠，古鏡曾經幾度磨。

惆悵心思滑臺北，滿杯濃酒與愁和。

*送崔約秀才

歸寧仿佛三千里，月向船窗見幾宵。野鼠獨偷高樹果，前山漸見短禾苗。更深柵鎖淮波疾，葦動風生雨氣遙。

重入石頭城下寺，南朝杉老未幹燋。

*詠懷

縱把書看未省勤，一生生計只長貧。可能在世無成事，不覺離家作老人。中嶽深林秋獨往，南原多草夜無鄰。

經年抱疾誰來問，野鳥相過啄木頻。

*夏日寄高洗馬

三十年來長在客，兩三行淚忽然垂。白衣蒼鬢經過懶，赤日朱門偃息遲。花發應耽新熟酒，草顛還寫早朝詩。

不緣馬死西州去，畫角堪聽是曉吹。

*送周判官元范赴越

原下相逢便別離，蟬鳴關路使回時。過淮漸有懸帆興，到越應將墜葉期。城上秋山生菊早，驛西寒渡落潮遲。

已曾幾遍隨旌旆，去謁荒郊大禹祠。

*送羅少府歸牛渚

作尉長安始三日，忽思牛渚夢天臺。楚山遠色獨歸去，灞水空流相送回。霜覆鶴身松子落，月分螢影石房開。

白雲多處應頻到，寒澗泠泠漱古苔。

*題童真上人

江上修持積歲年，灘聲未擬住潺湲。誓從五十身披衲，便向三千界坐禪。月峽青城那有滯，天臺廬嶽豈無緣。

昨宵忽夢遊滄海，萬里波濤在目前。

*贈溫觀主

一別羅浮竟未還，觀深廊古院多關。君來幾日行虛洞，仙去空壇在遠山。胎息存思當黑處，井華懸綆取朝間。

弊廬道室雖鄰近，自樂冬陽炙背閑。

*賀龐少尹除太常少卿

太白山前終日見，十旬假滿擬秋尋。中峰絕頂非無路，北闕除書阻入林。朝謁此時閑野屐，宿齋何處止鳴砧。

省中石鐙陪隨步，唯賞煙霞不厭深。

*上邠甯刑司徒

箭頭破帖渾無敵，杖底敲球遠有聲。馬走千蹄朝萬乘，地分三郡擁雙旌。春風欲盡山花發，曉角初吹客夢驚。

不是邢公來鎮此，長安西北未能行。

*欲游嵩岳留別李少尹益

孤策遲回洛水湄，孤禽嘹唳幸人知。嵩嶽望中常待我，河梁欲上未題詩。新秋愛月愁多雨，古觀逢仙看盡棋。

微眇此來將敢問，鳳凰何日定歸池。

*病鶻吟

俊鳥還投高處棲，騰身戛戛下雲梯。有時透霧淩空去，無事隨風入草迷。迅疾月邊捎玉兔，遲回日裏拂金雞。

不緣毛羽遭零落，焉肯雄心向爾低。

*贈僧

從來多是遊山水，省泊禪舟月下濤。初過石橋年尚少，久辭天柱臘應高。青松帶雪懸銅錫，白髮如霜落鐵刀。

常恐畫工援筆寫，身長七尺有眉毫。

*贈翰林

清重無過知內制，從前禮絕外庭人。看花在處多隨駕，召宴無時不及身。馬自賜來騎覺穩，詩緣見徹語長新。

應憐獨向名場苦，曾十餘年浪過春。

*頌德上賈常侍

邊臣說使朝天子，發語轟然激夏雷。高節羽書期獨傳，分符絳郡滯長材。啁啾鳥恐鷹鸇起，流散人歸父母來。

自顧此身無所立，恭談祖德朵頤開。

*田將軍書院

滿庭花木半新栽，石自平湖遠岸來。筍迸鄰家還長竹，地經山雨幾層苔。井當深夜泉微上，閣入高秋戶盡開。

行背曲江誰到此，琴書鎖著未朝回。

*投龐少尹

閉戶息機搔白首，中庭一樹有清陰。年年不改風塵趣，日日轉多泉石心。病起望山臺上立，覺來聽雨燭前吟。

龐公相識元和歲，眷分依依直至今。

*夏夜登南樓

水岸寒樓帶月躋，夏林初見岳陽溪。

一點新螢報秋信，不知何處是菩提。

*題青龍寺

碣石山人一軸詩，終南山北數人知。

擬看青龍寺裏月，待無一點夜雲時。

*贈李文通

營當萬勝岡頭下，誓立千年不朽功。

天子手擎新鉞斧，諫官請贈李文通。

*題虢州三堂贈吳郎中

無窮草樹昔誰栽，新起臨湖白石台。半岸泥沙孤鶴立，三堂風雨四門開。荷翻團露驚秋近，柳轉斜陽過水來。

昨夜北樓堪朗詠，虢城初鎖月裴回。

*送僧

池上時時松雪落，焚香煙起見孤燈。

靜夜憶誰來對坐，曲江南岸寺中僧。

*三月晦日贈劉評事

三月正當三十日，風光別我苦吟身。

共君今夜不須睡，未到曉鐘猶是春。

*送張道者

新歲抱琴何處去，洛陽三十六峰西。

生來未識山人面，不得一聽烏夜啼。

*題魚尊師院

老子堂前花萬樹，先生曾見幾回春。

夜煎白石平明吃，不擬教人哭此身。

*宿村家亭子

床頭枕是溪中石，井底泉通竹下池。

宿客未眠過夜半，獨聞山雨到來時。

*送稱上人

歸蜀擬從巫峽過，何時得入舊房禪。

寺中來後誰身化，起塔栽松向野田。

*楊秘書新居

城角新居鄰靜寺，時從新閣上經樓。

南山泉入宮中去，先向詩人門外流。

*聽樂山人彈易水

朱絲弦底燕泉急，燕將雲孫白日彈。

嬴氏歸山陵已掘，聲聲猶帶發沖冠。

*經蘇秦墓

沙埋古篆折碑文，六國興亡事系君。

今日淒涼無處說，亂山秋盡有寒雲。

*題戴勝

星點花冠道士衣，紫陽宮女化身飛。

能傳上界春消息，若到蓬山莫放歸。

*題隱者居

雖有柴門常不關，片雲孤木伴身閑。

猶嫌住久人知處，見擬移家更上山。

*哭孟東野

蘭無香氣鶴無聲，哭盡秋天月不明。

自從東野先生死，側近雲山得散行。

*過京索先生墳

京索先生三尺墳，秋風漠漠吐寒雲。

從來有恨君多哭，今日何人更哭君。

*客思

促織聲尖尖似針，更深刺著旅人心。

獨言獨語月明裏，驚覺眠童與宿禽。

*鹽池院觀鹿

條峰五老勢相連，此鹿來從若個邊。

別有野麋人不見，一生長飲白雲泉。

*黃鵠下太液池

高飛空外鵠，下向禁中池。岸印行蹤淺，波搖立影危。

來從千里島，舞拂萬年枝。踉蹌孤風起，裴回水沫移。

幽音清露滴，野性白雲隨。太液無彈射，靈禽翅不垂。

*代舊將

舊事說如夢，誰當信老夫。戰場幾處在，部曲一人無。

落日收病馬，晴天曬陣圖。猶希聖朝用，自鑷白髭須。

*老將

膽壯亂須白，金瘡蠹百骸。旌旗猶入夢，歌舞不開懷。

燕雀來鷹架，塵埃滿箭靫。自誇勳業重，開府是官階。

*春行

去去行人遠，塵隨馬不窮。旅情斜日後，春色早煙中。

流水穿空館，閑花發故宮。舊鄉千里思，池上綠楊風。

*題鄭常侍廳前竹

綠竹臨詩酒，嬋娟思不窮。亂枝低積雪，繁葉亞寒風。

蕭颯疑泉過，縈回有徑通。侵庭根出土，隔壁筍成叢。

疏影紗窗外，清音寶瑟中。捲簾終日看，欹枕幾秋同。

萬頃歌王子，千竿伴阮公。露光憐片片，雨潤愛濛濛。

嶰穀蠻湖北，湘川灀水東。何如軒檻側，蒼翠嫋長空。

*早行

早起赴前程，鄰雞尚未鳴。主人燈下別，羸馬暗中行。

蹋石新霜滑，穿林宿鳥驚。遠山鐘動後，曙色漸分明。

*送人南歸

分手向天涯，迢迢泛海波。雖然南地遠，見說北人多。

山暖花常發，秋深雁不過。炎方饒勝事，此去莫蹉跎。

*送人南游

此別天涯遠，孤舟泛海中。夜行常認火，帆去每因風。

蠻國人多富，炎方語不同。雁飛難度嶺，書信若為通。

*送道者

獨向山中見，今朝又別離。一心無掛住，萬里獨何之。

到處絕煙火，逢人話古時。此行無弟子，白犬自相隨。

*風蟬

風蟬旦夕鳴，伴葉送新聲。故里客歸盡，水邊身獨行。

噪軒高樹合，驚枕暮山橫。聽處無人見，塵埃滿甑生。

*清明日園林寄友人

今日清明節，園林勝事偏。晴風吹柳絮，新火起廚煙。

杜草開三徑，文章憶二賢。幾時能命駕，對酒落花前。

*上杜駙馬

玉山突兀壓乾坤，出得朱門入戟門。妻是九重天子女，身為一品令公孫。鴛鴦殿裏參皇后，龍鳳堂前賀至尊。

今日澧陽非久駐，佇為霖雨拜新恩。

*蓮峰歌

錦礫潺湲玉溪水，曉來微雨藤花紫。冉冉山雞紅尾長，一聲樵斧驚飛起。松剌梳空石差齒，煙香風軟人參蕊。

陽崖一夢伴雲根，仙菌靈芝夢魂裏。

*壯士吟

壯士不曾悲，悲即無回期。如何易水上，未歌先淚垂。

*題興化園亭

破卻千家作一池，不栽桃李種薔薇。

薔薇花落秋風起，荊棘滿庭君始知。

*竹

籬外清陰接藥欄，曉風交戛碧琅玕。子猷沒後知音少，粉節霜筠漫歲寒。

*李斯井

井存上蔡南門外，置此井時來相秦。

斷綆數尋垂古甃，取將寒水是何人。

*題詩後

二句三年得，一吟雙淚流。知音如不賞，歸臥故山秋。

*送友人之南陵

莫歎徒勞向宦途，不群氣岸有誰如。南陵暫掌仇香印，北闕終行賈誼書。好趁江山尋勝境，莫辭韋杜別幽居。

少年躍馬同心使，免得詩中道跨驢。

*尋人不遇

聞說到揚州，吹簫有舊遊。人來多不見，莫是上迷樓。

*尋隱者不遇

松下問童子，言師采藥去。只在此山中，雲深不知處。

*行次漢上

習家池沼草萋萋，嵐樹光中信馬蹄。

漢主廟前湘水碧，一聲風角夕陽低。

*馬嵬

長川幾處樹青青，孤驛危樓對翠屏。

一自上皇惆悵後，至今來往馬蹄腥。

*冬夜送人

平明走馬上村橋，花落梅溪雪未消。

日短天寒愁送客，楚山無限路迢迢。

*句

晴風吹柳絮，新火起廚煙。。

長江風送客，孤館雨留人。。

古岸崩將盡，平沙長未休。。

不如牛與羊，猶得日暮歸。。

