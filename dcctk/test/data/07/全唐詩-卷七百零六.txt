*塞上

掘地破重城，燒山搜伏兵。金徽互嗚咽，玉笛自淒清。

使發西都聳，塵空北嶽橫。長河涉有路，曠野宿無程。

沙雨黃鶯囀，轅門青草生。馬歸秦苑牧，人在虜雲耕。

落日牛羊聚，秋風鼓角鳴。如何漢天子，青塚杳含情。

*寄獻梓橦山侯侍禦

漢宮行廟略，簪笏落民間。直道三湘水，高情四皓山。

賜衣僧脫去，奏表主批還。地得松蘿塢，泉通雨雪灣。

東門添故事，南省缺新班。片石秋從露，幽窗夜不關。

夢餘蟾隱映，吟次鳥綿蠻。可惜相如作，當時事悉閑。

*壬癸歲書情

故園招隱客，應便笑無成。謁帝逢移國，投文值用兵。

孤松憐鶴在，疏柳惡蟬鳴。匹馬迷歸處，青雲失曩情。

江頭寒夜宿，壟上歉年耕。冠蓋新人物，漁樵舊弟兄。

易生唯白髮，難立是浮名。惆悵灞橋路，秋風誰入行。

*河南府試秋夕聞新雁

湘南飛去日，薊北乍驚秋。叫出隴雲夜，聞為客子愁。

一聲初觸夢，半白已侵頭。旅館移欹枕，江城起倚樓。

餘燈依古壁，片月下滄洲。寂聽良宵徹，躊躇感歲流。

*省試奉詔漲曲江池

地脈寒來淺，恩波住後新。引將諸派水，別貯大都春。

幽咽疏通處，清泠迸入辰。漸平連杏岸，旋闊映樓津。

沙沒迷行徑，洲寬恣躍鱗。願當舟楫便，一附濟川人。

*題宣一僧正院

五級淩虛塔，三生落發師。都僧須有托，孤嶠遂無期。

井邑焚香待，君侯減俸資。山衣隨疊破，萊骨逐年羸。

茶取寒泉試，松於遠澗移。吾曹來頂手，不合不題詩。

*和吳學士對春雪獻韋令公次韻

春雪下盈空，翻疑臘未窮。連天寧認月，墮地屢兼風。

忽誤邊沙上，應平火嶺中。林間妨走獸，雲際落飛鴻。

梁苑還吟客，齊都省創宮。掩扉皆墐北，移律愧居東。

書幌飄全濕，茶鐺入旋融。奔川半留滯，疊樹互玲瓏。

出戶行瑤砌，開園見粉叢。高才興詠處，真宰答殊功。

*省試一一吹竽

齊竽今曆試，真偽不難知。欲使聲聲別，須令個個吹。

後先無錯雜，能否立參差。次第教單進，宮商乃異宜。

凡音皆竄跡，至藝始呈奇。以此論文學，終憑一一窺。

*明月照高樓

月滿長空朗，樓侵碧落橫。波文流藻井，桂魄拂雕楹。

深鑒羅紈薄，寒搜戶牖清。冰鋪梁燕噤，霜覆瓦松傾。

卓午收全影，斜懸轉半明。佳人當此夕，多少別離情。

*廣州試越台懷古

南越千年事，興懷一旦來。歌鐘非舊俗，煙月有層台。

北望人何在，東流水不回。吹窗風雜瘴，沾檻雨經梅。

壯氣曾難揖，空名信可哀。不堪登覽處，花落與花開。

*襄州試白雲歸帝鄉

杳杳複霏霏，應緣有所依。不言天路遠，終望帝鄉歸。

高嶽和霜過，遙關帶月飛。漸憐雙闕近，寧恨眾山違。

陣觸銀河亂，光連粉署微。旅人隨計日，自笑比麻衣。

*省試內出白鹿宣示百官

上瑞何曾乏，毛群表色難。推於五靈少，宣示百寮觀。

形奪場駒潔，光交月兔寒。已馴瑤草別，孤立雪花團。

戴豸慚端士，抽毫躍史官。貴臣歌詠日，皆作白麟看。

*出關言懷

又乞書題出，關西謁列侯。寄家僧許嶽，釣浦雨移洲。

賣馬登長陸，沾衣逐勝遊。菜腸終日餒，霜鬢度年秋。

詩苦無人愛，言公是世仇。卻憐庭際草，中有號忘憂。

*壺公山

八面峰巒秀，孤高可偶然。數人遊頂上，滄海見東邊。

不信無靈洞，相傳有古仙。橘如珠夏在，池象月垂穿。

仿佛嘗聞樂，岧嶢半插天。山寒徹三伏，松偃出千年。

樵牧時迷所，倉箱歲疊川。嚴祠風雨管，怪木薜蘿纏。

青草方中藥，蒼苔石裏錢。瓊津流乳竇，春色駐芝田。

烏兔中時近，龍蛇蟄處膻。嘉名光列土，秀氣產群賢。

瀑鎖瑤台路，溪升釣浦船。鼇頭擎恐沒，地軸壓應旋。

蠲疾寒甘露，藏珍起瑞煙。畫工飛夢寐，詩客寄林泉。

掘地多雲母，緣霜欠木綿。井通鰍吐脈，僧隔虎棲禪。

危磴千尋拔，奇花四季鮮。鶴歸懸圃少，鳳下碧梧偏。

桃易炎涼熟，茶推醉醒煎。村家蒙棗栗，俗骨爽猿蟬。

谷語升喬鳥，陂開共蒂蓮。落楓丹葉舞，新蕨紫芽拳。

翠竹雕羌笛，懸藤煮蜀箋。白雲長掩映，流水別潺湲。

作賦前儒闕，沖虛南國先。省郎求牧看，野老葺齋眠。

寺立興衰創，碑須一二鐫。清吟思卻隱，簪紱奈縈牽。

*和王舍人、崔補闕題天王寺

郭內青山寺，難論此崛奇。白雲生院落，流水下城池。

石像雷霆啟，江沙鼎鼐期。岳僧來坐夏，秦客會題詩。

岡轉泉根滑，門升蘚級危。紫微今日句，黃絹昔年碑。

歇鶴松低閣，鳴蛩徑出籬。粉垣千堵束，金塔九層支。

啼鳥笙簧韻，開花錦繡姿。清齋奔井邑，玄發剃熊羆。

極浦征帆小，平蕪落日遲。風篁清卻暑，煙草綠無時。

信士三公作，靈蹤四絕推。良游如不宿，明月擬何之。

*投翰長趙侍郎

禹門西面逐飄蓬，忽喜仙都得入蹤。賈氏許頻趨季虎，荀家因敢謁頭龍。手扶日月重輪起，數是乾坤正氣鐘。

五色筆驅神出沒，八花磚接帝從容。詩酬禦制風騷古，論似人情鼎鼐濃。豈有地能先鳳掖，別無山更勝鼇峰。

攀鴻日淺魂飛越，為鯉年深勢噞喁。澤國雨荒三徑草，秦關雪折一枝筇。吹成暖景猶葭律，引上纖蘿在嶽松。

願向明朝薦幽滯，免教號泣觸登庸。

*鄜畤李相公

秦城擇日發征轅，齋戒來投節制尊。分虎名高初命相，攀龍跡下愧登門。夜聽謳詠銷塵夢，曉拜旌幢戰旅魂。

華舍未開寧有礙，彩毫雖乏敢無言。生兼文武為人傑，出應乾坤靜帝閽。計吐六奇誰敢敵，學窮三略不須論。

功高馬卸黃金甲，台迥賓歡白玉樽。九穗嘉禾垂綺陌，四時甘雨帶雕軒。推恩每覺東溟淺，吹律能令北陸暄。

青草連沙無血濺，黃榆鎖塞有鶯翻。笙歌合遝春風郭，雞犬連延碧岫村。遊子不緣貪獻賦，永依棠樹托蓬根。

*成名後呈同年

業詩攻賦薦鄉書，二紀如鴻曆九衢。待得至公搜草澤，如從平陸到蓬壺。雖慚錦鯉成穿額，忝獲驪龍不寐珠。

蒙楚數疑休下泣，師劉大喝已為盧。人間灰管供紅杏，天上煙花應白榆。一字連鑣巡甲族，千般唱罰賞皇都。

名推顏柳題金塔，飲自燕秦索玉姝。退愧單寒終預此，敢將恩嶽怠斯須。

*投刑部裴郎中

兩榜驅牽別海涔，佗門不合覓知音。瞻恩雖隔雲雷賜，向主終知犬馬心。禮闈後人窺作鏡，廟堂前席待為霖。

已齊日月懸千古，肯誤風塵使陸沉。拜首敢將誠吐血，蛻形唯待諾如金。愁聞南院看期到，恐被東牆舊恨侵。

緇化衣空難抵雪，黑銷頭盡不勝簪。數行淚裏依投志，直比滄溟未是深。

*輦下寓題

對酒何曾醉，尋僧未覺閑。無人不惆悵，終日見南山。

*寄題崔校書郊舍

一片寒塘水，尋常立鷺鷥。主人貧愛客，沽酒往吟詩。

*秋思

碧嶂猿啼夜，新秋雨霽天。誰人愛明月，露坐洞庭船。

*芳草

澤國多芳草，年年長自春。應從屈平後，更苦不歸人。

*輦下書事

北闕新王業，東城入羽書。秋風滿林起，誰道有鱸魚。

*入關言懷

背將蹤跡向京師，出在先春入後時。

落日灞橋飛雪裏，已聞南院有看期。

*過長江

曾搜景象恐通神，地下還應有主人。

若把長江比湘浦，離騷不合自靈均。

*題靈峰僧院

系馬松間不忍歸，數巡香茗一枰棋。

擬登絕頂留人宿，猶待滄溟月滿時。

*司馬長卿

一自梁園失意回，無人知有掞天才。

漢宮不鎖陳皇后，誰肯量金買賦來。

*歸思

薊北風煙空漢月，湘南雲水半蠻邊。

寒為旅雁暖還去，秦越離家可十年。

*東林寺貫休上人篆隸題詩

師名自越徹秦中，秦越難尋師所從。

墨蹟兩般詩一首，香爐峰下似相逢。

*寓江州李使君

使君曾被蟬聲苦，每見詞文即為愁。

況是楚江鴻到後，可堪西望發孤舟。

*游南寓題

江山節被雪霜遺，毒草過秋未擬衰。

天不當時命鄒衍，亦將寒律入南吹。

*和同年趙先輩觀文

玉兔輪中方是樹，金鼇頂上別無山。

雖然回首見煙水，事主酬恩難便閑。

*出京別同年

一枝仙桂已攀援，歸去煙濤浦口村。

雖恨別離還有意，槐花黃日出青門。

*木芙蓉三首

黃鳥啼煙二月朝，若教開即牡丹饒。

天嫌青帝恩光盛，留與秋風雪寂寥。

卻假青腰女剪成，綠羅囊綻彩霞呈。

誰憐不及黃花菊，只遇陶潛便得名。

須到露寒方有態，為經霜裛稍無香。

移根若在秦宮裏，多少佳人泣曉妝。

*九日

陽數重時陰數殘，露濃風硬欲成寒。

莫言黃菊花開晚，獨佔樽前一日歡。

*夏州道中

隴雁南飛河水流，秦城千里忍回頭。

征行渾與求名背，九月中旬往夏州。

*經慈州感謝郎中

金聲乃是古詩流，況有池塘春草儔。

莫遣宣城獨垂號，雲山彼此謝公遊。

*寓題

吳中煙水越中山，莫把漁樵謾自寬。

歸泛扁舟可容易，五湖高士是拋官。

*寄宋明府

北闕秋期南國身，重關煙月五溪雲。

風蟬已有數聲急，賴在陶家柳下聞。

*靈均

莫問靈均昔日游，江籬春盡岸楓秋。

至今此事何人雪，月照楚山湘水流。

*馬嵬

錦江晴碧劍鋒奇，合有千年降聖時。

天意從來知幸蜀，不關胎禍自蛾眉。

*和陳先輩陪陸舍人春日游曲江

劉超遊召郤詵陪，為憶池亭舊賞來。

紅杏花旁見山色，詩成因觸鼓聲回。

*花

莫道顏色如渥丹，莫道馨香過蕖蘭。

東風吹綻還吹落，明日誰為今日看。

*捲簾

綠鬟侍女手纖纖，新捧嫦娥出素蟾。

衛玠官高難久立，莫辭雙卷水精簾。

*啟帳

得人憎定繡芙蓉，愛鎖嫦娥出月蹤。

侍女莫嫌抬素手，撥開珠翠待相逢。

*去扇

城上風生蠟炬寒，錦帷開處露翔鸞。

已知秦女升仙態，休把圓輕隔牡丹。

*別後

夢裏相逢無後期，煙中解佩杳何之。

虧蟾便是陳宮鏡，莫吐清光照別離。

*嚴陵釣台

終向煙霞作野夫，一竿竹不換簪裾。

直鉤猶逐熊羆起，獨是先生真釣魚。

*馬嵬二首

鐵馬嘶風一渡河，淚珠零便作驚波。

鳴泉亦感上皇意，流下隴頭嗚咽多。

龍腦移香鳳輦留，可能千古永悠悠。

夜台若使香魂在，應作煙花出隴頭。

*閏八月

無人不愛今年閏，月看中秋兩度圓。

唯恐雨師風伯意，至時還奪上樓天。

*奉和翁文堯戲寄

掘蘭宮裏數名郎，好是乘軺出帝鄉。

兩度還家還未有，別論光彩向冠裳。

*奉和文堯對庭前千葉石榴

一朵千英綻曉枝，彩霞堪與別為期。

移根若在芙蓉苑，豈向當年有醒時。

*翁文堯以美疹暫滯令公大王益得異禮觀今日…輒成一章

滋賦諴文侯李盛，終求一襲錦衣難。

如何兩度還州裏，兼借鄉人更剩觀。

*贈友人

超達陶子性，留琴不設弦。覓句朝忘食，傾杯夜廢眠。

愛月影為伴，吟風聲自連。聽此鶯飛谷，心懷迷遠川。

