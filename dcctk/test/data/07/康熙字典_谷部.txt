谷：《唐韻》《集韻》《韻會》《正韻》𠀤古祿切，音穀。《說文》泉出通川爲谷。从水半見，出於口。《韻會》兩山閒流水之道也。《爾雅·釋水》水注谿曰谷。《疏》謂山谷中水註入㵎谿也。《易·井卦》井谷射鮒。《註》谿谷出水，從上注下。《公羊傳·僖三年》桓公曰：無障谷。《註》水注川曰谿，注谿曰谷。《禮·祭法》山林、川谷、丘陵，民所取財用也。《老子·道德經》江海所以能爲百谷王者，以其善下之。又谷水。《管子·度地篇》山之溝一有水一無水者，命曰谷水。又暘谷，日所出處。昧谷。日所入處。《書·堯典》分命羲仲宅嵎夷，曰暘谷。分命和仲宅西，曰昧谷。又《集韻》窮也。《詩·大雅》進退維谷。《疏》谷謂山谷，墜谷，是窮困之義。又《廣韻》養也。《老子·道德經》谷神不死。又《爾雅·釋天》東風謂之谷風。《詩·邶風》習習谷風。《詩詁》風出谷中也。《疏》谷之言穀。穀，生也。生長之風也。《前漢·王莽傳》其夕穀風迅疾。《師古曰》卽谷風。又《韻會》竹溝曰谷。《前漢·律歷志》黃帝使伶倫取竹之解谷。《註》解，脫也。谷，溝也。取竹之無谷節者，一說解谷，昆侖之北谷名也。又壑谷，窟室也。《左傳·襄三十年》鄭伯有爲窟室夜飮，朝者曰：公焉在，其人曰：吾公在壑谷。《註》地室也。又人足內踝前後一寸陷中，曰然谷穴。《奇經考》隂蹻之脈，起于跟中足少陽然谷穴之後。又地名。《春秋·定十年》公會齊侯于夾谷。《杜註》卽祝其也。又郡縣名。《前漢·地理志》上谷郡，秦置。《魏書·地形志》谷陽縣，屬𨻰留郡。又山名。《山海經》波谷山者，有大人之國。又姓。漢有谷永。又複姓。金有夾谷謝奴。《金·國語姓氏解》夾谷曰仝。又《廣韻》余蜀切《集韻》《韻會》兪玉切，𠀤音欲。義與《說文》《爾雅》同。又姓。北魏有谷渾氏。又吐谷渾氏。《金壷字考》音突浴魂。又《廣韻》《集韻》《韻會》𠀤盧谷切，音鹿。《史記·匈奴傳》置左右谷蠡王。《註》谷蠡，音鹿離。又叶乞約切，音却。《史記·龜筴傳》有介之蟲，置之谿谷。收牧人民，爲之城郭。又叶魚律切，音聿。《易林》鹿畏人匿，俱入深谷。命短不長，爲虎所得。《音學五書》山谷之谷，雖有穀、欲二音，其實欲乃正音。《易》井谷，陸德明一音浴，《書》暘谷，一音欲，《左傳》南谷中，一音欲，《史記·樊噲傳》橫谷，《正義》音欲，《貨殖·傳》谷量牛馬，索隱音欲，苦縣《老子銘》書谷神作浴神是也。轉平聲則音臾，上聲則音與，去聲則音裕。今人讀谷爲穀而加山作峪，乃音裕，非。

𧮫：《唐韻》其虐切《集韻》極虐切，𠀤音噱。《說文》口上阿也。又《廣韻》笑貌，或作𠶸臄。經史通作噱。○按篆文𧮫字，上二八皆合，與山谷字分開者不同。《說文》从口，上象其理，宜歸口部。字彙溷入谷部。非。

䜪：《廣韻》巨鳩切《集韻》渠尤切，𠀤音求。䜱䜪，亭名。《顏氏家訓》晉陽東百餘里有亢仇城，不識本是何地，及檢《字林》《韻集》，乃知亢仇舊是䜱䜪亭，屬上艾。

𧮬：《玉篇》側侁切，音臻。臻名。○按《字彙》又音噱，訓足相踦，溷同谻字註，誤。

谸：《廣韻》《集韻》蒼先切《韻會》《正韻》倉先切，𠀤音千。《說文》望山谷谸谸靑也。又《博雅》道也。《玉篇》或作阡。又《唐韻》倉絢切《集韻》倉甸切，𠀤千去聲。義同。

䜫：《廣韻》《集韻》𠀤古雙切，音江。䜫谷，在南郡。又《正韻》胡公切，音洪。大壑也。《字彙》與谼同。

𧮭：《類篇》胡官切，音桓，䜱𧮭，亭名。《字彙補》《顏氏家訓》作𧮭。○按類篇谷部䜪、𧮭𠀤收。一音求，一音桓，俱訓亭名。查玉篇，廣韻，𠀤不收䜪字，是類篇誤收，因从丸，攺音桓，非。當从顏氏作䜪爲正。

𧮮：《字彙補》倉仙切，音遷。山名。

𧮯：《唐韻》戸萌切《集韻》乎萌切《韻會》乎盲切《正韻》胡盲切，𠀤音宏。《說文》谷中響也。《徐曰》鏗𧮯，谷中聲也。《玉篇》谷空也。又《廣韻》谷名。《韻會》或作谹。

谹：《韻會》同𧮯。又大聲也。《揚子·法言》或問大聲，曰：非雷非霆，隱隱谹谹。又通作閎。《前漢·司馬相如傳》崇論谹議。《師古曰》谹，深也。《史記》作閎。

𧮰：《類篇》同谽，省。

谺：《廣韻》許加切《集韻》《韻會》《正韻》虛加切，𠀤煆平聲。《字統》谽谺，谷中大空貌。《前漢·司馬相如傳》通谷𧯆兮谽谺。《史記》作谽𧯋，又作谽呀。《集韻》或作𧯓𠽫㗿。《同文鐸》作岈，非。

𧮱：《廣韻》《集韻》𠀤符分切，音墳。𧮱谷，在臨汾。又《集韻》方文切，音分。義同

谻：《唐韻》其虐切，音噱。《說文》相踦谻也。本作𧮷。又《集韻》訖約切，音腳。足相踦貌。又訖逆切，音戟。義同。又《廣韻》奇逆切《集韻》竭戟切，𠀤音劇。倦也。《前漢·司馬相如傳》徼谻受詘。《註》谻音與劇同。言獸有倦極者，要而取之。俗作𧮬，非。○按谻字，从口阿之𧮫，不从山谷之谷。《說文》《類篇》載谷部，《正字通》溷補入谷部，非。又《玉篇》丮部已載谻字，尤部又載㞃字，音訓溷與谻同。分谻㞃爲二，亦非。

𧮲：《集韻》㕣古作𧮲。註詳口部二畫。

𧮳：《韻會》呼甘切，音憨。𧮳閜，陵谷之形。《杜甫·太淸宮賦》仡神光而𧮳閜。又《正韻》胡甘切，音酣。義同。《正字通》本作谽，譌作𧮳。从谽爲正。

䜬：《集韻》音義與岫同。

䜭：《唐韻》私閏切《集韻》須閏切，𠀤音迅。《說文》深通川也。从谷从𣦵。𣦵，殘地阬坎意也。《書·益稷》䜭畎澮距川。今本作濬。或作𣽊。又《集韻》逵員切，音權。義同。又《類篇》兪芮切，音銳。《字彙補》古文叡字。《前漢·五行志》思曰䜭，䜭作聖。餘詳又部十四畫。

𧮵：《字彙》胡閤切，音合。兩山相合。

谼：《廣韻》戸公切《集韻》《韻會》《正韻》胡公切，𠀤音洪。《玉篇》大谷名。《類篇》大壑也。《莊子·達生篇》孔子觀呂梁，懸水三十仞，流沫四十里，今謂呂梁谼。又亭名。《蘇軾詩》河漲西來失舊谼，孤城渾在水光中。自題云：僕在彭城，大水後登望谼亭，偶留此詩。又寺名。《廣韻》谼谷寺，在相州。又嶺名。《北齊書·斛律金傳》高祖自出北道，度赤谼嶺。又希谼。人名，見《宋史·宗室表》。

𧮶：《廣韻》戸鉤切《集韻》胡溝切，𠀤音侯。谷名。在成皋。亦作𧯁、𧯂。

𧮷：《說文》谻本字。

𧮸：《說文》壑本字。

䜮：《廣韻》魯刀切《集韻》郞刀切，𠀤音勞。𧯌䜮，深谷貌。又谷空貌。《張志和·鸑鷟篇》鼓𧯌䜮而悲吒䬂䬘。又《廣韻》落蕭切《集韻》憐蕭切，𠀤音聊。義同。又谷名。

谽：《廣韻》火含切《集韻》呼含切，𠀤音㟏。谽，谷空貌。《史記·司馬相如傳》谽呀豁閜。《註》大開貌。《張衡·思𤣥賦》趨谽㗿之洞穴。《註》深貌。又《集韻》虛咸切，音㰹。義同。《類篇》或作𧮰。

䜯：《集韻》渠竹切，音踘。谷名。在上艾。又居六切，音匊。義同。

𧮺：《廣韻》士諫切《集韻》仕諫切，𠀤音棧。谷名。在上艾。一曰在成皋。

𧮻：《集韻》𨻰留切，音儔。谷名。又《集韻》馨幺切，音膮。谷大貌。

𧮼：《類篇》前西切，音齊。人名。《列子·穆王篇》主車則造父爲御，𧮼𠱛爲右。《註》𧮼𠱛，善御者，或謂車名，或謂馬名，皆非。《字彙補》按《淮南子·覽𡨕訓》：鉗且，泰丙之御也，除轡銜，棄鞭策。《穆天子傳》𡇷𡇤爲右。郭璞音泰丙。《列子·穆王篇》𧮼𠱛爲右。張湛音泰丙。是𧮼𠱛之爲泰丙斷矣。乃湛于註末又云：上齊下合，此古字，未嘗以𧮼𠱛音齊合也。林鬳齋《口義》竟以齊合爲音，字書多从之，誤矣。

𧮽：《集韻》口陷切，恰去聲。虎怒貌。○按《類篇·虎部》䖔、𧮽𠀤收，音訓各別。《正字通》以𧮽爲譌䖔字，宜刪，非。𧮽訓虎怒，从口阿之𧮫，宜歸虍部。《字彙》溷入谷部，亦非。

谾：《廣韻》呼東切《集韻》呼公切，𠀤音烘。《字林》谷空貌。《吳儆·浮丘仙賦》谾壑奧竇，鬱律嬗娟。又《廣韻》盧東切，音籠。山深貌。《史記·司馬相如傳》深山之谾谾。《師古註》深通貌。《晉灼註》長大貌。谾，古豅字。又《廣韻》許江切《集韻》虛江切，𠀤音肛。空谷貌。又《集韻》枯江切，音腔。山谷深貌。

𧯀：《集韻》於驚切，音英。谷名。

𧯁：《類篇》與𧮶同。又《集韻》下遘切，侯去聲。又許𠋫切，齁去聲。義𠀤同。

𧯂：《字彙補》同𧯁。

谿：《唐韻》苦兮切《集韻》《韻會》《正韻》牽奚切，𠀤音溪。《說文》山瀆无所通者。《爾雅·釋水》水注川曰谿。《疏》杜預曰：谿，亦㵎也。李巡曰：水出於山入於川曰谿。宋均曰：有水曰谿，無水曰谷。《左傳·隱三年》㵎谿沼沚之毛。《荀子·勸學篇》不臨深谿，不知地之厚也。又弩名。《戰國策》谿子少府。《註》谿子，弩名。少府所造，射六百步之外。《淮南子·俶眞訓》登千仞之谿。《註》谿，蠻夷也。以柘桑爲弩。一曰谿，子國名。又陽匠名。又獸名。《山海經》天帝山有獸，狀如狗，名曰谿邊。《註》或作谷遺。又地名。《史記·吳太伯世家》楚復來伐，次于乾谿。《註》楚東境。又姓。《莊子·田子方》田子方侍坐于魏文侯，數稱谿工。又複姓。《潛夫論》吳夫槩王奔楚棠谿，因以爲氏。又通作磎。《馬融·長笛賦》臨萬仞之石磎。《註》磎同谿。《廣韻》或作嵠、溪。又《集韻》堅奚切，音雞。《類篇》蠰谿，土螽，似蝗而小。又弦雞切，音奚。義同。

豀：《集韻》《韻會》《正韻》𠀤弦雞切，音奚。《類篇》反戾也。《莊子·外物篇》室無空虛，則婦姑勃豀。《註》勃，爭也。豀，空也。○按毛氏曰：从谷从奚，𧮫音噱，口上阿也，與山谷字異。正韻从谷者，俗書豀壑字也。

豁：《唐韻》《集韻》《韻會》《正韻》𠀤呼括切，歡入聲。《說文》通谷也。《六書故》谷敞也。又《博雅》空也。《史記·司馬相如傳》谽呀豁閜。《註》豁閜，空虛也。又《正韻》疏通也。《前漢·揚雄傳》：灑沈薔於豁瀆。《師古註》豁，開也。又《玉篇》大度量也。《史記·高祖紀》意豁如也。《師古註》豁然，開大之貌。《舊唐書·高祖紀》倜儻豁達，任性率眞。又叶許月切，音䬂。《張衡·西京賦》馺娑駘盪，燾奡桔桀。枍詣承光，睽罛庨豁。《說文》本作𧯆。

𧯆：《說文》豁本字。

豂：《唐韻》洛蕭切《集韻》《韻會》憐蕭切《正韻》連條切，𠀤音聊。《說文》空谷也。《博雅》深也，空也。

𧯊：《廣韻》綺戟切《集韻》乞逆切，𠀤音綌。與隙同。壁際孔也。又嫌恨也。或作𡮱䧍。

䜱：《廣韻》母官切《集韻》謨官切，𠀤音瞞。䜱䜪，亭名。詳前䜪字註。又《集韻》謨元切，音樠。義同。

𧯋：《集韻》與谺𧯓𠽫㗿𠀤同。○按《字彙》从閉，非是。

𧯌：《廣韻》呼毛切《集韻》呼高切，𠀤音蒿。𧯌䜮。詳前䜮字註。又《集韻》居勞切，音高。又乎刀切，音豪。又牽幺切，音蹺。義𠀤同。《正字通》本作䜰。

𧯍：《集韻》郞到切，勞去聲。谷空貌。

豃：《廣韻》荒檻切《集韻》虎檻切，𠀤音㺖。深谷貌。又開也。《郭璞·江賦》豃如地裂，豁若天開。又《唐書·西域傳》永𡽪二年，大食王豃密莫末膩，遣使者朝貢。《音義》豃，開險貌。又《玉篇》谷名。又《集韻》《韻會》《正韻》𠀤虎覽切，音喊。義同。又《集韻》溪谷貌。或作嵌。

𧯎：《正字通》同澗。《郭璞·江賦》幽𧯎積阻。《李善註》山夾水曰㵎。𧯎，與㵎同。

𧯏：《集韻》郞狄切，靈入聲。谷名。

𧯐：《正字通》俗䜱字。

𧯓：《集韻》與谺𧯋𠽫㗿𠀤同。

𧯕：《集韻》須閏切，音迅。深谷也。

豄：《廣韻》《集韻》𠀤古文𨽍字。註詳阜部十五畫。《爾雅·釋山》山豄，無所通谿。《疏》豄，卽溝瀆也。

䜲：《廣韻》良涉切《集韻》力涉切，𠀤音獵。谷名。又䜲餘，聚名。《顏氏家訓》上艾縣東數十里有獵閭邨，不識本是何地。及檢《字林》《韻集》，乃知獵閭是舊䜲餘聚。

豅：〔古文〕谾《唐韻》盧紅切《集韻》《韻會》盧東切，𠀤音籠。《說文》大長谷也。又山深貌。又《集韻》盧貢切，音弄。石洄也。

𧯘：《海篇》呼檻切，音㺖。開險貌。與豃通。又《字彙》呼典切，音顯。義同。

𧯙：《集韻》郞丁切，音靈。巖穴也。本作𢌔。

