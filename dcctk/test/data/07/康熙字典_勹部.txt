勹：《唐韻》《集韻》𠀤布交切，音苞。《說文》裹也。勹，象人曲形，有所包裹。

勺：《唐韻》之灼切《集韻》《韻會》《正韻》職略切，𠀤音灼。《說文》挹取也。象形，中有實。《徐曰》按禮記，一勺水之多，言少也。又《廣韻》周公樂名。《儀禮·燕禮》若舞則勺。《註》勺，頌篇告成，大武之樂歌也。《前漢·禮樂志》周公作勺，言能勺先祖之道也。《集韻》或作汋。又通作酌。《前漢·禮樂志郊祀歌》勺椒漿。《註》師古曰：勺，讀曰酌。又《唐韻》市若切《集韻》實若切《韻會》是若切《正韻》裳灼切，𠀤音芍。《周禮·冬官考工記》梓人爲飮器，勺一升。《註》勺，尊升也。《儀禮·士冠禮》勺觶角柶。《註》勺，所以㪺酒也。《玉篇》亦作杓。又《韻會》長勺，魯地名。勺字原刻从一不从丶。

勻：《唐韻》羊倫切《集韻》《韻會》兪倫切，𠀤音云。《說文》少也。从勹从二。指事也。一曰均也。《玉篇》齊也。《廣韻》徧也。《杜甫·麗人行》肌理細膩骨肉勻。又《集韻》規倫切，音君。與均同。

勼：《唐韻》居求切《集韻》居尤切，𠀤音鳩。《說文》聚也。从勹，九聲。或作九。《莊子·天下篇》禹親自操橐耜，而九雜天下之川。《玉篇》今作鳩。《書·堯典》共工方鳩僝功。

勽：《唐韻》《集韻》𠀤武粉切，音刎。覆也。又《集韻》薄皓切，音抱。義同。《韻會》菢或作勽，亦作抱。又《集韻》皮敎切，音泡。鳥伏卵。

勾：《篇海》古侯切，音溝。又古𠋫切，音遘。勾本作句。

勿：《唐韻》《集韻》《韻會》《正韻》𠀤文拂切，音物。《說文》勿，州里所建旗。象其柄，有三游，雜帛幅半異，所以趣民，故遽稱勿勿。《集韻》或作𣃦。又通作物。《周禮·春官·司常》九旗雜帛爲物。又《玉篇》非也。《廣韻》無也。《增韻》毋也。《韻會》莫也。《通志》勿，州里之旗也。而爲勿不之勿，借同音，不借義。《論語》非禮勿視。《朱註》勿者，禁止之辭。又《韻會》愨愛貌。《禮·祭義》勿勿諸其欲其饗之也。《註》猶勉勉也。又《六書正譌》事物之物，本只此字，後人加牛以別之。又《顏氏家訓篇》書翰稱勿勿，不知所由。或妄言此匆匆之殘缺者。及考《說文》乃知怱遽者稱爲勿勿。《東觀餘論》今俗勿中加點作匆，爲怱遽字，彌失眞矣。又《正韻》莫勃切，音沒。掃塵也。《禮·曲禮》䘏勿驅塵。考證：〔《禮·祭義》勿勿乎其欲響之也。〕謹照原文乎字改諸字。欲字下增其字。響字改饗字。

匃：《唐韻》古達切《集韻》《正韻》居曷切，𠀤音葛。《玉篇》乞也，行請也，取也。《集韻》求也。《前漢·𨻰湯傳》匃貸無節。《西域傳》乞匃無所得。又與也。《西域傳》我匃若馬。《後漢·竇武傳》載肴糧于道，匃施貧民。又《玉篇》同丐。《廣韻》《集韻》亦作丐。《唐書·杜甫傳贊》殘膏賸馥，沾丐後人。又《唐韻》古泰切《集韻》丘蓋切《韻會》《正韻》居大切，𠀤音蓋。義同。

匄：《韻會》匃亦作匄。《前漢·文帝紀》匄以啓告朕。《註》師古曰：匄，亦乞也。

包：《廣韻》布交切《集韻》班交切，𠀤音苞。《說文》包，象人褱姙。已在中，象子未成形也。元氣起於子。子，人所生也。男左行三十，女右行二十，俱立於巳，爲夫婦褱姙於巳。巳爲子，十月而生，男起巳至寅，女起巳至申，故男年始寅，女年始申也。又容也。《易·泰卦》九二包荒，用馮河。又裹也。《書·禹貢》包匭菁茅。《禮·樂記》倒載干戈，包以虎皮。又《前漢·班固敘傳》包漢舉信。《註》劉德曰：包，取也。又通作苞。叢生也。《書·禹貢》草木漸包。又姓。《廣韻》楚大夫申包胥之後。漢有大鴻臚包咸。又山名。《山海經註》吳縣南，太湖中包山下有洞庭穴，號爲地脈。又《集韻》《正韻》𠀤蒲交切，音咆。《集韻》匏亦作包。又庖通作包。《易·姤卦》包有魚。《繫辭》古者包犧氏之王天下也。又《韻補》房尤切，音浮。地名。春秋，公及莒人盟于包來。左氏作孚。通雅，古呼包如孚，脬與胞，桴與枹，莩與苞，浮與抱之類，同原相因，故互通。又叶補苟切，褒上聲，裹也。《詩·召南》野有死麕，白茅包之。有女懷春，吉士誘之。考證：〔《說文》男左行三十，女右行二十，俱位於巳。〕謹照原文位字改立字。

𠣍：《正字通》古文翰字。《前漢·王莽傳》𠣍翼已成。○按《王莽傳》𠀤無此字。

𠣎：《玉篇》古文幼字。註見幺部二畫。

𠣏：《字彙補》各末切，音括。《廣雅》求也。

匈：《唐韻》《集韻》《正韻》許容切《韻會》虛容切，𠀤音胸。《說文》膺也，从勹凶聲。《前漢·司馬相如傳》其於匈中，曾不蔕芥。《楚辭·哀時命》惟煩懣而盈匈。又《前漢·高帝紀》天下匈匈。《註》匈匈，喧擾之意。又《正韻》匈匈，讙議之聲。《荀子·天論篇》君子不爲小人之匈匈也，而輟其行。又《韻會》《正韻》𠀤許用切，兄去聲。義同。

𠣑：《唐韻》於交切，音坳。《玉篇》深目貌。

𠣒：《篇海》音包。衣也。

匉：《唐韻》普耕切，音怦。匉訇，大聲。

𠣔：《玉篇》古文垂宇。註見土部五畫。

𠣘：《集韻》之由切，音周。《說文》帀徧也。通作周。俗作週，非是。考證：〔《說文》匝徧也。〕謹照原文匝字改帀字。

𠣙：《玉篇》《集韻》𠀤古文旬字。註見日部二畫。

𠣚：《篇海》同旬。◎按古文旬字作𠣙，此譌。

匊：〔古文〕𦥑《唐韻》《集韻》《韻會》《正韻》𠀤居六切，音菊。《說文》在手曰匊。《徐曰》手掬米，會意。《玉篇》兩手也，滿手也，手中也，物在手也。《詩·唐風》椒聊之實，蕃衍盈匊。《朱子詩》從容出妙句，珠貝爛盈匊。又《韻會》一手曰匊。《詩·小雅》終朝采綠，不盈一匊。《賈島詩》虬龍一匊波，洗蕩千萬春。《集韻》或作掬。

匋：《唐韻》《集韻》《正韻》𠀤徒刀切，音桃。《說文》瓦器也。古者昆吾作匋。从缶，包省聲。《玉篇》今作陶。又《正字通》餘韶切，音遙。與窯同。南山有漢武舊匋。

匌：《唐韻》口荅切《集韻》渴合切，𠀤音溘。《說文》帀也。《廣韻》周帀也。又《木華·海賦》磊匒匌而相豗。《註》磊，大石。匒匌，重疊也。又蓊匌，氣蓊鬱也。《杜甫·三川觀水漲詩》蓊匌川氣黃。又《唐韻》古沓切《集韻》葛合切，𠀤音鴿。又《集韻》《類篇》𠀤曷閤切，音郃。義𠀤同。《玉篇》或作佮合。《㴑原》合奇字作匌。匌合通。

𠣞：《說文》軍本作𠣞。从包省，从車。軍兵車也。今文作軍。

匍：《唐韻》《正韻》薄胡切《集韻》《韻會》蓬晡切，𠀤音蒲。《說文》手行也。从勹，甫聲。《玉篇》匍，匐伏也。手行盡力也，顚蹶也。餘詳匐字註。又《集韻》馮無切，音扶。義同。《集韻》或作扶。○按此字下《正字通》尚有訇字，己入言部，重出，今刪。

𠣟：《唐韻》《集韻》𠀤七倫切，音皴。《廣韻》同踆。《玉篇》伏退也，止也。又《廣韻》《集韻》𠀤壯倫切。義同。本書作竣。

𠣠：《玉篇》口怪切。太息也。或作㕟喟。

𠣡：《五音集韻》古文旬字。註詳日部二畫。

匎：《篇海》烏合切，諳入聲。匎芻，不奢侈也。《正字通》譌字。

𠣤：《廣韻》《集韻》𠀤須倫切，音荀。《說文》驚辭也。又《集韻》《類篇》𠀤聳尹切，音筍。義同。或从心作𢞛。

𠣥：《說文》冢本字。高墳也。从勹，豖聲。《徐曰》地高起，若有所包也。《正字通》廣川書跋，古冢作堌𠣥。

𠣦：同𠣞。古文作𠣦。六書統載人部，从人从炗。軍容光彩也。○按此字下《正字通》尚有芻字，已入艸部，重出，今刪。

𠣧：《字彙補》與芻同。◎按《說文》芻，从勹从艸。象包束艸之形。今攺从小，無義。當是芻字譌文。

𠣨：《唐韻》古文宜字。註詳宀部五畫。

𠣩：《五音集韻》於角切，同約。束也。詳糸部約字註。

𠣪：《集韻》與朐同。詳月部朐字註。

𠣫：《集韻》時召切，音邵。倒懸鉤。

𠣮：《篇海》渠六切，音局。曲脊也。又丘六切，音麴。義同。《正字通》𠤄字譌省。

𠣯：《集韻》苦怪切，音快。同蒯。艸也。

𠣰：《玉篇》且烏切，音都。伏行也。

匏：《唐韻》薄交切《集韻》《韻會》《正韻》蒲交切，𠀤音庖。《說文》瓠也。从夸，包聲。取其可包藏物也。《詩·邶風》匏有苦葉。《註》陸佃曰：短頸大腹曰匏。《陸璣詩疏》匏葉少時可爲羹。又可淹煮，至八月葉卽苦。《嚴粲·詩緝》匏經霜葉枯落，乾之腰以度水。《魯語》苦匏不材於人，共濟而已。又《爾雅翼》匏在八音之一，笙十三簧，竽三十六簧，皆列管匏內，施簧管端。又以爲飮器。《詩·大雅》酌之用匏。《禮·郊特牲》器用陶匏，以象天地之性。又《韻會》匏瓜，星名。在河鼓東。《集韻》或作瓟。

匐：《唐韻》蒲北切《集韻》《韻會》鼻墨切《正韻》步黑切，𠀤音蔔。《說文》伏地也。从勹，畐聲。《詩·大雅》誕實匍匐。《註》兒以手行也。又盡力奔趨往也。《詩·邶風》凡民有喪，匍匐救之。《箋》盡力也。又作服。《史記·范雎傳》膝行蒲服。《前漢·霍光傳》扶服叩頭。又作伏。《前漢·韓信傳》俛出袴下，蒲伏。又《集韻》步木切，音僕。義同。《集韻》或作𠣵。考證：〔《詩·邶風》匍匐救之。《箋》盡方也。〕謹照原文方改力。

㔨：《集韻》補妹切《韻會》蒲妹切，𠀤音背。人名，晉有㔨督。又《晉紀》石勒初名㔨。

𠣱：《海篇》音快。太息也。◎按卽𠣠字之譌。

匑：《唐韻》居戎切《韻會》居雄切，𠀤音弓。《玉篇》匑匑，謹敬貌。《韻會》或作匔。又《唐韻》去宮切，音芎。又《玉篇》《集韻》《類篇》𠀤丘六切，音麯。義𠀤同。或作趜。

㔩：《唐韻》烏合切《集韻》乙盍切，𠀤庵入聲。《玉篇》㔩綵，婦人頭花髻飾也。《集韻》飾采謂之㔩，或作𩇠。《杜甫·麗人行》頭上何所有，翠爲㔩葉垂鬢唇。

𠣵：《唐韻》蒲北切《集韻》鼻墨切，𠀤音匍。同匐。又《集韻》符遇切，音附。伏也。

匒：《集韻》德合切，音答。《玉篇》匒匌，重疊貌。詳匌字註。

𠣸：《集韻》𠣾古作𠣸。《玉篇》同𠣾。今文作復。註見彳部九畫。

㔪：《唐韻》郞古切《集韻》籠五切，𠀤音魯。《玉篇》匐也。《集韻》㔪㔪，伏地。

𠣹：《篇海》依倨切，音飫。飽也。祭祀曰厭𠣹。

匓：《篇海》居又切，音救。飽也，厭也，謀也。

𠣺：《字彙補》比號切，音鮑。木名也。

𠣽：《玉篇》同𠣿。

𠣾：《集韻》扶富切，音椱。《說文》重也。《玉篇》今作復。又《集韻》房六切，音伏。義同。又匹北切，音𧕡。𠣾匐也。

𠣿：《唐韻》居祐切《集韻》居又切，𠀤音救。《說文》飽也。民祭祀曰厭𠣿。又《集韻》依據切，音御。義同。考證：〔《說文》䬨也。祭祀曰厭𠣿。〕謹照原文䬨字改飽字。祭上增民字。

𠤀：《集韻》日延切，音然。犬肉。

𠤄：《唐韻》驅菊切《集韻》丘六切，𠀤音麴。《說文》曲脊也。又《唐韻》《集韻》𠀤渠竹切，音驧。義同。

匔：《集韻》丘弓切，音芎。《博雅》謹敬也。又《集韻》渠弓切，音窮。義同。《史記·魯世家》匔匔如畏然。《註》徐廣曰：匔匔，謹敬貌也。音窮。《韻會》匑或作匔。《集韻》匑或作匔。

𠤅：《字彙》同㔩。

𠤈：《五音集韻》鳳古作𠤈。註詳鳥部三畫。

𠤉：《字彙補》古文絕字。註見糸部六畫。

𠤊：《玉篇》巨弓切，音窮。匑𠤊，謹敬貌。

𠤋：《字彙補》同虱。

