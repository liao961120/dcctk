卜：〔古文〕𠁡《廣韻》《集韻》《韻會》《正韻》𠀤博木切，音樸。《說文》灼剝龜也。象炙龜之形。一曰象龜兆之縱橫也。《周禮·春官·大卜註》問龜曰卜。《禮·曲禮》龜爲卜，筴爲筮。《詩·大雅》考卜維王，宅是鎬京，維龜正之。《春秋·元命包》古司怪主卜。又《爾雅·釋詁》卜，予也。《註》卜，賜予也。《疏》予卽與也。《詩·小雅》君曰卜爾，萬壽無疆。又姓。《韻會》孔子弟子卜商。

卝：《唐韻》《集韻》《韻會》《正韻》𠀤古患切，音慣。《廣韻》𩮰角也，幼稚也。《集韻》束髮貌。《詩·齊風》總角卝兮。或作丱。又《說文》古文礦字。註詳石部十五畫。

卞：《唐韻》《集韻》《韻會》皮變切《正韻》毗面切，𠀤音弁。《廣韻》縣名。《括地志》兗州泗水縣，本漢卞縣地。又《集韻》躁疾也。《左傳·定三年》邾莊公卞急而好潔。又《玉篇》法也。《書·顧命》臨君周邦，率循大卞。《註》大法也。又姓。《廣韻》出濟隂。本周曹叔振鐸之支子，封于卞，遂以建族。又《集韻》蒲官切，音槃。同般。《爾雅·釋詁》樂也。或作弁。

卟：《唐韻》古奚切《集韻》《韻會》堅奚切《正韻》堅溪切，𠀤音雞。《說文》卜以問疑。从口卜。《廣韻》問卜也。《集韻》說文引書卟疑。一曰考也。又或作乩。通作稽。《韻會》《今文尚書》作稽疑。又《集韻》遣禮切，音啓。卜問也。

占：《唐韻》職廉切《集韻》《韻會》《正韻》之廉切，𠀤音詹。《說文》視兆問也。从卜口。《徐曰》會意。《易·繫辭》以卜筮者，尚其占。又《爾雅·釋言》隱占也。《疏》占者，視兆以知吉凶也。必先隱度，故曰隱占也。又《玉篇》𠋫也。《揚子·方言》視也。《韻會》凡相𠋫謂之占。占亦瞻也。又《唐韻》《集韻》《韻會》《正韻》𠀤章豔切，音𢓕。《廣韻》固也。《韻會》固有也。《增韻》擅據也，著位也。《前漢·宣帝紀》流民自占八萬餘口。《王安石詩》坐占白鷗沙。又《韻會》隱度其辭，口以援人曰口占。《後漢·𨻰遵傳》遵常召善書吏於前，治私書謝親故，馮几口占書數百封，親疎各有意。又有也。《韓愈·進學解》占小善者，率以錄。又《顏延之·陶潛誄》敬述靖節，式遵遺占。《註》遺占，卽遺令也。

卡：《字彙補》從納切，音雜。楚屬關隘地方設兵立塘，謂之守卡。

𠧓：《集韻》與剝同。

𠧔：《五音篇海》居陵切，音矜。骨朽之餘。◎按卽歺字之譌。

𠧙：《唐韻》之少切《集韻》之笑切，𠀤音照。《玉篇》卜問也。又《唐韻》直照切《集韻》時照切，𠀤音召。又《唐韻》市昭切《集韻》時饒切，𠀤音韶。又《集韻》市沼切，音紹。又田聊切，音迢。義𠀤同。

𠧚：《唐韻》《集韻》𠀤昌石切，音尺。《廣韻》姓也。

卣：〔古文〕𠧪《唐韻》與九切《集韻》《韻會》以九切《正韻》云九切，𠀤音酉。《玉篇》中尊器也。《爾雅·釋器》卣，器也。《註》盛酒尊。《疏》卣，中尊也。孫炎云：尊彝爲上，罍爲下，卣居中。郭云：不大不小，在罍彝之閒。《詩·大雅》秬鬯一卣。又作脩。《周禮·春官·鬯人》廟用脩。《註》鄭曰：脩，讀曰卣。又《唐韻》以周切《集韻》夷周切《正韻》于求切，𠀤音由。義同。考證：〔《詩·大雅》秬鹵一卣。〕謹照原文鹵改鬯。

𠧛：《字彙補》邦則切，音伯。地名。

𠧜：《字彙補》同西。亦作𠧜。

卤：《唐韻》籀文西字，卽𠧧字省文。

卥：《集韻》西古作卥。註詳襾部。

𠧞：《唐韻》治小切《集韻》直紹切，𠀤音肇。《說文》灼龜坼也。从卜兆。《玉篇》同兆。

卦：《唐韻》《集韻》古賣切《正韻》古畫切，𠀤音挂。《說文》筮也。《徐曰》筮而畫之，三變而成畫，六畫而成卦。《玉篇》八卦也，兆也。《廣韻》八卦者，八方之卦也。乾坎艮震巽離坤兌。《易·繫辭》四象生八卦。《周禮·春官·大卜》掌三易之法，一曰連山，二曰歸藏，三曰周易。其經卦皆八，其別皆六十四。《疏》卦之爲言掛也，掛萬象於上也。

𠧟：〔古文〕𠨅《集韻》如蒸切，音仍。《說文》驚聲也。《玉篇》作𠧱，往也。通作辸。

𠧠：《說文》𠧴本字。《總要》从乚。諧卣平聲。

𠧡：《集韻》專古作𠧡。註詳寸部八畫。

𠧢：《玉篇》古文專字。註詳寸部八畫。《韻寶》作𠧢。《說文長箋》作𡥣。𠧢字原刻下从上。𡥣字原刻下从𠀁。

㔽：《字彙補》同卣。

𠧣：《字彙補》同近。亦作𢆌。

𠧤：《字彙補》古文乃字。註詳丿部一畫。

𠧥：《玉篇》古文麗字。註詳鹿部八畫。

𠧩：《玉篇》古文悔字。外卦曰𠧩，內卦曰貞。餘詳心部七畫。

𠧪：《唐韻》徒聊切《集韻》《類篇》田聊切，𠀤音迢。草木實垂，𠧪𠧪然也。又多嘯切，音弔。義同。又《韻會》古文卣字。註詳五畫。

𠧫：《字彙補》邦綰切，音板。張目也。

𠧳：《集韻》克古作𠧳。註詳儿部五畫。

𠧴：〔古文〕𠧷《唐韻》以周切《集韻》夷周切，𠀤音由。《說文》氣行貌。《廣韻》或作𨔟。又《前漢·韋賢傳》萬國𠧴平。《註》師古曰：𠧴。古攸字。攸，所也。

𠧵：《五音集韻》昌石切，音尺。獸也。

𠧶：《字彙補》與剋同。

𠧷：《集韻》𠧴古作𠧷。註詳本畫。

卨：《字彙補》與禼同。《文選·司馬相如子虛賦》禹不能名，卨不能計。

𠧺：《字彙補》同虔。

𠧻：《集韻》克，古作𠧻。註詳儿部五畫。

𠧼：《字彙補》古文粟字。註詳米部六畫。亦作〈卤下巛〉𥹟。

𠧽：《字彙補》與衡同。

𠨀：《集韻》貞古作𠨀。註詳貝部二畫。

𠨁：《字林》與禼同。蟲名。又人名。又作〈𠧚下禸〉〈㔽下木〉。

𠨂：《字彙補》古文我字。註詳戈部三畫。

𠨅：《玉篇》古文𠧟字。註詳六畫。

𠨆：《字彙補》心拙切，音禼。石實也。

𠨇：《海篇》同乘。

𠨈：《字彙補》同禼。

𠨋：《玉篇》籀文𠧪字。

