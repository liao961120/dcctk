*贈藥山高僧惟儼二首

練得身形似鶴形，千株松下兩函經。

我來問道無餘說，雲在青霄水在瓶。

選得幽居愜野情，終年無送亦無迎。

有時直上孤峰頂，月下披雲嘯一聲。

*贈毛仙翁

紫霄仙客下三山，因救生靈到世間。龜鶴計年承甲子，冰霜為質駐童顏。韜藏休咎傳真籙，變化榮枯試小還。

從此便教塵骨貴，九霄雲路願追攀。

*拜禹歌

惟天地之無窮兮，哀生人之常勤。往者吾弗及兮，來者吾弗聞。已而，已而。

*廣慶寺

傳者不足信，見景勝如聞。一水遠赴海，兩山高入雲。

魚龍晴自戲，猿狖晚成群。醉酒斜陽下，離心草自熏。

*奉酬劉言史宴光風亭

閏餘春早景沉沉，禊飲風亭恣賞心。

紅袖青娥留永夕，漢陰寧肯羨山陰。

*戲贈詩

縣君好磚渠，繞水恣行遊。鄙性樂疏野，鑿地便成溝。

兩岸值芳草，中央漾清流。所尚既不同，磚鑿可自修。

從他後人見，境趣誰為幽。

*題浯溪石

次山有文章，可惋只在碎。然長於指敘，約潔有餘態。

心語適相應，出句多分外。于諸作者間，拔戟成一隊。

中行雖富劇，粹美若可蓋。子昂感遇佳，未若君雅裁。

退之全而神，上與千載對。李杜才海翻，高下非可概。

文與一氣間，為物莫與大。先王路不荒，豈不仰吾輩。

石屏立衙衙，溪口揚素瀨。我思何人知，徙倚如有待。

*石佛穀

澶漫太行北，千里一塊石。平腹有壑谷，深廣數百尺。

土僧何為者，老草毛髮白。寢處容身龕，足膝隱成跡。

金仙琢靈象，相好倚北壁。花座五雲扶，玉毫六虛射。

文人留紀述，時事可辨析。鳥跡巧均分，龍骸極臒瘠。

枯松間槎枿，猛獸恣騰擲。蛣蟲食縱，懸垂露凝滴。

精藝貫古今，窮岩誰愛惜。托師禪誦餘，勿使塵埃積。

*出世篇

生當為大丈夫，斷羈羅，出泥塗。四散號呶，俶擾無隅。

埋之深淵，飄然上浮。騎龍披青雲，泛覽游八區。

經太山，絕大海，一長籲。西摩月鏡，東弄日珠。

上括天之門，直指帝所居。群仙來迎塞天衢，鳳凰鸞鳥燦金輿。音聲嘈嘈滿太虛，旨飲食兮照庖廚。

食之不飫飫不盡，使人不陋複不愚。旦旦狎玉皇，夜夜禦天姝。當禦者幾人，百千為番，宛宛舒舒，忽不自知。支消體化膏露明，湛然無色茵席濡。

俄而散漫，斐然虛無。翕然複摶，摶久而蘇。

精神如太陽，霍然照清都。四肢為琅玕，五臟為璠璵。

顏如芙蓉，頂為醍醐。與天地相終始，浩漫為歡娛。

下顧人間，溷糞蠅蛆。

*蜀綿州越王樓詩

危樓倚天門，如m6星辰宮。榱薄龍虎怪，洄洄繞雷風。

徂秋試登臨，大靄屯喬空。不見西北路，考懷益雕窮。

石瀨薄濺濺，上山杳穹穹。昔人創為逝，所適酡顏紅。

今我茲之來，猶校成歲功。輟田植科畝，遊圃歌芳叢。

地財無叢厚，人室安取豐。既乏富庶能，千萬慚文翁。

*催妝

昔年將去玉京游，第一仙人許狀頭。

今日幸為秦晉會，早教鸞鳳下妝樓。

*官舍迎內子有庭花開

芍藥斬新栽，當庭數朵開。東風與拘束，留待細君來。

*古松感興

皇天后土力，使我向此生。貴賤不我均，若為天地情。

我家世道德，旨意匡文明。家集四百卷，獨立天地經。

寄言青松姿，豈羨朱槿榮。昭昭大化光，共此遺芳馨。

*怨回紇歌

白首南朝女，愁聽異域歌。收兵頡利國，飲馬胡蘆河。

毳布腥膻久，穹廬歲月多。雕巢城上宿，吹笛淚滂沱。

*江上送別

祖席駐征棹，開帆候信潮。隔筵桃葉泣，吹管杏花飄。

船去鷗飛閣，人歸塵上橋。別離惆悵淚，江路濕紅蕉。

*採蓮子二首

菡萏香連十頃陂，小姑貪戲採蓮遲。

晚來弄水船頭濕，更脫紅裙裹鴨兒。

船動湖光灩灩秋，貪看年少信船流。

無端隔水拋蓮子，遙被人知半日羞。

*拋球樂

紅撥一聲飄，輕球墜越綃。帶翻金孔雀，香滿繡蜂腰。

少少拋分數，花枝正索饒。

金蹙花球小，真珠繡帶垂。幾回沖蠟燭，千度入春懷。

上客終須醉，觥杯自亂排。

*勸僧酒

勸僧一杯酒，共看青青山。酣然萬象滅，不動心印閑。

*登郭隗台

燕相謀在茲，積金黃巍巍。上者欲何顏，使我千載悲。

*楊柳枝詞二首

爛漫春歸水國時，吳王宮殿柳絲垂。

黃鶯長叫空閨畔，西子無因更得知。

春入行宮映翠微，玄宗侍女舞煙絲。

如今柳向空城綠，玉笛何人更把吹。

*浪淘沙二首

灘頭細草接疏林，浪惡罾船半欲沉。

宿鷺眠洲非舊浦，去年沙觜是江心。

蠻歌豆蔻北人愁，松雨蒲風野艇秋。

浪起鵁鶄眠不得，寒沙細細入江流。

*句

夜入真珠室，朝游玳瑁宮。（《紀事》載：松為牛僧孺表

甥，不相薦舉。因襄陽大水，極言誹謗。真珠乃牛愛姬也）

*送皇甫湜赴舉

馬蹄聲特特，去入天子國。借問去是誰，秀才皇甫湜。

吞吐一腹文，八音兼五色。主文有崔李，鬱鬱為朝德。

青銅鏡必明，朱絲繩必直。稱意太平年，願子長相憶。

*貞元旱歲

赤地炎都寸草無，百川水沸煮蟲魚。

定應焦爛無人救，淚落三篇古尚書。

*暮春醉中寄李幹秀才

歡異且交親，酒生開甕春。不須愁犯卯，且乞醉過申。

折草為籌箸，鋪花作錦裀。嬌鶯解言語，留客也殷勤。

*答盧仝結交詩

有鳥自南翔，口銜一書紮，達我山之維。

開緘金玉煥陸離，乃是盧仝結交詩。此詩峭絕天邊格，力與文星色相射。長河拔作數條絲，太華磨成一拳石。

莫嗟獨笑無往還，月中芳桂難追攀。況值亂邦不平年，回陵倒穀如等閒。與君俯首大艱阻，喙長三尺不得語，因君今日形章句。羨獼猴兮著衣裳，悲蚯蚓兮安翅羽。

上天不識察，仰我為遼天失所，將吾劍兮切淤泥，使良驥兮捕老鼠。昨日脫身卑賤籠，卯星借與老人峰。

抱鋤劚地芸芝朮，偃蓋參天舊有松，術與松兮保身世。

臥居居兮起于於，漱潺潺兮聆嘒嘒。道在其中可終歲，不教辜負堯為帝。燒我荷衣摧我身，回看天地如砥平。

鋼刀剉骨不辭去，卑躬君子今明明。俯首辭山心慘惻，白雲雖好戀不得。看雲且擬直須臾，疾風又卷西飛翼。

為報覃懷心結交，死生富貴存後凋。我心不畏朱公叔，君意須防劉孝標。以膠投漆苦不早，就中相去萬里道。

河水悠悠山之間，無由把袂攄懷抱。憶仝吟能文，洽臭成蘭熏。不知何處清風夕，擬使張華見陸雲。

