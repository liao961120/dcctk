廾：《唐韻》居悚切，音拱。《說文》竦手也。从从又。今變作廾。揚雄說，廾，从兩手。又《廣韻》九容切《集韻》居容切，𠀤音恭。又《集韻》渠容切，音蛩。義𠀤同。《集韻》或作㫒。《說文》廾本字。字頭从𠂇从十作。又𠬞，竦手也。从𠂇从又。𠬜，引也，从反廾。𡴂，古攀字。

廿：《唐韻》人汁切《集韻》《正韻》日執切，𠀤音入。《玉篇》二十幷也。今直爲二十字。《顏之推·稽聖賦》中山何夥，有子百廿。魏嫗何多，一孕四十。

弁：《唐韻》《集韻》《韻會》皮變切《正韻》毗面切，𠀤音汴。《說文》本作㝸。冕也。象形。或作弁。《玉篇》㝸，弁也，攀也，所以攀持髮也。《儀禮·士冠禮》周弁，殷冔，夏收。《註》弁，名出於槃。槃，大也，言所以自光大也。《疏》弁是古冠之大號。《釋名》弁如兩手相合抃。時也以爵韋爲之，謂之爵弁。以鹿皮爲之，謂之皮弁。以𩎟韋爲之也。《詩·衞風》會弁如星。又急也。《禮·玉藻》弁行剡剡起屨。《疏》弁，急也。剡剡，身起貌。急行欲速，而身屨恆起也。又戰懼狀。《前漢·嚴延年傳》吏皆股弁。《註》股戰若弁。弁謂撫手也。又《王莽傳》予甚弁焉。《註》弁，疾也。一曰撫手也，言驚懼也。又手搏也。《前漢·甘延壽傳》試弁爲期門。《註》弁，手搏。又星名。《星經》天弁九星，在建近河，爲市官之長。又地名。《禮·檀弓》弁人有其母死，而孺子泣者。又姓，與卞通。《前漢·東方朔傳》弁嚴子爲衞尉。又山名。《廣輿記》卞山，一名弁山。山石瑩然如玉。在今湖州府城北。又《集韻》薄官切，音盤。與般同。樂也。《詩·小雅》弁彼鸒斯。《傳》弁，樂也。

异：《廣韻》與之切《集韻》《韻會》盈之切《正韻》延之切，𠀤音怡。《廣韻》已也。《書·堯典》异哉，試可乃已。《傳》异，已也，退也。言餘人盡巳，惟鯀可試，無成乃退。《正義》异聲近巳，巳訓止，是停住之意，故爲退也。又《集韻》發歎也。又《唐韻》《集韻》《韻會》羊吏切《正韻》以智切，𠀤怡去聲。《說文》舉也。又《廣韻》退也。又與異通。《列子·楊朱篇》何以异哉。

𢌰：《字彙補》古文箕字。註詳竹部八畫。

𢌱：《廣韻》古文與字。註詳臼部八畫。

弃：《說文》古文棄字。《左傳·襄四年》是弃𨻰也。《史記·周本紀》周后稷名弃，其母姜原欲弃之，因名曰弃。餘詳木部八畫。

𢌳：《唐韻》渠追切《集韻》渠龜切，𠀤音逵。《說文》持弩拊也。

弄：《唐韻》《集韻》《韻會》《正韻》𠀤盧貢切，籠去聲。《爾雅·釋言》玩也。《疏》謂玩好也。《詩·小雅》載弄之璋。《前漢·趙堯傳》高祖持御史大夫印弄之。又戲也。《左傳·僖九年》夷吾弱不好弄。《註》弄，戲也。《前漢·昭帝紀》上耕於鉤盾弄田。《註》師古曰：弄田，謂宴游之田。又《韻會》侮也。《前漢·東方朔傳》自公卿在位，朔皆敖弄，無所爲屈。又樂曲曰弄。《晉書·桓伊傳》王徽之泊舟靑溪側，令人謂伊曰：聞君善吹笛，試爲我一奏。伊便下車，踞胡牀，爲作三調。弄畢。便上車去。《南史·隱逸傳》宗少文善琴，古有金石弄，惟少文傳焉。《嵆康·琴賦》改韻易調，奇弄乃發。又《字彙》巷也。

弅：《集韻》《韻會》𠀤符分切，音焚。《集韻》丘高起貌。《莊子·知北遊》登隱弅之丘。又《廣韻》房吻切《集韻》父吻切，𠀤焚上聲。義同。

𢌴：《說文》巽本字。

𢌵：《字彙補》與戒同。《周憲王·元宮詞》自從受得金剛𢌵。

𢌻：《唐韻》余六切，音育。《說文》兩手盛也。《廣韻》兩手捧物。又《集韻》居六切，音匊。義同。

𢌼：《集韻》同承。

弆：《廣韻》居許切《集韻》苟許切，𠀤音舉。《廣韻》藏也。又《集韻》通作去。《前漢·𨻰遵傳》遵性善書，與人尺牘，皆藏去以爲榮。《註》去，藏也。又《廣韻》羌舉切，去上聲。義同。

弇：〔古文〕𢍔𥦦《唐韻》一儉切《集韻》衣檢切《正韻》於檢切，𠀤音奄。《爾雅·釋言》蓋也。《註》謂覆蓋。又《釋天》弇日爲蔽雲。《註》暈氣五彩覆日也。又《爾雅·釋言》同也。又《類篇》弇中，隘道也。《左傳·襄二十五年》行及弇中。又器之口小中寬者曰弇。《周禮·春官》侈聲筰，弇聲鬱。《註》弇謂中央寬也。弇則聲鬱勃不出也。《冬官·考工記》侈弇之所由興。《疏》由鍾口侈弇，所興之聲，亦有柞有鬱。《呂氏春秋》其器宏以弇。《註》宏大弇深，象冬閉藏也。又內向也。《周禮·冬官考工記》棧車欲弇。《疏》棧車無革鞔輿，易可坼壞，故當弇向內爲之。又地名。《淮南子·地形訓》正西弇州曰幷土。又山名。《山海經》大荒西有弇州之山。《穆天子傳》天子賔於西王母，乃紀其迹於弇山，名曰西王母之山。《註》弇口之入。又弇兹，神名。《山海經》西海渚中有神，名曰弇兹。又《類篇》那含切，音南。姓也。又《唐韻》古南切，音蜬。亦蓋也。又《集韻》於豔切，音厭。《周禮·春官》弇聲鬱。《釋文》劉昌宗讀。考證：〔《周禮·春官》侈聲窄，弇聲鬱。〕謹照原文窄改筰。〔《穆天子傳》《註》弇日之所。〕謹照原文日之所改口之入。

弈：《唐韻》羊益切《集韻》《韻會》《正韻》夷益切，𠀤音亦。《說文》圍棋也。从廾亦聲。《論語》不有博弈者乎。《左傳·襄二十五年》弈者，舉棋不定，不勝其耦。《註》弈，圍棋也。《疏》《方言》云：圍棋謂之弈。自關東齊魯之閒皆謂之弈，蓋此戲名之曰弈。故說文弈从廾，言竦兩手而執之。孟子言弈秋善弈，秋自以善弈而著名也。棋者，所執之子，以子圍而相殺，故謂之圍棋。沈氏云：圍棋稱弈，取落弈之義也。又《廣韻》美貌。《廣雅》弈，容也。又帳也。《汲冢周書》解墠上帳赤弈隂羽。◎按《說文》奕、弈二字音同義異。俗與奕通用，非。互詳大部奕字註。

𢍃：《說文》奔本字。走也。从夭，賁省聲。

𢍄：《字彙補》古文思字。註詳心部五畫。

𢍅：《說文》奐本字。

𢍍：《說文》籀文弁字。

𢍎：《玉篇》古文誥字。註詳言部七畫。《九經考異》書大誥。一本作大𢍎。

𢍏：《唐韻》居券切《集韻》古倦切，𠀤音眷。《說文》摶飯也。从廾釆聲。釆，古文辨字，讀若書𠨟之𠨟。《廣韻》隸省作，俗作𢍊。《集韻》或从𠬞作𨤑。亦作弮。

𢍐：《字彙補》古文終字。註詳糸部五畫。

𢍔：《說文》古文弇字。註詳六畫。

𢍕：《篇韻》去願切，音勸。穿牛鼻。◎按諸韻書桊訓穿牛鼻，音眷。無𢍕字。當是桊字之譌。

𢍖：《說文》𢍚字篆文。

𢍗：《玉篇》古文言字。註詳部首。

𢍚：《唐韻》《集韻》𠀤于貴切，音謂。《說文》草木𢍚孛之貌。《集韻》或作𣓑、𦳢。

𢍛：《類篇》陵之切，音犁。剝也。

𢍜：《玉篇》同尊。《說文》𢍜，酒器也。从酋，廾以奉之。或作尊。◎按《字彙》以𢍜爲奠本字，非。

𢍝：《韻會小補》古文蠡字。註詳虫部十五畫。

𢍞：《集韻》棄古作𢍞。註詳木部八畫。

𢍢：《說文》奧本字。从宀𢍏聲。《六書正譌》从宀，屋也。从釆从廾者，辨其尊位而奉之，會意。俗作奧，非。

𢍣：《五音集韻》居玉切。與𦅽同。索屬。

㢡：《廣韻》同獎。

𢍦：《正字通》𢍮字之譌。𢍮，古文巫。

𢍧：《集韻》知義切，音智。置也。

𢍨：《集韻》同𡊅。

弊：《廣韻》《集韻》《韻會》𠀤毗祭切，音幣。與𡚁同。《廣韻》惡也。《前漢·元帝紀》重以周秦之弊。又《廣韻》困也。《後漢·耿弇傳》軍士疲弊。又《玉篇》壞也，敗也。《史記·倉公傳》脈法曰：不平不鼓形弊。《揚雄·逐貧賦》禮薄義弊。又《玉篇》頓仆也。《周禮·天官·獸人》及弊田，令禽註于虞中。《註》弊，仆也。又弊弊，經營貌。《莊子·逍遙遊》弊弊然以天下爲事。又《集韻》《韻會》𠀤必袂切，音𡚁。《集韻》斷也。《周禮·天官·大宰》以八灋治官府。八曰官計，以弊邦治。《註》弊，斷也，所以斷羣吏之治。又《韻補》筆別切，音鼈。《淮南子·俶眞訓》不與物相弊摋。《註》弊摋，猶雜揉也。

𢍬：《字彙補》古文言字。註詳部首。

𢍮：《說文》古文巫字。註詳工部四畫。◎按《字彙》作𢍦，誤。

㢣：《集韻》同擎。

𢍯：《說文》興本字。

𢍰：《唐韻》羊益切《集韻》夷益切，𠀤音亦。《說文》引給也。又與擇同。《集韻》擇或从廾。

𢍱：《玉篇》且然切《唐韻》七然切，𠀤音千。《說文》升高也。从舁，囟聲。

𢍲：《集韻》遵古作𢍲。註詳辵部十二畫。

𢍶：《集韻》與攣同。又《集韻》同㪻。《說文》㪻，抒滿也。或从廾。

𢍷：《字彙補》古文曆字。註詳日部十二畫。《說文先訓》古文𢍷。紀歲之首也。後人以此文分作三字。一作歷，爲經歷之歷。一作曆，爲曆數之曆。一作厤，爲的厤之厤，禾苗之疎也。

