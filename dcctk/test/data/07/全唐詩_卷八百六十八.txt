*夢丹書

厥不雲乎，惟其惟時。上天所保，福祿不虧。

*夢黃衣童子歌

中五之德方峨峨，胡胡呼呼何奈何。

*夢揚州樂妓和詩

花作嬋娟玉作妝，風流爭似舊徐娘。

夜深曲曲灣灣月，萬里隨君一寸腸。

*夢中美人歌

長安少女踏春陽，何處春陽不斷腸。

舞袖弓彎渾忘卻，羅衣空換九秋霜。

*夢中詩

聳轡排金闕，乘軒上漢槎。浮名何足戀，高舉入煙霞。

*葬西施挽歌

西望吳王國，雲書鳳字牌。連江起珠帳，擇地葬金釵。

滿地紅心草，三層碧玉階。春風無處所，淒恨不勝懷。

*秦夢詩三首：挽公主

泣葬一枝紅，生同死不同。金鈿墜芳草，香繡滿春風。

舊日聞簫處，高樓當月中。梨花寒食夜，深閉翠微宮。

*秦夢詩三首：別穆公

擊髆舞，恨滿煙光無處所。淚如雨，欲擬著辭不成語。

金鳳銜紅舊繡衣，幾度宮中同看舞。人間春日正歡樂，日暮東風何處去。

*秦夢詩三首：題宮門

君王多感放東歸，從此秦宮不復期。

春景似傷秦喪主，落花如雨淚燕脂。

*夢中詩

卜築郊原古，青山無四鄰。扶疏繞屋樹，寂寞獨歸人。

*夢為吳泰伯作勝兒歌

繁弦已停雜吹歇，勝兒調弄邏娑撥。四弦攏撚三五聲，喚起邊風駐明月。大聲嘈嘈奔淈淈，浪蹙波翻倒溟渤。

小弦切切怨颸颸，鬼哭神悲秋窸窣。倒腕斜挑掣流電，春雷直戛騰秋鶻。漢妃徒得端正名，秦女虛誇有仙骨。

我聞天寶十年前，涼州未作西戎窟。麻衣右衽皆漢民，不省胡塵暫蓬勃。太平之末狂胡亂，犬豕崩騰恣唐突。

玄宗未到萬里橋，東洛西京一時沒。漢土民皆沒為虜，飲恨吞聲空嗢咽。時看漢月望漢天，怨氣沖星成彗孛。

國門之西八九鎮，高城深壘閉閑卒。河湟咫尺不能收，挽粟推車徒兀兀。今朝聞奏涼州曲，使我心神暗超忽。

勝兒若向邊塞彈，征人淚血應闌幹。

*夢中辭

飄風暴雨可思惟，鶴望巢門斂翅飛。吾道之宗正可依，萬物之先數在茲，不能行此欲何為。

*夢崔嘏妻詩

莫以真留妾，從他理管弦。容華難久駐，知得幾多年。

*夢白衣婦人歌詞

玉京人去秋蕭索，畫簷鵲起梧桐落。欹枕悄無言，月和殘夢圓。背燈惟暗泣，甚處砧聲急。眉黛小山攢，芭蕉生暮寒。

清風明月夜深時，箕帚盧郎恨已遲。

他日孟家坡上約，再來相見是佳期。

*夢舜撫琴歌

南風熏熏兮草芊芊，妙有之音兮歸清弦。

蕩蕩之教兮由自然，熙熙之化兮吾道全，熏熏兮思何傳。

*夢康仙示詩

賣藥因循未得還，卻因耽酒到人間。

有心只戀琵琶阪，無意更登山上山。

*夢中歌

今夕何夕，存耶沒耶？良人去兮天之涯，園樹傷心兮三見花。

*夢中歌

歎衰草，絡緯聲切切。良人一去不復還，今夕坐愁鬢如雪。

勸君酒，君莫辭。落花徒繞枝，流水無返期。

莫恃少年時，少年能幾時。

怨空閨，秋日亦難暮。夫婿斷音書，遙天雁空度。

切切夕風急，露滋庭草濕。良人去不回，焉知掩閨泣。

螢火穿白楊，悲風入荒草。疑是夢中游，愁迷故園道。

花前始相見，花下又相送。何必言夢中，人生盡如夢。

*夢王尚書口授吟

鬟梳鬧掃學宮妝，獨立閒庭納夜涼。

手把玉簪敲砌竹，清歌一曲月如霜。

*歌

踏陽春，人間三月雨和塵。陽春踏，秋風起，腸斷人間白髮人。

五靈華，曉玲瓏，天府由來汝府中。惆悵此情言不盡，一丸蘿蔔火吾宮。

*題禪窟蘭若

霜鐘鳴時夕風急，亂鴉又望寒林集。

此時輟棹悲且吟，獨向蓮華一峰立。

*題潼關普通院門

度關悲失志，萬緒亂心機。下阪馬無力，掃門塵滿衣。

計謀多不就，心口自相違。已作羞歸計，還勝羞不歸。

*江亭晚望題書齋

立向江亭滿目愁，十年前事信悠悠。田園已逐浮雲散，鄉里半隨逝水流。川上莫逢諸釣叟，浦邊難得舊沙鷗。

不緣齒發未遲暮，吟對遠山堪白頭。

*別妻

月斜寒露白，此夕去留心。酒至添愁飲，詩成和淚吟。

離歌淒鳳管，別鶴怨瑤琴。明夜相思處，秋風吹半衾。

*別兄弟

謀身非不早，其奈命來遲。舊友皆霄漢，此身猶路岐。

北風微雪後，晚景有雲時。惆悵清江上，區區趁試期。

*夢中句

紫髯之伴有丹砂。

*夢中和句

故國路遙歸去來，春風天遠望不盡。

*夢中語

辭春不及秋，昆腳與皆頭。

*夢中詩

昔作樹頭花，今為塚中骨。

*夢中語

田頭有鹿跡，由尾著日炙。

*紀夢句

上天知我憶其人，使向人間夢中見。

