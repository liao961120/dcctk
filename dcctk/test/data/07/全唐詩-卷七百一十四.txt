*梅花

數萼初含雪，孤標畫本難。香中別有韻，清極不知寒。

橫笛和愁聽，斜枝倚病看。朔風如解意，容易莫摧殘。

*銅雀妓二首

嚴妝垂玉箸，妙舞對清風。無複君王顧，春來起漸慵。

歌咽新翻曲，香銷舊賜衣。陵園春雨暗，不見六龍歸。

*春閨二首

寒食月明雨，落花香滿泥。佳人持錦字，無雁寄遼西。

欲剪宜春字，春寒入剪刀。遼陽在何處，莫望寄征袍。

*訪僧不遇

尋僧已寂寞，林下鎖山房。松竹雖無語，牽衣借晚涼。

*田上

雨足高田白，披蓑半夜耕。人牛力俱盡，東方殊未明。

*月夕

月上隨人意，人閑月更清。朱樓高百尺，不見到天明。

*槿花

槿花不見夕，一日一回新。東風吹桃李，須到明年春。

*西施灘

宰嚭亡吳國，西施陷惡名。浣紗春水急，似有不平聲。

*江上逢故人

故里琴樽侶，相逢近臘梅。江村買一醉，破淚卻成咍。

*牧豎

牧豎持蓑笠，逢人氣傲然。臥牛吹短笛，耕卻傍溪田。

*過農家

欲羨農家子，秋新看刈禾。蘇秦無負郭，六印又如何。

*江夕

江心秋月白，起柁信潮行。蛟龍化為人，半夜吹笛聲。

*春墅

蛙聲近過社，農事忽已忙。鄰婦餉田歸，不見百花芳。

*江村

日暮片帆落，江村如有情。獨對沙上月，滿船人睡聲。

*擬樂府子夜四時歌四首

吳子愛桃李，月色不到地。明朝欲看花，六宮人不睡。

涼軒待月生，暗裏螢飛出。低回不稱意，蛙鳴亂清瑟。

月色明如晝，蟲聲入戶多。狂夫自不歸，滿地無天河。

銀缸照殘夢，零淚沾粉臆。洞房猶自寒，何況關山北。

*寄人二首

花上斷續雨，江頭來去風。相思春欲盡，未遣酒尊空。

澹澹長江水，悠悠遠客情。落花相與恨，到地一無聲。

*江鷗

白鳥波上棲，見人懶飛起。為有求魚心，不是戀江水。

*春晚

三月寒食時，日色濃於酒。落盡牆頭花，鶯聲隔原柳。

*漢宮詞

獨詔胡衣出，天花落殿堂。他人不敢妒，垂淚向君王。

*旅行

少壯經勤苦，衰年始浪遊。誰憐不龜手，他處卻封侯。

*班婕妤

寵極辭同輦，恩深棄後宮。自題秋扇後，不敢怨春風。

*元日有題

十載元正酒，相歡意轉深。自量麋鹿分，只合在山林。

*古樹

古樹春風入，陽和力太遲。莫言生意盡，更引萬年枝。

*春題二首

青春未得意，見花卻如讎。路逢白麵郎，醉插花滿頭。

滿眼桃李花，愁人如不見。別有惜花人，東風莫吹散。

*長安春

長安牡丹開，繡轂輾晴雷。若使花長在，人應看不回。

*病起二首

病起春已晚，曳筇傷綠苔。強攀庭樹枝，喚作花未開。

病起繞庭除，春泥粘屐齒。如從萬里來，骨肉滿面喜。

*峽路

清猿啼不住，白水下來新。八月莫為客，夜長愁殺人。

*長門怨

長門春欲盡，明月照花枝。買得相如賦，君恩不可移。

*月夕有懷

圓光照一海，遠客在孤舟。相憶無期見，中宵獨上樓。

*夜泊九江

夜泊江門外，歡聲月裏樓。明朝歸去路，猶隔洞庭秋。

*寒食夜

滿地梨花白，風吹碎月明。大家寒食夜，獨貯望鄉情。

*歸燕

海燕頻來去，西人獨滯留。天邊又相送，腸斷故園秋。

*長安春

珠箔映高柳，美人紅袖垂。忽聞半天語，不見上樓時。

*鑾駕東回

兩川花捧禦衣香，萬歲山呼輦路長。

天子還從馬嵬過，別無惆悵似明皇。

*釣魚

閑釣江魚不釣名，瓦甌斟酒暮山青。

醉頭倒向蘆花裏，卻笑無端犯客星。

*西施

苧蘿山下如花女，占得姑蘇臺上春。

一笑不能忘敵國，五湖何處有功臣。

*馬嵬

萬乘淒涼蜀路歸，眼前朱翠與心違。

重華不是風流主，湘水猶傳泣二妃。

*羯鼓

華清宮裏打撩聲，供奉絲簧束手聽。

寂寞鑾輿斜穀裏，是誰翻得雨淋鈴。

*寄李左司

柏台蘭省共清風，鳴玉朝聯夜被同。

肯信人間有兄弟，一生長在別離中。

*梅

溪上寒梅初滿枝，夜來霜月透芳菲。

清光寂寞思無盡，應待琴尊與解圍。

*天臺陳逸人

絕粒空山秋複春，欲看滄海化成塵。

近拋三井更深去，不怕虎狼唯怕人。

*雪竇禪師

雪竇峰前一派懸，雪竇五月無炎天。

客塵半日洗欲盡，師到白頭林下禪。

*溪上遇雨二首

回塘雨腳如繅絲，野禽不起沈魚飛。

耕蓑釣笠取未暇，秋田有望從淋漓。

坐看黑雲銜猛雨，噴灑前山此獨晴。

忽驚雲雨在頭上，卻是山前晚照明。

*長門怨

長門花泣一枝春，爭奈君恩別處新。

錯把黃金買詞賦，相如自是薄情人。

*秋夕

自憐三十未西游，傍水尋山過卻秋。

一夜雨聲多少事，不思量盡到心頭。

*過隆中

玄德蒼黃起臥龍，鼎分天下一言中。

可憐蜀國關張後，不見商量徐庶功。

*關下

百二山河壯帝畿，關門何事更開遲。

應從漏卻田文後，每度聞雞不免疑。

*寒食客中有懷

江上聞鶯禁火時，百花開盡柳依依。

故園兄弟別來久，應到清明猶望歸。

*溪夜

積雪消來溪水寬，滿樓明月碎琅玕。漁人拋得釣筒盡，卻放輕舟下急灘。

*山居臥疾，廣利大師見訪

桐谷孫枝已上弦，野人猶臥白雲邊。

九天飛錫應相誚，三到行朝二十年。

*村墅

正月二月村墅閑，餘糧未乏人心寬。

南鄰雨中揭屋笑，酒熟數家來相看。

*悲李拾遺二首

故友從來匪石心，諫多難得主恩深。

行朝半夜煙塵起，曉殿籲嗟一鏡沈。

天涯時有北來塵，因話它人及故人。

也是先皇能罪己，殿前頻得觸龍鱗。

*《題李將軍傳》

猿臂將軍去似飛，彎弓百步虜無遺。

漢文自與封侯得，何必傷嗟不遇時。

*酒醒

酒醒撥剔殘灰火，多少淒涼在此中。

爐畔自斟還自醉，打窗深夜雪兼風。

*郊居友人相訪

柴門深掩古城秋，背郭緣溪一徑幽。

不有小園新竹色，君來那肯暫淹留。

*鏡湖雪霽貽方幹

天外曉嵐和雪望，月中歸棹帶冰行。

相逢半醉吟詩苦，應抵寒猿嫋樹聲。

*秋霽

雨霽長空蕩滌清，遠山初出未知名。

夜來江上如鉤月，時有驚魚擲浪聲。

*謝朱常侍寄貺蜀茶、剡紙二首

瑟瑟香塵瑟瑟泉，驚風驟雨起爐煙。

一甌解卻山中醉，便覺身輕欲上天。

百幅輕明雪未融，薛家凡紙漫深紅。

不應點染閑言語，留記將軍蓋世功。

*讀杜紫微集

紫微才調複知兵，長覺風雷筆下生。

還有枉拋心力處，多於五柳賦閒情。

*寓題

海上乘查便合仙，若無仙骨未如船。

人間亦有支機石，虛被聲名到洞天。

*寓吟集

陶集篇篇皆有酒，崔詩句句不無杯。

醉來已共身安約，讓卻詩人作酒魁。

*溪居即事

籬外誰家不系船，春風吹入釣魚灣。

小童疑是有村客，急向柴門去卻關。

*雞

買得晨雞共雞語，常時不用等閒鳴。

深山月黑風雨夜，欲近曉天啼一聲。

*獻浙東柳大夫

屬城甘雨幾經春，聖主全分付越人。

俗眼不知青瑣貴，江頭爭看碧油新。

*楊柳枝詞

霧撚煙搓一索春，年年長似染來新。

應須喚作風流線，系得東西南北人。

*楚懷王

宮花一朵掌中開，緩急翻為敵國媒。

六裏江山天下笑，張儀容易去還來。

*對早梅寄友人二首

憶得前年君寄詩，海邊三見早梅詞。

與君猶是海邊客，又見早梅花發時。

憶得去年有遺恨，花前未醉到無花。

清芳一夜月通白，先脫寒衣送酒家。

*句

萬里一點白，長空鳥不飛。

如今卻羨相如富，猶有人間四壁居。

