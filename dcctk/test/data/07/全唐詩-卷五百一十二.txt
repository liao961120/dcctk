*答李昌期

三山載群仙，峨峨鹹浪中。雲衣剪不得，此路安可從。

我生亦何事，出門如飛蓬。白日又黃昏，所悲瑤草空。

蟲聲故鄉夢，枕上禾黍風。吾道如未喪，天運何時通。

*宮詞

一道甘泉接禦溝，上皇行處不曾秋。

誰言水是無情物，也到宮前咽不流。

*和於中丞登越王樓見寄

高情推謝守，善政屬綿州。未落紫泥詔，閑登白雪樓。

晴江如送日，寒嶺鎮迎秋。滿壁朝天士，唯予不系舟。

*雨

細雨弄春陰，餘寒入晝深。山姿輕薄霧，煙色澹幽林。

鹿踐莓苔滑，魚牽水荇沈。懷情方未已，清酒漫須斟。

*田家

黯黯日將夕，牛羊村外來。岩阿青氣發，籬落杏花開。

草木應初感，鶬鶊亦已催。晚間春作好，行樂不須猜。

*神光寺

香刹懸青磴，飛樓界碧空。石門棲怖鴿，慈塔繞歸鴻。

有法將心鏡，無名屬性通。從來樂幽寂，尋覓未能窮。

*和項斯遊頭陀寺上方

步入桃源裏，晴花更滿枝。峰回山意曠，林杳竹光遲。

遠寺尋龍藏，名香發雁池。間能將遠語，況及上陽時。

*秦原道中

分險架長瀾，斜梁控夕巒。宿雲依嶺斷，初月入江寒。

緇化秦裘敝，塵驚漢策殘。無言倦行旅，遙路屬時難。

*月峰寺憶理公

共來江海上，清論一宵同。禪榻渾依舊，心期浩已空。

驚春花落樹，聞梵澗搖風。二諦欣咨啟，還應夢寐通。

*寄陳去疾進士

放跡疑辭垢，棲心亦道門。玄言蘿幌馥，詩思竹爐溫。

解帶搖花落，彈琴散鳥喧。江山茲夕意，唯有素交存。

*聽郢客歌陽春白雪

寂聽郢中人，高歌已絕倫。臨風飄白雪，向日奏陽春。

調雅偏盈耳，聲長杳入神。連連貫珠並，嫋嫋遏雲頻。

度曲知難和，凝情想任真。周郎如賞羨，莫使滯芳晨。

*南澗寺

春寺無人亂鳥啼，藤蘿陰磴野僧迷。雲藏古壁遺龍象，草沒香台抱鹿麛。松籟泠泠疑梵唄，柳煙歷歷見招提。

為耽寂樂親禪侶，莫怪閑行費馬蹄。

