*虛池驛題屏風

出嫁辭鄉國，由來此別難。聖恩愁遠道，行路泣相看。

沙塞容顏盡，邊隅粉黛殘。妾心何所斷，他日望長安。

*嘲陸暢

十二層樓倚翠空，鳳鸞相對立梧桐。

雙成走報監門衛，莫使吳歈入漢宮。

*奉和禦制麟德殿宴百僚應制

垂衣臨八極，肅穆四門通。自是無為化，非關輔弼功。

修文招隱伏，尚武殄妖凶。德炳韶光熾，恩沾雨露濃。

衣冠陪禦宴，禮樂盛朝宗。萬壽稱觴舉，千年信一同。

*奉和禦制麟德殿宴百官

端拱承休命，時清荷聖皇。四聰聞受諫，五服遠朝王。

景媚鶯初囀，春殘日更長。命筵多濟濟，盛樂複鏘鏘。

酆鎬誰將敵，橫汾未可方。願齊山嶽壽，祉福永無疆。

*奉和麟德殿宴百僚應制

睿澤先寰海，功成展武韶。戈鋋清外壘，文物盛中朝。

聖祚山河固，宸章日月昭。玉筵鸞鵠集，仙管鳳凰調。

禦柳新低綠，宮鶯乍囀嬌。願將億兆慶，千祀奉神堯。

*關山月

高高秋月明，北照遼陽城。塞迥光初滿，風多暈更生。

征人望鄉思，戰馬聞鼙驚。朔風悲邊草，胡沙暗虜營。

霜凝匣中劍，風憊原上旌。早晚謁金闕，不聞刁鬥聲。

*惜花吟

枝上花，花下人，可憐顏色俱青春。昨日看花花灼灼，今朝看花花欲落。不如盡此花下歡，莫待春風總吹卻。

鶯歌蝶舞韶光長，紅爐煮茗松花香。妝成罷吟恣遊後，獨把芳枝歸洞房。

*東亭茶宴

閑朝向曉出簾櫳，茗宴東亭四望通。遠眺城池山色裏，俯聆弦管水聲中。幽篁引沼新抽翠，芳槿低簷欲吐紅。

坐久此中無限興，更憐團扇起清風。

*夜夢

昨日夢君歸，賤妾下鳴機。極知意氣薄，不著去時衣。

故言如夢裏，賴得雁書飛。

