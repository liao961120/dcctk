靑：〔古文〕𡴑𡴏𡴐𡗡寈《唐韻》《集韻》《韻會》𠀤倉經切，音鶄。《說文》東方色也。《釋名》靑，生也。象物之生時色也。《書·禹貢》厥土靑黎。《荀子·勸學篇》靑出之藍而靑於藍。又神名。《史記·封禪書》秦宣公作密畤于渭南，祭靑帝。又州名。《書·禹貢》海岱惟靑州。又鳥名。《禮·曲禮》前有水，則載靑旌。《註》靑，靑雀，水鳥。又木名。《庾信·步虛詞》空靑爲一林。《註》雲笈七籤，玉淸天中有樹，似松，名曰空靑之林。又《廣韻》男靑、女靑，皆木名。出羅浮山記。又果名。靑子，橄欖也。《蘇軾詩》紛紛靑子落紅鹽。又藥名。《本草綱目》空靑，腹中空，破之有漿，治眼疾。一名楊梅靑。《又》白靑，治目疾，色深者爲石靑，淡者爲碧靑。淮南子畢萬術云：白靑，得鐵卽化爲銅。又曾靑、綠靑、扁靑、綠膚靑，𠀤詳《本草綱目》。又《韻會》竹皮曰靑。《後漢·吳祐傳》殺靑𥳑以寫經書。《註》以火炙𥳑令汗取其靑，易書復不蠹，謂之殺靑。又《唐·李肇·翰林志》凡大淸宮道觀薦告詞文，用靑藤紙朱字，謂之靑詞。又《李綽·歲時紀》上巳曲江禊飮，曰踏靑。又姓。《廣韻》出何氏姓苑。又複姓三氏，漢有靑烏子。又有靑牛氏，靑陽氏。又《集韻》《韻會》𠀤子丁切。與菁同。《詩·衞風》綠竹靑靑。《傳》靑靑，茂盛貌。《釋文》靑，子丁反。本亦作菁。又《小雅》其葉靑靑。《釋文》靑，子零反。考證：〔《荀子·勸學篇》靑出於藍，而勝於藍。〕謹照原文改靑出之藍而靑於藍。

𩇕：《唐韻》《集韻》𠀤疾郢切，音靜。《說文》淸飾也。从彡靑聲。又《字彙》𩇕㲜，毛布也。

啨：《集韻》於丁切，音嫈。《玉篇》小語。《集韻》啨吟，小語。又《集韻》慈盈切。本作情。《史記·禮書》啨文俱盡。《註》啨，古情字。

靕：《篇海》之人切，音眞。太上作亳州老君𥓓，張道忠添註：从一从止从主从月。正者，眞也，一倂止爲正。主者，注也，注月爲青。青者，東方之色也，五方之首也，四正之初也。正者，眞也。人能行眞正，不染邪曲者，爲仙之基本也。

靖：《唐韻》《集韻》《韻會》《正韻》𠀤疾郢切，音穽。《說文》立淨也。又一曰細貌。又《玉篇》謀也。《書·盤庚》自作弗靖。《傳》靖，謀也。《詩·小雅》靖共爾位。又《周頌》日靖四方。又《廣韻》思也。《揚子·方言》靖，思也。東齊海岱之閒曰靖。又《廣韻》理也。《詩·小雅》俾予靖之。《傳》靖，治也。《左傳·僖九年》君務靖亂，毋勤于行。又《廣韻》和也。《韻會》安也。《詩·周頌》肆其靖之。《傳》靖，和也。《箋》終能和安之。又《諡法》柔德安衆曰靖，恭己鮮言曰靖，寬樂令終曰靖。又姓。《廣韻》齊靖郭君之後。風俗通云：單靖公之後。又通作淸。《書·微子》自靖人自獻于先王。《釋文》靖，馬本作淸。謂潔也。又《韻會》《正韻》𠀤疾正切，穽去聲。義同。又《正韻》足也。

𩇜：《玉篇》丑鄭切，音遉。覗也。譯也。亦作偵。又《集韻》抽庚切，音瞠。本作竀。正視也。一曰深意也。

靗：《集韻》癡貞切，音檉。本作竀。正視也。又《廣韻》丑鄭切《集韻》丑正切，𠀤音遉。《廣韻》覗也。《集韻》廉視也。本亦作竀。◎按玉篇作𩇜，入先部。集韻抽庚切，亦从先。而癡貞丑正二切，廣韻集韻𠀤作靗，遂分爲二字。宜以玉篇爲正。

靘：《唐韻》《集韻》𠀤千定切，音掅。《玉篇》䒌靘，靑黑色也。

靚：《唐韻》《集韻》《韻會》《正韻》𠀤疾正切，音淨。《說文》召也。又《玉篇》裝飾也。《司馬相如·上林賦》靚莊刻飾。《註》靚莊，粉白黛黑也。《後漢·南匈奴傳》豐容靚飾。又《廣韻》古奉朝請，亦作此字。又《集韻》《韻會》《正韻》𠀤疾郢切，音𩇕。《集韻》召也。又《集韻》一曰女容徐靚。又與靜同。《賈誼·服鳥賦》澹乎若深淵之靚。《揚雄·甘泉賦》稍暗暗而靚深。《註》師古曰：靚，卽靜字。

𩇝：《集韻》千定切，音掅。本作濪。冷寒也。

靛：《集韻》堂練切，音電。以藍染也。《本草綱目》藍質浮水面者爲靛花。

靜：〔古文〕㣏《唐韻》《集韻》《韻會》《正韻》𠀤疾郢切，音穽。《說文》審也。从靑，爭聲。《註》徐鍇曰：丹靑明審也。又《增韻》動之對也。《易·坤卦》至靜而德方。又《書·堯典》靜言庸違。《傳》靜，謀也。又《詩·邶風》靜言思之。《傳》靜，安也。又《鄭風》琴瑟在御，莫不靜好。又《詩·邶風》靜女其姝。《傳》靜，貞靜也。又《廣韻》息也。《禮·月令》百官靜事毋𠛬。又《韻會》澄也。又《廣韻》和也。又《韻會》通作靖。亦通作靚。亦通作竫。又《韻會》《正韻》𠀤疾正切，音淨。義同。《前漢·揚雄傳》京師爲之語曰：維寂寞自投閣，爰淸靜作符命。又《詩·大雅》籩豆靜嘉。《箋》潔淸而美。《釋文》淸，如字，又才性反。淸靜皆可讀去聲。◎按玉篇、廣韻、集韻、類篇，靜字皆無去聲。韻會始收入敬韻，正韻因之。考大雅、釋文，及揚雄傳京師語，靜字本可讀去聲，但韻會引解嘲爰淸爰靜句，云，顏註合韻，音才性切，則謬甚。解嘲云，爰淸爰靜，游神之庭。卽音才性切，如何與庭叶，是必因爰淸靜句而誤記也。正韻仍其失，今特辨之。又叶千廷切，音淸。《六韜》秋道斂，萬物盈。冬道藏，萬物靜。

𩇞：《篇海》與天同。出道書。

𩇟：《篇海》七信切，音掅。《博雅》寒也。

靝：《篇海》與天同。出道書。

𩇠：《集韻》乙盍切，音鰪。本作㔩。飾采。

𩇣：《篇海》所櫛切，音瑟。色赤靑也。

䨼：《廣韻》胡誤切《集韻》胡故切，𠀤音護。《玉篇》靑屬。《集韻》黝屬。《山海經》靑丘之山，其陽多玉，其隂多靑䨼。《註》䨼音瓠，黝屬。尙書大傳云：靑丘出靑䨼，今石靑白靑之屬。六書索隱云：善丹曰雘，从丹。善靑曰䨼，从靑。〇按玉篇云，靑䨼，山名，誤。

