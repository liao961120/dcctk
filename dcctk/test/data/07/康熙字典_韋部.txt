韋：〔古文〕𣍄𡙝𡚈《唐韻》宇非切《集韻》《韻會》于非切，𠀤音幃。《說文》相背也。从舛口聲。獸皮之韋，可以束枉戾相韋背，故借以爲皮韋。《廣韻》柔皮。《左傳·僖三十三年》以乗韋先。《疏》乗韋，四韋也。《周禮·春官·司服》凡兵事，韋弁服。《儀禮·聘禮》君使卿韋弁。《註》韋弁，韎韋之弁。《史記·孔子世家》讀易，韋編三絕。《楚辭·卜居》將突梯滑稽，如脂如韋，以挈盈乎。又《前漢·郊祀歌》依韋響昭。《註》師古曰：依韋諧和，不相乖離也。又國名。《詩·商頌》韋顧旣伐。《箋》韋，豕韋，彭姓也。《左傳·襄二十四年》在商爲豕韋氏。《註》豕韋，國名。《一統志》直隷大名府滑縣，古豕韋氏之國。又豨韋氏，古帝王號。《莊子·外物篇》以豨韋氏之流觀今之世。又不韋，縣名，屬益州郡，見《前漢·地理志》。又姓。《姓苑》出自顓頊大彭之後，夏封于豕韋，以國爲氏。又通圍。《前漢·成帝紀》大風拔甘泉畤中，大木十韋以上。《註》師古曰：韋，與圍同。又《集韻》胡隈切，音徊。本作回。詳囗部回字註。

韌：《唐韻》而進切《集韻》《韻會》《正韻》而振切，𠀤音刃。《說文》柔而固也。从韋刃聲。《廣韻》柔韌。《集韻》本作肕。或作忍。

𩎓：《廣韻》《集韻》𠀤平祕切，音備。《玉篇》車軾也。《廣韻》本作絥。或作韝。《集韻》或作茯。

䪏：《廣韻》奴荅切《集韻》諾荅切，𠀤音納。《玉篇》耎也。

𩎔：《五音集韻》胡茅切，音爻。《玉篇》囊𩎔。又《廣韻》古肴切《集韻》居肴切，𠀤音交。義同。《集韻》本作𩎦。

𩎕：《廣韻》蘇合切《集韻》息合切，𠀤音趿。《玉篇》屩也。《廣韻》小兒履也。又《廣韻》先立切《集韻》息入切，𠀤音霫。義同。《玉篇》亦作靸。《集韻》或作鞈。

䪐：《廣韻》《集韻》𠀤兵媚切，音祕。《玉篇》弓絏。《詩·秦風·竹閉緄滕疏》《旣夕記》說明器之弓云有䪐。《註》䪐，弓檠也。弛則縛之於弓裏，以備損傷也。以竹爲之。引《詩》云：竹閉緄滕。然則竹閉一名䪐也。言閉紲者，謂置弓䪐裏，以繩繫之，因名䪐爲紲。又《周禮·冬官考工記·弓人註》紲，弓䪐也。角長則送矢不疾，若見紲于䪐矣。《釋文》䪐音悲位反。又《詩·秦風·釋文》徐音邊惠反。又《集韻》必結切，音珌。義同。《詩·秦風·釋文》䪐，一音必結反。考證：〔《詩·秦風·竹閉緄籐疏》〕謹照原文籐改滕。〔引詩云，竹閉緄籐。〕謹照原文籐改滕。

𩎘：《玉篇》步交切，音庖。《釋名》胞𩎘也。𩎘，空虛之言也。又《集韻》步巧切，音鮑。本作鞄。詳革部鞄字註。又皮敎切，音泡。柔皮工。

𩎙：《集韻》王伐切，音越。斧衣也。

𩎚：《廣韻》丑格切《集韻》恥格切，𠀤音坼。《廣韻》䪝𩎚。《集韻》刀把中韋。

䪑：《字彙》唐河切，音陀。皮帖履也。《集韻》《類篇》𠀤作𩎼。

韍：《廣韻》《韻會》分勿切《集韻》分物切，𠀤音弗。《說文》本作巿，韠也。篆文从韋从犮。《註》徐鉉曰：今俗作紱，非是。《禮·玉藻》一命縕韍幽衡，再命赤韍幽衡，三命赤韍蔥衡。《註》此𤣥冕爵弁服之韠，尊祭服，異其名耳。韍之言蔽也。《前漢·諸侯王表》奉上璽韍。《註》師古曰：璽之組也。又《集韻》方未切，音沸。蔽膝也。巿，遮羞布。

𩎛：《集韻》分物切，音弗。《玉篇》引棺繩也。

𩎜：《集韻》鋪來切，音𡜊。引爾雅：山一成曰𩎜，或作坯伾。○按爾雅釋山今本作坯。

䪒：《廣韻》之戍切《集韻》《韻會》朱戍切，𠀤音注。《玉篇》皮袴。又《集韻》戎服蔽膝也。

韎：〔古文〕𣝖《唐韻》《集韻》《韻會》《正韻》𠀤莫佩切，音妹。《說文》茅蒐染草也。从韋末聲。《詩·小雅》韎韐有奭。《傳》韎韐者，茅蒐染草也。一曰韎韐所以代韠也。《禮·玉藻·韞韍註》縕，赤黃之閒色，所謂韎也。《左傳·成十六年》有韎韋之跗注，君子也。《註》韎，赤色。跗注，戎服。《疏》賈逵云：一染曰韎。《儀禮·士冠禮》緇帶𩎟韐。又《玉篇》東夷樂名。《周禮·春官·宗伯》韎師掌敎韎樂。《禮·明堂位》作眛。又《廣韻》《集韻》𠀤莫拜切，音䀛。《玉篇》茅蒐染草也。又《集韻》居氣切，音旣。又莫貝切，音眜。又莫轄切，音帓。又《五音集韻》莫撥切，音末。義𠀤同。又《集韻》勿發切，音㒝。與韤同。詳後韤字註。《字彙》韎與𠇱同，宜从末，中畫短。莫佩切者，宜从未，中畫長。○按說文从末無从未，字彙强分爲二，非也。《正字通》駁字彙之誤，而以諸書爲皆从未，尤非。𩎟。考證：〔《儀禮·士冠禮》緇帶韎韔。〕謹照原文𩎟韔改𩎟韐。

䪓：《集韻》的協切，音㖩。䪓韘，帶具。

𩎝：《集韻》同𩎺。

𩎤：《玉篇》口恩切，墾平聲。束也。

𩎥：《集韻》許罽切，音靾。㦎也。

𩎦：《集韻》居肴切，音交。囊也。亦作𩎔。

韏：《唐韻》九萬切《集韻》俱願切，𠀤音卛。《爾雅·釋器》革中絕謂之辨，韋中辨謂之韏。《註》復分平也。又《玉篇》詘也，曲也。又《集韻》區願切，音券。革中辨謂之韏。《廣韻》車上所用皮也。又《集韻》《正韻》𠀤逵眷切，音倦。又《集韻》古倦切，音眷。又已袁切，音拳。又《廣韻》居轉切《集韻》《韻會》《正韻》古轉切，𠀤音卷。義𠀤同。又《集韻》九遠切，音餋。屈也。又窘遠切，音𧯦。義同。

𩎧：《廣韻》《集韻》𠀤房六切，音伏。《玉篇》車軾。《廣雅》𩎧謂之軾。《廣韻》本作𩊙。或作絥。又《玉篇》皮祕切，音避。義同。

𩎨：《篇海》虛願切，音揎。作鼓工。亦䩵也。

韐：《唐韻》《正韻》古洽切《集韻》訖洽切，𠀤音夾。《玉篇》韎韐。《廣韻》韎韐，韋蔽膝。《說文》本作𢂷。《集韻》亦作𩎱。又《廣韻》《正韻》古沓切《集韻》《韻會》葛合切，𠀤音閤。《廣韻》韎韐，大帶。《集韻》韎韐，士服，制如韍。《儀禮·士喪禮》設韐帶。《註》韐帶，韎韐緇帶。不言韎緇者，省文，亦欲見韐自有帶。韐帶用革，古文韐爲合也。《集韻》或作𢂷、帢。又《集韻》轄夾切，音洽。義同。

𩎯：《集韻》同𩏏。

䪔：《廣韻》扶雨切《集韻》奉甫切，𠀤音釜。《玉篇》車下䪔也。又《廣韻》尻衣也。又《集韻》𢃓也。

𩎰：《集韻》與韢同。

韒：《廣韻》私妙切《集韻》仙妙切，𠀤音笑。《玉篇》刀韒也。《集韻》亦作鞘削𤿨。

𩎱：《集韻》訖洽切，音夾。本作𢂷。亦作韐。詳前韐字註。

𩎸：《篇海》去願切，音券。曲也。又音倦。鞾縫也。

𩎹：《玉篇》音域。裘也。《正字通》俗緎字。

𩎺：《廣韻》於阮切《集韻》委遠切，𠀤音宛。《廣韻》𩎺底，履名。《集韻》本作𩊁。詳革部𩊁字註。

𩎻：《篇海》蒲拜切，音敗。韋囊吹火也。

𩎼：《集韻》唐何切，音駝。皮帖履也。

䪕：《玉篇》巨竹切，音鞠。裹也。

韓：《唐韻》《集韻》胡安切《韻會》《正韻》河干切，𠀤音寒。《說文》井垣也。从韋，取其帀也。幹聲。又國名。《詩·大雅·韓奕箋》韓，姬姓之國也，後爲晉所滅，故大夫韓氏以爲邑名。《左傳·桓三年》韓萬御戎。《韻會》曲沃桓公之子萬，食邑于韓，後分晉爲國。又三韓，國名，辰韓，弁韓，馬韓也。見《後漢·東夷傳》。又《廣韻》姓也。《韻會》秦滅韓，以國爲氏。又叶胡千切，音焉。《孫楚·白起贊》神機電斷，氣齊卒然，南折勁楚，走魏禽韓。《說文》本作𩏑。《集韻》亦作榦幹。考證：〔又三韓，國名，辰韓，示韓，馬韓也。見《後漢·光武紀》。〕謹按示韓當作弁韓，見後漢書東夷傳，光武紀本文無之。謹將示改爲弁。光武紀改東夷傳。

韔：《唐韻》《集韻》《韻會》𠀤丑亮切，音暢。《說文》弓衣也。从韋長聲。《詩·秦風》虎韔鏤膺，交韔二弓。《傳》韔，弓室也。交韔，交二弓于韔也。又《小雅》言韔其弓。《禮·檀弓·韔弓註》韔，韜也。又《集韻》持亮切，音仗。義同。《詩·小雅》言韔其弓。《釋文》韔，又治亮反。又《集韻》力讓切，音亮。《詩·小雅》言韔其弓。《釋文》沈重讀。《集韻》或作䩨。

𩎽：《集韻》託合切，音錔。指衣也。又達合切，音沓。本作㧺。詳手部㧺字註。

𩎾：《字彙補》蒲交切，音庖。柔也。

韕：《字彙補》音未詳。《管子·白心篇》韕乎其圓也，鞟鞟乎莫得其門。《註》韕，復貌。謂遇圓則爲圓也。

䪖：《集韻》扶富切，音復。皮衣也。又車軛也。或作䪙𩋟𩌏。

𩏅：《集韻》呼願切，音楥。同韗。

𩏆：《集韻》呼願切，音楥。同韗。

韖：《集韻》忍九切，音蹂。韌也。

䪗：《唐韻》乎加切《集韻》何加切，𠀤音遐。《說文》履也。从韋叚聲。《廣韻》履跟後帖。《集韻》或作𩋥縀。

𩏇：《唐韻》《集韻》𠀤徒玩切，音段。《說文》履後帖也。从韋段聲。又《廣韻》徒管切《集韻》杜管切，𠀤音斷。又《集韻》土緩切，音疃。義𠀤同。《集韻》或作𩋦緞。

𩏈：《集韻》乳兗切，音耎。本作㼱。柔革也。詳瓦部㼱字註。

韗：《唐韻》《集韻》𠀤王問切，音運。《說文》本作䩵。《周禮·冬官考工記》攻皮之工，函鮑韗韋裘。《註》韗，讀爲運。《又》韗人爲臯陶。《註》臯陶，鼓木也。又《玉篇》靴也。《集韻》通作煇。又《集韻》《類篇》𠀤吁運切，音訓。攻皮工也。又《廣韻》虛願切《集韻》呼願切，𠀤音楥。義同。《考工記·釋文》韗又况萬反。《集韻》或作𩏅𩏆𩋢𩍹煇。《五音集韻》亦作䩵。又《集韻》王分切《類篇》于分切，𠀤音雲。義同。

韘：《唐韻》《集韻》《韻會》《正韻》𠀤失涉切，音攝。《說文》射決也，所以鉤弦。以象骨、韋系著右巨指。从韋枼聲。《玉篇》指沓也。《詩·衞風》童子佩韘。《傳》韘，玦也。能射御則帶韘。《箋》韘之言沓，所以彄沓手指。《集韻》或作弽。又《廣韻》蘇協切《集韻》悉協切，𠀤音燮。《廣韻》韘韝，射具。又《集韻》䪓韘，帶具。

韙：《唐韻》于鬼切《集韻》《韻會》羽鬼切，𠀤音偉。《說文》是也。从是，韋聲。《左傳·隱十一年》犯五不韙。《前漢·敘傳》昭韙見戒。《註》張晏曰：是也。明其是者，戒其非也。《後漢·荀爽傳》五韙咸備。《集韻》通作愇。

䪘：《字彙》同韙。

𩏉：《唐韻》羽非切《集韻》于非切，𠀤音韋。《說文》衺也，从交韋聲。

𩏊：《集韻》乞力切，音緙。本作䩯。詳革部䩯字註。

𩏋：《篇海》同韜。

䪙：《唐韻》《集韻》𠀤匹各切，音粕。《說文》軶裹也。从韋尃聲。又《集韻》平碧切，音欂。韋裹車軛。又方縛切，音𪙍。本作𩌏。詳革部𩌏字註。又扶富切，音復。《玉篇》尻衣也。《集韻》本作䪖。

𩏏：《唐韻》《集韻》𠀤于非切，音韋。《說文》束也。从韋𣐺聲。《註》徐鍇曰：言束之，象木華實之相累也。《集韻》或作𩎯。

𩏐：《玉篇》同𩏡。

𩏑：《說文》韓本字。

䪚：《廣韻》都盍切《集韻》德合切，𠀤音搨。《玉篇》熱䪚䪚也。《集韻》皮衣也。

韛：《廣韻》《集韻》《韻會》𠀤步拜切，音憊。《玉篇》韋囊，可以吹火令熾。亦作𣠻。《廣韻》或作𣡖。《集韻》或作𩎻㰆。又《集韻》房六切，音伏。本作箙。詳竹部箙字註。

𩏒：《玉篇》音荅。《字彙》皮指。

𩏓：《玉篇》下瞎切。《字彙》與轄同。車軸頭鐵也。

韜：《唐韻》土刀切《集韻》《韻會》《正韻》他刀切，𠀤音叨。《說文》弓衣也。从韋舀聲。《玉篇》劒衣也。《廣韻》藏也。《詩·小雅·彤弓傳》櫜韜也。又《周頌·時邁疏》櫜者，弓衣。一名韜弓，故納弓於衣謂之韜弓。又《玉篇》義也。又《玉篇》韜杠也。《儀禮·鄕射禮》杠長三仞，以鴻脰韜上二尋。《註》以帛巾冒杠上加雁頸也。又《玉篇》寬也。又《韻會》與弢同。《前漢·藝文志》《六弢》。《註》師古曰：卽今之《六韜》也。弢與韜同。又《集韻》叨号切，音套。臂衣也。《集韻》或作鞱。

韝：《唐韻》古侯切《集韻》《韻會》《正韻》居侯切，𠀤音鉤。《說文》射決也。从韋冓聲。《玉篇》結也，臂沓也。《史記·張耳𨻰餘傳》趙王袒韝蔽自上食。《註》徐廣曰：韝者，臂捍也。又《滑稽傳》帣韝鞠𦜕。《註》韝，音溝。《前漢·東方朔傳》董君綠幘傅鞲。《註》韋昭曰：韝形如射韝，以縛左右手，于事便也。師古曰：卽今之臂韝也。韝，工侯反。又《廣韻》恪侯切《集韻》墟侯切，𠀤音彄。又《集韻》居𠋫切，音遘。義𠀤同。《玉篇》作鞲。考證：〔《滑稽傳》帣韝鞠𦜕。〕謹按𦜕字右旁从丞从㔾，𦜕今改𦜕。

韞：《廣韻》烏渾切《集韻》烏昆切，𠀤音溫。《玉篇》赤黃之閒色也。《廣韻》赤色。又《玉篇》裹也。又《集韻》韣也。又《廣韻》于粉切《韻會》《正韻》委粉切，𠀤音惲。《廣韻》韞櫝。《論語》韞匵而藏諸。《註》韞，藏也。《陸機·文賦》石韞玉而山輝。又地名。《韓詩外傳》子路與巫馬期薪於韞丘之下。

𩏔：《正字通》同𩍓。

𩏕：《類篇》與韛同。

𩏘：《玉篇》素回切，音挼。《字彙》𩏘，鞍也。

𩏙：《集韻》鋤交切，音巢。本作𣝞。束也。

韠：《唐韻》𤰞吉切《集韻》《韻會》《正韻》璧吉切，𠀤音必。《說文》韍也。所以蔽前。以韋。下廣二尺，上廣一尺，其頸五寸。一命縕韠，再命赤韠。从韋畢聲。《廣韻》胡服蔽膝。《詩·檜風》庶見素韠兮。又《小雅·采菽箋》芾，太古蔽膝之象也。冕服謂之芾，其他服謂之韠。《疏》韍、韠俱是蔽膝之象，其制同。《禮·玉藻》韠，君朱，大夫素，士爵韋。《註》此𤣥端服之韠也。韠之言蔽也。凡韠以韋爲之，必象裳色。《廣韻》或作㻫。俗作鞸。《集韻》通作縪。

𩏚：《廣韻》徐醉切，音遂。《玉篇》囊組名。又《集韻》雖遂切，音邃。義同。《廣韻》或作韢。《集韻》《類篇》𠀤作𩏲。

𩏠：《廣韻》《集韻》𠀤豬孟切，音倀。《廣韻》張皮也。

𩏡：《玉篇》巨貴切，頄上聲。𩏡，緝也。亦作𩏐。又《集韻》胡對切，音潰。繡韋囊。又求位切，音匱。義同。或作鞼。

𩏢：《字彙》同𩏶。

䪛：《集韻》孚袁切，音翻。《玉篇》羣䪛也。《集韻》羣也，韋平方也。又《集韻》符袁切，音煩。韋裹曰䪛。

𩏣：《集韻》吁爲切，音撝。柔革平均也。又《集韻》《韻會》𠀤驅爲切，音虧。《周禮·冬官考工記·函人註》無迆謂革不𩏣。《釋文》𩏣音𧇊。又許皮反。

𩏤：《集韻》居勞切，音高。本作櫜。詳木部櫜字註。《管子·法法篇》九曰舉𩏤章。

韡：《唐韻》于鬼切《集韻》《韻會》羽鬼切，𠀤音偉。《說文》本作𩏬，盛也。从𠌶，韋聲。《唐韻》華盛貌。《詩·小雅》常棣之華，鄂不韡韡。《傳》韡韡，光明也。《集韻》《類篇》書作𩏧。考證：〔《詩·小雅》棠棣之華，鄂不韡韡。〕謹照原文棠棣改常棣。

韢：《唐韻》《集韻》𠀤胡計切，音系。《說文》橐紐也。从韋惠聲。又《說文》一曰盛頭橐也。《註》徐鍇曰：謂戰伐以盛首級。《集韻》盛馘囊。又《集韻》胡桂切，音慧。又《廣韻》楚稅切《集韻》此芮切，𠀤音毳。義𠀤同。《集韻》或作𩎰。又《集韻》徐醉切，音遂。囊紐也。又一曰盛虎頭囊。或作𩏲。

𩏨：《集韻》於容切，音邕。與𩍓同。詳革部𩍓字註。

𩏩：《廣韻》《集韻》𠀤虛嚴切，音忺。《廣雅》寢衣衾𩏩被也。又《集韻》虛檢切，音險。《玉篇》被也。又虛欠切，音姭。義同。𩏩字从革从僉作。

䪜：《廣韻》《集韻》𠀤處占切，音㚲。《玉篇》䪜屛也。《集韻》本作檐。又《集韻》余廉切，音鹽。衣蔽也。又《廣韻》《集韻》《韻會》《正韻》𠀤昌豔切，音䠨。《廣韻》本作韂。鞍小障泥。又《集韻》韍也。通作襜幨。

韣：《廣韻》《集韻》《韻會》徒谷切《正韻》杜谷切，𠀤音讀。《玉篇》弓衣也。韜也。《禮·月令》帶以弓䪅。《少儀》弓則以左手屈韣執拊。《儀禮·覲禮》乗墨車，載龍旂弧䪅。《註》弓衣曰䪅。又《禮·明堂位》載弧韣。《註》弧，旌旗。其衣曰韣。又《唐韻》之欲切《集韻》朱欲切，𠀤音燭。又《廣韻》尺玉切《集韻》樞玉切，𠀤音觸。又《廣韻》市玉切《集韻》《韻會》殊玉切，𠀤音蜀。義𠀤同。《集韻》或作䪅。

𩏪：《廣韻》場白切《集韻》直格切，𠀤音宅。《廣韻》𩍜䪝，刀飾。《集韻》𩏪䪝，刀靶韋也。

𩏫：《玉篇》𩍙，亦作𩏫。詳革部𩍙字註。

𩏬：《說文》韡本字。

䪝：《廣韻》一虢切《集韻》屋虢切，𠀤音擭。䪝𩏪。見上𩏪字註。《集韻》或作韄。

𩏮：《玉篇》與䪔同。

𩏯：《集韻》同𩍿。詳革部𩍿字註。

𩏰：《字彙》同韅。詳革部韅字註。

𩏱：《字彙》同𩍨。詳革部𩍨字註。

韤：《唐韻》望發切《集韻》勿發切，𠀤音㒝。《說文》足衣也。从韋蔑聲。《註》徐鉉曰：今俗作韈，非是。《左傳·哀二十五年》褚師聲子韤而登席。《註》古者見君解韤。《史記·張釋之傳》王生曰：吾韤解。《廣韻》或作韈襪。《集韻》或作𥀯韎𥿉𤿗袜帓。

韥：《廣韻》《集韻》𠀤徒谷切，音獨。《廣韻》箭筩也。又《集韻》弓衣也。本作韣。

𩏲：《集韻》同韢。

𩏴：《集韻》紆勿切，音鬱。本作𩰪。芳草也。或作䖇。《管子·地員篇》葉下于𩏴，𩏴下于莧，莧下于蒲。

𩏵：《玉篇》布古切，同䪔。詳䪔字註。又《廣韻》傍各切，音泊。𩍿䩣，屧也。

𩏶：《唐韻》《正韻》卽由切《集韻》將由切，𠀤音啾。《說文》收束也。《前漢·律歷志》秋𩏶也。物𩏶斂，乃成孰。《說文》或作𥾀。又《集韻》兹消切，音焦。義同。又字秋切，音酋。本作揫。聚也。一曰細也。又子肖切，音醮。收束物也。

𩏹：《玉篇》居願切。《字彙》柔韋也。

𩏺：《集韻》厥縛切，音矍。𩏪𩏺，刀靶韋。

