*和禦制遊慈恩寺

皇風扇祇樹，至德茂禪林。仙華曜日彩，神幡曳遠陰。

綺殿籠霞影，飛閣出雲心。細草希慈澤，恩光重更深。

*贈賈松先輩

嵯峨山上石，歲歲色長新。若使盡成寶，誰為知己人。

*古梅

火虐風饕水漬根，霜皴雪皺古苔痕。

東風未肯隨寒暑，又蘖清香與返魂。

*月

徐徐東海出，漸漸上天衢。此夜一輪滿，清光何處無。

*武肅王有旨，石橋設齋會，進一詩，共六首

南有天臺事可尊，孕靈含秀獨超群。重重曲澗侵危石，步步層岩踏碎雲。金雀每從雲裏現，異香多向夜深聞。

當知此界非凡界，一道幽奇各自分。

仙源佛窟有天臺，今古嘉名遍九垓。石磴嵌空神匠出，瀑泉雄壯雨聲來。景強偏感高僧上，地勝能令遠思開。

一等翹誠依此處，自然靈貺作梯媒。

智泉福海莫能逾，親自王恩運睿謨。感現盡冥心境界，資持全固道根株。石樑低翥紅鸚鵡，煙嶺高翔碧鷓鴣。

勝妙重重惟禱祝，永資軍庶息災虞。

淩晨迎請倍精誠，親散鮮花異處清。羅漢攀枝呈梵相，岩僧倚樹現真形。神幡雙出紅霞動，寶塔全開白氣生。

都為王心標意切，滿空盈月瑞分明。

幡花寶蓋滿青川，祈禱迎來聖半千。莫道勝緣無影響，須知嘉會有因緣。空中長似聞天樂，岩畔常疑有地仙。

何必更尋兜率去，重重靈應事昭然。

登雲步嶺涉煙程，好景隨心次第生。聖者已符祥瑞事，地靈全副禱祈情。洞深重疊拖雲濕，灘淺潺湲漱水清。

願滿事圓歸去路，便風相送片帆輕。

*題戶詩

枕有思鄉淚，門無問疾人。塵埋床下履，風動架頭巾。

*句

鴉鳴東牖曙，草秀南湖春。

*句

萬般思後行，一失廢前功。

*句

鯨目光燒半海紅，鼇頭浪蹙掀天白。

*句

寺隔殘潮去。

采藥過泉聲。

林塘秋半宿，風雨夜深來。

*句

鳥歸花影動，魚沒浪痕圓。

*句

三千裏外一條水，十二時中兩度潮。

*句

到處自鑿井，不能飲常流。

*句

吟中雙鬢白，笑裏一生貧。

*句

接岸橋通何處路，倚欄人是阿誰家。

*句

木末上明星。

*句

三萬蓮經三十春，半生不蹋院門塵。

*句

惟有樽前今夜月，當時曾照墮樓人。

梧桐葉老蟬聲死，一夜洞庭波上風。

*句

晴看漢水廣，秋覺峴山高。

*句

犬熟護鄰房。

