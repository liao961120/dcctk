*塚上答太宗

我昔勝君昔，君今勝我今。榮華各異代，何用苦追尋。

*遺畫工詩

握手不能別，撫膺聊自傷。痛矣時陰短，悲哉泉路長。

松林驚野吹，荒隧落寒霜。言離何以贈，留心內典章。

*夜吟

秋徑填黃葉，寒摧露草根。猿聲一叫斷，客淚數重痕。

*愧謝詩

我本邯鄲士，祇役死河湄。不得家人哭，勞君行路悲。

*擲裴武公詩

屢策羸驂曆亂峋，叢嵐映日晝如曛。長橋駕險浮天漢，危棧通岐觸岫雲。卻念淮陰空得計，又嗟忠武不堪聞。

廢興盡系前生數，休衒英雄勇冠軍。

*死後詩

忽作無期別，沈冥恨有餘。長安雖不遠，無信可傳書。

*洋州館夜吟

門依楚水岸，身寄洋州館。望月獨相思，塵襟淚痕滿。

*獻元載

城東城西舊居處，城裏飛花亂如絮。

海燕銜泥欲下來，屋裏無人卻飛去。

*詩二首

高松多悲風，蕭蕭清且哀。南山接幽壟，幽壟空崔嵬。

白日徒昭昭，不照長夜台。雖知生者樂，魂魄安能回。

況複念所親，慟哭心肝摧。慟哭更何言，哀哉複哀哉。

神仙不可學，形化空遊魂。白日非我朝，青松為我門。

雖複隔幽顯，猶知念子孫。何以遣悲惋，萬物歸其根。

寄語世上人，莫厭臨芳尊。莊生問枯骨，三樂成虛言。

*祭後見石上詩

幽明雖異路，平昔忝攻文。欲知潛昧處，山北兩孤墳。

*詠浮雲

虛虛複空空，瞬息天地中。假合成此像，吾亦非吾躬。

*呈李續

我有敵國讎，無人可為雪。每至秦隴頭，遊魂自嗚咽。

*和崔侍禦

千歲荒台隳路隅，一煩太守重椒塗。

感君拂拭意何極，贈爾美婦與明珠。

*贈竇丞

冥路杳杳人不知，不用苦說使人悲。

喜得逢君傳家信，後會茫茫何處期。

*敘幽冤

痛填心兮不能語，寸斷腸兮訴何處。

春生萬物妾不生，更恨香魂不相遇。

*過台城感舊

六代舊山川，興亡幾百年。繁華今寂寞，朝市昔喧闐。

夜月琉璃水，春風卵色天。傷時與懷古，垂淚國門前。

*詩

流水涓涓芹努芽，織烏西飛客還家。

荒村無人作寒食，殯宮空對棠梨花。

*踏歌

河水流溷溷，山頭種蕎麥。兩個胡孫門底來，東家阿嫂決一百。

*題少陵別墅

新構茅齋野澗東，松楸交影足悲風。

人間歲月如流水，何事頻行此路中。

*夢張垂贈詩

戚戚複戚戚，秋堂百年色。而我獨茫茫，荒郊遇寒食。

*秋月聯句

秋月圓如鏡，——王步兵

秋風利似刀。——蕭中郎

秋雲輕比絮，——梁璟

秋草細如毛。——諸葛長史

*天明聯句

幽樹高高影，——蕭中郎

山花寂寂香。——王步兵

山天遙歷歷，——諸葛長史

山水急湯湯。——梁璟

*贈張珽

昔為吟風嘯月人，今為吟風嘯月身。

塚壞路邊吟嘯罷，安知今日又勞神。

*西軒詩

趙壹能為賦，鄒陽解獻書。可惜西江水，不救轍中魚。

偉哉橫海鱗，壯矣垂天翼。一旦失風水，翻為螻蟻食。

功遂侔昔人，保退無智力。既涉太行險，茲路信難陟。

握裏龍蛇紙上鸞，逡巡千幅不將難。

顧雲已往羅隱耄，更有何人逞筆端。

*降巫詩

青山山下少年郎，失意當時別故鄉。

惆悵不堪回首望，隔溪遙見舊書堂。

*贈雷殿直

衡陽去此正三年，一路程途甚坦然。深邃門牆三楚外，清風池館五峰前。西邊市井來商客，東岸汀洲簇釣船。

公退只應無別事，朱陵後洞看神仙。

*吟

陊江三十年，潮打形骸朽。家人都不知，何處奠杯酒。

*又吟

莫問我姓名，向君言亦空。潮生沙骨冷，魂魄悲秋風。

*獻高駢

我昔勝君昔，君今勝我今。人生一世事，何用苦相侵。

