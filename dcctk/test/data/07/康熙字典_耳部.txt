耳：《唐韻》而止切《集韻》《韻會》《正韻》忍止切，𠀤音洱。《說文》主聽也。《易·說卦》坎爲耳。《管子·水地篇》腎發爲耳。《淮南子·精神訓》肝主耳。《白虎通》耳者，腎之𠋫也。又俗以塗巷語爲信曰耳食。《史記·六國表》此與以耳食何異。《註》耳食，不能知味也。又凡物象耳形者，皆曰耳。《史記·封禪書》有雉登鼎耳。《後漢·五行志》延熹中，京都幘顏短耳長。又《韻會》助語辭。《論語》女得人焉耳乎。《禮·祭統》夫銘者，壹稱而上下皆得焉耳矣。又《正韻》語決辭。《史記·高祖紀》與父老約法三章耳。又《詩·魯頌》六轡耳耳。《傳》耳耳然至盛也。《朱註》耳耳，柔從也。又爵名。《左傳·昭七年》燕人歸燕姬，賂以瑤罋玉櫝斝耳。《註》斝耳，玉爵。《疏》斝，爵名，以玉爲之，旁有耳，若今之杯，故名耳。又姓。《正字通》明洪煕中有耳元明。又人名。老子名李耳。又地名。《前漢·武帝紀》罷儋耳眞番郡。《註》師古曰：儋耳，本南越地，眞番，本朝鮮地，皆武帝所置也。《後漢·明帝紀》西南哀牢，儋耳，僬僥諸種，前後貢獻。《註》楊浮異物志曰：儋耳，南方夷，生則鏤其頰皮，連耳匡分爲數枝，狀如雞腸，纍纍下垂至肩。又山名。《書·禹貢》熊耳外方桐柏。《疏》熊耳山，在弘農盧氏縣東，伊水所出。《荆州記》順陽益陽二縣，東北有熊耳山，東西各一峯，如熊耳狀，因以爲名。《齊語》踰大行與辟耳之谿。《註》辟耳，山名。《史記·封禪書》束馬懸車，上𤰞耳之山。《註》𤰞耳，山名在河南太陽。又草名。《詩·周南》采采卷耳。《傳》卷耳，苓耳也。廣雅云：枲耳也。《疏》生子如婦人耳中璫，或謂之耳璫，幽州人謂之爵耳。《博雅》𠭿耳，馬莧也。又獸名。《博雅》李耳，虎也。又綠耳，周穆王駿馬名，俗作騄駬。魏時西𤰞獻千里馬，色白，兩耳黃，名黃耳。《山海經》丹熏之山，有獸焉，其狀如鼠，而兔首麋身，其音如獋犬，以其尾飛，名曰耳鼠《註》卽鼯鼠，飛生鳥也。《崔豹·古今注》狗，一名黃耳。又蟲名。《爾雅·釋蟲》螾𧊔入耳。《疏》今蚰蜒，喜入耳者。《揚子·方言》蚰𧎘，自關而東謂之螾𧎘，或謂之入耳。又曾孫之孫曰耳孫。《前漢·惠帝紀》內外公孫耳孫。《註》應劭曰：耳孫者，𤣥孫之孫也。去曾高遠，但耳聞之。又《集韻》《韻會》𠀤如蒸切，音仍。《前漢·惠帝紀》耳孫。《註》晉灼曰：耳孫，𤣥孫之曾孫也。師古曰：爾雅，仍孫從己而數，是爲八葉。與晉說相同。仍耳聲相近，蓋一號也。又《諸侯王表》𤣥孫之子耳孫。《註》耳音仍。又《集韻》仍拯切，仍上聲。關中河東讀耳作此音。考證：〔《博雅》耳，馬莧也。〕謹按原文作𠭿耳馬莧也，謹於耳上增𠭿字。

耴：《廣韻》魚乙切《集韻》逆乙切，𠀤音𤴸。《廣韻》聱耴，魚鳥狀也。《左思·吳都賦》魚鳥聱耴。《註》倉頡篇曰：聱耴，衆聲也。◎按字彙質涉切，非。詳下𦔮字註。

𦔮：《唐韻》陟葉切《集韻》陟涉切，𠀤音輒。《說文》耳垂也。从耳下垂，象形。春秋傳曰：秦公子輒者，其耳下垂，故以爲名。又《集韻》𦔮耳，國名。又《集韻》亦姓。又《集韻》昵輒切，音聶。義同。《類篇》或作𦕿。◎按說文有𦔮無耴，𦔮篆書象耳下垂形。玉篇、廣韻、集韻𦔮耴兩收，𦔮訓耳垂，耴訓魚鳥狀，𦔮耴自是二字。字彙、正字通存耴遺𦔮，又誤以耴訓耳垂，𠀤非。今改正。

𦔯：《集韻》所嫁切，音嗄。姓也。出新鄭。

𦔰：《正字通》與須需胥𠀤通。《戰國策》臣爲王之楚，𦔰臣之友而行。《註》𦔰胥同。待也。◎按字彙同𦔴，音厦，非。

𦔱：《字彙》馗字之譌。

耵：《廣韻》都挺切，音頂。耵聹，耳垢。又《集韻》湯丁切，音聽。義同。

耶：《廣韻》以遮切《韻會》余遮切《正韻》于遮切，𠀤音邪。《玉篇》俗邪字。《正韻》語助。又疑辭。又《增韻》俗謂父曰耶。《古木蘭詩》卷卷有耶名。《杜甫詩》見耶背面啼。又《荀子·議兵篇》莫耶長刃利鋒。《正字通》吳大夫莫耶作寶劒，因謂劒爲莫耶。或曰干將莫耶，當時鑄劒者夫婦之名，故雄劒名干將，雌劒名莫耶。又《史記·淳于髠傳》汙耶下地。《說苑》作汙邪。又《正韻》徐嗟切，音邪。《荀子·成相篇》耶枉僻囬失道途。又《韻補》叶余嗟切，音近倭。《韓愈·施先生墓誌銘》縣曰萬年，原曰神禾。高四尺者，先生墓耶。

𦔷：《集韻》伊堯切，音幺。𦗖𦔷，耳鳴。

𦔸：《五音集韻》古紅切，音公。耳聞鬼也。

耷：《集韻》德盍切，音㩉。大耳曰耷。

𦔹：《五音集韻》女夬切，音𩬀。睉𦔹，目惡也。

䎳：《唐韻》魚厥切，音月。《說文》墮耳。又《廣韻》五刮切，音刖。義同。

耸：《正韻》息勇切，聳本字。

𦔼：《廣韻》蘇協切《集韻》悉協切，𠀤音燮。使也。又《集韻》日涉切，音聶。又陟涉切，音輒。又乳勇切，音宂。義𠀤同。

䎴：《玉篇》古莖切，音庚。神名。

耹：《唐韻》巨今切《集韻》渠金切，𠀤音琴。《說文》周語曰：回祿信於耹遂。註：回祿，火神。再宿爲信。耹遂，地名。又《廣韻》音也。又《集韻》其淹切，音箝。義同。

耺：《廣韻》于分切《集韻》王分切，𠀤音雲。耳中聲。《揚子·法言》籩豆不陳，玉帛不分，琴瑟不鏗，鐘鼓不耺，吾則無以見聖人矣。又《五音集韻》筠氷切。耺，耾聲也。

耻：《正字通》俗恥字。

𦔽：《篇海》古文聽字。《字彙》古無此字。周伯溫以此代聽字，官府聽事處也。《字彙補》按亢倉子耳𦕝目𦔽。註：𦔽，古聽字。字彙云：古無此字。非也。

耼：《唐韻》他酣切《集韻》《韻會》他甘切，𠀤音舑。《說文》耳曼也。《徐曰》耳無郭也。《廣韻》耳漫無輪。又《韻會》祝耼，老耼，人名。《左傳·隱九年》戎人之前，遇覆者奔，祝耼逐之。《註》祝耼，鄭大夫。《前漢·揚雄傳》弃由耼之所珍兮。《註》師古曰：耼，老耼也。又國名。《左傳·僖二十三年》管蔡郕霍，魯衞毛耼。《周語》耼由鄭姬。《註》耼，姬姓。又《正韻》都甘切《正韻》都含切，𠀤音耽。又《集韻》乃甘切，音䛁。又《類篇》謨甘切，音姏。又《正韻》那含切，音南。義𠀤同。《類篇》或作𦕐。《正字通》今俗作聃。

𦔾：《集韻》馮無切，音扶。希望也。

𦔿：《篇海》他甸切，天去聲。《字彙》與瑱同。

耽：〔古文〕𤯉《廣韻》丁含切《集韻》《韻會》《正韻》都含切，𠀤音酖。《說文》耳大垂也。《淮南子·地形訓》夸父耽耳，在其北方。《註》耽耳，耳垂在肩上。又《玉篇》樂也。《書·無逸》惟耽樂之從。《傳》過樂謂之耽。《詩·衞風》于嗟女兮，無與士耽。《傳》耽，樂也。又《廣韻》虎視。《易·頤卦》虎視耽耽。《註》虎視耽耽，威而不猛，不惡而嚴。《前漢·敘傳》六世耽耽，其欲浟浟。《註》師古曰：耽耽，威視之貌。又《五音集韻》徒含切，音覃。視近而志遠。又《張衡·西京賦》大厦耽耽。《註》耽，音丹。耽耽，深邃之貌。又都感切，音黕。亦虎視。又徒感切，音禫。徐視也。

耾：《唐韻》戸萌切《韻會》乎盲切，𠀤音宏。《博雅》聾也。《玉篇》耳語也。《韻會》一曰耳中聲。又《韻會》大聲。《宋玉·風賦》耾耾雷聲。《揚子·法言》非雷非霆，隱隱耾耾。《左思·吳都賦》與夫唱和之隆響，動鐘鼓之鏗耾有殷。又《集韻》呼宏切，音訇。又《五音集韻》烏宏切，音泓。義𠀤同。《集韻》或作𦕹。

耿：〔古文〕熲《唐韻》《集韻》《韻會》《正韻》𠀤古幸切，音𦵸。《說文》耳著頰也。又《廣韻》耿介也。《馮衍·顯志賦》獨耿介而慕古兮。《徐敬業詩》少年負壯氣，耿介立衝冠。又《韻會》不安也。《詩·衞風》耿耿不寐。《傳》耿耿，猶儆儆也。錢氏曰：耿耿，小明，心有所存，不能忘之貌。又光也。《書·立政》以覲文王之耿光。又與炯通。《晉語》其光耿於民矣。《註》耿，猶炤也。又地名。《左傳·閔元年》滅耿，滅霍，滅魏。《註》平陽皮氏縣東南有耿鄕。《括地志》霍晉州霍邑縣，故耿城，今名耿倉城，在絳州龍門縣東南十二里，故耿國。又《山海經》耿山無草木，多水碧。又姓。漢耿弇，耿况。又《集韻》俱永切，音憬。光也。本作炅。又《集韻》涓熒切《韻會》古熒切，𠀤音扃。明白也。又與𥳑通。幽州方言也。《蜀志·𥳑雍傳註》或曰雍本姓耿，幽州人語謂耿爲𥳑，遂隨音變之。◎按說文耿，耳著頰也，从耳，烓省聲。杜林說，耿，光也，从光聖省。凡字皆左形右聲，杜說非也。徐鍇曰：凡字多右形左聲，此說或後人所加，或傳寫之誤，語載徐本說文。蓋許以杜說爲非，徐以許左形右聲爲誤。字彙正字通𠀤錄其說，而不折衷其是非，不知耿光也。以杜說爲優，至謂凡字皆左形右聲，與凡字多右形左聲，則許徐之說皆非也。周禮、六書賈公彥疏辨之詳矣。賈之言曰：書有六體，形聲實多。若江河之類，是左形右聲。鳩鴿之類，是右形左聲。草藻之類，是上形下聲。婆娑之類，是下形上聲。圃國之類，是外形內聲。闅𧗽辮戚𡌵贏之類，是內形外聲。形聲之等有六也，附記於此。

𦕀：《廣韻》《集韻》𠀤七計切，音砌耳聰也。

𦕁：《廣韻》聞古作𦕁。註詳八畫。

𦕐：《類篇》同耼。

聃：《正字通》俗耼字。

聄：《集韻》《韻會》𠀤止忍切，音軫。《玉篇》告也。《五音集韻》聽也。

𦕑：《集韻》同聄。

䎵：《集韻》兵媚切，音祕。《揚子·方言》山之東西自愧曰恧，趙魏之閒謂之䎵。又《集韻》莫筆切，音密。義同。考證：〔《揚子·方言》秦晉之閒言心內慙矣，趙魏之閒謂之䎵。〕謹按所引非本書文義，謹照原文改山之東西自愧曰恧，趙魏之閒謂之䎵。

聅：《唐韻》恥列切《集韻》《韻會》敕列切，𠀤音屮。《說文》軍法以矢貫耳也。从耳从矢。司馬法曰：小罪聅，中罪刖，大罪剄。又《廣韻》徒干切《集韻》唐干切《正韻》唐闌切，𠀤音壇。又《集韻》羊列切。音拽。義𠀤同。

聆：《唐韻》《韻會》郞丁切《正韻》離呈切，𠀤音靈。《說文》聽也。《倉頡篇》耳聽曰聆。《廣韻》以耳取聲。《前漢·敘傳》妣聆呱而刻石兮。又《博雅》聆，從也。又《淮南子·齊俗訓》所居聆聆。《註》聆聆，意曉解也。又借作齡。《禮·文王世子》夢帝與我九齡。《釋文》本或作聆。

聇：《集韻》諸盈切，音征《博雅》聇聇，行也。

𦕒：《廣韻》《集韻》𠀤丁兼切，音𩬑。《說文》小垂耳也。又《五音集韻》丁愜切，音聑。義同。

聈：《五音類聚》于糾切。幽上聲。幽靜也。《唐山夫人·安世房中歌》淸思聈聈，經緯冥冥。

聉：《唐韻》《集韻》𠀤五滑切，瓦入聲。《說文》無知意也。又《廣韻》魚乙切，音屹。義同。又《廣韻》《集韻》𠀤吐猥切，音腿。聉顡，癡癲貌。又《廣韻》丁滑切，音娺。無所聞也。

聊：《唐韻》洛蕭切《集韻》《韻會》憐蕭切《正韻》連條切，𠀤音膫。《說文》耳鳴也。又《韻會》語助。《詩·唐風》椒聊之實。《傳》椒聊，椒也。《疏》聊，語助也。又《博雅》聊，苟且也。《詩·衞風》孌彼諸姬，聊與之謀。《傳》聊，願也。《箋》聊，且略之辭。《晉書·阮籍傳》聊復爾耳。又賴也。《前漢·張耳陳餘傳》使天下父子不相聊。《揚子·方言》此其計畫，無所聊賴。又《左思·吳都賦》相與聊浪乎昧莫之坰。《註》聊浪，放曠貌。又地名。《左傳·昭二十年》聊攝以東。《註》聊攝，齊西界也，平原聊城縣東北有攝城。《史記·韓王信盧綰傳》破豨將張春於聊城。又姓。《風俗通》聊倉。爲漢侍中。又《集韻》力求切，音騮。木名。引爾雅朻者聊。◎按爾雅釋木音義，聊音寮，無騮音，未審集韻何據。又《楚辭·九歎》耳聊啾而戃慌。《註》聊啾，耳鳴。聊音留。又阿蘭聊，西域國名。《後漢·西域傳》奄蔡國改名阿蘭聊國。又與騮同。《前漢·地理志》華聊，綠耳之乗。又《集韻》力弔切，音嫽。木名。《說文》本作𦕼。《類篇》或作𦗖，亦作𦕵。

𦕓：《字彙》思計切，胥去聲。與壻同。《風俗通》怪神女新從𦕓家來。《揚子·方言》東齊閒𦕓謂之倩。《博物志》王粲與族兄凱依劉表，表有女周率，謂粲非女𦕓才，乃妻凱。

䎶：《廣韻》《集韻》𠀤仍吏切，音餌。《玉篇》以牲告神，欲神聽之，曰䎶。《山海經》祈䎶用魚。《註》以血塗祭爲䎶。

𦕔：《字彙補》古文卯字。註詳卩部三畫。

𦕕：《字彙補》蒙遘切，音貿。《篇海》易也。

𦕠：《集韻》呼公切，音烘。耳有聲。

聎：《廣韻》吐彫切《集韻》他彫切，𠀤音祧。《廣韻》耳疾。《集韻》一曰耳鳴。又《集韻》他刀切，音饕。又徒刀切，音匋。義𠀤同。

聏：《集韻》女六切，音朒。慙也。本作忸。或作胹。又《韻會》仍吏切《正韻》而至切，𠀤音餌。和也。《莊子·天下篇》以聏合驩。《音義》和萬物也。又《廣韻》《正韻》如支切《韻會》人之切，𠀤音兒。義同。胹原刻从恧，不从而。

聐：《廣韻》五鎋切《集韻》牛轄切，𠀤音齾。《廣韻》聐顡，無所聞也。《集韻》不聽受也。又《集韻》五滑切，音𦤙。顡聐，癡不能聽。

聑：《唐韻》丁協切《集韻》的協切，𠀤音𠲷。《說文》安也。《馬融·長笛賦》瓠巴聑柱，磬襄弛懸。《註》聑，安也。又《揚子·方言》揚越之郊，凡人相侮，以爲無知，謂之聑。聑，耳目不相信也。又《廣韻》耳垂貌。又《集韻》陟革切，音摘。耳豎貌。

聒：〔古文〕𠅪𦗾《唐韻》《集韻》《韻會》𠀤古活切，音括。《說文》本作𦕾。讙語也。《廣韻》聲擾也。《書·盤庚》今汝聒聒。《傳》聒聒，無知貌。鄭云：難告貌。正義曰：多言亂人之意。《左傳·襄二十六年》聒而與之語。《註》聒，讙也。《抱朴子·廣譬卷》春蛙長譁，而醜音見患於聒耳。又《韻補》叶紀劣切，音厥。《郭璞·江賦》陽鳥爰翔，于以𤣥月。千類萬聲，自相喧聒。

𦕡：《集韻》聖，古作𦕡。註詳七畫。

𦕢：《集韻》聽，古作𦕢。註詳十六畫。

䎷：《廣韻》之戍切《集韻》朱戍切，𠀤音注。《玉篇》𩕏也，源也，聲也。又《集韻》呼也。又《廣韻》芳遇切，音赴。又《集韻》舂遇切，音戍。義𠀤同。

𦕵：《集韻》與聊同。

䎸：《唐韻》《集韻》《韻會》𠀤五故切，音誤。聽也。

聕：《玉篇》胡老切，音浩。耳也。一曰耳聞。

𦕶：《集韻》征例切，音制。聞也。本作䎺。

𦕷：《集韻》胡孔切，音澒。𦕷𦕷，耳中鳴也。

聖：〔古文〕𦕡𠄵《唐韻》《集韻》《韻會》《正韻》𠀤式正切，聲去聲。《易·乾卦》聖人作而萬物覩。《書·洪範》睿作聖。《傳》於事無不通之謂聖。《禮·禮運·三代之英疏》萬人曰傑，倍傑曰聖。《孟子》大而化之之謂聖。《風俗通》聖者，聲也。聞聲知情，故曰聖也。又《諡法》稱善賦𥳑曰聖，敬賓厚禮曰聖。又木名《山海經》開明北有聖木。《註》食之令人智聖也。又水名。《水經注》聖水，出上谷東，過長鄕縣北，又東過安次縣，而東入于海。又姓。又《韻補》叶裳聲切，音成。《常璩·華陽國志贊》仲元抑抑，邦家儀型。子雲𤣥達，煥乎弘聖。

𦕸：《集韻》兩耳切，音里。地名。

𦕹：《集韻》同耾。

聗：《集韻》力協切，音㼲。耳垂也。《釋名》幘蹟也。或曰聗聗，折其後也。

𦕺：見《周宣王·石鼓文》。薛作高。考碧落𥓓，高字同此。鄭云：今作享。

聘：《唐韻》《集韻》《韻會》《正韻》𠀤匹正切，音娉。《說文》訪也。《徐曰》聘，訪問之以耳也。《廣韻》問也。《禮·曲禮》諸侯使大夫問於諸侯曰聘。《公羊傳·隱十一年》大夫來曰聘。《穀梁傳·隱九年》聘，問也。《周禮·秋官》時聘，以結諸侯之好。《儀禮·聘禮》大問曰聘，小聘曰問。又昏禮娶問亦曰聘。《禮·內則》聘則爲妻。又《正字通》以幣帛召隱逸賢者，升進之，曰徵聘。應召登仕者稱聘君。又《五音集韻》匹名切，娉平聲。訪也。

䎹：《玉篇》古文聞字。《虞世南·孔子廟堂𥓓》怡然動色，似䎹簫韶之響。《正字通》从釆。釆，古辨字。聲入耳能辨之也。別作𥹢，非。餘詳八畫。

𦕻：《正字通》同聰。

𦕼：《說文》聊本字。

𦕽：《字彙補》書刃切，音愼。《王延壽·王孫賦》夐儵𦕽而奄赴。《註》儵𦕽，疾貌。

𦕾：《說文》聒本字。

𦕿：《集韻》同𦔮。

𦖀：《集韻》與殍同。

䎺：《集韻》征例切，音制。《玉篇》入意也。《集韻》聞也。或作𦕶。

聙：《廣韻》子盈切《集韻》咨盈切，𠀤音精。《廣韻》聰聽。《集韻》善聽也。

𦖈：《玉篇》於檢切，音掩。耳也。

𦖉：《廣韻》文兩切《集韻》文紡切，𠀤音罔。耳疾。

聚：《唐韻》《正韻》慈庾切《集韻》《韻會》在庾切，𠀤徐上聲。《說文》會也。《易·乾卦》君子學以聚之。《禮·檀弓》聚國族於斯。《前漢·高帝紀》五星聚于東井。《管子·君臣篇》是以明君順人心，安情性而發於衆心之所聚。《註》聚謂所同歸凑也。又《玉篇》斂也。《禮·樂記》君子聽竽笙簫管之聲，則思畜聚之臣。《周禮·地官·稍人》凡其余聚以待頒賜。《疏》聚是縣四百里，都五百里中畜聚之物。又居也，邑落也。《史記·五帝紀》一年而所居成聚。《註》聚謂村落也。又《秦本紀》幷諸小鄕聚，集爲大縣。《註》萬二千五百家爲鄕聚。《前漢·平帝紀》鄕曰庠，聚曰序。《註》張晏曰：聚，邑落名也。師古曰：聚，小于鄕。又積也。《禮·月令》孟冬之月，命有司循行積聚，無有不斂。又《管子·正篇》會民所聚曰道。《註》聚謂衆所宜。又《周禮·冬官考工記·弓人》六材旣聚，巧者和之。《註》聚，具也。又《左傳·莊二十五年》城聚。《註》晉邑。又《唐韻》才句切《集韻》從遇切《正韻》族遇切，𠀤音𡒍。義同。又音娵。《史記·歷書》月名畢聚。日得甲子。索隱讀。又與驟同。《周禮·天官·獸醫註》趨聚之節。《釋文》聚，本一作驟。又《韻補》叶組救切，音僦。《班固·西都賦》毛羣内闐，飛羽上覆。接翼側足，集禁林而屯聚。考證：〔《禮·月令》孟冬之月，命司徒循行積聚。〕謹照原文司徒改有司。〔《班固·西都賦》毛羣肉闐，飛羽上覆。〕謹照原文肉闐改内闐。

聛：《篇海》音俾。側耳也。

𦖊：《唐韻》去奇切《集韻》丘奇切，𠀤音崎。側耳也。

聜：《五音類聚》都禮切，音底。耳患膿也。

𦖋：《五音類聚》丁果切，音朶。耳垂也。又耳聰也。

䎻：《玉篇》之酉切，音帚。耳也。又明也。又職救切，音呪。義同。

䎼：《玉篇》力木切，音祿。䎼聽，蟲名。《字林》似蜥蜴，出魏興郡。居樹上，下齧人，輒上樹，垂頭聽哭聲，乃去。

聝：《唐韻》《集韻》𠀤古獲切，音幗。軍戰斷耳也。《左傳·成三年》以爲俘聝。通作馘。《字林》截耳則作耳傍，獻首則作首傍。

𦖌：《正字通》㥏字之譌。

䎽：《唐韻》古文聞字。註詳本畫。又《集韻》書盈切，音聲。無形而響。

𦖍：《唐韻》胡瓦切《集韻》戸瓦切，𠀤音踝。地名。

聞：〔古文〕𦕁䎽䎹𦖫𥹢《唐韻》《集韻》𠀤無分切，音文。《說文》知聞也。《書·堯典》帝曰：兪，予聞如何。《禮·少儀》聞始見君子者。《疏》謂作記之人，不敢自專制其儀，而傳聞舊說，故云。又《禮·玉藻》凡於尊者，有獻而弗敢以聞。《前漢·武帝紀》舉吏民能假貸貧民者以聞。又姓。《正字通》宋咸平進士聞見。明尚書聞淵。又聞人，複姓。《後漢·靈帝紀》太僕沛國聞人襲爲太尉。《註》姓聞人，名襲，風俗通曰：少正卯，魯之聞人，其後氏焉。又獸名。《山海經》杳山有獸焉，其狀如彘，黃身白頭白尾，名曰聞𧲂，見則天下大風。又《廣韻》亡運切《集韻》《韻會》《正韻》文運切，𠀤音問。《韻會》聲所至也。《詩·小雅》聲聞于天。《書·呂𠛬》𠛬發聞惟腥。《釋文》聞，音問，又如字。又《廣韻》名達。《書·微子之命》爾惟踐修厥猷，舊有令聞。《詩·大雅》令聞令望。《朱註》令聞，善譽也。又通作問。《前漢·匡衡傳》淑問揚乎疆外。又《韻補》叶無沿切，音近眠。《楚辭·九章》孤臣唫而抆淚兮，放子出而不還。孰能思而不隱兮，昭彭咸之所聞。還音旋。

𦖎：《五音集韻》丘廉切，音𢜩。耳也。

聟：《五音類聚》俗壻字。《九經考異》昏義，壻執雁入。陸云：壻，一作聟。又《王羲之·女聟帖》取卿爲女聟。◎按顏元係干祿字書云：聟、𦕓、壻，上俗，中通，下正。

聠：《玉篇》匹名切，音俜。耳閉也。《五音集韻》普丁切，聘平聲。耳閉也。

𦖏：《字彙補》與聚同。見漢𥓓。

聡：《五音集韻》倉紅切。與聰同。詳聰字註。

𦖐：《五音篇海》司夜切，音卸。聞也。

𦖢：《廣韻》《集韻》𠀤仍吏切，音餌。聽音不敢言也。

䎿：《唐韻》《集韻》𠀤自秋切，音遒。耳鳴。又《廣韻》卽由切，音秋。義同。

𦖣：《玉篇》同䎿。

𦖤：《玉篇》桑經切，音星。聰也。

聤：《廣韻》特丁切《集韻》唐丁切，𠀤音庭。《廣韻》耳出惡水。《集韻》耳病。《本草》小兒聤耳，燕脂浸汁滴耳中，或夜明沙麝香爲細末，拭淨耳孔，用末傅之，效。

𦖥：《集韻》五怪切，音聵。聾也。《玉篇》同聵。

𦖦：《玉篇》他最切，音娧。癡也。又五刮切，音刖。義同。

聥：《廣韻》俱雨切《集韻》果羽切，𠀤音矩。《博雅》驚也。一曰張耳有所聞。又《廣韻》《集韻》𠀤王矩切，音羽。又《集韻》王遇切，音芋。又《五音集韻》匈于切，音訏。義𠀤同。

𦖧：《玉篇》烏雁切，音宴。耳戲也。

聦：《正字通》俗聰字。

聧：《廣韻》苦圭切《集韻》《韻會》傾圭切《正韻》枯回切，𠀤音暌。《說文》耳不相聽也。《揚子·方言》聾之甚者，秦晉之閒謂之聧。又《集韻》一曰私吁也。

𦖨：《類篇》七賜切，音刺。聽不相當也。

𦖩：《廣韻》盧協切《集韻》力協切，𠀤音䬅。《廣韻》耳垂。《集韻》或作聗。

𦖪：《廣韻》《集韻》𠀤蘇后切，音叟。《廣韻》聰總名也。《字林》聰也。《集韻》或作䏂。

䏀：《集韻》同𦖨。

𦖫：《廣韻》古文聞字。註詳八畫。亦作䎽。

𦖬：《集韻》民𤰞切，音彌。汙面謂之𦖬。或作𦗃。

𦖼：《集韻》戸骨切，音搰。耳聲。

𦖽：《集韻》維傾切，音營。聲也。

䏁：《唐韻》作亥切《集韻》《韻會》子亥切，𠀤音宰。《說文》益梁之州謂聾爲䏁。秦晉聽而不聞，聞而不達謂之䏁。《徐曰》不全聾也。《玉篇》半聾也。

䏂：《集韻》同𦖪。

䏃：《廣韻》莫賢切，音眠。《廣韻》聽也。《埤蒼》注意而聽也。又《集韻》弭盡切，音泯。義同。又《集韻》忙經切，音冥。行而上聽。

聬：《五音集韻》烏孔切，音蓊。聬聬，耳聲。

𦖾：《五音集韻》勒兼切，音鬑。𦖾𦕒，耳垂。

𦖿：《集韻》德合切，音答。大垂耳貌。

𦗀：《集韻》《類篇》𠀤亭年切，音田。聲盈耳也。

𦗁：《廣韻》同瑱。

𦗂：《玉篇》奴陸切，音衂。《埤蒼》云：𦗂，慙也。《說文》作恧。

聭：《玉篇》俱位切。《說文》與媿同。慙也。

𦗃：《集韻》同𦖬。

聯：《唐韻》力延切《韻會》陵延切《正韻》靈年切，𠀤音連。《說文》連也。从耳，耳連於頰。从絲，絲連不絕也。《張衡·思𤣥賦》繽聯翩兮紛暗曖。《陸機·文賦》浮藻聯翩，若翰鳥纓繳，而墜曾雲之峻。又官聯。《周禮·天官·大宰》以八法治官府，三曰官聯，以會官治。《註》聯，讀爲連。謂連事通職相佐助也。又合也。《周禮·地官·大司徒》以本俗六安萬民，三曰聯兄弟。《註》聯，猶合也。又《周禮·地官·族師》五家爲比，十家爲聯。五人爲伍，十人爲聯。四閭爲族，八閭爲聯。又《集韻》連彥切，音𤹨。不絕也。

聰：《唐韻》《正韻》倉紅切《集韻》麤叢切，𠀤音驄。《說文》察也。《廣韻》聞也，明也，通也，聽也。《書·洪範》聰作謀。《史記·商君傳》反聽之謂聰，內視之謂明。《管子·宙合篇》耳司聽，聽必順聞，聞審謂之聰。《註》耳之所聞，旣順且審，故謂之聰。又《韻補》叶千剛切，音倉。《陳琳·柳賦》穆穆天子，亶聽聰兮。德音允塞，民所望兮。宜爾嘉樹，配甘棠兮。望平聲。

𦗐：《廣韻》五介切《集韻》牛戒切，𠀤音𢟰。不聽也。

𦗑：《集韻》陟革切，音摘。耳豎貌。或作聑。

䏄：《集韻》陟栗切，音窒。聽不聰也。又《集韻》都括切，音掇。不聽也。又典禮切，音邸。義同。一曰耳病。

𦗒：《玉篇》古霍切，音郭。大耳也。

聱：《唐韻》五交切《韻會》牛交切，𠀤音謷。《說文》不聽也。《廣雅》不入人語也。《埤蒼》聱牙，爲其不相聽也。《唐書·元結傳》能學聱牙，保宗而全家，自號聱叟。又辭不平易。《韓愈·進學解》周誥殷盤，詰曲聱牙。又聱耴，衆聲也。《左思·吳都賦》魚鳥聱耴。《釋文》聱，魚曹切。《註》倉頡篇曰：聱耴，衆聲也。又《廣韻》五勞切《集韻》《正韻》牛刀切，𠀤音敖。亦不聽也。又《集韻》魚到切，音傲。聱耴，魚鳥狀。

𦗓：《集韻》盧谷切，音祿。耳鳴。

䏅：《廣韻》《集韻》𠀤七計切，音砌。《廣韻》耳聽。《集韻》聰也。又《集韻》征例切，音制。又初戛切，音察。又千結切，音切。義𠀤同。《集韻》或作𦕀。

𦗔：《廣韻》側交切《集韻》莊交切，𠀤音罺。《玉篇》耳鳴也。《廣韻》耳中聲也。《集韻》𦗔𦗔，聲擾耳。

𦗕：《廣韻》文彼切《韻會》母彼切《正韻》莫禮切，𠀤靡上聲。《說文》乗與金馬耳也。又《廣韻》靡爲切《集韻》《韻會》《正韻》忙皮切，𠀤音糜。又《廣韻》武悲切，音眉。義𠀤同。

䏆：《廣韻》昨焦切《集韻》慈焦切，𠀤音樵。《廣韻》耳中聲。《集韻》䏆䏆，耳鳴。又《廣韻》昨勞切《集韻》財勞切，𠀤音曹。義同。《玉篇》或作𦗠。

𦗖：《廣韻》落蕭切《集韻》憐宵切，𠀤音聊。《埤蒼》耳鳴也。又《廣韻》魯刀切《集韻》郞刀切，𠀤音勞。義同。

聲：〔古文〕殸《唐韻》《集韻》《韻會》書盈切《正韻》書征切，𠀤聖平聲。《說文》音也。《書·舜典》詩言志，歌永言，聲依永，律和聲。《傳》聲謂五聲，宮商角徵羽也。《禮·月令》仲夏之月，止聲色。《註》聲謂樂也。又凡響曰聲。《張載·正蒙》聲者，形氣相軋而成。兩氣者，谷響雷聲之類。兩形者，桴鼓叩擊之類。形軋氣，羽扇敲矢之類。氣軋形，人聲笙簧之類。皆物感之良能，人習而不察耳。《韻會》韻書平上去入爲四聲。又聲敎。《書·禹貢》東漸于海，西被于流沙，朔南曁聲敎，訖于四海。《左傳·文六年》樹之風聲。《註》因土地風俗，爲立聲敎之法。又聲譽。《孟子》故聲聞過情，君子恥之。《註》聲聞，名譽也。又宣也。《孟子》金聲而玉振之也。《註》聲，宣也。又《諡法》不生其國曰聲。《註》生于外家。《春秋·經傳集解》繼室以聲子，生隱公。《註》聲，諡也。又姓。又《韻補》叶尸羊切，音商。《韓愈·贈張籍詩》嬌兒未絕乳，念之不能忘。忽如在其側，耳若聞啼聲。

聳：《廣韻》息拱切《集韻》筍勇切《韻會》荀勇切《正韻》息勇切，𠀤音竦。《揚子·方言》聳，聾也。生而聾，陳楚江淮之閒謂之聳。《註》言無所聞，常聳耳也。又高也。《韓愈·會合聯句》劒心知未死，詩思猶孤聳。又《揚子·方言》聳，欲也。荆吳之閒曰聳。自關而西，秦晉之閒相勸曰聳。又《揚子·方言》聳，悚也。《註》謂警聳也。《左傳·成十四年》大夫聞之，無不聳懼。《楚語》昔殷武丁，能聳其德。《註》聳，敬也。又《集韻》雙講切，音㩳。義同。

䏇：《廣韻》匹妙切，音剽。《玉篇》聽𦆵聞也。又行聽也。又《集韻》《類篇》𠀤毗召切，音驃。義同。

𦗗：《集韻》質涉切，音讋。耳也。

𦗟：《集韻》惕得切，音忒。䁿𦗟，目欲臥貌。《正字通》𥊸字之譌。字彙音訓與目部䁿𥊸義同，知𥊸之不同聽，不知𥊸之誤作𦗟也。◎按字本从目，旁加𢛳，非从耳。字彙誤收。

聵：《唐韻》《集韻》五怪切《韻會》魚怪切，𠀤音𩕕。《說文》聾也。《晉語》聾聵，不可使𦗟。《註》生而聾曰聵。《類篇》或作𦖥。亦作𦗿。

𦗠：《玉篇》與䏆同。

𦗡：《廣韻》徒含切，音覃。聒也。

𦗢：《廣韻》《集韻》𠀤旨善切，音嫸。《玉篇》耳門也。

聶：《廣韻》《韻會》《正韻》𠀤尼輒切，音躡。《說文》附耳私小語也。《徐曰》一耳就二耳也。《史記·魏其武安侯傳》乃效兒女子呫聶耳語。又攝也。《管子·侈靡篇》十二歲而聶廣。《註》代將亂而攝其廣。又《莊子·大宗師》瞻明聞之聶許。《註》聶許，許與也。攝而保之，無所施與也。又地名。《春秋·僖元年》齊師，宋師，曹師次于聶北救邢。《註》聶北，邢地。《山海經》濛水出漢陽，西入江聶陽西。《註》聶陽，水經注引此作灄陽。《後漢·郡國志》東郡有聶戚。又國名。《山海經》聶耳之國，在無腸國東，爲人兩手聶其耳。《註》言耳長，行則以手攝持之也。又姓。《史記·刺客傳》聶政者，軹深井里人也。《姓譜》楚大夫食采于聶，因以爲氏。又人名。《史記·刺客傳》荆軻嘗游過楡次，與蓋聶論劒。《註》索隱曰：蓋，姓，聶，名。又《集韻》日涉切，音讘。亦私語也。又《正字通》直涉切。與䐑同。薄切肉也。《禮·少儀》牛與羊魚之腥，聶而切之爲膾。《註》聶之言牒也。先藿葉切之，復報切之，則成膾也。又《集韻》弋涉切，音葉。與揲同。揲揲，動貌。又質涉切，音霅。合也。《爾雅·釋木》守宮槐，葉晝聶宵炕。《註》槐葉晝日聶合而夜炕布者，名爲守宮槐。聶音輒。又實欇切，音涉。與欇同。蔓木。又尺涉切，音謵。木葉動貌。

𦗣：《廣韻》戸骨切，音搰。耳黧。《玉篇》耳聲。又濁垢。又《埤蒼》春秋地也。

𦗤：《字彙補》卽聾字。見釋藏。

𦗥：《集韻》匹蔑切，音撆。暫聞也。

職：《廣韻》之弋切《集韻》《韻會》質力切，𠀤音織。《說文》記微也。《徐曰》國有六職，皆主記事之微也。《增韻》執掌也。《爾雅·釋詁》職，主也。《博雅》職，事也。《書·周官》六卿分職，各率其屬，以倡九牧。《周禮·天官·大宰》九曰閒民，無常職。《註》謂無事業者。《史記·張丞相傳》沛公以周昌爲職志。《註》職，主也。志，旗幟也。謂掌旗幟之官也。又《爾雅·釋詁》職，常也。又貢也。《左傳·襄二十八年》共其職貢。《淮南子·原道訓》海外賓伏，四夷納職。《註》職，貢也。又專也。《詩·大雅》民之罔極，職涼善背。《註》專由小人，名爲直諒。而實善背也。又《揚子·方言》憐職，𢙴也。言相𢙴憐者，吳越之閒謂之憐職。又職職，多也。《莊子·至樂篇》萬物職職。又姓。《姓譜》周禮有職方氏，後因官爲氏。《風俗通》漢山陽令職洪之後。又《集韻》敵德切，音特。杙也。周官有職人。戚兗讀。或作樴樲。又《集韻》逸織切，音弋。義同。又與幟同。《史記·叔孫通傳》於是皇帝輦出房，百官執職傳警。《註》職，音幟。

𦗦：《字彙補》古文尚書聒字。

𦗧：《字彙補》得合切，音荅。耳𦗧也。

𦗨：《字彙補》而龍切，音絨。毛飾也。

䏈：《集韻》閭員切，音攣。係也。

𦗩：《博雅》𦗩，聽也。《釋文》匹照反。◎按卽䏇字之譌。

𦗳：《廣韻》女江切《集韻》濃江切，𠀤音噥。《埤蒼》耳中鳴也。《淮南子·說山訓》聽雷者𦗳。《註》耳中𦗳𦗳然。

𦗴：《集韻》都郞切，音當。耳𦗴，耳下垂也。

𦗵：《集韻》子小切，音劋。耳鳴。

聸：《唐韻》《集韻》𠀤都甘切，音儋。《說文》𠂹耳也。南方有聸耳國。今作儋耳。

𦗶：《字彙補》子測切。同𥽳，以新䡔汁漬舊穀。𥽳，以新穀汁漬舊穀汁。

𦗷：《說文》聱本字。

聹：《廣韻》奴丁切《集韻》囊丁切，𠀤音寧。耵聹，耳垢也。一曰耳聒。又《廣韻》乃挺切，音𩕳。義同。

聺：《五音集韻》千結切，音切。聰也。

𦗾：《廣韻》古文聒字。註詳六畫。

𦗿：《集韻》同聵。

聻：《廣韻》乃里切，音伱。指物貌。又《正字通》梵書聻爲語助，音伱。如禪錄，何故聻，云未見桃花時聻，皆語餘聲。又《五音集韻》子役切，音積。人死作鬼，人見懼之。鬼死作聻，鬼見怕之。若篆書此字貼於門上，一切鬼祟遠離千里。《正字通》按聻音賤。俗謂之辟邪符，以聻爲鬼名。酉陽雜俎曰：時俗于門上畫虎頭，書聻字，謂隂府鬼神之名，可以消瘧癘。又張續宣室志曰：裴漸隱居伊上，有道士李君曰：當今除鬼無過漸耳。時朝士皆書聻于門上。又漢舊史：儺立桃人葦索滄耳虎頭等，滄耳卽聻也。又通典：聻，司刀鬼名。漸耳，一名滄耳。

䏉：《廣韻》失入切，音濕。耳動搖之貌。又《五音集韻》昌汁切，音斟。䏉䏉，牛馬動耳貌。

𦘅：《五音集韻》古博切，音郭。耳𦘅也。

𦘊：《集韻》郞敵切，音歷。耳審聞也。

聽：〔古文〕𦕢《廣韻》《集韻》《韻會》《正韻》𠀤他定切，音侹。《說文》聆也。《釋名》聽，靜也。靜，然後所聞審也。《書·太甲》聽德惟聰。《儀禮·士昏禮》命之曰：敬恭聽，宗爾父母之言。又《廣韻》待也。又受也。《左傳·成十一年》鄭伯如晉聽成。《註》聽，猶受也。又從也。《易·艮卦》不拯其隨未退聽也。《疏》聽，從也。《左傳·昭二十六年》姑慈婦聽。又斷也。《禮·王制》司寇正𠛬明辟，以聽獄訟。《周禮·天官·大宰》凡邦之小治，則冢宰聽之。《前漢·𠛬法志》一曰辭聽，二曰色聽，三曰氣聽，四曰耳聽，五曰目聽。又任也。《前漢·景帝紀》其議民欲徙寬大地者，聽之。又𠋫也。《戰國策》請爲王聽東方之處。《註》聽，偵𠋫之。又《唐韻》他丁切《集韻》《韻會》湯丁切《正韻》他經切，𠀤音㕔。《集韻》聆也，聽受也。中庭曰聽事，言受事察訟於是。俗作㕔。毛氏曰：漢晉皆作聽，六朝以來始加厂。又《韻補》叶儻陽切，音堂。《蘇轍·讀道藏詩》昔者惠子死，莊子笑自傷。微言不復知，言之使誰聽。

聾：《唐韻》盧紅切《集韻》《正韻》盧東切，𠀤音籠。《說文》無聞也。《釋名》籠也。如在蒙籠之內，不可察也。《左傳·僖二十六年》耳不聽五聲之和爲聾。又《宣十四年》鄭昭宋聾。《註》聾，闇也。《禮·王制》瘖聾跛躃斷者。《疏》聾謂耳不聞聲。又葱聾，獸名。《山海經》符禺之山，其獸多蔥聾，其狀如羊而赤鬛。《註》葱聾，如羊，黑首赤鬛。又《韻補》叶盧黃切，音郞。《易林》遠視無光，不知靑黃。黈纊塞耳，使君闇聾。考證：〔《左傳·僖二十六年》耳不聽五聲之和曰聾。〕謹照原文曰聾改爲聾。

䏊：《韻會》同聾。

𦘍：《唐韻》《集韻》𠀤五滑切，音𦤙。《揚子·方言》聾之甚者，秦晉之閒謂之𦘍。《註》言無所聞知也。又吳楚之外郊，凡無有耳者亦謂之𦘍。又《集韻》五怪切，音聵。義同。

