*元次山居武昌之樊山，新春大雪，以詩問之

江山十日雪，雪深江霧濃。起來望樊山，但見群玉峰。

林鶯卻不語，野獸翻有蹤。山中應大寒，短褐何以完。

皓氣凝書帳，清著釣魚竿。懷君欲進謁，溪滑渡舟難。

*出塞曲

將軍在重圍，音信絕不通。羽書如流星，飛入甘泉宮。

倚是並州兒，少年心膽雄。一朝隨召募，百戰爭王公。

去年桑幹北，今年桑幹東。死是征人死，功是將軍功。

汗馬牧秋月，疲卒臥霜風。仍聞左賢王，更將圍雲中。

*雲南曲

百蠻亂南方，群盜如蝟起。騷然疲中原，征戰從此始。

白門太和城，來往一萬里。去者無全生，十人九人死。

岱馬臥陽山，燕兵哭瀘水。妻行求死夫，父行求死子。

蒼天滿愁雲，白骨積空壘。哀哀雲南行，十萬同已矣。

*李陵別蘇武

漢武愛邊功，李陵提步卒。轉戰單于庭，身隨漢軍沒。

李陵不愛死，心存歸漢闕。誓欲還國恩，不為匈奴屈。

身辱家已無，長居虎狼窟。胡天無春風，虜地多積雪。

窮陰愁殺人，況與蘇武別。發聲天地哀，執手肺腸絕。

白日為我愁，陰雲為我結。生為漢宮臣，死為胡地骨。

萬里長相思，終身望南月。

*虹縣嚴孝子墓

至性教不及，因心天所資。禮聞三年喪，爾獨終身期。

下由骨肉恩，上報父母慈。禮聞哭有卒，汝獨哀無時。

前有松柏林，荊蓁結朦朧。墓門白日閉，泣血黃泉中。

草服蔽枯骨，垢容戴飛蓬。舉聲哭蒼天，萬木皆悲風。

*對雨愁悶，寄錢大郎中

積雨細紛紛，饑寒命不分。攬衣愁見肘，窺鏡覓從文。

九陌成泥海，千山盡濕雲。龍鍾驅款段，到處倍思君。

*即席賦露中菊

眾芳春競發，寒菊露偏滋。受氣何曾異，開花獨自遲。

晚成猶有分，欲采未過時。勿棄東籬下，看隨秋草衰。

*遇旅鶴

靈鶴產絕境，昂昂無與儔。群飛滄海曙，一叫雲山秋。

野性方自得，人寰何所求。時因戲祥風，偶爾來中州。

中州帝王宅，園沼深且幽。希君惠稻粱，欲並離丹丘。

不然奮飛去，將適汗漫遊。肯作池上鶩，年年空沉浮。

*清明

清明暮春裏，悵望北山陲。燧火開新焰，桐花發故枝。

沈冥慚歲物，歡宴阻朋知。不及林間鳥，遷喬並羽儀。

*和司空曙、劉昚虛九日送人

京邑歎離群，江樓喜遇君。開筵當九日，泛菊外浮雲。

朗詠山川霽，酣歌物色新。君看酒中意，未肯喪斯文。

*越裳獻白翟

聖哲符休運，伊皋列上臺。覃恩丹徼遠，入貢素翬來。

北闕欣初見，南枝顧未回。斂容殘雪淨，矯翼片雲開。

馴擾將無懼，翻飛幸莫猜。甘從上苑裏，飲啄自裴回。

*綿州越王樓即事

三蜀澄清郡政閑，登樓攜酌日躋攀。頓覺胸懷無俗事，回看掌握是人寰。灘聲曲折涪州水，雲影低銜富樂山。

行雁南飛似鄉信，忽然西笑向秦關。

*牡丹

近來無奈牡丹何，數十千錢買一顆。

今朝始得分明見，也共戎葵不校多。

