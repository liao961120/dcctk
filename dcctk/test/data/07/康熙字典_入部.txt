入：《唐韻》人執切《集韻》《韻會》日汁切《正韻》日執切，𠀤任入聲。《說文》內也。《玉篇》進也。《禮·少儀》事君，量而後入。《檀弓》孟獻子𧝓比御而不入。《註》言雖比次婦人之當御者，猶不入寢也。又《春秋·隱二年》莒人入向。《定六年》於越入吳。《傳》造其國都曰入，弗地曰入。《註》謂勝其國邑，不有其地也。入者，逆而不順，非王命而入人國也。又《廣韻》納也，得也。又《增韻》沒也。又《楞嚴經》六入謂六塵，卽眼入色，耳入聲也。又《敎坊記》每日常在天子左右爲長入。考證：〔《檀弓》孟子𧝓比御而不入。〕謹照原書孟子改爲孟獻子。

𠓛：《正字通》亼字之譌。本作亼。詳人部。

兦：《集韻》《韻會》𠀤武方切。亡本字。《說文》从入从乚。隷作亡。又亾。

內：〔古文〕𡗠《唐韻》《集韻》《韻會》《正韻》𠀤奴對切，餒去聲。《說文》入也，从冂入，自外而入也。《玉篇》裏也。《增韻》中也。《易·坤卦》君子敬以直內，義以方外。又《前漢·鼂錯傳》先爲築室家，有一堂二內。《註》二房也。《韻會》房室曰內，天子宮禁曰內。漢制，天子內中曰行，內猶禁中也。唐有三內，皇城在長安西北隅，曰西內。東內曰大明宮，在西內之東。南內曰興慶宮，在東內之南。又五內，五中也。《魏志·王浚傳註》聞命驚愕，五內失守。又職內，官名。《周禮·天官註》職內，主人也。若今之泉所入，謂之少內。又河內，地名。《周禮·夏官·職方氏》河內曰冀州，其山鎭曰霍山。又《集韻》《正韻》𠀤儒稅切。同汭，水相入也。或省文作內。又《正韻》同枘。《周禮·冬官考工記註》調其鑿，內而合之。又《正韻》奴荅切。同納。《孟子》若已推而內之溝中。考證：〔《周禮·夏官·職方氏》河內曰冀北。〕謹照原文冀北改冀州。

𠓜：《集韻》里養切，良上聲。《說文》二入也。兩字从此。

𠓝：《字彙補》通刀切，音叨。取也。

㒰：《唐韻》疾緣切《集韻》從緣切。𠀤同全。《說文》全本作㒰。《徐曰》工所爲也，會意。《正字通》云：字彙作古文全字。不知全字古文作𠓴。㒰係全本字，非古文全字也。○按與仝異。仝从人，此从入。又此字下《正字通》尚有𡭗字，已入小部，重出，今刪。

𠓟：《字彙補》古文乏字。註詳丿部四畫。

全：〔古文〕𠓴《唐韻》疾緣切《集韻》《韻會》從緣切《正韻》才緣切，𠀤音泉。《說文》完也。《玉篇》具也。《周禮·冬官考工記》玉人之事，天子用全。《註》純用玉也。又姓。《韻會》吳有大司馬全琮。又《韻會》州名。漢零陵郡，晉置全州。

𠓠：《類篇》鞭古作𠓠。註詳革部九畫。

㒲：《字彙補》古文財字。註詳貝部三畫。

𠓡：《集韻》矢古作𠓡。注詳部首。

㒳：《玉篇》古文兩字。註詳六畫。《說文》从冂从𠓜。《徐曰》从二入也。此本爲兩再之㒳。今經傳皆作兩。

𠓤：《篇海類編》所追切，水平聲。宜也。

㒴：《佩觿辨證》音骨。出也。

兩：〔古文〕㒳《唐韻》《正韻》良獎切《集韻》《韻會》里養切，𠀤良上聲。《說文》再也。《易·繫辭》兼三才而兩之。又《玉篇》匹耦也。《周禮·天官·大宰之職》以九兩繫邦國之民。《註》兩猶耦也，所以協耦萬民，聯繫不散，有九事也。又《韻會》匹也。《左傳·閔二年》重錦三十兩。《註》三十匹也。又車數曰兩。《後漢·吳祐傳》載之兼兩。《註》車有兩輪，故稱兩。又《玉篇》二十四銖爲兩。又《雞林類事》四十曰麻兩。又《史記·平準書》更鑄四銖錢，其文爲半兩。又《南史·齊和帝紀》百姓及朝士皆以方帛塡胸，名曰假兩。又《唐韻》《集韻》《韻會》力讓切《正韻》力仗切，𠀤良去聲《詩·召南》百兩御之。

兪：《唐韻》羊朱切《集韻》《韻會》容朱切《正韻》雲俱切，𠀤音臾。《爾雅·釋言》然也。《疏》然應也。《書·堯典》帝曰兪。《禮·內則》男唯女兪。《註》皆應詞。《前漢·郊祀歌》星留兪。《註》師古曰：答也。又姓。《韻會》唐書兪俊臣。又《唐韻》《集韻》𠀤丑救切，抽去聲。《廣韻》漢人姓。又《集韻》春遇切，輸去聲。隃或作兪。《說文》北陵西隃鴈門是也。又《集韻》《類篇》𠀤夷周切，音由。然也。又《集韻》勇主切《正韻》偶許切，𠀤音愈。《集韻》兪兪，容貌和恭也。《正韻》荀子仲尼篇，兪務兪遠。註：𠀤讀作愈。又《集韻》春朱切，音輸。漢侯國名，欒布所封。一曰人名。《莊子·騈拇篇》兪兒，古之識味人。又《韻會》兪戍切，臾去聲。呴兪，色仁也。

𠓪：《字彙補》渠移切，音奇。參差也。○按《海篇》𠁭字音箇，𠓪字音奇。《廣韻》以𠁭字音奇，無此字，疑必有誤。存考。又𥫮，𥫧。

𠓫：《字彙補》布犬切，音扁。小也。

𠓭：《字彙補》盧感切，音嬾。《六書略》悲愁貌。亦作𢞥。

𠓮：《篇海》力稔切，音廩。與𤎭同。火舒也。

𠓱：《字彙補》古文遇字。註詳辵部九畫。

𠓴：《玉篇》古文全字。註詳四畫。

𠓵：《字彙補》𤰞切切，音畢。火也。又神精切，音乘。明也。

𠓶：《字彙補》照細切，音制。輝也。

𠓸：《字彙補》古文乘字。註見丿部九畫。

𠓽：《字彙補》牀情切，音乘。車乘也。

