麥：《唐韻》《集韻》莫獲切《韻會》《正韻》莫白切，𠀤音脈。《說文》麥，芒穀，秋種厚薶麥金也。金王而生，火王而死。《禮·月令》孟夏麥秋至。《蔡邕曰》百穀各以初生爲春，熟爲秋。麥以初夏熟，故四月於麥爲秋。又《前漢·武帝紀》勸民種宿麥。《註》師古曰：歲冬種之，經歲乃熟，故云宿麥。又一種蕎麥，一名烏麥。南北皆種之，亦名荍麥。又《爾雅·釋草》蘥雀麥。《註》卽燕麥也。又《爾雅·釋草》大菊蘧麥。《註》大菊，一名麥句薑，卽瞿麥。又姓。《隋書》有麥鐵杖。又《集韻》訖力切，音極。《詩·鄘風》爰采麥矣，沫之北矣。又《豳風》黍稷重穋，禾麻菽麥。又叶莫故切，音暮。《晉太和末童謠》白門種小麥，叶上路。○按麥从來不从夾，从夊不从夕。來象其實，夊象其根。俗作麥，非。又楊愼謂麥有昧音。引范文正公安撫江淮，進民閒所食烏昧草，謂卽今燕麥也。淮南謂麥爲昧，故史從音爲文，殊不知燕麥卽野稷也。升庵失考，乃引范文正所進烏昧草當之，蓋鳥昧草實蕨也。附辨於此。麥作夾下夂。

麦：《正字通》俗麥字。

𪋼：《篇海》與麴同。出《釋典》。

𪋽：《正字通》麪字之譌。

𪋾：《字彙補》力仍切，音凌。欺𪋾也。○按卽𠡭字之譌。

𪌁：《正字通》俗芒字。《說文》麥芒穀，凡草木有芒束者，通作芒，麥亦然。俗攺从𪌁，非。

䴬：《廣韻》與職切《集韻》逸織切，𠀤音弋。《玉篇》麥䴬，麥㱿破碎者。《涅槃經》譌作䴰。又人名。《十六國春秋》晉有姚䴬。

䴭：《唐韻》昨哉切《集韻》牆來切，𠀤音才。《說文》餠𥷥也。《揚子·方言》䴭，麴也。晉之舊都曰䴭，今江東人呼麴爲䴭。又《集韻》將來切，音哉。義同。考證：〔《說文》餠𥶶也。〕謹照原文餠𥶶改餠𥷥。

𪌂：《集韻》闥各切，音托。餺𪌂，餠屬。

䴮：《廣韻》《集韻》𠀤所宴切，音訕。《玉篇》𪌣䴮。《字彙》餠麯也。

麧：《廣韻》《韻會》《正韻》下沒切《集韻》恨竭切，𠀤音紇。《玉篇》堅麥也。孟康曰：麥糠中不破者也。《廣韻》麧，糏也。通作覈。《史記·陳平傳亦食糠覈耳註》覈讀紇。晉灼曰：京師人謂粗屑爲紇頭。又或作籺。《杜甫詩》黎民糠籺窄。《韓愈詩》士不厭糠籺。亦作𥝖。又《集韻》下扢切，音齕。又胡骨切，音滑。又《類篇》奚結切，音纈。義𠀤同。

𪌅：《篇海》奴答切，音納。𪌅劑。

𪌆：《篇海》求於切，音渠。麥不成。

麨：《廣韻》尺沼切《集韻》齒紹切，𠀤音弨。《玉篇》糗也。《本草註》麨，卽糗，以麥蒸磨成屑。《急就篇·師古註》今通以熬米麥謂之麨。《齊民要術》有作柰麨法，有作林禽麨法。《佛國記》貝多樹下有五百賈客授麨蜜處。

𪌇：《唐韻》乎沒切，音紇。《說文》堅麥也。《正字通》麧本字。

䴯：《集韻》呼骨切，音忽。餠屬。

𪌈：《廣韻》符支切《集韻》頻彌切《正韻》蒲麋切，𠀤音陴。《玉篇》𪌈䴻，𪍑也。《廣雅》𪌈䴻謂之𪍑。《廣韻》𪌈䴻，麥麪。《正字通》糗也。

𪌉：《集韻》當口切，音斗。麥𪌉。

䴰：《廣韻》《集韻》𠀤神蜀切，音贖。《廣韻》姓也。梁四公䴰䵎之後。○按《梁四公傳》作䴰䵎，《轉注古音》䴬音頤，存攷。

麩：《廣韻》芳無切《集韻》《韻會》芳無切，𠀤音敷。《說文》小麥屑皮也。一作麱。又果名。鹽麩子。見《本草》。

𪌊：《集韻》倪結切《正韻》魚列切，𠀤音臬。蘖也。《周禮·地官·媒氏註》今齊人名麴𪌊曰媒。又《集韻》去穢切，音𥏙。義同。

𪌋：《集韻》徒渾切，音屯。䐊肫餌也。或作飩𥸵。

麪：《廣韻》彌箭切《集韻》《韻會》眠見切《正韻》莫見切，𠀤音眄。《說文》麥末也。《束析麪賦》重羅之麪，塵飛雪白。《玉篇》蜀以桄榔木屑爲麪。《廣雅》𥽘，謂之麪。別作麵，非是。

𪌌：《字彙補》如烈切，音熱。出《釋典·僧護經》。又五刀切，音敖。鄭氏讀。

𪌍：《字彙補》堅溪切，音稽。麥掉𪍀。

䴱：《集韻》湯河切，音佗。餠也。或作𥹈。

𪌔：《正字通》𪍛字之譌。

麬：《正字通》俗麩字。

𪌕：《篇海》與𪍑同。

䴲：《廣韻》莫撥切，音末。《玉篇》麪也。今呼米屑爲䴲。《類篇》麩也。《廣雅》𥽘謂之麪。𥽘，或作䴲。

麭：《集韻》披敎切，音炮。餌也。

𪌖：《集韻》臼許切，音巨。蜜餌也。吳謂之膏環。《新字解訓》𪌖妝膏環。亦作粔。

𪌗：《字彙》同麴。

𪌘：《廣韻》天口切《集韻》他口切，𠀤音妵。《廣韻》䴺𪌘，餠也。與飳同。或作𪍍。

䴳：《唐韻》《集韻》𠀤戸八切，音滑。《說文》餠𥶶也。《揚子·方言》麴也。齊有河濟曰䴳。又《集韻》呼八切，音傄。義同。補遺：《五音篇海》乎八切。麯麥名。

䴴：《集韻》托協切，音帖餠屬。《爾雅·釋草衆秫註》謂䴴粟也。又動䴴，西南夷。《後漢·明帝紀》永平十七年，西南夷白狼動䴴諸種，慕義貢獻。又《集韻》尼占切，音黏。《後漢·華佗傳》佗授人漆葉靑䴴散。靑䴴，藥草。一名地節，一名黃芝。亦作黏。

麮：《唐韻》《集韻》𠀤丘據切，音去。《說文》麥甘鬻也。《廣韻》麥汁。《玉篇》煑麥也。《急就篇》甘麮。《註》甘麮者，煑麥爲甘粥也。《釋名》煑麥曰麮。麮之爲言齲也，言齲爛也。一曰麮者，糗也。甘麮者，以麥和糗，故味甘也。《荀子·富國篇》夏日則與之瓜麮。《註》煑麥飯也。又《廣韻》羌舉切《集韻》口舉切，𠀤去上聲。義同。考證：〔《荀子·富國篇》夏日則與之麥麮。〕謹照原文麥麮改瓜麮。

𪌙：《奇姓通》梁四公𪌙䵎。𪌙，音麥。○按《梁四公傳》作䴬䵎，《轉注古音》䴬，音頤。《廣韻》作䴰䵎。䴰音贖。未審孰是，存攷。

𪌚：《字彙補》音牟。麥也。○按卽麰字之譌。

䴵：《廣韻》《集韻》𠀤必郢切，音餠。《玉篇》索餠也。出食苑。

𪌢：《集韻》吐孔切，音侗。餠屬。

麯：《玉篇》丘竹切，音麴。同𥶶。《劉伶·酒德頌》枕麯籍糟。又姓。晉人麯崇俗，著郊祀志十卷。

𪌣：《廣韻》古伯切《集韻》各頟切，𠀤音格。《玉篇》麥碎也。

𪌤：《集韻》都回切，音堆。餠也。本作𩛍。俗作䭔。

麰：《唐韻》莫浮切。《集韻》《韻會》迷浮切《正韻》莫侯切，𠀤音謀。《說文》來麰，麥也。《玉篇》春麥也。《廣韻》大麥也。《吳普本草》大麥。一名穗麥。五穀之長也。《爾雅翼》大麥宜爲飯，又可爲酢，其蘖可爲飴。又短粒麥。又《倉頡解詁》麰，煑麥也。《釋名》煑麥曰麰。麰，齲也。煑熟亦齲壞也。又《廣雅》麰，麴也。又通作牟。《詩·周頌》貽我來牟。

𪌥：《字彙補》可與切，區上聲。草名。《廣雅》鳥𪌥葍也。

𪌭：《集韻》圭懸切，音涓。麥莖也。《六書故》麥槖也。別作䅌。

䴶：《集韻》蒲蒙切，音蓬。《類篇》煑麴也。又與䵄同。熬煎之麥曰䴶。

𪌮：《集韻》師加切，音沙。碎麥也。

𪌯：《玉篇》同𪍛。

𪌰：《集韻》薄沒切《韻會》蒲沒切，𠀤音孛。《集韻》屑麥也。

麱：《說文》同麩。

麲：《篇海》胡諫切，音莧。麥屑。

𪌱：《集韻》良脂切，音離。《玉篇》麥酒。

𪌲：《正字通》同麴。

䴷：《廣韻》戸昆切《集韻》胡昆切，𠀤音魂。《玉篇》麥麴也。《廣韻》不破麥也。《酒經》烏梅女䴷，甜醹九投澄淸，百品酒之終也。又《廣韻》《集韻》𠀤戸版切，音睆。《廣韻》䴷子，麥麴類。《集韻》黃蒸𪍺也。又《集韻》戸袞切，音混。義同。又《集韻》胡官切，音桓。女麴也。小麥爲之。一名䴷子。一名黃子。

䴸：《玉篇》芳無切。音敷。麥殼也。與麩同。又叶芳尤切，覆平聲。《晉京口謠》昔年食白飯，今年食麥䴸。

𪌳：《集韻》盧臥切，音蠃。𪌳𪍌，粟粥。《齊民要術》有𪌳麪粥法。

䴹：《廣韻》古火切，音果。餠䴹，食也。《揚子·方言》麴也。《註》小麥麴爲䴹。卽䴷也。又《廣韻》胡瓦切《集韻》戸瓦切，𠀤音踝。義同。又《廣韻》麪名。又《集韻》魯果切，音裸。義同。

𪌼：《集韻》徒刀切，音匋。餌也。亦作饀。通作𩛽。

𪌽：《集韻》胡昆切，音魂。《類篇》未破麥。

𪌾：《篇海》平祕切，音備。同糒。乾糗也。

𪌿：《集韻》諾叶切，音捻。𪌿頭。

𪍀：《集韻》渠之切，音其。餠屬。

𪍁：《集韻》巨隕切，音窘。餠屬。又窘遠切，音菌。義同。

麳：《廣韻》落哀切《集韻》郞才切，𠀤音來。《廣雅》麳，小麥。麰，大麥也。本作來。《詩·周頌》貽我來牟。又《集韻》六直切，音力。義同。又陵之切，音釐。麥也。或从禾。齊謂麥曰䅘。一作𪎂。

𪍂：《集韻》呼木切，音熇。《玉篇》麥也。

䴺：《廣韻》蒲口切《集韻》薄口切，𠀤音部。《玉篇》䴺𪌘，餠也。又《集韻》薄沒切，音孛。義同。

䴻：《廣韻》力脂切《集韻》良脂切，𠀤音離。《玉篇》𪌈䴻也。《廣雅》𪌈䴻，謂之𪍑。

𪍃：《字彙》與䴯同。

𪍄：《篇海》盧谷切，音祿。《字彙》𪍹𪍄，煑餠。

𪍅：《集韻》夤謝切，音夜。𪍤𪍅，礱麥皮也。

䴼：《廣韻》初限切《集韻》初諫切，𠀤音鏟。《玉篇》䴼麥也。《廣韻》穀麥䴼也。又《集韻》楚限切，音剗。義同。

䴽：《廣韻》符支切《集韻》頻彌切，𠀤音陴。《玉篇》細餠麴。《揚子·方言》麴也。北燕謂麴曰䴽。《廣韻》麪餠。又《集韻》賔彌切，音𤰞。義同。

麴：〔古文〕𥶶《集韻》《韻會》《正韻》𠀤丘六切，音鞠。《說文》酒母也。《玉篇》麴蘖。《釋名》麴，朽也。鬱之使衣生朽敗也。《書·說命》若作酒醴，爾惟麴蘖又女麴，小麴也。見《齊民要術》。又《左傳·宣十二年》叔展曰：有麥麴乎。《註》麥麴，所以禦濕。又通鞠。《禮記·月令》天子乃薦鞠衣于先帝。註黄桑之服。《釋文》鞠，云六反。如麴塵。《周禮内司服》註作鞠塵。又神麴，藥名。又與筁通。《揚子·方言》薄謂之筁，或謂之麴。又姓。《姓苑》出西平，漢有麴演。𥶶字原刻从𦍒。考證：〔又麴塵，華名。黃色。《爾雅·釋草》作蘜。亦作鞠。《周禮·天官·內司服》天子乃薦鞠衣。《註》色如麴塵，服之以告桑。〕謹按麴塵非華名。薦鞠衣之文出月令不出周禮。今謹改爲又通鞠。禮記月令天子乃薦鞠衣于先帝。註黄桑之服。釋文鞠，云六反。如麴塵。周禮内司服註作鞠塵。

𪍆：《字彙補》與䴻同。《騈雅》𪌈𪍆，糗也。

𪍇：《集韻》同𪄳。詳鳥部𪄳字註。《字彙補》尺少切，音粆。糗也，粮也。

𪍌：《集韻》蘇臥切，音䐝。䴸𪍌，粟粥。

𪍍：《玉篇》同𪌘。

𪍎：《集韻》苦禾切，音科。《類篇》𪍎斗餌也，象蟲形。

𪍏：《篇海》房故切，音負。麥再生。

麵：《正字通》俗麪字。《齊書·禮志》永明九年正月詔，太廟四時祭，薦宣皇帝麵起餠。

𪍐：《字彙》同𪍛。

𪍑：《廣韻》尺沼切《集韻》齒紹切，𠀤音弨。《玉篇》糗也。《廣雅》𪌈䴻，謂之𪍑。

𪍒：《集韻》洪孤切，音胡。《玉篇》俗𪏻字。

𪍓：《集韻》迷浮切，音牟。與麰同。《玉篇》春麥也。《後漢·班固傳》𤣥秬黃𪍓。《註》黃𪍓，麥也。又《集韻》莫後切，音母。麥也。

𪍔：《字彙補》心作切，音索。乾餠也。

𪍛：《廣韻》《集韻》𠀤蘇骨切，音窣。麥屑也。又《集韻》先結切，音屑。舂餘也。

䴾：《唐韻》昨何切《集韻》才何切，𠀤音醝。《說文》䃺麥也。《玉篇》一曰擣也。《廣韻》穀麥淨也。又《集韻》阻氏切，音㧗。義同。

𪍜：《正字通》同𪌈。

䴿：《唐韻》莫紅切《集韻》謨逢切，𠀤音蒙。《玉篇》有衣麴也。女麴也。《廣韻》麴，生衣貌。《廣雅》䴿，糏也。一作𨢊。

𪍝：《集韻》紆問切《正韻》於問切，𠀤音醞。《集韻》麴也。

𪍞：《正字通》俗糒字。

𪍟：《篇海》昔各切，音索。𪍺𪍟也。

䵀：《唐韻》蘇果切《集韻》《韻會》損果切，𠀤音鎖。《說文》小麥屑之覈。《玉篇》麤麥屑。《廣雅》䵀，𪍛也。又《集韻》蘇臥切，音䐝。麵不精也。

𪍠：《唐韻》《集韻》𠀤空穀切，音哭。《說文》餅𥶶。《揚子·方言》麴也。自關而西，秦豳之閒曰𪍠。又《玉篇》古鹿切，音穀。義同。

𪍡：《集韻》伯各切，音博。餺飥，餠也。或作𪍡。

𪍣：《廣韻》《正韻》郞斗切《集韻》朗口切《韻會》郞口切，𠀤音塿。𪍴𪍣，𪍺餅也。卽今寒具。

𪍤：《集韻》末各切，音莫。𪍤𪍅，礱皮也。

𪍥：《篇海》同𪍠。

𪍦：《廣韻》力展切，音輦。大麥𪍶𪍦。

𪍧：《集韻》隨戀切，音漩。《類篇》麥也。

𪍨：《正字通》俗䵀字。

䵁：《集韻》七亮切，蹡去聲。《類篇》麪敗曰䵁。

𪍩：《集韻》謨官切，音瞞。饅頭，餠也。饅，或从麥。

䵂：《唐韻》直隻切《集韻》直炙切，𠀤音擲。《說文》麥覈屑也。十斤爲三斗。《廣雅》䵂，糏也。又《廣韻》徒歷切《集韻》亭歷切，𠀤音荻。《廣韻》䵂麩。又《集韻》陟革切，音摘。又治革切，音蹢。義𠀤同。本作𪍼。

䵅：《唐韻》五牢切《集韻》牛刀切，𠀤音敖。《說文》乾煎也。《廣雅》䵅，曝也。

𪍪：《集韻》壁吉切，音必。𪍪𪎆，餠屬。亦作饆。又作畢羅。《酉陽雜俎》柳璟知舉年有國子明經，夢與人入長興里畢羅店，醒呼鄰房語之，忽見長興店子，曰：君與客食畢羅二斤，何不計直而去。

𪍫：《韻會》同麰。

𪍬：《篇海類編》同莎。

𪍭：《字彙補》莫宮切，音蒙。《廣雅》𪍭，糏也。又曰𪍭，麴也。

𪍲：《集韻》他計切，音替。滌麪也。

𪍳：《集韻》選委切，音髓。豆屑和飴也。又糖䬾也。《揚子·方言》餠也。

𪍴：《廣韻》落賢切《集韻》靈年切，𠀤音連。《玉篇》𪍴𪍣，餠也。

𪍵：《篇海》徒含切，音談。味長也。與醰義同。

𪍶：《廣韻》常演切《集韻》上演切，𠀤音善。《廣韻》大麥新熟，作𪍶𪍦也。《類篇》𪍶𪍦，屑新麥爲餌。

䵃：《廣韻》《集韻》𠀤古猛切，音礦。《玉篇》大麥。《晉書·皇甫謐傳》况臣糠䵃糅之雕胡。《註》䵃，麥麩也。又《集韻》胡光切，音黃。《類篇》麴塵。

䵄：《正字通》同麷。考證：〔今河閒以此煮種麥賣之名曰䵄。〕謹照周禮天官籩人註原文，河閒以此改河閒以北。

𪍸：《集韻》求於切，音渠。《類篇》麥小者曰𪍸。《正字通》本借瞿。亦作蘧。《爾雅·釋草》大菊，蘧麥。《註》一名麥句薑。卽瞿麥。《本草》瞿麥一名巨句，一名大菊，一名大蘭。

𪍹：《集韻》徒谷切，音牘。𪍹𪍄，煑餠。

𪍺：《集韻》胡關切，音還。《玉篇》餠也。又粔籹，吳人謂之膏糫。或从麥。又《廣韻》《集韻》𠀤戸版切，音睆。《集韻》黃蒸𪍺子。一曰全麥爲麴。又餠也。

𪍻：《字彙補》蘇到切，音噪。乾麪也。

𪍼：《集韻》䵂本字。

䵆：《集韻》與䴿同。

𪍿：《廣韻》《集韻》《韻會》《正韻》𠀤古猛切，音礦。《玉篇》大麥也。《齊民要術》旱稻法，宜五六月暵之，以擬𪍿麥。又大小麥法，皆須五六月暵地。一作𪍿。

𪎁：《集韻》盧東切，音籠。餠屬。

𪎂：《廣韻》同麳。

𪎃：《集韻》魚列切，音孽。牙麥也。《正字通》俗蘖字。

𪎄：《集韻》白各切，音泊。餠也。

麷：《唐韻》敷戎切《集韻》敷馮切，𠀤音豐。《說文》煑麥也。《周禮·天官·籩人》朝事之籩，其實麷蕡。《註》麷熬麥，今河閒以北煑種麥賣之，名曰麷。《儀禮·有司徹》麷蕡坐設於豆西，當外列，麷在東方。《荀子·富國篇》取其將若撥麷。又《廣韻》《集韻》《韻會》𠀤撫鳳切，音賵。又《集韻》撫勇切，音捧。義𠀤同。

𪎆：《集韻》良何切，音羅。𪍪𪎆，餠也。或从食作饠。通作羅。

𪎇：《集韻》卽各切，音作。屑麥蒸之也。

