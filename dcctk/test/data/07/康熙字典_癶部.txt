癶：《唐韻》《集韻》𠀤北末切，音鉢。《說文》足刺癶也。《六書本義》兩足張，有所撥除也。《元包經》𥃩北癶癶。傳曰：兩人相背也。《註》北，背也。《又》漸辵之癶。傳曰：足有所行也。《註》辵，足也。癶，行也。《字彙》从二止相背。有分癶之象。別作撥蹳，非。

𤼥：《六書統》古文躋字。从癶从卪。升高當自卪也。詳足部十三畫。《集韻》或作𢁃。

癸：〔古文〕𤼩《唐韻》居誄切《集韻》《韻會》頸誄切《正韻》古委切，𠀤規上聲。十幹之末。《說文》冬時水土平，可揆度也。《正韻》癸者，歸也。於時爲冬，方在北，五行屬水，五運屬火。《史記·律書》癸之爲言，揆也。言萬物可揆度也。《前漢·律歷志》𨻰揆于癸。又歲月日名。《爾雅·釋天》太歲在癸曰昭陽。月在癸曰極。《禮·月令》孟冬之月，其日壬癸。《註》日之行，東北從黑道，閉藏萬物，月爲之佐，時萬物懷任于下，揆然萌芽，又因以爲日名焉。又呼庚癸，軍中隱語也。《左傳·哀十三年》吳申叔儀乞糧于公孫有山氏，對曰：若登首山以呼曰庚癸乎，則諾。《註》庚，西方主穀。癸，北方主水。《疏》軍中不得出糧與人，故作隱語爲私期也。又天癸，天乙所生之癸水。《黃帝素問》女子二七，而天癸至。《方書》男之精，女之血，先天得之以成形，後天得之以有生，故曰天癸。又姓。《姓苑》出齊癸公，後宋癸仲知嚴州軍。《說文》本作癸，象水从四方流入地中之形。癸承壬，象人足。《六書正譌》交錯二木，度地以取平也。義同準。篆从二木，象形。因聲借爲壬癸字。隸別作癸揆楑，𠀤通。

癹：《唐韻》《集韻》𠀤普活切，音潑。《說文》以足蹋夷艸也。《左傳·隱六年》癹夷蘊崇之。今本作芟。《韻會》芟，亦作癹。《集韻》或作蹳撥。又《廣韻》《集韻》𠀤蒲撥切，音跋。除艸也。《史記·司馬相如·上林賦》崔錯癹骫。《師古註》崔錯，交雜也。癹骫，蟠戾也。《集韻》或作𦳠。

𤼧：《正字通》俗癹字。

𤼩：《五音集韻》古文癸字。《六書統》𤼩度長短也。从癶，步之也。从矢，知長短之度也。俗加手作揆。

𤼪：《字彙補》古文登字。註詳七畫。

𤼬：《字彙》古文班字。註詳玉部六畫。

𤼯：《正字通》癹字之譌。

登：〔古文〕𤼪𤼷《唐韻》《集韻》《韻會》《正韻》𠀤都騰切，等平聲。《爾雅·釋詁》陞也。《玉篇》上也。進也。《易·明夷》初登于天。《書·堯典》疇咨若時登庸。《左傳·僖九年》王使宰孔賜齊侯胙，下拜登受。《禮·月令》農乃登麥。《周禮·秋官》司民，掌登萬民之數。《前漢·食貨志》進業曰登。《註》進上百工之業也。又《爾雅·釋詁》成也。《增韻》熟也。《書·泰誓》以登乃辟。《詩·大雅》誕先登于岸。《周禮·地官·小司徒》頒比法于六鄉之大夫，使各登其鄉之眾寡六畜車輦。《註》登，成也。成猶定也。《孟子》五穀不登。《註》登，成熟也。又尊之曰登。《禮·月令》登龜。《註》龜言登者，尊之也。又《博雅》登登，眾也。又築牆用力相應聲。《詩·大雅》築之登登。又登聞鼓院。《宋史·職官志》隷司諫正言，掌受文武官及士民章奏表疏。又榻登。《釋名》施于大牀之前，小榻之上，所以登牀也。《說文》作毾㲪。又星名。《晉書·天文志》歲星之精流，爲及登。又鳳皇朝鳴曰登晨。見《軒轅黃帝記》。又州名。古萊子國，隋牟州，唐改登州，取文登山而名。又姓。出南陽，蜀有關中流人，始平登定。又《集韻》丁鄧切，等去聲。履也。或作蹬。又《字彙補》東職切，等入聲。《公羊傳·隱五年》公曷爲遠而觀魚，登來之也。《註》登讀言得。齊人名求得爲得來。作登來者，其言大而急，由口授也。又叶都籠切，音東。《前漢·宣元敘傳》元之二王，孫後大宗。昭而不穆，大命更登。又叶都郎切，音當。《易林》南山高岡，回隤難登。道里遼遠，行者無糧。《說文》上車也。从癶豆，象登車形。《集韻》或作僜。《字彙》登與豆豋之豋，从月从又者別。

發：《唐韻》《集韻》《韻會》《正韻》𠀤方伐切，音髮。《說文》䠶發也。《詩·召南》壹發五豝。《傳》發，矢也。《前漢·匈奴傳》矢四發。《註》射禮三而止，每射四矢，故以十二矢爲一發。師古曰：發，猶今言箭一放兩放也。又《廣韻》起也。《孟子》舜發於𤱶畝之中。又舒也，揚也。《易·乾卦》六爻發揮。《疏》發，越也。又《坤卦》發於事業。《疏》宣發也。《左傳·桓二年》聲名以發之。《註》發揚此德也。又《博雅》開也。《書·武成》發鉅橋之粟。《疏》謂開出也。《詩·小雅》明發不寐。《註》謂將旦而光明開發也。又《玉篇》進也，行也。《博雅》去也。《詩·齊風》履我發兮。《疏》行必發足而去，故以發爲行也。《禮·玉藻》疾趨則欲發，而手足無移。《註》謂起屨也。又《釋名》撥也。撥使開也。《禮·王制》有發，則命大司徒，教士以車甲。《疏》謂有軍旅以發士卒也。又《廣韻》明也。《論語》亦足以發。《註》謂發明大體也。又《廣韻》舉也。《增韻》興也。《前漢·王吉傳》愼毋有所發。《註》謂興舉眾事也。又亂也。《詩·邶風》毋發我笱。又伐也。《詩·周頌》駿發爾私。《疏》以耜擊伐其私田，使之發起也。又遣也。《禮·檀弓》晉獻文子成室，晉大夫發焉。《註》發禮往賀也。又見也。《禮·禮器》君子樂其發也。《註》樂多其外見也。又動也。《老子·道德經》地無以寧，將恐發。又洩也。《楚辭·大招》春氣奮發。又《曆法》春夏曰發，秋冬曰斂。又發發，疾貌。《詩·小雅》飄風發發。《箋》寒且疾也。又《詩傳》長發，大禘也。《疏》大禘之樂歌也。《唐書·禮樂志》懿祖曰：長發之舞。又昏禮曰發齊。《荀子·禮論》大昏之未發齊也。《註》謂未有威儀節文。象太古時也。《史記·禮書》作廢齊。又《玉篇》發，駕車也。《揚子·方言》發，稅，舍車也。東齊海岱之閒謂之發，宋趙𨻰魏之閒謂之稅。《註》舍宜音寫，今通發，寫也。稅猶脫也。又《後漢·五行志》東方神鳥曰發明。《博雅》鳳皇晨鳴曰發明。又《汲冢周書》發人鹿鹿者，若鹿迅走。《註》發，東夷也。又淸發，水名。見《左傳》。又縣名。《前漢·地理志》餘發縣，屬九眞郡。發干縣，屬東郡。又姓。《史記·封禪書》游水發根。《註》游水，縣名。發根，人姓名。又《集韻》《正韻》𠀤北末切，音撥。《詩·衞風》鱣鮪發發。《傳》盛貌。馬融曰：魚尾著網發發然。《韓詩》作鱍。《說文》作鮁。又叶方吠切，音廢。《詩·豳風》一之日觱發。《傳》風寒也，叶下烈烈。音例。又叶非律切，廢入聲。《揚雄·長楊賦》紛紜沸渭，雲合電發。猋騰波流，機駭蠭軼。軼音亦。一說本賦發軼，與上文爰整其旅，乃命驃衞，衞字爲韻。發，音費。軼，音替。古霽寘二韻通，非發讀廢入聲，與軼音亦叶也。考證：〔《左傳·桓元年》聲名以發之。〕謹照原文元年改二年。〔《禮·王制》有發，則命大司徒，教士以軍甲。〕謹照原文軍甲改車甲。

𤼰：《正字通》譌𤼺字。

𤼱：《集韻》亡咸切，姏平聲，歲也。

𤼷：《玉篇》古文登字。註詳七畫。

𤼹：《字彙》同𤼰。○按卽𤼺字省文。註詳下。

𤼺：《廣韻》方肺切《集韻》放吠切，𠀤音廢。《博雅》稅也。《廣韻》賦斂也。《篇海》亦作𧶢，或作𤼹。譌作𤼰。

