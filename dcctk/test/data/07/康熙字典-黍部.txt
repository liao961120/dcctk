黍：《唐韻》《集韻》舒呂切《韻會》《正韻》賞呂切，𠀤音暑。《說文》禾屬而黏者也。以大暑而種，故謂之黍，从禾，雨省聲。孔子曰：黍可爲酒，禾入水也。《字彙》粟屬。苗似蘆，高丈餘，穗黑色，實圓重，土宜高燥。《詩緝》黍有二種，黏者爲秫，可以釀酒。不黏者爲黍，如稻之有秔糯也。《爾雅翼》黍，大體似稷，故古人倂言黍稷，今人謂黍爲黍穄。《禮·曲禮》凡祭宗廟之禮，黍曰薌合。又角黍。《續齊諧記》角黍，菰叶裹黏米爲之，楚俗投汨羅水祠屈原。又地名。《左傳·哀七年》宋人築五邑，一曰黍丘。《註》梁國下邑縣西南有黍丘亭。又《史記·秦本紀》秦取韓負黍。又弓名。《荀子·性惡篇》繁弱鉅黍，古之良弓。又黃鳥，一名搏黍。又蟲名。《爾雅·釋蟲》委黍。《註》䑕婦別名。又蓬名。《爾雅·釋草》薦黍蓬。《六書·精薀》黍下從氽，象細粒散垂之形。考證：〔《左傳·哀八年》晉人築五邑。〕謹照原文八年改七年。晉人改宋人。

𪏮：《廣韻》人渚切《集韻》忍與切，𠀤音汝。《揚子·方言》𪏮，粘也。齊魯靑徐，自關而東，或曰𪏮。又《集韻》碾與切，音女。義同。

䵑：《廣韻》《集韻》𠀤尼質切，音䁥。《玉篇》黏也。《爾雅·釋言》䵑，膠也。《註》膠黏䵑。又《集韻》而振切，音刃。義同。

黎：《唐韻》《集韻》郞奚切《正韻》鄰溪切，𠀤音犂。《說文》履黏也。作履黏以黍米。又國名。在上黨東北殷侯國。《書·西伯戡黎釋文》黎，國名。又《山海經》有牛黎之國。又縣名。《前漢·地理志》魏郡黎陽縣。又山名。《前漢·地理志》黎山在黎陽之南。又水名。《書·禹貢》導弱水至于合黎。《傳》合黎，水名。在流沙之東。又玉名。《班固·西都賦》懸黎垂棘，夜光在焉。又《玉篇》衆也。《書·堯典》黎民於變時雍。《孔疏》黎，衆也。又《正韻》黑也。與黧同。《書·堯典蔡傳》黎，黑也。黎民，黑髮之人。《釋名》土靑曰黎，似黎草色也。又與邌同。黎明，比明也。《史記·高帝紀》黎明圍宛城。《註》索隱曰：黎，猶比也。謂比至天明也。又與瓈同。玻瓈。《本草》作頗黎。又與蔾同。《左傳·襄二十五年》引易據于蒺蔾，作蒺黎。又姓。黎侯國之後。又人名。《書·堯典乃命羲和傳》重黎之後有羲氏和氏。又《集韻》《韻會》𠀤憐題切，音藜。又《集韻》良脂切，音棃。義𠀤同。

𪏯：《正字通》同黎。

𪏰：《說文》香本字。《廣雅》山茝蔚𪏰稾本也。

𪏱：《篇海》郞奚切，音棃。衆也。

䵒：《唐韻》《集韻》𠀤尼質切，音暱。《說文》黏也。引左傳，不義不䵒。○按今《左傳·隱元年》本作暱。又《集韻》入質切，音日。義同。

𪏲：《集韻》女九切，音紐。黏也。

𪏳：《集韻》胡故切，音護。黏也。

𪏴：《廣韻》居隱切《集韻》几隱切，𠀤音謹。《玉篇》黏也。又《集韻》渠巾切，音堇。又《類篇》舉欣切，音斤。又《集韻》居焮切，音靳。義𠀤同。

䵓：《揚子·方言》䵓䑕之場，謂之坻。《註》䵓䑕，蚡䑕也。音未詳。

𪏶：《篇海》披敎切，音砲。黍豉皮也。

𪏷：《集韻》女下切，音䋈。與𪐀同。䵙𪐀，黏著也。

𪏸：《集韻》《類篇》𠀤乃禮切，音禰。《玉篇》黏也。

𪏹：《五音集韻》同𪏻。

黏：《唐韻》女廉切《集韻》《韻會》《正韻》尼占切，𠀤音䬯。《說文》相著也。《廣韻》黏麴。又《韻會》亦作溓。《周禮·冬官考工記·輪人》雖有深泥，亦弗之溓也。《註》鄭司農云：溓讀爲黏。又地名。《前漢·地理志》樂浪郡黏蟬縣。又《正韻》尼欠切，聶上聲。《集韻》䵒也。《正韻》膠黏。又稠也。俗作粘。

𪏺：《集韻》蒲結切，音蹩。《玉篇》香也。又《類篇》薄必切，音邲。義同。一作馝。

𪏻：《唐韻》戸吳切《集韻》洪都切，𠀤音胡。《說文》黏也。《集韻》一曰煑黍米及麪爲鬻。《集韻》或作䊀𩰯𪍒糊𪐉䉿𪏹。

𪏼：《字彙補》力其切，音犂。恍也。

𪏿：《廣韻》陟輸切《集韻》追輸切，𠀤音株。《玉篇》黏也。

𪐀：《集韻》女下切，音䋈。䵙𪐀，黏著也。又女加切，音拏。又乃嫁切，音䏧。義𠀤同。

䵔：《廣韻》多動切，音董。櫳䵔，不止之意。

𪐂：《廣韻》去阮切《集韻》苦遠切，𠀤音綣。《玉篇》搏也。《廣韻》黏𪐂。《集韻》粉也。

𪐃：《玉篇》方奉切，音覂。颺麥也。

䵕：《篇海》音句。黍也。又黏也。

䵖：《集韻》經甸切，音見。《玉篇》𪎭也。《廣韻》穄也。又《集韻》乞憐切，音牽。又《廣韻》牽繭切《集韻》牽典切，𠀤音𥧬。又《集韻》輕甸切，音俔。義𠀤同。

𪐄：《唐韻》幷彌切《集韻》補弭切，𠀤音俾。《說文》黍屬。又《廣韻》蒲賣切《集韻》旁卦切，𠀤音粺。義同。

𪐇：《集韻》尼占切，音黏。心有所著也。

䵗：《唐韻》蒲北切《集韻》鼻墨切，𠀤音菔。《說文》治黍禾豆下潰葉也。《玉篇》黍，豆也。又《集韻》拍逼切，音堛。又弼力切，音愎。義𠀤同。又《集韻》筆力切，音逼。黏也。

𪐈：《字彙》與䵔同。又黏貌。

䵘：《廣韻》《集韻》𠀤所賣切，音曬。《廣韻》不黏之貌。又《字彙》所嫁切，沙去聲。與曬同。曰乾物也。

䵙：《集韻》陟加切，音奓。䵙𪐀，相黏也。又竹下切，音𦅁。黏貌。又陟稼切，音圫。義同。

𪐉：《集韻》與𪏻同。

𪐋：《集韻》勒兼切，音鬑。禾黍疏貌。

䵚：《集韻》土皓切，音討。關西呼蜀黍曰䵚黍。

𪐌：《集韻》昵力切，音匿。黏也。

黐：《廣韻》丑知切。《集韻》《正韻》抽知切，𠀤音摛。《玉篇》黏也。《廣韻》黐膠所以黏鳥。又《廣韻》呂支切《集韻》鄰知切，𠀤音離。義同。

𪐍：《集韻》力展切，音輦。《玉篇》轢禾也。又陵延切，音連。義同。

𪐎：《集韻》謨加切，音麻。《廣雅》䅸也。

𪐏：《廣韻》《集韻》𠀤陟革切，音摘。《玉篇》黏飯也。《廣韻》黏貌。《廣雅》搏也，黏也。又《廣韻》《集韻》𠀤竹益切，音嫡。又《集韻》知亦切，音執。義𠀤同。

䵛：《正字通》俗䵖字。

䵜：《玉篇》乃董切，農上聲。《字彙》果子總名。又耕種也。

𪐑：《字彙補》同黐。

𪐓：《集韻》居牙切，音嘉。𪐓支，穀名。又《字彙》士牙切，音茶。義同。

𪐔：《篇海》延知切，音遺。黏貌。

𪐖：《字彙》力董切，音曨。粘貌。

