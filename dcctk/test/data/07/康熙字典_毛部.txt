毛：《唐韻》莫袍切《集韻》《韻會》謨袍切，𠀤音旄。《說文》眉髮之屬，及獸毛也。《釋名》毛，貌也，冒也，在表所以別形貌，自覆冒也。《詩·小雅》不屬于毛。《註》毛者，體骨之餘氣末屬也。《周禮·秋官》《司儀》王燕，則諸侯毛。《鄭註》謂以須髮坐也。《齊語》班序顚毛，以爲民紀。《註》顚，頂也。毛，髮也。次列頂髮之白黑，使長幼有等。又髮班白曰二毛。《禮·檀弓》古之征伐者，不獲二毛。又獸爲毛蟲。《周禮·地官》以土會之灋，辨五地之物生。一曰山林，其動物宜毛物。《註》毛物，貂、狐、貒、貉之屬，縟毛者也。《禮·月令》孟秋之月，其蟲毛。又《樂記》羽者嫗伏，毛者孕鬻。《正義曰》羽，鳥也。毛，獸也。又犧牲純色曰毛。《史記·三王世家》魯有白牡、騂剛之牲，羣公不毛。《註》何休曰：不毛，不純毛也。又草也。《左傳·隱三年》㵎溪沼沚之毛。又《昭七年》食土之毛，誰非君臣。又桑麻五穀之屬皆曰毛。《周禮·地官·載師》凡宅不毛者，有里布。《註》鄭司農云：謂不種桑麻也。《公羊傳·宣十二年》錫之不毛之地。《註》不毛者，磽确不生五穀。又《崔豹·古今注》地以名山爲輔，石爲之骨，川爲之脈，草木爲之毛。又去毛曰毛。《詩·魯頌》毛炰胾羹。《註》毛炰，爛去其毛而炰之。又柔毛，羊也。《禮·曲禮》羊曰柔毛。又莎草曰地毛。見《廣雅》。又扻毛，鹽草也。見《雷斆·炮炙序》。又《高麗方言》謂苧曰毛，苧布曰毛施背，見《雞林類事》。又閩南人謂毛曰膜。見《井觀瑣言》。又梵言欽跋羅，此云毛。顩缽羅，《西域記》云織細羊毛。褐賴縭，《西域記》云織野獸毛。又國名。又姓。《左傳·僖二十四年》魯衞毛耼，文之昭也。《廣韻》周武王弟毛公，後以爲氏。本居鉅鹿，避讎滎陽。漢毛亨治《詩》，作訓詁傳以授從子萇，時稱亨爲大毛公，萇爲小毛公。又竹名。《顧愷之·竹譜》南嶺有毛竹。《劉美之·續竹譜》毛竹，生武夷山。《李商隱詩》武夷洞裏毛生竹。又與髦通。《儀禮·士喪禮》馬不齊髦。《註》今文髦爲毛。亦作㲝。《周禮·天官·司裘註》中秋鳥獸㲝毨。亦作旄。《史記·夏本紀》羽旄齒革。又《集韻》莫報切，音帽。擇也。鄭康成說或从手作㧌。通作芼。又蒙晡切，音模。《佩觿集》河朔謂無曰毛。《後漢·馮衍傳》饑者毛食。《註》太子賢曰：案《衍集》作無，今俗語猶然者，豈古語亦通乎。當讀如模。《集韻》又作𦒷。考證：〔《史記·夏本紀》羽𣬵齒革。〕謹照原文𣬵改旄。

𣬛：《字彙》蘇甘切，音三。《海篇》𣬛郞，𥓓名。𣬛郞神，本三郞神也。蠻人呼參爲𣬛，轉聲爲三。又𣬛陽鎭，在沂州費縣。又村名。行唐西有𣬛趙村。

𣬜：《玉篇》籀文禿字。

㲌：《集韻》尼證切，音甯。𣰜㲌，犬毛。

𣬡：《舉要》與麾同。

𣬢：《廣韻》《集韻》𠀤與㲏同。詳㲏字註。○按㲏、𣬢二字，《正字通》𠀤云俗字，非。

𣬣：《海篇》俗鬍字。見《字學元元》。

𣬩：《廣韻》府文切《集韻》《韻會》《正韻》敷文切，𠀤音芬。𣬩𣬩，毛落也。又《玉篇》孚云切《集韻》符分切，𠀤音汾。義同。

㲍：《玉篇》之移切《廣韻》《集韻》章移切，𠀤音支。《博雅》㲔㲍，罽也。一曰輕毛貌。

毞：《集韻》頻脂切，音毗。氐罽也。通作紕。

𣬪：《玉篇》布蓋切《廣韻》《集韻》博蓋切，𠀤音貝。𣬪𣮦，多毛貌。又《集韻》薄邁切，音敗。義同。

𣬫：《玉篇》《集韻》𠀤居拜切，音戒。獸毛細曰𣬫。

㲎：與氀同。

𣬬：《廣韻》蘇合切《集韻》悉合切，𠀤音颯。𣭝𣬬，眼睫長貌。

𣬭：《集韻》如占切。與䫇、髥𠀤同。頰須也。

㲏：《廣韻》普袍切《集韻》普刀切，𠀤音藨。毛起貌。一曰輕也。又《集韻》叵到切，音犥。義同。《集韻》或从巾作𣬢。

𣬮：《字彙補》與髲同。

𣬸：《玉篇》大幺切《廣韻》徒聊切《集韻》田聊切，𠀤音迢。𣬸㲖，鳥尾翹毛也。或从羽作䎄，从鳥作䳂。又《集韻》丁聊切，音貂。𣬸㲖，羽惡貌。

𣬹：《廣韻》《集韻》《韻會》郞丁切《正韻》離呈切，𠀤音靈。毛結不理也。通作泠。《周禮·天官·內饔》羊泠毛而毳羶。泠或作𣬹。又《集韻》靈年切，音蓮。義同。

𣬺：《集韻》《類篇》𠀤師庚切，音生。𣬺𣰿，毛起貌。

𣬻：《集韻》阻引切，榛上聲。毛髮齊貌。

毠：《集韻》居牙切，音嘉。與𧛣同。毛衣謂之𧛣裟。或作毠，亦作袈。《西域記》僧祗支，正云僧迦鵄，此云覆腋衣。竺道祖云：魏時請僧於內，作此衣，因綴於左邊祗支上。今號兩袖曰偏衫，七條曰鬱多羅僧。用三種壞色，靑、黑、木蘭。靑謂銅靑，黑謂雜泥，木蘭卽樹皮色。應法師舊作𣮫㲚，葛洪改袈裟。具云迦羅紗曳，此云不正色。○按諸說𣮫㲚卽袈裟也。古織毛爲之，故从毛，後用布，故从衣。

𣬼：《玉篇》音披。毛也。

𣬽：《字彙》莫𠋫切，音茂。毛密也。

𣬾：與䯱同。

㲒：《字彙》蒲報切，音暴。鳥伏卵。義與菢同。𣭀。

𣬿：《玉篇》中格切。毛初生也。又《字彙》直格切，音宅。義同。

毡：《正字通》俗氊字。詳氊字註。

𣭀：《篇海》步報切，音暴。鳥伏卵也。本作菢。《釋典》作㲒。詳艸部菢字註。

𣭁：與紕同。毛毯類也。《後漢·西南夷傳》冉駹夷，其人能作旄氊、斑罽、靑頓、𣭁毲、羊羧之屬。《註》𣭁卽紕，氐罽也。○按𣭁應作頻脂切，音毗。《字彙》補作邦疑切，音𤰞，非是。又《字彙補》一說毞字之譌。

𣭂：《篇海類編》其俱切，音瞿。《篇韻》毛毯也。毡毯之屬。○按《集韻》氍或作𣰋，其俱切，氊毯之屬。音義旣同，字形亦近，當卽𣰋字之譌。

𣭄：《字彙補》人朱切，音儒。毛也。○按此當卽𣭠字之譌。

𣭅：與旄同。見《篇海》。

𣭆：《字彙補》說見𡇖字註。

𣭇：《字彙補》力主切，音縷。罽也。

毢：《玉篇》《廣韻》蘇來切《集韻》《正韻》桑才切，𠀤音鰓。毰毢，鳥羽張貌。或从思作毸。《劉禹錫·鴟詩》毰毸飽腹蹲枯枝。通作鰓。《潘岳·射雉賦》敷藻翰之陪鰓。《註》陪鰓，奮怒貌。○按鳥奮怒則羽張，與毰毸同義。

毣：《廣韻》《集韻》《韻會》《正韻》𠀤莫卜切，音木。思貌。一曰好也。《揚子·方言》純毣，好也。《郭璞曰》毣毣，小好貌。《前漢·鮑宣傳》願賜數刻之閒，極竭毣毣之思。《註》師古曰：毣音沐，沐沐猶蒙蒙也。如淳曰：謹愿之貌。又風貌。《柳宗元·龍城錄》台人旣辭去，舟回如飛，但覺風毣毣而過。又《玉篇》一曰毛濕也。又《廣韻》莫角切《集韻》墨角切，𠀤音邈。義同。又《集韻》莫報切，音帽。與眊同。《說文》目少精也。

𣭜：《玉篇》同毣。

𣭝：《廣韻》古沓切《集韻》葛合切，𠀤音閤。目睫長貌。與四畫𣬬字義同。

毤：《玉篇》《廣韻》《集韻》𠀤與毻同。《管子·輕重篇》文皮毤服以爲幣。又《集韻》欲雪切，音悅。義同。

毥：《玉篇》思巡切，音荀。毛初生貌。又《集韻》徐閏切，音殉。毛羽利也。

毦：《唐韻》《集韻》𠀤仍吏切，音餌。《說文》羽毛飾也。《博雅》㲥毦，罽也。一曰績羽爲衣。一曰兜鍪上飾。《後漢·單超傳》金銀罽毦，施於犬馬。《註》毦，以羽毛爲飾。音如志反。又《西南夷傳》齎黃金、旄牛毦。《註》顧野王曰：毦，結毛爲飾，卽今馬及弓槊上纓毦也。《魏略》劉備性好結毦，有人以髦牛尾與備者，因手自結之。又《諸葛亮·答孫權書》所遺白毦薄少，重見辭謝，益以增慙。《女紅餘志》臨川王宏妾江無畏善騎馬，翠毦珠羈，玉珂金鐙。《庾信詩》金羈翠毦往交河。又冠上飾。《董巴·輿服志》內常侍加黃金，附蟬毦尾，謂之惠文冠。又拂名。《晉東宮舊事》皇太子納𡚱，有白毦拂二枚。又錦名。《內典·翻譯名義集》兜羅錦，亦翻揚華，或稱兜羅毦。又香草之稱。《郭璞·江賦》揚皓毦，擢紫茸。《註》毦與茸皆香草也。又藤名。《齊民要術》毦藤，大小如苹蒿，蔓衍生。○按《服虔·通俗文》毛飾曰毦，則凡絲羽革草之下垂者，𠀤可以毦名矣。與目部眊不同。《正韻牋補》毦从耳。誤从目，讀作眊，謂𤣥德好結帽，譌久矣。

毧：《玉篇》而中切，音戎。細毛也。

𣭞：同毦。

毨：《唐韻》《集韻》《韻會》《正韻》𠀤蘇典切，音詵。理也。《書·堯典》鳥獸毛毨。《孔傳》毨，理也。毛更生整理也。《正義》毛羽美悅之狀。夏時毛羽希少，今則毛羽復生，故言更生整理。《說文》仲秋鳥獸毛盛，可選取以爲器用。讀若選。包氏言，霜後選毛。與《說文》義同。《集韻》或作𨾷。

𣭟：同毨。

𣭠：《玉篇》女於切《廣韻》女余切《集韻》女居切，𠀤音袽。犬多毛貌。

𣭡：《集韻》私列切，音薛。鳥獸理毛。義同毨。

𣭢：《篇韻》與耄同。

𣭣：《字彙補》章延切，音氊。毛席也。

㲓：《廣韻》傷遇切，音戍。毛也。

毫：〔古文〕𡨉《廣韻》《集韻》《韻會》《正韻》𠀤胡刀切，音豪。長銳毛也。《老子·道德經》合抱之木，生於毫末。《前漢·鮑宣傳》有益毫毛。又言物細曰秋毫，言毫至秋極纖細也。《孟子》明足以察秋毫之末。《莊子·知北遊》秋毫爲小，待之成體。《前漢·高帝紀》沛公入關，秋毫無犯。又《謝察微·算經》十絲曰毫，十毫曰釐。《禮·經解》差若毫釐，謬以千里。《晉書·虞預傳》毫釐之失。又筆謂之毫。《陸機·文賦》或含毫而邈然。《唐書·劉知幾傳》每記事載言，則閣筆相視，含毫不斷。又蘸筆曰濡毫，落筆曰揮毫。又姓。漢毫康，封安陽侯。又修毫，狗名。《西京雜記》李亨好馳駿狗，有修毫、釐睫、白望、靑曹之名。《說文》作豪。籀文作毫。《正字通》毫、豪雖通，然《山海經》豪豬可借毫，孟子《豪傑》之士，《淮南子》智過百人謂之豪，當用豪，俗溷爲一，非。又《姓譜》毫、豪分二姓。考證：〔《陸機·文賦》或含毫而渺然。〕謹照原文渺改邈。

㲔：《玉篇》思連切《廣韻》《集韻》相然切，𠀤音仙。《博雅》㲔㲍，罽也。又《風俗通》㲔翅，細葛也。又《集韻》疏臻切，音莘。義同。

㲕：《玉篇》力外切《廣韻》《集韻》郞外切，𠀤音酹。毛色斑也。又《玉篇》力拙切《廣韻》力輟切《集韻》龍拙切，𠀤音劣。義同。一曰馬毛雜斑謂之㲕。

㲖：《玉篇》先幺切《廣韻》蘇彫切，𠀤音蕭。𣬸㲖，鳥尾翹毛也。一曰羽翼敝貌。一曰𣯹㲖，氍毹也。又《集韻》思邀切，音宵。又思留切，音修。義𠀤同。

𣭱：同㲖。

𣭲：《集韻》與𣯍同。

毬：《唐韻》渠鳩切《集韻》《韻會》《正韻》渠尤切，𠀤音求。《說文》鞠丸也。《荆楚歲時記》寒食，爲打毬、鞦韆、藏鉤之戲。《註》《劉向·別錄》曰：蹴鞠，黃帝所造，本兵勢也。或云起於戰國。古人蹋蹴以爲戲。《史記·霍去病傳》驃騎尚穿域蹋鞠。《註》索隱曰：鞠戲，以皮爲之，中實以毛，蹵蹋爲戲。正義曰：按《蹵鞠書》有《域說篇》，卽今之打毬也。起戰國時，程武士，知其材力。《初學記》鞠卽毬字，今蹴鞠曰戲毬。古用毛糾結爲之。今用皮，以胞爲裏，嘘氣，閉而蹴之。或以韋爲之，實以柔物，謂之毬子。鞠，亦作踘。又蹴踘之處曰毬場，勝者所得謂之毬采。又花毬，毳布也。《外國志》哈烈，古大宛地，有瑣伏花毬，織鳥毳成文。又帶名。《夢溪筆談》太宗命創方團毬帶，賜二府文臣，其後樞密使兼侍中張耆王貽永皆特賜。《邵氏·聞見錄》王拱辰出判北京時，賜笏帶毬露，金帶佩魚。又魚名。《范正敏·遜齋閒覽》朱崖之傍，有物如鞠，大小質狀無異，亦有紋如線，味極肥美。土人呼爲毬魚。又杖名。《杜光庭·錄異記》蘇校書者，好酒，唱《望江南》，善製毬杖。每有所闕，卽以毬杖干於人，得所酬之金以易酒。又錦名。《齊東野語》御府臨六朝、羲、獻、唐人法帖，用毬露錦。又《費著·蜀錦譜》有盤毬錦、大窠馬大毬錦、眞紅雪花毬露錦。又燈名。《東京夢華錄》元宵大內宣德樓上皆垂黃綠簾，簾中御座，簾外兩朶樓，各挂燈毬一枚，約方圓丈餘。又花果，名繡毬花，爲二月之花客卿。見《屠本畯·缾史月表》。又蹙金毬、探金毬、紫繡毬，皆牡丹名。寒毬、黃寒毬，皆柰名。見《周氏·洛陽花木記》。又星毬紅，荔枝名。見《徐𤊹·荔枝譜》。又玉毬、繡毬、毬子，皆菊名。見《范成大·菊譜》。《集韻》或从皮作皳。

𣭳：同毬。

㲗：《廣韻》《集韻》𠀤芳無切，音敷。鳥解毛曰㲗。一曰罽也。

𣭴：《篇海》霜俱切，音輸。氍毹也。

𣭵：同𣭴。

𣭶：與睫同。

𣭷：《廣韻》蒲沒切《集韻》薄沒切，𠀤音勃。𣭷㲞，毛短貌。

𣭸：俗毼字。

毭：《廣韻》田𠋫切《集韻》大豆切，𠀤音豆。《博雅》𣯻毭，罽也。又《集韻》匿各切，音諾。氈屬，極細，可以禦雨。

㲘：氍字之譌。又《張氏·代醉編》巫覡號曰瑤㲘。見《本草》。不知其解。

㲙：《集韻》與𣮯同。

𣭹：《字彙》呼高切，音蒿。《篇海》攪也，揉也。

㲚：《廣韻》所加切《集韻》《韻會》《正韻》師加切，𠀤音沙。與裟同。毛衣謂之袈裟。或从毛作㲚。一曰毛長貌。又叶桑何切，音梭。《韓愈·月蝕詩》於菟蹲於西，旗旄衞毿㲚。至此外內官，瑣細不足科。

𣭺：《集韻》女巧切，橈上聲。𣭺𣰶，氍毹毛深亂者。○按《集韻》本从𢨮，與辰別。《字彙》《正字通》𠀤作𣭽，與《集韻》異。今改正。

𣭻：《字彙補》夷然切，音延。越𣭻，錦類。

𣭼：《字彙補》古文尿字。○按尿與溺同。改从毛作𣭼，無義。且溺字古文作㲻，目爲古文，尤屬臆造。

㲛：《集韻》展里切，音角徵之徵。獸毛多曰㲛。

毯：《廣韻》《集韻》《韻會》吐敢切《正韻》他感切，𠀤音菼。毛席也。通作緂。

㲜：同毯。

𣮈：《字彙》渠勿切，音倔。鳥短毛。《正字通》俗𡲬字。○按《說文》屈本作𡲬，从尾从出。𣮈當卽𡲬字譌文。

𣮉：《玉篇》力之切《廣韻》里之切《集韻》陵之切，𠀤音釐。彊毛也。一曰毛起也。亦作㲠、斄。又《博物志》周穆王有犬，名𣮉，毛白。又《玉篇》力才切《廣韻》落哀切《集韻》郞才切，𠀤音來。義同。

𣮊：《玉篇》多則切，音德。毛少也。又《廣韻》《集韻》𠀤丁力切，音𢕚。義同。

𣮋：與氂同。

毰：《廣韻》薄回切《集韻》蒲枚切，𠀤音裴。毰毸，張羽貌。一曰鳳舞也。《韓愈·雪詩》興與酒毰毸。《王安石·鵞詩》晴天鏡裏雪毰毸。《集韻》或作𣯱。

毱：《玉篇》巨六切《廣韻》《集韻》渠竹切，𠀤音𩣽。與鞠同。皮毛丸也。《篇海》別作𣮴。

㲝：《玉篇》而勇切，音宂。又而允切，音蝡。與氄、𣯍𠀤同。詳十畫𣯍字註。又《集韻》謨袍切，音旄。與毛同。《周禮·天官·司裘註》中秋鳥獸㲝毨。互詳部首。又《廣韻》莫到切《集韻》莫報切，𠀤音帽。毛盛也。一曰輕毛也。與𣯑同。互詳鳥部𣯑字註。○按《玉篇》同氄，《集韻》同毛，又同𣯑。其解不合，姑兩存之，以俟考。

㲞：《廣韻》《集韻》𠀤蘇骨切，音窣。𣭷㲞，毛貌。又毛短謂之㲞。又《集韻》昨沒切，音捽。毛生貌。

𣮌：《集韻》卽涉切，音接。與睫、䀹𠀤同。《說文》目旁毛也。或作𣮌，亦作𣮍𥇒𣰞。

𣮍：《集韻》卽涉切，音接。義見上（𣮌字）。

毲：《集韻》《韻會》𠀤都括切，音掇。蠻夷織毛罽也。《後漢·西南夷傳》哀牢夷知染采文繡罽毲。《又》冉駹夷，其人能作旄氊、斑罽、靑頓、𣭁毲、羊羧之屬。

𣮎：《字彙》古本切，音袞。毛轉也。

毳：《唐韻》《集韻》《韻會》𠀤此芮切，音脃。《說文》獸細毛也。《方言》揄、鋪、𢅡、𢃀，毳也。《周禮·天官·掌皮》共其毳毛爲氈，以待邦事。《鄭註》毳毛，毛細縟者。《王褒·聖主得賢臣頌》夫荷旃被毳者，難與道純綿之麗密。又冕服名。《周禮·春官·司服》四望山川則毳冕。《又》子男之服，自毳冕而下，如侯伯之服。《尚書·正義》毳冕五章，虎蜼爲首。虎蜼毛淺，毳是亂毛，故以毳爲名。《詩·王風》毳衣如菼。《毛傳》毳衣，大夫之服。《箋》古者天子大夫服毳冕，以巡行邦國。天子大夫四命，其出封五命，如子男之服，故得服毳冕。又火毳，卽火浣布也。《後漢·西南夷傳論》賨幏火毳馴禽封獸之賦，軨積於內府。又鳥腹毛曰毳。《說苑·尊賢篇》背上之毛，腹下之毳。《杜甫詩》見輕吹鳥毳。又毳幕，卽氈帳也。《李陵·答蘇武書》韋韝毳幕。又僧服名。《法苑珠林》衣中有四者：一糞掃衣，二毳衣，三衲衣，四三衣。又小耎物易斷也。《荀子·議兵篇》事小敵毳，則偸可用也。《文子·道原篇》志弱者柔毳安靜。通作脃。《老子·道德經》其脃易破。《晉語》臣脃弱，弗能忍俟。又柔美之物曰甘毳。《史記·聶政傳》旦夕得甘毳以養親。《前漢·丙吉傳》數奉甘毳。亦與脃義同。又通作膬。《管子·霸言篇》釋堅而攻膬。《枚乗·七發》甘膬腥膿。又姓，出《姓苑》。又《集韻》儒稅切，音汭。又妹悅切，音歠。義𠀤同。又《集韻》租悅切，音蕝。與橇同。《前漢·溝洫志》泥行乗毳。《史記》作毳。《註》孟康曰：毳，竹如箕，擿行泥上。如淳云：毳謂以板置泥上，以通行路也。師古曰：毳讀如本字。

𣮏：《集韻》將先切，音箋。〈羊毛〉屬。

𣮐：《廣韻》房益切《集韻》毗亦切，𠀤音擗。《玉篇》毛𣮐。

𣮑：《海篇》同睫。詳目部睫字註。

𣮒：《五音篇海》同睫。詳目部睫字註。

𣮓：《字彙補》居六切，音菊。亦作𣮥。○按卽毱字之譌。

𣮔：《字彙補》其俱切，音衢。毯褥之屬。

𣮕：《字彙補》與毱同。詳毱字註。

𣮧：《廣韻》北朗切《集韻》補朗切，𠀤音榜。《博雅》𣮧毼，罽也。《玉篇》𣮧𣯅，方文者。一說邪文曰𣮧。或从旁作𣯊。

𣮨：《字彙》徒葉切，音牒。西國毛布。

㲟：《玉篇》於景切《廣韻》於丙切，𠀤音影。毛布。

𣮩：《字彙》同𣯏。

𣮪：《字彙》如終切，音茸。細毛。一曰俗㲨字。

毷：《集韻》莫報切，音帽。《博雅》解也。

㲠：與氂同。俗省。

𣮫：《玉篇》《廣韻》𠀤古牙切，音嘉。𣮫㲚，毛衣。或作毠。詳五畫毠字註。

㲡：《玉篇》《廣韻》帑帶切《集韻》乃帶切，𠀤音奈。𣬪㲡，多毛。一曰獸毛密曰㲡。

𣮬：《類篇》疎鳩切，音搜。𣰞毯，織毛有文者。《集韻》作𣮯。通作㲣。《異物志》大秦國以野繭絲織成氍㲣，以羣獸五色毛雜之，爲鳥獸、人物、草木、雲氣，千奇萬變，惟意所作。《廣志》云：氍㲣、白㲲，毛織之，近出南海。氍㲣本作氍𣮬，織毛褥也。又《玉篇》素侯切，漱平聲。又《類篇》山於切，音蔬。義𠀤同。

毸：《廣韻》素回切《集韻》蘇回切，𠀤音𤗯。毰毸，張羽貌。一曰鳳舞也。或从崔作𣯯。又《集韻》《韻會》𠀤柔才切，音鰓。義同。亦作毢。詳六畫毢字註。

毹：《唐韻》羊朱切，音兪。《說文》氍毹也。《風俗通》織毛褥曰氍毹。《南史·夷貊傳》梁大同中，高昌國獻蒲桃、良馬、氍毹等物。《古樂府》坐客氊氍毹，𣯚𣰆五木香。《韓愈·李正封·郾城聮句》兩廂鋪氍毹，五鼎調勺藥。或書作毺。《三輔黃圖》溫室規地以罽賓毺。亦作㲣。《張衡·四愁詩》美人贈我貂襜褕。或作氊氍㲣。《通俗文》氍㲣之細者名毾㲪。又《廣韻》山芻切《集韻》雙雛切，𠀤音㡏。又《集韻》舂朱切。音輸。義𠀤同。《集韻》亦作𣮯、氀。考證：〔《古樂府》坐客氊氍毹，㲮𣰆五木香。〕謹照原文㲮改𣯚。

毺：同毹。

𣮭：㲔字之譌。

毻：《廣韻》湯臥切《集韻》吐臥切，𠀤音唾。《博雅》解也。謂鳥獸解毛羽也。《揚子·方言》隋、毻，易也。《郭註》謂解毻也。《郭璞·江賦》產毻積羽，往來勃碣。《註》毻，音唾，落毛也。與𣮆同。《庾信·老子廟應詔詩》毻毛新鵠小。又《玉篇》他果切，音妥。又《廣韻》他外切《集韻》吐外切，𠀤音蛻。義𠀤同。

毼：《廣韻》胡割切《集韻》《韻會》《正韻》何葛切，𠀤音曷。《博雅》𣮧毼，罽也。《後漢·烏桓傳》婦人能刺韋，作文繡，織氀毼。《註》廣雅曰：氀毼，罽也，氀，力于反。毼，胡葛反。《陳琳·神武賦》黼錦繢組，罽毼皮服。又毛布也。或从衣作褐。又與鶡同。雞名。《後漢·西南夷傳》冉駹夷有五角羊、麝香、輕毛毼雞、牲牲。《註》郭璞註：《山海經》曰：毼雞似雉而大，靑色，有毛角，鬭敵死乃止。今通作鶡。又《集韻》丘葛切，音渴。與楬同。豆不飾曰楬。或从毛作毼。《儀禮·士喪禮》毼豆兩。《註》毼，白也。又《字彙》得合切，音答。《李翊·俗呼小錄》今俗謂性劣者爲氀毼。氀音兜，毼音達。

㲢：《廣韻》薄泫切《集韻》婢典切，𠀤音辮。《玉篇》㲢㲫，毛𣬹也。一曰毛不理。

𣮮：《字彙補》同眉。

𣮯：《集韻》同㲣。或作㲙。又《集韻》與毹同。詳毹字註。又𣮬、𣯜。

𣮰：《字彙補》𣮊字之譌。

𣮱：《五音篇海》與𣮫同。

𣮲：《篇海類編》與毻同。

𣮳：《海篇》與耄同。詳老部耄字註。

𣮴：《字彙補》渠竹切，音毱。皮毛丸也。與鞠同。亦作鞫。

毽：《字彙補》經電切，音建。拋足之戲具也。《帝京景物略》諺云：楊柳兒靑，放空鐘。楊柳兒死，踢毽子。

㲣：《玉篇》與𣮬同。

𣯅：《唐韻》《集韻》𠀤與罽同。《玉篇》亦作𦇧。《集韻》或作𦆡。

㲤：《集韻》雙隹切，音衰。毿㲤，毛長貌。一曰狐貌。或作綏。

𣯆：《集韻》渠伊切，音耆。毛文會也。

𣯇：《字彙補》胡葛切，音曷。毛布。

毾：《唐韻》吐盍切《集韻》託盍切，𠀤音榻。《說文》毾㲪也。《後漢·西域傳》天竺國有細布、好毾㲪。《註》埤蒼曰：毛席也。《釋名》施之承大牀前小榻上，登以上牀也。《班固·與弟超書》月支毾大小相雜，但細好而已。《正字通》中天竺有毾㲪，今曰氆氌，秦、蜀之邊有之，似褐，五色方錦。廣中洋舶亦有至者。又名多羅羢。或作𣰅，非。

𣯈：同毾。考證：謹按此字在十晝。若作𣯈則是九晝。今據廣韻改爲𣯈。

𣯉：《玉篇》《廣韻》《集韻》𠀤與氎同。

㲥：《廣韻》《集韻》𠀤徒郞切，音唐。《博雅》㲥，毦罽也。《玉篇》罽曲文。一曰冠纓上飾。

㲦：《唐韻》侯幹切《集韻》侯旰切，𠀤音翰。《說文》獸毫也。《玉篇》長毛也。又《集韻》河干切，音寒。義同。

𣯊：《集韻》𣮧或从旁作𣯊。

㲧：《唐韻》先到切，音噪。毛貌。

㲨：《集韻》《韻會》如容切，音茸。《博雅》𣯼㲨，罽也。一曰翠飾也。又《集韻》乳勇切，音宂。𦺑㲨，草亂貌。又《集韻》而用切，音𩼅。與䩸𩉪縙𠀤同。鞌翠飾。一曰罽也。

𣯋：《玉篇》而蜀切，音辱。氈𣯋。

𣯌：《正韻》桑何切，音娑。毛羽婆娑貌。通作娑、㲚。

𣯍：《唐韻》人勇切《集韻》乳勇切，𠀤音宂。《說文》毛盛也。引《書》鳥獸𣯍髦。○按今《書·堯典》本作鳥獸氄毛。又《唐韻》而尹切《集韻》乳尹切，𠀤音蝡。義同。一曰毛聚。《集韻》或作氄䩸𣭲縟。

𣯎：《集韻》烏沒切，音嗢。𣯎㲞，毛貌。

𣯏：《集韻》乳勇切，音宂。㲩𣯏，猥雜貌。一曰不肖。

𣯐：《字彙補》而中切，音茸。細毛。

𣯑：𩿂字之譌。

𣯒：與氍同。

𣯓：同𣯊。亦作𣯟。

𣯤：《集韻》鄰知切，音離。本作㒿。接㒿，白帽也。或作䍦。通作摛。

毿：《玉篇》先含切《集韻》《韻會》《正韻》蘇含切，𠀤音鬖。毛長貌。《詩·陳風·值其鷺羽疏》白鷺靑脚，高尺七八寸，頭上有毛十數枚，長尺餘，毿毿然與衆毛異。

𣯥：《類篇》與𣮌、𣮍𠀤同。

𣯦：《字彙》古無此字。《顏氏家訓》曰：吳人以旣下作毛爲髻字。

𣯧：《集韻》《韻會》𠀤蘇回切，音𤗯。與毸同。毰𣯧，張羽貌。一曰鳳舞。見九畫毸字註。又《集韻》取猥切，音漼。與𩮴同。毛髮貌。詳髟部𩮴字註。

𣯨：《廣韻》卽容切《集韻》將容切，𠀤音蹤。《博雅》𣯨氍，罽也。

𣯩：《唐韻》莫奔切《集韻》謨奔切，𠀤音門。《說文》以毳爲𦇧，色如釁，故謂之𣯩。釁，禾之赤苗也。引《詩》毳衣如𣯩。○按今《詩·王風》本作毳衣如璊。傳云：璊，玉赤色。或曰釁本血祭，借爲赤色。疑方俗之稱如此，非正訓也。又《說文》釁禾之赤苗，與《詩·大雅》維穈維𦬊之穈，字別而音義同。穈音門，赤粱粟，《爾雅》作虋，《說文》所稱釁或卽此。存此以俟考。

𣯪：《字彙》想里切，音璽。《篇海》毛垂貌。

氀：《廣韻》力朱切《集韻》《韻會》龍珠切，𠀤音慺。《博雅》氀毼，罽也。《後漢·烏桓傳》婦人能刺韋，作繡，織氀毼。又《集韻》雙雛切，音萸。與毹同。織毛蓐也。詳九畫毹字註。又《字彙》當侯切，音兜。人險爲氀毼，音兜達。見《李翊·俗呼小錄》。《集韻》或書作𣯫。

氁：《字彙》莫胡切，音模。毛段也。又《輟耕錄》凡調合服飾顏色，氁子，用粉、土黃、檀子，入墨一點合。又氁綾，用紫花底紫粉，搭花樣。

氂：《唐韻》里之切《集韻》《韻會》陵之切，𠀤音釐。《說文》氂牛尾也。《周禮·春官·樂師有旄舞註》旄舞者，氂牛之尾。《疏》山海經，潘侯之山有獸，如牛而四節生毛，名曰旄牛。又《山海經》荆山，其中多氂牛。《註》旄，牛屬也，黑色，出西南徼外。《杜甫詩》天馬跂足隨氂牛。又馬尾亦曰氂。《淮南子·說山訓》馬氂截玉。《註》氂，馬尾也。又毛之强曲者。《前漢·王莽傳》以氂裝衣。《註》師古曰：毛之强曲者曰氂，以裝楮衣中，令其張起也。又《前漢·五行志》天漢三年八月，天雨白氂。又《小爾雅》雜毛曰氂。又長毛也。《後漢·岑彭傳》岑煕遷魏郡太守，輿人歌之曰：狗吠不驚，足下生氂。《註》氂，長毛也。犬無追吠，故足下生氂。又罽也。《爾雅·釋言》氂，罽也。《郭註》毛氂，所以爲罽。《郉疏》織毛爲之。若今之毛氍毹，以衣馬之帶鞅也。又凡言物之細者爲氂。《列子·殷湯篇》以氂懸蝨於牖。《曹植·九華扇賦》篾氂解而縷分。又與釐通。《史記·蘇秦傳》毫氂不伐，將用斧柯。《前漢·律歷志》不失豪氂。《註》孟康曰：十豪爲氂。又《廣韻》莫袍切《集韻》《韻會》謨袍切，𠀤音毛。義同。亦作斄髦犛。又《集韻》郞才切，音來。義同。○按《周禮·春官》註：氂，音毛。劉音來，沈音貍，或音茅，或作犛，或作斄。考《莊子·逍遙遊》斄牛，其大若垂天之雲。註：郭呂之反，徐、李音來，又音離，司馬云：旄牛。據此知諸家音切雖異，而義𠀤通。

𣯫：《集韻》氀或作𣯫。

𣯬：《集韻》母朗切，音莽。𣮧𣯬，毛布。

𣯭：《集韻》女介切，音褹。毛髮衆貌。

𣯮：《篇海》與𣯥同。

𣯯：《集韻》同𣯧。

𣯰：《字彙補》與睫同。

𣯱：《集韻》毰或書作𣯱。

𣯲：《字彙補》與毱同。

𣯸：《集韻》氍或作𣯸。

𣯹：《集韻》渠嬌切，音喬。𣯹㲖，氍毹也。

氃：《集韻》《韻會》徒東切《正韻》徒紅切，𠀤音同。氋氃，散毛貌。《世說》羊祜有鶴，善舞，嘗向客稱之。客試使驅來，氃氋而不肯舞。

㲪：《唐韻》《集韻》《韻會》《正韻》𠀤都騰切，音登。《說文》氍毹、毾㲪，皆氈緂之屬。《通俗文》氍毹之細者名毾㲪。《後漢·西域傳》天竺國有細布、好毾㲪。《註》毛席也。亦作𣯚𣰆。《古樂府》𣯚𣰆五木香。又《類篇》毾㲪，羽悴貌。

㲫：《玉篇》扶木切《廣韻》蒲木切《集韻》步木切，𠀤音僕。㲢㲫，毛不理也。《集韻》或作𩯱。

𣯺：俗毿字。

𣯻：《玉篇》方云切《廣韻》符文切《集韻》方文切，𠀤音分。《博雅》𣯻毭，罽也。《揚雄·蜀記》有毭𣯻。《註》卽今之氆氌也。又《集韻》符分切，音汾。義同。又《集韻》彼義切，音賁。又《類篇》逋還切，音班。義𠀤同。

氄：《廣韻》《正韻》而隴切《集韻》《韻會》乳勇切，𠀤音宂。與𣯍同。鳥細毛也。一曰毛盛。《書·堯典》鳥獸氄毛。《孔傳》鳥獸皆生耎毳細毛以自溫。又馬融云：溫柔貌。正義云：氄毛，謂附肉細毛。《劉楨·烏生八九子詩》氄毛不自煖，張翼强相呼。又《玉篇》而允切，音蝡。義同。又《集韻》而融切，音戎。又如容切，音茸。義𠀤同。《兪琰·席上腐談》北方毛段細軟者曰子氄。子謂毛之細者。今誤爲紫茸。《說文》本作𣯍。从毛隼聲。《集韻》或作䩸𣭲縟。《玉篇》《增韻》亦作㲝。

𣯼：《玉篇》思錄切《廣韻》相玉切《集韻》須玉切，𠀤音粟。本作𣰮。《廣雅》𣰮㲨，罽也。

㲬：《玉篇》子姚切《廣韻》卽消切《集韻》兹消切，𠀤音焦。兜鍪上毛飾。一曰羽殺也。與《詩·豳風》子羽譙譙音義同。

氅：《唐韻》《正韻》昌兩切《集韻》《韻會》齒兩切，𠀤音敞。氅鶖，鳥羽也。或从鳥作鷩。又析羽爲裘衣之屬。《世說》王恭著鶴氅。

氆：《字彙》布廣切，音榜。氆氌，西蕃織羢也。

𣯽：《字彙補》與氆同。

㲭：《字彙補》與㲜同。《前涼錄》軌卽遣參軍杜勳獻馬五百匹，㲭布三萬疋。○按此字當从炎，改从焱，無義。當卽㲜字譌文。

𣯾：《字彙補》毾字之譌。

𣰊：《廣韻》女江切《集韻》農江切，𠀤音𦗳。與鬞通。《埤蒼》鬞鬤，髮亂。或从毛作𣰊。

𣰋：《集韻》氍，或作𣰋。

𣰌：《集韻》何葛切，音曷。與𦼰同。水草，似蕨可啖。或从葛作𣰌。又《集韻》力涉切，音獵。車翣，以禦風塵也。或作䭷。《周禮·春官·司車·輓有翣羽蓋註》故書翣爲䭷，亦或爲𣰌，𠀤音獵。

氈：《唐韻》《集韻》《韻會》《正韻》𠀤諸延切，音旃。《說文》撚毛也。或曰撚，執也，蹂也。蹂毛成片，故謂之氈。《釋名》氈，旃也。毛相著旃旃然也。《周禮·天官·掌皮》秋斂皮，冬斂革，共其毳毛爲氈。又《掌次》王大旅上帝，則張氈案。《疏》案謂牀也。牀上著氈，卽謂之氈案。《齊民要術》作氈法，春毛秋毛中半和用。秋毛緊强，春毛軟弱，獨用太偏，是以須雜。三月桃花水氈第一。凡作氈，不須厚大。唯緊薄均調乃佳耳。通作旃。《前漢·王褒傳》荷旃被毳。《王吉傳》細旃之上。《蘇武傳》齧雪與旃毛。皆與旃同。又叶之人切，音眞。《楊方·合歡詩》寒坐𠀤肩氈。上叶身，下叶塵。考證：〔《周禮·天官·掌皮》共其毳皮爲氈。〕謹照原文毳皮改毳毛。

氉：《玉篇》蘇到切，音燥。毛也。一曰毛健。又《唐國史補》舉子不捷而醉飽，謂之打毷氉，謂拂其煩悶也。

𣰍：同睫。

𣰎：《字彙補》霜俱切，音輸。氍毹也。

𣰐：與裘同。

𣰚：《玉篇》七芮切，音毳。斷也。亦作𣃍。

氋：《集韻》謨蓬切，音蒙。氋氃，毛貌。

𣰛：《玉篇》音謁。多毛也。

𣰜：《集韻》皮孕切，音凭。𣰜㲌，犬毛。

㲯：《玉篇》汝占切，音髯。又音藍。㲯毿也。

𣰝：俗氀字。

㲰：《玉篇》女庚切《廣韻》乃庚切《集韻》尼庚切，𠀤音獰。犬多毛謂之㲰

𣰞：《集韻》卽涉切，音接。目旁毛也。與䀹睫𣮌𣮍𥇒𠀤同。互見八畫𣮍字註。

𣰟：《玉篇》與毹同。詳毹字註。

𣰠：《玉篇》同氍。《集韻》作𣰋，詳氍字註。又人名。《南史·黃法𣰠傳》𣰠字仲昭，少勁捷，日步行二百里，能距躍三丈，爲梁交刺史，終陳義陽郡公。《冊府元龜》趫捷部有黃法𣰠之名。《註》𣰠，音俱。

𣰡：《字彙補》其居切，音渠。細毛也。

𣰫：《集韻》力涉切，音𢀂。與鬣同。《說文》髮鬣鬣也。或作㲱，亦作𩯝。

𣰬：《字彙》徒木切，音讀。𣰬旗。○按軍中大旗曰纛。羽葆列乗輿車衡上左方者曰左纛，从毛，無義。攷古字書無𣰬字，當是後人臆造耳。

氌：《字彙》郞何切，音羅。氆氌，西番羢毛織者。吐蕃貢霞氎，卽今紅氆氌。又《篇海》郞古切，音魯。義同。

㲱：與𣰫同。

𣰭：《篇海》與𣰸同。又氎。

𣰮：《廣雅》𣯼本字。

𣰶：《玉篇》《集韻》𠀤如羊切，音穰。與鬤同。𩬹鬤，髮亂。或从毛。又《集韻》乃朗切，音曩。𣰊𣰶、氍毹，毛深亂貌。

𣰷：《集韻》思廉切，音纖。毛也。

𣰸：俗氎字。𣰭。

𣰻：《正字通》氍字之譌。

𣰼：《集韻》日涉切，音聶。毛弱貌。

氍：《玉篇》巨俱切《唐韻》其俱切《集韻》權俱切，𠀤音衢。《說文》氍毹、毾㲪，皆氊緂之屬。蓋方言也。《風俗通》織毛褥謂之氍毹。《玉篇》或作𣰠。《集韻》或作𣰋、𣯸。

𣰿：《集韻》雙雛切，音毹。毛磔起貌。八荒中有毛人，如猴，毛長𣬺𣰿。東方朔說。

𣱀：《正字通》與氌同。《蜀記》氆氌之氌作𣱀。

氎：《廣韻》徒協切《集韻》《韻會》達協切，𠀤音牒。細毛布也。《唐書·地理志》隴右道，厥賦有毛毼、白氎。又吐蕃貢霞氎。《廣輿記》雲南永昌軍民府出縹氎，卽白氎，布堅厚細密，頗類紬。《梁𥳑文帝·與廣信侯重述內典書》永謝瀉甁，終慚染氎。《庾信·五張寺經藏𥓓》銀函東度，金氎南翻。又織成衣亦曰氎。《賢愚經》一端金色之氎，奉上如來。《註》氎，織成大衣也。亦取作巾及手巾之屬。《杜甫詩》光明白氎巾。《王昌齡詩》手巾花氎淨。亦作疉。《後漢·南蠻傳》哀牢夷知染采文繡，罽毲白疉。又《南史·夷貊傳》高昌國有草，實如繭，繭中絲如細纑，名曰白疉子。國人取織爲布，甚軟白，交市用焉。

𣱄：《集韻》䫇，亦作𣱄。

