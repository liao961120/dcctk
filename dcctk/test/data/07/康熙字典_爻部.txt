爻：《唐韻》胡茅切《集韻》《韻會》《正韻》何交切，𠀤音肴。《說文》交也。象易六爻頭交也。《易·繫辭》爻者，言乎變者也。又爻也者。效此者也。又爻也者。效天下之動者也。又《集韻》後敎切，音斆。本作效。象也。一曰功也。或作傚効。通作詨。《正韻》易，爻法之謂坤。陸音胡孝切，按易繫辭今文作效。

㸚：《唐韻》力几切《廣韻》力紙切《集韻》輦爾切，𠀤音纚。《說文》二爻也。《廣韻》㸚尒，布明白，象形也。又《集韻》《類篇》𠀤演爾切，音迤。布明貌。又《廣韻》《集韻》𠀤郞計切，音麗。《廣韻》止也。系也。《集韻》二爻也。

𤕝：《集韻》敎，古作𤕝。註詳攴部七畫。

𤕞：《集韻》丈呂切，音宁。進貌。◎按丈呂切，集韻本作𤕞。《正字通》誤作𤕠。此𤕠字係平聲。今特改正。

𤕟：《唐韻》所菹切《集韻》山於切，𠀤音梳。《說文》道也。从爻从疋。疋亦聲。《玉篇》𤕟，通也，達也。月令曰：其器𤕟以達。今文作疏。又《集韻》一曰遠也。又姓。《集韻》或作𤕠，疏，疎。

爼：《正字通》俎字之譌。◎按說文，玉篇，類篇俱列且部，从仌，不从爻。字彙云：爼俗俎字。非。《正字通》是。

𤕠：《集韻》同𤕟。《揚子·太𤣥經》𤕠首。《註》范叔明曰：陽氣在內，隂氣在外，萬物扶𤕠而上，故謂之𤕠。◎按集韻。𤕟亦作𤕠。《正字通》誤以爲丈呂切。與𤕞字溷。又誤入五畫。今𠀤改正。

𤕢：《集韻》同姣。補遺：《篇海類編》何交切，音爻。姣媱也。

爽：〔古文〕𠙠《唐韻》疏兩切《集韻》所兩切，𠀤音塽。《說文》明也。从㸚从大。《註》徐鍇曰：大，其中𨻶縫光也。《書·仲虺之誥》用爽厥師。《傳》爽，明也。又《盤庚》故有爽德自上。《傳》湯有明德在天。◎按蔡傳：故有爽德爲句。自上二字連下，其罰汝三字爲句，爽訓失也。與孔傳異。又康誥：爽惟民迪吉康。又大誥：爽邦由哲。左傳昭四年：二惠競爽。又昭七年：是以有精爽，至于神明。又《書·太甲》先王昧爽丕顯。又《牧誓》時甲子昧爽。《傳》昧爽，早旦。又《左傳·昭三年》請更諸爽塏者。《註》爽，明也。〇按增韻云：又淸快也。卽爽塏之義。又史記屈原賈誼傳：爽然自失矣。又《爾雅·釋言》爽，差也，忒也。《揚子·方言》爽，過也。《書·洛誥》惟事其爽侮。《周語》晉侯爽二。《列子·黃帝篇》昏然五情爽惑。又《揚子·方言》爽猛也。齊晉曰爽。又《廣韻》烈也。又貴也。又星名。細爽，免星七之一。見《史記·天官書》又《左傳·昭十七年》爽鳩氏司𡨥也。《註》爽鳩，鷹也。又人名，左爽見《戰國策》。又《類篇》師莊切，音霜。義同。《詩·衞風》淇水湯湯，漸車帷裳，女也不爽，士貳其行。又《小雅》其德不爽，壽考不忘。〇按朱子詩傳，爽叶師莊反。集韻，爽本載十陽韻中。古有此音，不必叶也。又《老子·道德經》五味令人口爽。馳騁田獵令人心發狂。又《楚辭·招魂》露雞臛蠵厲而不爽些。《註》敗也。楚人謂羹敗曰爽。又《左傳·定二年》唐成公如楚，有兩肅爽馬。《釋文》爽，音霜。馬無肅爽之名。爽，或作霜。賈逵云：色如霜紈。馬融說肅爽，鴈也。馬似之。〇按廣韻十陽韻中作驦。同騻。不載爽字。惟集韻驦註云：通作爽。又叶音生。《後漢·馬融傳》豐彤薱蔚，崟𨿅槮爽，翕習春風，含津吐榮。《註》槮爽，林木貌。爽協音生。

𤕣：《集韻》龜，古作𤕣。註詳部首。◎按說文本作𠁴。字彙仍之。《正字通》從集韻，改作𤕣。玉篇別書作𠃾。

𤕤：《說文》篆文爽字。

𤕥：《字彙補》古文髮字。註詳髟部五畫。

爾：《唐韻》兒氏切《集韻》《韻會》忍氏切，𠀤音邇。《說文》麗爾，猶靡麗也。本作𤕨。从冂从㸚，其孔㸚，尒聲。此與爽同意。又《玉篇》爾，汝也。《書·大禹謨》肆予以爾衆士奉辭伐罪。又《禮·檀弓》爾毋從從爾。爾毋扈扈爾。《註》爾，語助。《廣韻》尒義與爾同。詞之必然也。又譍詞。《古詩》爲焦仲卿妻作：諾諾復爾爾。《世說》聊復爾耳。又同邇。《詩·大雅》戚戚兄弟，莫遠具爾。《箋》爾，謂進之也。《疏》邇是近義，謂揖而進之。《儀禮·少牢饋食禮》上佐食爾上敦黍于筵上右之。《註》爾，近也。或曰移也。右之，便尸食也。《周禮·地官·肆長》實相近者，相爾也。《註》爾，亦近也。又《前漢·藝文志》爾雅三卷二十篇。《註》張晏曰：爾，近也。雅，正也。又《集韻》乃禮切，音禰。《集韻》本作濔。滿也。又一曰爾爾，衆也。又《詩·小雅》彼爾維何，維常之華。《註》爾華，盛貌。《釋文》爾，乃禮反。又《爾雅·釋草》綦，月爾。《疏》綦，一名月爾，可食之菜也。考證：〔《儀禮·少牢饋食禮》上佐食爾上敦黍于筵上右。《註》爾，近也。或曰移也。右之，便尸食也。〕謹照原文上右下增之字。

𤕦：〔古文〕𠹣《唐韻》女耕切《集韻》尼庚切，𠀤音獰。《說文》亂也。从爻工交叩。一曰窒𤕦。《註》徐鍇曰：二口噂沓也。爻物相交貿也。工人所作也。已象交構形。◎按玉篇書作𤕦，誤。又《說文》讀作穰。◎按韻書無此音。籀文作𤕧。

𤕧：《說文》籀文𤕦字。◎按玉篇作𤕧，誤。𤕧字中从介，不从乂作。

𤕨：《說文》爾本字。

