武王問太公曰：「王者帥師，必有股肱羽翼以成威神，為之柰何？」太公曰：「凡舉兵帥師，以將為命。命在通達，不守一術。因能受職，各取所長，隨時變化，以為綱紀。故將有股肱羽翼七十二人，以應天道。備數如法，審知命理。殊能異技，萬事畢矣。」

武王曰：「請問其目？」太公曰：「腹心一人：主潛謀應卒，揆夫消變，揔攬計謀，保全民命。謀士五人：主圖安危，慮未萌，論行能，明賞罰，授官位，決嫌疑，定可否。天文三人：主司星曆，候風氣，推時日，考符驗，校災異，知人心去就之機。地利三人：主三軍行止形勢，利害消息，遠近險易，水涸山阻，不失地利。兵法九人：主講論異同，行事成敗，簡練兵器，刺舉非法。通糧四人：主度飲食、蓄積，通糧道，致五穀，令三軍不困乏。奮威四人：主擇材力，論兵革，風馳電擊，不知所由。伏鼓旗三人：主伏鼓旗，明耳目，詭符節，謬號令，闇忽往來，出入若神。股肱四人：主任重持難，修溝塹，治壁壘，以備守禦。通材三人：主拾遺補過，應偶賓客，論議談語，消患解結。權士三人：主行奇譎，設殊異，非人所識，行無窮之變。耳目七人：主往來，聽言視變，覽四方之事，軍中之情。爪牙五人：主揚威武，激勵三軍，使冒難攻銳，無所疑慮。羽翼四人：主揚名譽，震遠方，搖動四境，以弱敵心。遊士八人：主伺姦候變，開闔人情，觀敵之意，以為間諜。術士二人：主為譎詐，依託鬼神，以惑眾心。方士二人：主百藥，以治金瘡，以痊萬病。法筭二人：主計會三軍營壁、糧食、財用出入。」

武王問太公曰：「論將之道奈何？」太公曰：「將有五材十過。」

武王曰：「敢問其目？」太公曰：「所謂五材者：勇、智、仁、信、忠也。勇則不可犯，智則不可亂，仁則愛人，信則不欺；忠則無二心。所謂十過者：有勇而輕死者，有急而心速者，有貪而好利者，有仁而不忍人者，有智而心怯者，有信而喜信人者，有廉潔而不愛人者，有智而心緩者，有剛毅而自用者，有懦而喜任人者。勇而輕死者，可暴也；急而心速者，可久也；貪而好利者，可遺也；仁而不忍人者，可勞也；智而心怯者，可窘也；信而喜信人者，可誑也；廉潔而不愛人者，可侮也；智而心緩者，可襲也；剛毅而自用者，可事也；懦而喜任人者，可欺也。故兵者、國之大事，存亡之道，命在於將。將者、國之輔，先王之所重也。故置將不可不察也。故曰：兵不兩勝，亦不兩敗。兵出踰境，期不十日，不有亡國，必有破軍殺將。」武王曰：「善哉。」

武王問太公曰：「王者舉兵，欲簡練英雄，知士之高下，為之奈何？」太公曰：「夫士外貌不與中情相應者十五：有嚴而不肖者；有溫良而為盜者；有貌恭敬而心慢者；有外廉謹而內無至誠者；有精精而無情者；有湛湛而無誠者；有好謀而不決者；有如果敢而不能者；有悾悾而不信者；有怳怳惚惚而反忠實者；有詭激而有功效者；有外勇而內怯者；有肅肅而反易人者；有嗃嗃而反靜愨者；有勢虛形劣而外出無所不至、無所不遂者。天下所賤，聖人所貴；凡人莫知，非有大明不見其際，此士之外貌不與中情相應者也。」

武王曰：「何以知之？」太公曰：「知之有八徵：一曰、問之以言，以觀其辭。二曰、窮之以辭，以觀其變。三曰、與之閒謀，以觀其誠。四曰、明白顯問，以觀其德。五曰、使之以財，以觀其廉。六曰、試之以色，以觀其貞。七曰、告之以難，以觀其勇。八曰、醉之以酒，以觀其態。八徵皆備，則賢、不肖別矣。」

武王問太公曰：「立將之道奈何？」太公曰：「凡國有難，君避正殿，召將而詔之曰：『社稷安危，一在將軍。今某國不臣，願將軍帥師應之。』將既受命。乃命太史卜，齋三日，之太廟，鑽靈龜，卜吉日，以授斧鉞。君入廟門，西面而立；將入廟門，北面而立。君親操鉞持首，授將其柄，曰：『從此上至天者，將軍制之。』復操斧，持柄，授將其刃，曰：『從此下至淵者，將軍制之。見其虛，則進；見其實，則止。勿以三軍為眾而輕敵，勿以受命為重而必死，勿以身貴而賤人，勿以獨見而違眾，勿以辯說為必然。士未坐勿坐，士未食勿食，寒暑必同。如此，則士眾必盡死力。』將已受命，拜而報君曰：『臣聞國不可從外治，軍不可從中御。二心不可以事君，疑志不可以應敵。臣既受命，專斧鉞之威。臣不敢生還，願君亦垂一言之命於臣。君不許臣，臣不敢將。』君許之，乃辭而行。軍中之事，不聞君命，皆由將出。臨敵決戰，無有二心。若此，則無天於上，無地於下，無敵於前，無君於後。是故智者為之謀，勇者為之鬥；氣厲青雲，疾若馳騖；兵不接刃，而敵降服。戰勝於外，功立於內。吏遷士賞，百姓懽說，將無咎殃。是故風雨時節，五穀豐熟，社稷安寧。」武王曰：「善哉。」

武王問太公曰：「將何以為威？何以為明？何以為禁止而令行？」太公曰：「將以誅大為威，以賞小為明；以罰審為禁止而令行。故殺一人而三軍震者，殺之；賞一人而萬人說者，賞之；殺貴大，賞貴小。殺及當路貴重之臣，是刑上極也；賞及牛豎、馬洗、廄養之徒，是賞下通也。刑上極，賞下通，是將威之所行也。」

武王問太公曰：「吾欲令三軍之眾，攻城爭先登，野戰爭先赴；聞金聲而怒，聞鼓聲而喜，為之奈何？」太公曰：「將有三。」

武王曰：「敢問其目。」太公曰：「將冬不服裘，夏不操扇，雨不張蓋，名曰禮將。將不身服禮，無以知士卒之寒暑。出隘塞，犯泥塗，將必先下步，名曰力將。將不身服力，無以知士卒之勞苦。軍皆定次，將乃就舍；炊者皆熟，將乃就食；軍不舉火，將亦不舉，名曰止欲將。將不身服止欲，無以知士卒之飢飽。將與士卒共寒暑、勞苦、飢飽，故三軍之眾，聞鼓聲則喜，聞金聲則怒。高城深池，矢石繁下，士爭先登；白刃始合，士爭先赴。士非好死而樂傷也，為其將知寒暑、飢飽之審，而見勞苦之明也。」

武王問太公曰：「引兵深入諸侯之地，三軍卒有緩急，或利或害。吾將以近通遠，從中應外，以給三軍之用。為之奈何？」太公曰：「主與將，有陰符，凡八等。有大勝克敵之符，長一尺。破軍擒將之符，長九寸。降城得邑之符，長八寸。卻敵報遠之符，長七寸。警眾堅守之符，長六寸。請糧益兵之符，長五寸。敗軍亡將之符，長四寸。失利亡士之符，長三寸。諸奉使行符、稽留，若符事聞泄，告者皆誅之。八符者，主將祕聞，所以陰通言語，不泄中外相知之術。敵雖聖智，莫之能識。」武王曰：「善哉。」

武王問太公曰：「引兵深入諸侯之地，主將欲合兵，行無窮之變，圖不測之利。其事煩多，符不能明；相去遼遠，言語不通。為之奈何？」太公曰：「諸有陰事大慮，當用書，不用符。主以書遺將，將以書問主。書皆一合而再離，三發而一知。再離者，分書為三部。三發而一知者，言三人，人操一分，相參而不相知情也。此謂陰書。敵雖聖智，莫之能識。」武王曰：「善哉。」

武王問太公曰：「攻伐之道奈何？」太公曰：「資因敵家之動，變生於兩陳之間，奇正發於無窮之源。故至事不語，用兵不言。且事之至者，其言不足聽也；兵之用者，其狀不足見也。倏而往，忽而來，能獨專而不制者，兵也。夫兵、聞則議，見則圖，知則困，辨則危。故善戰者，不待張軍；善除患者，理於未生；善勝敵者，勝於無形。上戰無與戰。故爭勝於白刃之前者，非良將也；設備於已失之後者，非上聖也。智與眾同，非國師也；技與眾同，非國工也。事莫大於必克，用莫大於玄默，動莫神於不意，謀莫善於不識。夫先勝者，先見弱於敵，而後戰者也。故事半而功倍焉。聖人徵於天地之動，孰知其紀。循陰陽之道而從其候；當天地盈縮，因以為常；物有死生，因天地之形。故曰：未見形而戰，雖眾必敗。善戰者，居之不撓，見勝則起，不勝則止。故曰：無恐懼，無猶豫。用兵之害，猶豫最大；三軍之災，莫過狐疑。善者，見利不失，遇時不疑。失利後時，反受其殃。故智者從之而不釋，巧者一決而不猶豫。是以疾雷不及掩耳，迅電不及瞑目。赴之若驚，用之若狂；當之者破，近之者亡。孰能禦之？夫將，有所不言而守者，神也；有所不見而視者，明也。故知神明之道者，野無衡敵，對無立國。」武王曰：「善哉。」

武王問太公曰：「凡用兵之道，大要何如？」太公曰：「古之善戰者，非能戰於天上，非能戰於地下；其成與敗，皆由神勢。得之者昌，失之者亡。夫兩陳之間，出甲陳兵、縱卒亂行者，所以為變也；深草蓊蘙者，所以逃遁也；谿谷險阻者，所以止車禦騎也；隘塞山林者，所以少擊眾也；坳澤窈冥者，所以匿其形也；清明無隱者，所以戰勇力也；疾如流矢、如發機者，所以破精微也；詭伏設奇、遠張誑誘者，所以破軍擒將也；四分五裂者，所以擊圓破方也；困其驚駭者，所以一擊十也；因其勞倦暮舍者，所以十擊百也；奇伎者，所以越深水、渡江河也；彊弩長兵者，所以踰水戰也；長關遠候、暴疾謬遁者，所以降城服邑也；鼓行喧囂者，所以行奇謀也；大風甚雨者，所以搏前擒後也；偽稱敵使者，所以絕糧道也；謬號令，與敵同服者，所以備走北也；戰必以義者，所以勵眾勝敵也；尊爵重賞者，所以勸用命也；嚴刑罰者，所以進罷怠也；一喜一怒，一與一奪，一文一武，一徐一疾者，所以調和三軍、制一臣下也。處高敞者，所以警守也；保阻險者，所以為固也；山林茂穢者，所以默往來也；深溝高壘、糧多者，所以持久也。故曰：不知戰攻之策，不可以語敵；不能分移，不可以語奇；不通治亂，不可以語變。故曰：將不仁，則三軍不親；將不勇，則三軍不銳；將不智，則三軍大疑；將不明，則三軍大傾；將不精微，則三軍失其機；將不常戒，則三軍失其備；將不彊力，則三軍失其職。故將者、人之司命，三軍與之俱治，與之俱亂。得賢將者，兵彊國昌；不得賢將者，兵弱國亡。」武王曰：「善哉。」

武王問太公曰：「律音之聲，可以知三軍之消息、勝負之決乎？」太公曰：「深哉！王之問也。夫律管十二，其要有五音：宮、商、角、徵、羽，此其正聲也，萬代不易。五行之神，道之常也，可以知敵。金、木、水、火、土，各以其勝攻之。古者，三皇之世，虛無之情以制剛彊。無有文字，皆由五行。五行之道，天地自然。六甲之分，微妙之神。其法：以天清淨，無陰雲風雨，夜半遣輕騎，往至敵人之壘，去九百步外，偏持律管當耳，大呼驚之。有聲應管，其來甚微。角聲應管，當以白虎；徵聲應管，當以玄武；商聲應管，當以朱雀；羽聲應管，當以勾陳；五管聲盡不應者，宮也，當以青龍。此五行之符，佐勝之徵，成敗之機。」武王曰：「善哉！」

太公曰：「微妙之音，皆有外候。」武王曰：「何以知之？」太公曰：「敵人驚動，則聽之；聞枹鼓之音者，角也；見火光者，徵也；聞金鐵矛戟之音者，商也；聞人嘯呼之音者，羽也；寂寞無聞者，宮也。此五者、聲色之符也。」

武王問太公曰：「吾欲未戰先知敵人之強弱，豫見勝負之徵，為之奈何？」太公曰：「勝負之徵，精神先見，明將察之，其敗在人。謹候敵人出入進退，察其動靜，言語祅祥，士卒所告。凡三軍說懌，士卒畏法，敬其將命，相喜以破敵，相陳以勇猛，相賢以威武，此強徵也。三軍數驚，士卒不齊，相恐以敵強，相語以不利，耳目相屬，祅言不止，眾口相惑，不畏法令，不重其將，此弱徵也。三軍齊整，陳勢已固，深溝高壘，又有大風甚雨之利；三軍無故，旌旗前指，金鐸之聲揚以清，鼙鼓之聲宛以鳴。此得神明之助，大勝之徵也。行陳不固，旌旗亂而相繞；逆大風甚雨之利，士卒恐懼，氣絕而不屬；戎馬驚奔，兵車折軸；金鐸之聲下以濁，鼙鼓之聲濕如沐。此大敗之徵也。凡攻城圍邑，城之氣色如死灰，城可屠；城之氣出而北，城可克；城之氣出而西，城必降；城之氣出而南，城不可拔；城之氣出而東，城不可攻；城之氣出而復入，城主逃北；城之氣出而覆我軍之上，軍必病；城之氣出高而無所止，用日長久。凡攻城圍邑，過旬不雷不雨，必亟去之，城必有大輔。此所以知可攻而攻，不可攻而止。」武王曰：「善哉。」

武王問太公曰：「天下安定，國家無事，戰攻之具，可無修乎？守禦之備，可無設乎？」太公曰：「戰攻守禦之具，盡在於人事。耒耜者、其行馬、蒺藜也；馬牛、車輿者，其營壘、蔽櫓也；鋤耰之具，其矛戟也；蓑薛、簦笠者，其甲冑、干楯也；钁鍤、斧鋸、杵臼，其攻城器也；牛馬、所以轉輸糧用也；雞犬、其伺候也；婦人織紝，其旌旗也；丈夫平壤，其攻城也；春鏺草棘，其戰車騎也；夏耨田疇，其戰步兵也；秋刈禾薪，其糧食儲備也；冬實倉廩，其堅守也。田里相伍，其約束符信也；里有吏，官有長，其將帥也；里有周垣，不得相過，其隊分也；輸粟收芻，其廩庫也；春秋治城郭，修溝渠，其塹塹壘也。故用兵之具，盡在於人事也。善為國者，取於人事。故必使遂其六畜，闢其田野，安其處所。丈夫治田有畝數，婦人織紝有尺度，是富國強兵之道也。」武王曰：「善哉。」

