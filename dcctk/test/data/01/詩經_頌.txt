於穆清廟、肅雝顯相。濟濟多士、秉文之德。對越在天、駿奔走在廟。不顯不承、無射於人斯。

維天之命、於穆不已。於乎不顯、文王之德之純。假以溢我、我其收之。駿惠我文王、曾孫篤之。

維清緝熙、文王之典。肇禋、迄用有成、維周之禎。

烈文辟公、錫茲祉福。惠我無疆、子孫保之。無封靡于爾邦、維王其崇之。念茲戎功、繼序其皇之。無競維人、四方其訓之。不顯維德、百辟其刑之。於乎前王不忘。

天作高山、大王荒之。彼作矣、文王康之。彼徂矣岐、有夷之行、子孫保之。

昊天有成命、二后受之。成王不敢康、夙夜基命宥密。於緝熙、單厥心。肆其靖之。

我將我享、維羊維牛、維天其右之。儀式刑文王之典、日靖四方。伊嘏文王、既右享之。我其夙夜、畏天之威、于時保之。

時邁其邦、昊天其子之。實右序有周。薄言震之、莫不震疊。懷柔百神、及河喬嶽。允王維后。明昭有周、式序在位。載戢干戈、載櫜弓矢。我求懿德、肆于時夏。允王保之。

執競武王、無競維烈。不顯成康、上帝是皇。自彼成康、奄有四方、斤斤其明。鐘鼓喤喤、磬筦將將、降福穰穰。降福簡簡、威儀反反。既醉既飽、福祿來反。

思文后稷、克配彼天、立我烝民、莫匪爾極。貽我來牟、帝命率育。無此疆爾界、陳常于時夏。

嗟嗟臣工、敬爾在公。王釐爾成、來咨來茹。嗟嗟保介、維莫之春、亦又何求、如何新畬。於皇來牟、將受厥明。明昭上帝、迄用康年。命我眾人、庤乃錢鎛、奄觀銍艾。

噫嘻成王、既昭假爾。率時農夫、播厥百穀。駿發爾私、終三十里。亦服爾耕、十千維耦。

振鷺于飛、于彼西雝。我客戾止、亦有斯容。在彼無惡、在此無斁。庶幾夙夜、以永終譽。

豐年多黍多稌。亦有高廩、萬億及秭。為酒為醴、烝畀祖妣、以洽百禮。降福孔皆。

有瞽有瞽、在周之庭。設業設虡、崇牙樹羽、應田縣鼓、鞉磬柷圉。既備乃奏。簫管備舉。喤喤厥聲、肅雝和鳴、先祖是聽。我客戾止、永觀厥成。

猗與漆沮、潛有多魚、有鱣有鮪、鰷鱨鰋鯉。以享以祀、以介景福。

有來雝雝、至止肅肅。相維辟公、天子穆穆。於薦廣牡、相予肆祀。假哉皇考、綏予孝子。宣哲維人、文武維后。燕及皇天、克昌厥後。綏我眉壽、介以繁祉。既右烈考、亦右文母。

載見辟王、曰求厥章。龍旂陽陽、和鈴央央。鞗革有鶬、休有烈光。率見昭考、以孝以享、以介眉壽。永言保之、思皇多祜。烈文辟公、綏以多福、俾緝熙于純嘏。

有客有客、亦白其馬。有萋有且、敦琢其旅。有客宿宿、有客信信。言授之縶、以縶其馬。薄言追之、左右綏之。既有淫威、降福孔夷。

於皇武王、無競維烈。允文文王、克開厥後。嗣武受之、勝殷遏劉、耆定爾功。

閔予小子、遭家不造、嬛嬛在疚。於乎皇考、永世克孝。念茲皇祖、陟降庭止。維予小子、夙夜敬止。於乎皇王、繼序思不忘。

訪予落止、率時昭考。於乎悠哉、朕未有艾。將予就之、繼猶判渙。維予小子、未堪家多難。紹庭上下、陟降厥家。休矣皇考、以保明其身。

敬之敬之、天維顯思、命不易哉。無曰高高在上、陟降厥士、日監在茲。維予小子、不聰敬止。日就月將、學有緝熙于光明。佛時仔肩、示我顯德行。

予其懲 。而毖後患。莫予荓蜂。自求辛螫。肇允彼桃蟲。拚飛維鳥。未堪家多難。予又集于蓼。

載芟載柞、其耕澤澤。千耦其耘、徂隰徂畛。侯主侯伯、侯亞侯旅、侯彊侯以。有嗿其饁、思媚其婦、有依其士。有略其耜、俶載南畝。播厥百殼、實函斯活。驛驛其達、有厭其傑。厭厭其苗、綿綿其麃。載穫濟濟、有實其積、萬億及秭。為酒為醴、烝畀祖妣、以洽百禮。有飶其香、邦家之光。有椒其馨、胡考之寧。匪且有且、匪今斯今、振古如茲。

畟畟良耜、俶載南畝。播厥百殼、實函斯活。或來瞻女、載筐及筥、其饟伊黍。其笠伊糾、其鎛斯趙、以薅荼蓼。荼蓼朽止、黍稷茂止。穫之挃挃、積之栗栗。其崇如墉、其比如櫛。以開百室。百室盈止、婦子寧止。殺時犉牡、有捄其角。以似以續、續古之人。

絲衣其紑、載弁俅俅。自堂徂基、自羊徂牛。鼐鼎及鼒、兕觥其觩。旨酒思柔。不吳不敖、胡考之休。

於鑠王師、遵養時晦。時純熙矣、是用大介。我龍受之、蹻蹻王之造。載用有嗣、實維爾公允師。

綏萬邦、婁豐年。天命匪解。桓桓武王、保有厥士。于以四方、克定厥家。於昭于天。皇以閒之。

文王既勤止、我應受之。敷時繹思、我徂維求定。時周之命、於繹思。

於皇時周。陟其高山、嶞山喬嶽、允猶翕河。敷天之下、裒時之對、時周之命。

駉駉牡馬、在坰之野。薄言駉者、有驈有皇、有驪有黃、以車彭彭。思無疆、思馬斯臧。駉駉牡馬、在坰之野。

薄言駉者、有騅有駓、有騂有騏、以車伾伾。思無期、思馬斯才。駉駉牡馬、在坰之野。

薄言駉者、有驒有駱、有騮有雒、以車繹繹。思無斁、思馬斯作。駉駉牡馬、在坰之野。

薄言駉者、有駰有騢、有驔有魚、以車祛祛。思無邪、思馬斯徂。

有駜有駜、駜彼乘黃。夙夜在公、在公明明。振振鷺、鷺于下。鼓咽咽、醉言舞。于胥樂兮。

有駜有駜、駜彼乘牡。夙夜在公、在公飲酒。振振鷺、鷺于飛。鼓咽咽、醉言歸。于胥樂兮。

有駜有駜、駜彼乘駽。夙夜在公、在公載燕。自今以始、歲其有。君子有殼、詒孫子。于胥樂兮。

思樂泮水、薄采其芹。魯侯戾止、言觀其旂。其旂茷茷、鸞聲噦噦。無小無大、從公于邁。

思樂泮水、薄采其藻。魯侯戾止、其馬蹻蹻。其馬蹻蹻、其音昭昭。載色載笑、匪怒伊教。

思樂泮水、薄采其茆。魯侯戾止、在泮飲酒。既飲旨酒、永錫難老。順彼長道、屈此群醜。

穆穆魯侯、敬明其德。敬慎威儀、維民之則。允文允武、昭假烈祖。靡有不孝、自求伊祜。

明明魯侯、克明其德。既作泮宮、淮夷攸服。矯矯虎臣、在泮獻馘。淑問如皋陶、在泮獻囚。

濟濟多士、克廣德心。桓桓于征、狄彼東南。烝烝皇皇、不吳不揚。不告于訩、在泮獻功。

角弓其觩、束矢其搜。戎車孔博、徒御無斁。既克淮夷、孔淑不逆。式固爾猶、淮夷卒獲。

翩彼飛鴞、集于泮林、食我桑黮、懷我好音。憬彼淮夷、來獻其琛、元龜象齒、大賂南金。

閟宮有侐、實實枚枚。赫赫姜嫄、其德不回。上帝是依、無災無害。彌月不遲、是生后稷、降之百福。黍稷重穋、稙稺菽麥。奄有下國、俾民稼穡、有稷有黍、有稻有秬。奄有下土、纘禹之緒。

后稷之孫、實維大王。居岐之陽、實始翦商。至于文武、纘大王之緒。致天之屆、于牧之野。無貳無虞、上帝臨女。敦商之旅、克咸厥功。王曰叔父、建爾元子、俾侯于魯。大啟爾宇、為周室輔。

乃命魯公、俾侯于東。錫之山川、土田附庸。周公之孫、莊公之子。龍旂承祀、六轡耳耳。春秋匪解、享祀不忒。皇皇后帝、皇祖后稷。享以騂犧、是饗是宜。降福既多、周公皇祖、亦其福女。

秋而載嘗、夏而楅衡。白牡騂剛、犧尊將將。毛炰胾羹、籩豆大房。萬舞洋洋、孝孫有慶。俾爾熾而昌、俾爾壽而臧。保彼東方、魯邦是常。不虧不崩、不震不騰。三壽作朋、如岡如陵。

公車千乘、朱英綠縢、二矛重弓。公徒三萬、貝冑朱綅。烝徒增增、戎狄是膺。荊舒是懲、則莫我敢承。俾爾昌而熾、俾爾壽而富、黃髮台背、壽胥與試。俾爾昌而大、俾爾耆而艾、萬有千歲、眉壽無有害。

泰山巖巖、魯邦所詹。奄有龜蒙、遂荒大東。至于海邦、淮夷來同。莫不率從、魯侯之功。

保有鳧繹、遂荒徐宅。至于海邦、淮夷蠻貊。及彼南夷、莫不率從。莫敢不諾、魯侯是若。

天錫公純嘏、眉壽保魯。居常與許、復周公之宇。魯侯燕喜、令妻壽母。宜大夫庶士、邦國是有。既多受祉、黃髮兒齒。

徂來之松、新甫之柏。是斷是度、是尋是尺。松桷有舄、路寢孔碩。新廟奕奕、奚斯所作。孔曼且碩、萬民是若。

猗與那與、置我鞉鼓。奏鼓簡簡、衎我烈祖。湯孫奏假、綏我思成。鞉鼓淵淵、嘒嘒管聲。既和且平、依我磬聲。於赫湯孫、穆穆厥聲。庸鼓有斁、萬舞有奕。我有嘉客、亦不夷懌。自古在昔、先民有作。溫恭朝夕、執事有恪。顧予烝嘗、湯孫之將。

嗟嗟烈祖、有秩斯祜。申錫無疆、及爾斯所。既載清酤、賚我思成。亦有和羹、既戒既平。鬷假無言、時靡有爭。綏我眉壽、黃耇無疆。約軧錯衡、八鸞鶬鶬。以假以享、我受命溥將。自天降康、豐年穰穰。來假來饗、降福無疆。顧予烝嘗、湯孫之將。

天命玄鳥、降而生商、宅殷土芒芒。古帝命武湯、正域彼四方。方命厥后、奄有九有。商之先后、受命不殆、在武丁孫子。武丁孫子、武王靡不勝。龍旂十乘、大糦是承。邦畿千里、維民所止、肇域彼四海。四海來假、來假祁祁、景員維河。殷受命咸宜、百祿是何。

濬哲維商、長發其祥。洪水芒芒、禹敷下土方、外大國是疆。幅隕既長、有娀方將、帝立子生商。

玄王桓撥、受小國是達、受大國是達。率履不越、遂視既發。相土烈烈、海外有截。

帝命不違、至于湯齊。湯降不遲、聖敬日躋。昭假遲遲、上帝是祗、帝命式于九圍。

受小球大球、為下國綴旒。何天之休、不競不絿、不剛不柔、敷政優優、百祿是遒。

受小共大共、為下國駿厖。何天之龍、敷奏其勇、不震不動、不戁不竦、百祿是總。

武王載旆、有虔秉鉞。如火烈烈、則莫我敢曷。苞有三蘗、莫遂莫達、九有有截。韋顧既伐、昆吾夏桀。

昔在中葉、有震且業。允也天子、降予卿士、實維阿衡、實左右商王。

撻彼殷武、奮伐荊楚。冞入其阻、裒荊之旅。有截有所、湯孫之緒。

維女荊楚、居國南鄉。昔有成湯、自彼氐羌、莫敢不來享、莫敢不來王、曰商是常。

天命多辟、設都于禹之績。歲事來辟、勿予禍適、稼穡匪解。

天命降監、下民有嚴。不僭不濫、不敢怠遑。命于下國、封建厥福。

商邑翼翼、四方之極。赫赫厥聲、濯濯厥靈。壽考且寧、以保我後生。

陟彼景山、松柏丸丸。是斷是遷、方斲是虔。松桷有梴、旅楹有閑、寢成孔安。

