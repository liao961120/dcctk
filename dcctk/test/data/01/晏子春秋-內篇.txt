莊公奮乎勇力，不顧于行義。勇力之士，無忌于國，貴戚不薦善，逼邇不引過，故晏子見公。公曰：「古者亦有徒以勇力立于世者乎？」

晏子對曰：「嬰聞之，輕死以行禮謂之勇，誅暴不避彊謂之力。故勇力之立也，以行其禮義也。湯武用兵而不為逆。并國而不為貪，仁義之理也。誅暴不避強，替罪不避眾，勇力之行也。古之為勇力者，行禮義也；今上無仁義之理，下無替罪誅暴之行，而徒以勇力立于世，則諸侯行之以國危，匹夫行之以家殘。昔夏之衰也，有推侈、大戲，殷之衰也，有費仲、惡來，足走千里，手裂兕虎，任之以力，凌轢天下，威戮無罪，崇尚勇力，不顧義理，是以桀紂以滅，殷夏以衰。今公目奪乎勇力，不顧乎行義，勇力之士，無忌于國，身立威強，行本淫暴，貴戚不薦善，偪邇不引過，反聖王之德，而循滅君之行，用此存者，嬰未聞有也。」

景公飲酒酣，曰：「今日願與諸大夫為樂飲，請無為禮。」晏子蹴然改容曰：「君之言過矣！群臣固欲君之無禮也。力多足以勝其長，勇多足以弒君，而禮不使也。禽獸以力為政，彊者犯弱，故日易主，今君去禮，則是禽獸也。群臣以力為政，彊者犯弱，而日易主，君將安立矣！凡人之所以貴于禽獸者，以有禮也；故《詩》曰：『人而無禮，胡不遄死。』禮不可無也。」

公湎而不聽。少間，公出，晏子不起，公入，不起；交舉則先飲。公怒，色變，抑手疾視曰：「嚮者夫子之教寡人無禮之不可也，寡人出入不起，交舉則先飲，禮也？」

晏子避席再拜稽首而請曰：「嬰敢與君言而忘之乎？臣以致無禮之實也。君若欲無禮，此是已！」

公曰：「若是，孤之罪也。夫子就席，寡人聞命矣。」觴三行，遂罷酒。蓋是後也，飭法修禮以治國政，而百姓肅也。

景公飲酒，酲，三日而後發。

晏子見曰：「君病酒乎？」公曰：「然。」

晏子曰：「古之飲酒也，足以通氣合好而已矣。故男不群樂以妨事，女不群樂以妨功。男女群樂者，周觴五獻，過之者誅。君身服之，故外無怨治，內無亂行。今一日飲酒，而三日寢之，國治怨乎外，左右亂乎內。以刑罰自防者，勸乎為非；以賞譽自勸者，惰乎為善；上離德行，民輕賞罰，失所以為國矣。願君節之也！」

景公飲酒，七日七夜不止。弦章諫曰：「君欲飲酒七日七夜，章願君廢酒也！不然，章賜死。」

晏子入見，公曰：「章諫吾曰：『願君之廢酒也！不然，章賜死。』如是而聽之，則臣為制也；不聽，又愛其死。」

晏子曰：「倖矣章遇君也！令章遇桀紂者，章死久矣。」于是公遂廢酒。

景公之時，霖雨十有七日。公飲酒，日夜相繼。晏子請發粟于民，三請，不見許。公命柏遽巡國，致能歌者。晏子聞之，不說，遂分家粟于氓，致任器于陌，徒行見公曰：「十有七日矣！懷寶鄉有數十，飢氓里有數家，百姓老弱，凍寒不得短褐，飢餓不得糟糠，敝撤無走，四顧無告。而君不卹，日夜飲酒，令國致樂不已，馬食府粟，狗饜芻豢，三保之妾，俱足粱肉。狗馬保妾，不已厚乎？民氓百姓，不亦薄乎？故里窮而無告，無樂有上矣；饑餓而無告，無樂有君矣。嬰奉數之筴，以隨百官之吏，民饑餓窮約而無告，使上淫湎失本而不卹，嬰之罪大矣。」再拜稽首，請身而去，遂走而出。公從之，兼于塗而不能逮，令趣駕追晏子，其家，不及。粟米盡于氓，任器存于陌，公驅及之康內。

公下車從晏子曰：「寡人有罪，夫子倍棄不援，寡人不足以有約也，夫子不顧社稷百姓乎？願夫子之幸存寡人，寡人請奉齊國之粟米財貨，委之百姓，多寡輕重，惟夫子之令。」遂拜于途。晏子乃返，命稟巡氓，家有布縷之本而絕食者，使有終月之委；絕本之家，使有期年之食，無委積之氓，與之薪橑，使足以畢霖雨。令柏巡氓，家室不能禦者，予之金；巡求氓寡用財乏者，死三日而畢，後者若不用令之罪。公出舍，損肉撤酒，馬不食府粟，狗不食饘肉，辟拂嗛齊，酒徒減賜。三日，吏告畢上：貧氓萬七千家，用粟九十七萬鍾，薪橑萬三千乘；懷寶二千七百家，用金三千。公然後就內退食，琴瑟不張，鐘鼓不陳。晏子請左右與可令歌舞足以留思虞者退之，辟拂三千，謝于下陳，人待三，士待四，出之關外也。

晏子朝，杜扃望羊待于朝。晏子曰：「君奚故不朝？」

對曰：「君夜發不可以朝。」晏子曰：「何故？」對曰：「梁丘據扃入歌人虞，變齊音。」

晏子退朝，命宗祝修禮而拘虞，公聞之而怒曰：「何故而拘虞？」晏子曰：「以新樂淫君。」

公曰：「諸侯之事，百官之政，寡人願以請子。酒醴之味，金石之聲，願夫子無與焉。夫樂，何必夫故哉？」

對曰：「夫樂亡而禮從之，禮亡而政從之，政亡而國從之。國衰，臣懼君之逆政之行。有歌，紂作北里，幽厲之聲，顧夫淫以鄙而偕亡。君奚輕變夫故哉？」

公曰：「不幸有社稷之業，不擇言而出之，請受命矣。」

景公燕賞于國內，萬鍾者三，千鍾者五，令三出，而職計莫之從。公怒，令免職計，令三出，而士師莫之從。公不說。晏子見，公謂晏子曰：「寡人聞君國者，愛人則能利之，惡人則能疏之。今寡人愛人不能利，惡人不能疏，失君道矣。」

晏子曰：「嬰聞之，君正臣從謂之順，君僻臣從謂之逆。今君賞讒諛之民，而令吏必從，則是使君失其道，臣失其守也。先王之立愛，以勸善也，其立惡，以禁暴也。昔者三代之興也，利于國者愛之，害于國者惡之，故明所愛而賢良眾，明所惡而邪僻滅，是以天下治平，百姓和集。及其衰也，行安簡易，身安逸樂，順于己者愛之，逆于己者惡之，故明所愛而邪僻繁，明所惡而賢良滅，離散百姓，危覆社稷。君上不度聖王之興，而下不觀惰君之衰，臣懼君之逆政之行，有司不敢爭，以覆社稷，危宗廟。」

公曰：「寡人不知也，請從士師之策。」國內之祿，所收者三也。

景公信用讒佞，賞無功，罰不辜。晏子諫曰：「臣聞明君望聖人而信其教，不聞聽讒佞以誅賞。今與左右相說頌也，曰：『比死者勉為樂乎！吾安能為仁而愈黥民耳矣！』故內寵之妾，迫奪于國，外寵之臣，矯奪于鄙，執法之吏，並荷百姓。民愁苦約病，而姦驅尤佚，隱情奄惡，蔽諂其上，故雖有至聖大賢，豈能勝若讒哉！是以忠臣之常有災傷也。臣聞古者之士，可與得之，不可與失之；可與進之，不可與退之。臣請逃之矣。」遂鞭馬而出。

公使韓子休追之，曰：「孤不仁，不能順教，以至此極，夫子休國焉而往，寡人將從而後。」晏子遂鞭馬而返。其僕曰：「嚮之去何速？今之返又何速？」晏子曰：「非子之所知也，公之言至矣。」

翟王子羡臣于景公，以重駕，公觀之而不說也。嬖人嬰子欲觀之，公曰：「及晏子寢病也。」居囿中臺上以觀之，嬰子說之，因為之請曰：「厚祿之！」公許諾。

晏子起病而見公，公曰：「翟王子羡之駕，寡人甚說之，請使之示乎？」晏子曰：「駕御之事，臣無職焉。」公曰：「寡人一樂之，是欲祿之以萬鍾，其足乎？」對曰：「昔衛士東野之駕也，公說之，嬰子不說，公曰不說，遂不觀。今翟王子羡之駕也，公不說，嬰子說，公因說之；為請，公許之，則是婦人為制也。且不樂治人，而樂治馬，不厚祿賢人，而厚祿御夫。昔者先君桓公之地狹于今，修法治，廣政教，以霸諸侯。今君，一諸侯無能親也，歲凶年饑，道途死者相望也。君不此憂恥，而惟圖耳目之樂，不修先君之功烈，而惟飾駕御之伎，則公不顧民而忘國甚矣。且詩曰：『載驂載駟，君子所誡。』夫駕八，固非制也，今又重此，其為非制也，不滋甚乎！且君苟美樂之，國必眾為之，田獵則不便，道行致遠則不可，然而用馬數倍，此非御下之道也。淫于耳目，不當民務，此聖王之所禁也。君苟美樂之，諸侯必或效我，君無厚德善政以被諸侯，而易之以僻，此非所以子民、彰名、致遠、親鄰國之道也。且賢良廢滅，孤寡不振，而聽嬖妾以祿御夫以蓄怨，與民為讎之道也。《詩》曰：『哲夫成城，哲婦傾城。』今君不免成城之求，而惟傾城之務，國之亡日至矣。君其圖之！」

公曰：「善。」遂不復觀，乃罷歸翟王子羡，而疏嬖人嬰子。

景公有男子五人，所使傅之者，皆有車百乘者也，晏子為一焉。公召其傅曰：「勉之！將以而所傅為子。」及晏子，晏子辭曰：「君命其臣，據其肩以盡其力，臣敢不勉乎！今有之家，此一國之權臣也，人人以君命命之曰：『將以而所傅為子，』此離樹別黨，傾國之道也，嬰不敢受命，願君圖之！」

淳于人納女于景公，生孺子荼，景公愛之。諸臣謀欲廢公子陽生而立荼，公以告晏子。

晏子曰：「不可。夫以賤匹貴，國之害也；置大立少，亂之本也。夫陽生，生而長，國人戴之，君其勿易！夫服位有等，故賤不陵貴；立子有禮，故孽不亂宗。願君教荼以禮而勿陷于邪，導之以義而勿湛于利。長少行其道，宗孽得其倫。夫陽生敢毋使荼饜粱肉之味，玩金石之聲，而有患乎？廢長立少，不可以教下；尊孽卑宗，不可以利所愛。長少無等，宗孽無別，是設賊樹姦之本也。君其圖之！古之明君，非不知繁樂也，以為樂淫則哀，非不知立愛也，以為義失則憂。是故制樂以節，立子以道。若夫恃讒諛以事君者，不足以責信。今君用讒人之謀，聽亂夫之言也，廢長立少；臣恐後人之有因君之過以資其邪，廢少而立長以成其利者。君其圖之！」公不聽。

景公沒，田氏殺君荼，立陽生；殺陽生，立簡公；殺簡公而取齊國。

景公疥且瘧，期年不已。召會譴、梁丘據、晏子而問焉，曰：「寡人之病病矣，使史固與祝佗巡山川宗廟，犧牲珪璧，莫不備具，數其常多先君桓公，桓公一則寡人再。病不已，滋甚，予欲殺二子者以說于上帝，其可乎？」會譴、梁丘據曰：「可。」晏子不對。公曰：「晏子何如？」

晏子曰：「君以祝為有益乎？」公曰：「然。」「若以為有益，則詛亦有損也。君疏輔而遠拂，忠臣擁塞，諫言不出。臣聞之，近臣嘿，遠臣瘖，眾口鑠金。今自聊攝以東，姑尤以西者，此其人民眾矣，百姓之咎怨誹謗，詛君于上帝者多矣。一國詛，兩人祝，雖善祝者不能勝也。且夫祝直言情，則謗吾君也；隱匿過，則欺上帝也。上帝神，則不可欺；上帝不神，祝亦無益。願君察之也。不然，刑無罪，夏商所以滅也。」

公曰：「善解余惑，加冠！」命會譴毋治齊國之政，梁丘據毋治賓客之事，兼屬之乎晏子。晏子辭，不得命，受相退，把政，改月而君病悛。公曰：「昔吾先君桓公，以管子為有力，邑狐與穀，以共宗廟之鮮，賜其忠臣，則是多忠臣者。子今忠臣也，寡人請賜子州款。」辭曰：「管子有一美，嬰不如也；有一惡，嬰不忍為也，其宗廟之養鮮也。」終辭而不受。

景公遊于麥丘，問其封人曰：「年幾何矣？」對曰：「鄙人之年八十五矣。」公曰：「壽哉！子其祝我。」封人曰：「使君之年長于胡，宜國家。」公曰：「善哉！子其復之。」曰：「使君之嗣，壽皆若鄙臣之年。」公曰：「善哉！子其復之。」封人曰：「使君無得罪于民。」公曰：「誠有鄙民得罪于君則可，安有君得罪于民者乎？」

晏子諫曰：「君過矣！彼疏者有罪，戚者治之，賤者有罪，貴者治之；君得罪于民，誰將治之？敢問：桀紂，君誅乎，民誅乎，」

公曰：「寡人固也。」于是賜封人麥丘以為邑。

楚巫微導裔款以見景公，侍坐三日，景公說之。楚巫曰：「公，明神之主，帝王之君也。公即位有七年矣，事未大濟者，明神未至也。請致五帝，以明君德。」景公再拜稽首。楚巫曰：「請巡國郊以觀帝位。」至于牛山而不敢登，曰：「五帝之位，在于國南，請齋而後登之。」公命百官供齋具于楚巫之所，裔款視事。晏子聞之而見于公曰：「公令楚巫齋牛山乎？」公曰：「然。致五帝以明寡人之德，神將降福于寡人，其有所濟乎？」晏子曰：「君之言過矣！古之王者，德厚足以安世，行廣足以容眾，諸侯戴之，以為君長，百姓歸之，以為父母。是故天地四時和而不失，星辰日月順而不亂，德厚行廣，配天象時，然後為帝王之君，明神之主。古者不慢行而繁祭，不輕身而恃巫。今政亂而行僻，而求五帝之明德也？棄賢而用巫，而求帝王之在身也？夫民不苟德，福不苟降，君之帝王，不亦難乎！惜乎！君位之高，所論之卑也。」公曰：「裔款以楚巫命寡人曰：『試嘗見而觀焉。』寡人見而說之，信其道，行其言。今夫子譏之，請逐楚巫而拘裔款。」晏子曰：「楚巫不可出。」公曰：「何故？」對曰：「楚巫出，諸侯必或受之。公信之，以過于內，不知；出以易諸侯于外，不仁。請東楚巫而拘裔款。」公曰：「諾。」故曰：送楚巫于東，而拘裔款于國也。

齊大旱逾時，景公召群臣問曰：「天不雨久矣，民且有饑色。吾使人卜，云，祟在高山廣水。寡人欲少賦斂以祠靈山，可乎？」群臣莫對。晏子進曰：「不可！祠此無益也。夫靈山固以石為身，以草木為髮，天久不雨，髮將焦，身將熱，彼獨不欲雨乎？祠之無益。」

公曰：「不然，吾欲祠河伯，可乎？」

晏子曰：「不可！河伯以水為國，以魚鱉為民，天久不雨，泉將下，百川竭，國將亡，民將滅矣，彼獨不欲雨乎？祠之何益！」

景公曰：「今為之柰何？」

晏子曰：「君誠避宮殿暴露，與靈山河伯共憂，其幸而雨乎！」于是景公出野居暴露，三日，天果大雨，民盡得種時。

景公曰：「善哉！晏子之言，可無用乎！其維有德。」

景公將觀于淄上，與晏子閒立。公喟然歎曰：「嗚呼！使國可長保而傳于子孫，豈不樂哉？」

晏子對曰：「嬰聞明王不徒立，百姓不虛至。今君以政亂國，以行棄民久矣，而聲欲保之，不亦難乎！嬰聞之，能長保國者，能終善者也。諸侯並立，能終善者為長；列士並學，能終善者為師。昔先君桓公，其方任賢而贊德之時，亡國恃以存，危國仰以安，是以民樂其政而世高其德，行遠征暴，勞者不疾，驅海內使朝天子，而諸侯不怨。當是時，盛君之行不能進焉。及其卒而衰，怠于德而并于樂，身溺于婦侍而謀因豎刁，是以民苦其政，而世非其行，故身死乎胡宮而不舉，蟲出而不收。當是時也，桀紂之卒不能惡焉。《詩》曰：『靡不有初，鮮克有終。』不能終善者，不遂其君。今君臨民若寇讎，見善若避熱，亂政而危賢，必逆于眾，肆欲于民，而誅虐于下，恐及于身。嬰之年老，不能待于君使矣，行不能革，則持節以沒世耳。」

景公遊于牛山，北臨其國城而流涕曰：「若何滂滂去此而死乎！」艾孔、梁丘據皆從而泣。晏子獨笑于旁，公刷涕而顧晏子曰：「寡人今日游悲，孔與據皆從寡人而涕泣，子之獨笑，何也？」

晏子對曰：「使賢者常守之，則太公、桓公將常守之矣；使勇者常守之，則莊公、靈公將常守之矣。數君者將守之，則吾君安得此位而立焉？以其迭處之，迭去之，至于君也，而獨為之流涕，是不仁也。不仁之君見一，諂諛之臣見二，此臣之所以獨竊笑也。」

景公出遊于公阜，北面望睹齊國曰：「嗚呼！使古而無死，何如？」晏子曰：「昔者上帝以人之歿為善，仁者息焉，不仁者伏焉。若使古而無死，丁公、太公將有齊國，桓、襄、文、武將皆相之，君將戴笠衣褐，執銚耨以蹲行畎畝之中，孰暇患死！」公忿然作色，不說。無幾何而梁丘據御六馬而來，公曰：「是誰也？」晏子曰：「據也。」公曰：「何如？」曰：「大暑而疾馳，甚者馬死，薄者馬傷，非據孰敢為之！」公曰：「據與我和者夫！」晏子曰：「此所謂同也，所謂和者，君甘則臣酸，君淡則臣鹹。今據也甘君亦甘，所謂同也，安得為和！」公忿然作色，不說。無幾何，日暮，公西面望睹彗星，召伯常騫，使禳去之。晏子曰：「不可！此天教也。日月之氣，風雨不時，彗星之出，天為民之亂見之，故詔之妖祥，以戒不敬。今君若設文而受諫，謁聖賢人，雖不去彗，星將自亡。今君嗜酒而并于樂，政不飾而寬于小人，近讒好優，惡文而疏聖賢人，何暇在彗！茀又將見矣。」公忿然作色，不說。及晏子卒，公出，背而泣曰：「嗚呼！昔者從夫子而游公阜，夫子一日而三責我，今誰責寡人哉！」

景公出遊于寒塗，睹死胔，默然不問。晏子諫曰：「昔吾先君桓公出游，睹饑者與之食，睹疾者與之財，使令不勞力，籍斂不費民。先君將游，百姓皆說曰：『君當幸游吾鄉乎！』今君游于寒塗，據四十里之氓，殫財不足以奉斂，盡力不能周役民氓，饑寒凍餒，死胔相望，而君不問，失君道矣。財屈力竭，下無以親上；驕泰奢侈，上無以親下。上下交離，君臣無親，此三代之所以衰也。今君行之，嬰懼公族之危，以為異姓之福也。」公曰：「然！為上而忘下，厚藉斂而忘民，吾罪大矣。」于是斂死胔，發粟于民，據四十里之氓不服政其年，公三月不出游。

景公之時，雨雪三日而不霽。公被狐白之裘，坐堂側陛。晏子入見，立有間，公曰：「怪哉！雨雪日而天不寒。」

晏子對曰：「天不寒乎？」公笑。晏子曰：「嬰聞古之賢君飽而知人之饑，溫而知人之寒，逸而知人之勞。今君不知也。」

公曰：「善！寡人聞命矣。」乃令出裘發粟，與饑寒。令所睹于塗者，無問其鄉；所睹于里者，無問其家；循國計數，無言其名。士既事者兼月，疾者兼歲。

孔子聞之曰：「晏子能明其所欲，景公能行其所善也。」

景公之時，熒惑守于虛，期年不去。公異之，召晏子而問曰：「吾聞之，人行善者天賞之，行不善者天殃之。熒惑，天罰也，今留虛，其孰當之？」

晏子曰：「齊當之。」公不說，曰：「天下大國十二，皆曰諸侯，齊獨何以當？」

晏子曰：「虛，齊野也。且天之下殃，固干富彊，為善不用，出政不行，賢人使遠，讒人反昌，百姓疾怨，自為祈祥，錄錄彊食，進死何傷！是以列舍無次，變星有芒，熒惑回逆，孽星在旁，有賢不用，安得不亡！」公曰：「可去乎？」

對曰：「可致者可去，不可致者不可去。」公曰：「寡人為之若何？」

對曰：「盍去冤聚之獄，使反田矣；散百官之財，施之民矣；振孤寡而敬老人矣。夫若是者，百惡可去，何獨是孽乎！」公曰：「善。」行之三月，而熒惑遷。

景公舉兵將伐宋，師過泰山，公瞢見二丈夫立而怒，其怒甚盛。公恐，覺，辟門召占瞢者，至。公曰：「今夕吾瞢二丈夫立而怒，不知其所言，其怒甚盛，吾猶識其狀，識其聲。」占瞢者曰：「師過泰山而不用事，故泰山之神怒也。請趣召祝史祠乎泰山則可。」公曰：「諾。」

明日，晏子朝見，公告之如占瞢之言也。公曰：「占瞢者之言曰：『師過泰山而不用事，故泰山之神怒也。』今使人召祝史祠之。」晏子俯有間，對曰：「占瞢者不識也，此非泰山之神，是宋之先湯與伊尹也。」公疑，以為泰山神。

晏子曰：「公疑之，則嬰請言湯伊尹之狀也。湯質皙而長，顏以髯，兌上豐下，倨身而揚聲。」公曰：「然，是已。」「伊尹黑而短，蓬而髯，豐上兌下，僂身而下聲。」公曰：「然，是已。今若何？」

晏子曰：「夫湯、太甲、武丁、祖乙，天下之盛君也，不宜無後。今惟宋耳，而公伐之，故湯伊尹怒，請散師以平宋。」景公不用，終伐宋。晏子曰：「伐無罪之國，以怒明神，不易行以續蓄，進師以近過，非嬰所知也。師若果進，軍必有殃。」

軍進再舍，鼓毀將殪。公乃辭乎晏子，散師，不果伐宋。

景公畋于署梁，十有八日而不返。晏子自國往見公。比至，衣冠不正，不革衣冠，望游而馳。

公望見晏子，下而急帶曰：「夫子何為遽？國家無有故乎？」晏子對曰：「不亦急也！雖然，嬰願有復也。國人皆以君為安野而不安國，好獸而惡民，毋乃不可乎？」

公曰：「何哉？吾為夫婦獄訟之不正乎？則泰士子牛存矣；為社稷宗廟之不享乎？則泰祝子游存矣；為諸侯賓客莫之應乎？則行人子羽存矣；為田野之不僻，倉庫之不實？則申田存焉；為國家之有餘不足聘乎？則吾子存矣。寡人之有五子，猶心之有四支，心有四支，故心得佚焉。今寡人有五子，故寡人得佚焉，豈不可哉！」

晏子對曰：「嬰聞之，與君言異。若乃心之有四支，而心得佚焉，可；得令四支無心，十有八日；不亦久乎！」公于是罷畋而歸。

景公射鳥，野人駭之。公怒，令吏誅之。

晏子曰：「野人不知也。臣聞賞無功謂之亂，罪不知謂之虐。兩者，先王之禁也；以飛鳥犯先王之禁，不可！今君不明先王之制，而無仁義之心，是以從欲而輕誅。夫鳥獸，固人之養也，野人駭之，不亦宜乎！

公曰：「善！自今已後，弛鳥獸之禁，無以苛民也。」

景公使圉人養所愛馬，暴死，公怒，令人操刀解養馬者。是時晏子侍前，左右執刀而進，晏子止而問于公曰：「堯舜支解人，從何軀始？」公矍然曰：「從寡人始。」遂不支解。

公曰：「以屬獄。」

晏子曰：「此不知其罪而死，臣為君數之，使知其罪，然後致之獄。」公曰：「可。」

晏子數之曰：「爾罪有三：公使汝養馬而殺之，當死罪一也；又殺公之所最善馬，當死罪二也；使公以一馬之故而殺人，百姓聞之必怨吾君，諸侯聞之必輕吾國，汝殺公馬，使怨積于百姓，兵弱于鄰國，汝當死罪三也。今以屬獄。」

公喟然歎曰：「夫子釋之！夫子釋之！勿傷吾仁也。」

景公藉重而獄多，拘者滿圄，怨者滿朝。晏子諫，公不聽。公謂晏子曰：「夫獄，國之重官也，願託之夫子。」

晏子對曰：「君將使嬰飭其功乎？則嬰有壹妄能書，足以治之矣。君將使嬰飭其意乎？夫民無欲殘其家室之生，以奉暴上之僻者，則君使吏比而焚之而已矣。」景公不說，曰：「飭其功則使壹妄，飭其意則比焚，如是，夫子無所謂能治國乎？」

晏子曰：「嬰聞與君異。今夫胡貉戎狄之蓄狗也，多者十有餘，寡者五六，然不相害傷。今束雞豚妄投之，其折骨決皮，可立得也。且夫上正其治，下審其論，則貴賤不相踰越。今君舉千鍾爵祿，而妄投之于左右，左右爭之，甚于胡狗，而公不知也。寸之管無當，天下不能足之以粟。今齊國丈夫耕，女子織，夜以接日，不足以奉上，而君側皆雕文刻鏤之觀。此無當之管也，而君終不知。五尺童子，操寸之煙，天下不能足以薪。今君之左右，皆操煙之徒，而君終不知。鐘鼓成肆，干戚成舞，雖禹不能禁民之觀。且夫飾民之欲，而嚴其聽，禁其心，聖人所難也，而況奪其財而饑之，勞其力而疲之，常致其苦而嚴聽其獄，痛誅其罪，非嬰所知也。」

景公有所愛槐，令吏謹守之，植木縣之，下令曰：「犯槐者刑，傷之者死。」有不聞令，醉而犯之者，公聞之曰：「是先犯我令。」使吏拘之，且加罪焉。其女子往辭晏子之家，託曰：「負廓之民賤妾，請有道于相國，不勝其欲，願得充數乎下陳。」晏子聞之，笑曰：「嬰其淫于色乎？何為老而見奔？雖然，是必有故。」令內之。女子入門，晏子望見之，曰：「怪哉！有深憂。」進而問焉，曰：「所憂何也？」對曰：「君樹槐縣令，犯之者刑，傷之者死。妾父不仁，不聞令，醉而犯之，吏將加罪焉。妾聞之，明君蒞國立政，不損祿，不益刑，又不以私恚害公法，不為禽獸傷人民，不為草木傷禽獸，不為野草傷禾苗。吾君欲以樹木之故，殺妾父，孤妾身，此令行于民而法于國矣。雖然，妾聞之，勇士不以眾彊凌孤獨，明惠之君不拂是以行其所欲，此譬之猶自治魚鱉者也，去其腥臊者而已。昧墨與人比居庾肆，而教人危坐。今君出令于民，苟可法于國，而善益于後世，則父死亦當矣，妾為之收亦宜矣。甚乎！今之令不然，以樹木之故，罪法妾父，妾恐其傷察吏之法，而害明君之義也。鄰國聞之，皆謂吾君愛樹而賤人，其可乎？願相國察妾言以裁犯禁者。」

晏子曰：「甚矣！吾將為子言之于君。」使人送之歸。明日，早朝，而復于公曰：「嬰聞之，窮民財力以供嗜欲謂之暴，崇玩好，威嚴擬乎君謂之逆，刑殺不辜謂之賊。此三者，守國之大殃。今君窮民財力，以羨餒食之具，繁鍾鼓之樂，極宮室之觀，行暴之大者；崇玩好，縣愛槐之令，載過者馳，步過者趨，威嚴擬乎君，逆之明者也；犯槐者刑，傷槐者死，刑殺不稱，賊民之深者。君享國，德行未見于眾，而三辟著于國，嬰恐其不可以蒞國子民也。」

公曰：「微大夫教寡人，幾有大罪以累社稷，今子大夫教之，社稷之福，寡人受命矣。」

晏子出，公令趣罷守槐之役，拔置縣之木，廢傷槐之法，出犯槐之囚。

景公樹竹，令吏謹守之。公出，過之，有斬竹者焉，公以車逐，得而拘之，將加罪焉。晏子入見，曰：「君亦聞吾先君丁公乎？」公曰：「何如？」晏子曰：「丁公伐曲沃，勝之，止其財，出其民。公日自蒞之，有輿死人以出者，公怪之，令吏視之，則其中金與玉焉。吏請殺其人，收其金玉。公曰：『以兵降城，以眾圖財，不仁。且吾聞之，人君者，寬惠慈眾，不身傳誅。』令捨之。」公曰：「善！」晏子退，公令出斬竹之囚。

景公令兵摶治，當臘冰月之間而寒，民多凍餒，而功不成。公怒曰：「為我殺兵二人。」晏子曰：「諾。」少間，晏子曰：「昔者先君莊公之伐于晉也，其役殺兵四人，今令而殺兵二人，是師殺之半也。」公曰：「諾！是寡人之過也。」令止之。

晏子使于魯，比其返也，景公使國人起大臺之役，歲寒不已，凍餒之者鄉有焉，國人望晏子。

晏子至，已復事，公延坐，飲酒樂，晏子曰：「君若賜臣，臣請歌之。」歌曰：「庶民之言曰：『凍水洗我，若之何！太上靡散我，若之何！』」歌終，喟然歎而流涕。公就止之曰：「夫子曷為至此？殆為大臺之役夫！寡人將速罷之。」晏子再拜。出而不言，遂如大臺，執朴鞭其不務者，曰：「吾細人也，皆有蓋廬，以避燥濕，君為壹臺而不速成，何為？」國人皆曰：「晏子助天為虐。」

晏子歸，未至，而君出令趣罷役，車馳而人趨。仲尼聞之，喟然歎曰：「古之善為人臣者，聲名歸之君，禍災歸之身，入則切磋其君之不善，出則高譽其君之德義，是以雖事惰君，能使垂衣裳，朝諸侯，不敢伐其功。當此道者，其晏子是耶！」

景公為長庲，將欲美之，有風雨作，公與晏子入坐飲酒，致堂上之樂。酒酣，晏子作歌曰：「穗乎不得穫，秋風至兮殫零落，風雨之拂殺也，太上之靡弊也。」歌終，顧而流涕，張躬而舞。公就晏子而止之曰：「今日夫子為賜而誡于寡人，是寡人之罪。」遂廢酒，罷役，不果成長庲。

景公築路寢之臺，三年未息；又為長庲之役，二年未息；又為鄒之長塗。晏子諫曰：「百姓之力勤矣！公不息乎？」公曰：「塗將成矣，請成而息之。」對曰：「明君不屈民財者，不得其利；不窮民力者，不得其樂。昔者楚靈王作頃宮，三年未息也；又為章華之臺，五年又不息也；乾溪之役，八年，百姓之力不足而自息也。靈王死于乾溪，而民不與君歸。今君不遵明君之義，而循靈王之跡，嬰懼君有暴民之行，而不睹長庲之樂也，不若息之。」公曰：「善！非夫子者，寡人不知得罪于百姓深也。」于是令勿委壞，餘財勿收，斬板而去之。

景公春夏游獵，又起大臺之役。晏子諫曰：「春夏起役，且游獵，奪民農時，國家空虛，不可。」景公曰：「吾聞相賢者國治，臣忠者主逸。吾年無幾矣，欲遂吾所樂，卒吾所好，子其息矣。」晏子曰：「昔文王不敢盤于游田，故國昌而民安。楚靈王不廢乾溪之役，起章華之臺，而民叛之。今君不革，將危社稷，而為諸侯笑。臣聞忠臣不避死，諫不違罪。君不聽臣，臣將逝矣。」景公曰：「唯唯，將弛罷之。」未幾，朝韋囧解役而歸。

景公獵休，坐地而食，晏子後至，左右滅葭而席。公不說，曰：「寡人不席而坐地，二三子莫席，而子獨搴草而坐之，何也？」晏子對曰：「臣聞介冑坐陳不席，獄訟不席，尸坐堂上不席，三者皆憂也。故不敢以憂侍坐。」公曰：「諾。」令人下席曰：「大夫皆席，寡人亦席矣。」

景公出獵，上山見虎，下澤見蛇。歸，召晏子而問之曰：「今日寡人出獵，上山則見虎，下澤則見蛇，殆所謂不祥也？」

晏子對曰：「國有三不祥，是不與焉。夫有賢而不知，一不祥；知而不用，二不祥；用而不任，三不祥也。所謂不祥，乃若此者。今上山見虎，虎之室也；下澤見蛇，蛇之穴也。如虎之室，如蛇之穴，而見之，曷為不祥也！」

景公為臺，臺成，又欲為鐘。晏子諫曰：「君國者不樂民之哀。君不勝欲，既築臺矣，今復為鐘，是重斂于民，民必哀矣。夫斂民之哀，而以為樂，不祥，非所以君國者。」公乃止。

景公為泰呂成，謂晏子曰：「吾欲與夫子燕。」對曰：「未祀先君而以燕，非禮也。」公曰：「何以禮為？」對曰：「夫禮者，民之紀，紀亂則民失，亂紀失民，危道也。」公曰：「善。」乃以祀焉。

景公為履，黃金之綦，飾以銀，連以珠，良玉之絇，其長尺，冰月服之，以聽朝。

晏子朝，公迎之，履重，僅能舉足，問曰：「天寒乎？」

晏子曰：「君奚問天之寒也？古聖人製衣服也，冬輕而暖，夏輕而凊，今君之履，冰月服之，是重寒也，履重不節，是過任也，失生之情矣。故魯工不知寒溫之節，輕重之量，以害正生，其罪一也；作服不常，以笑諸侯，其罪二也；用財無功，以怨百姓，其罪三也。請拘而使吏度之。」公苦，請釋之。

晏子曰：「不可。嬰聞之，苦身為善者，其賞厚；苦身為非者，其罪重。」公不對。晏子出，令吏拘魯工，令人送之境，使不得入。公撤履，不復服也。

景公問晏子曰：「吾欲服聖王之服，居聖王之室，如此，則諸侯其至乎？」

晏子對曰：「法其節儉則可，法其服，居其室，無益也。三王不同服而王，非以服致諸侯也，誠于愛民，果于行善，天下懷其德而歸其義，若其衣服節儉而眾說也。夫冠足以修敬，不務其飾；衣足以掩形禦寒，不務其美。衣不務于隅眥之削，冠無觚羸之理，身服不雜彩，首服不鏤刻。且古者嘗有紩衣攣領而王天下者其義好生而惡殺，節上而羨下，天下不朝其服，而共歸其義。古者嘗有處橧巢窟穴而不惡，予而不取，天下不朝其室，而共歸其仁。及三代作服，為益敬也，首服足以修敬，而不重也，身服足以行潔，而不害于動作。服之輕重便于身，用財之費順于民。其不為橧巢者，以避風也；其不為窟穴者，以避溼也。是故明堂之制，下之潤溼，不能及也；上之寒暑，不能入也。土事不文，木事不鏤，示民知節也。及其衰也，衣服之侈過足以敬，宮室之美過避潤濕，用力甚多，用財甚費，與民為讎。今君欲法聖王之服，不法其制，法其節儉也，則雖未成治，庶其有益也。今君窮臺榭之高，極汙池之深而不止，務于刻鏤之巧，文章之觀而不厭，則亦與民而讎矣。若臣之慮，恐國之危，而公不平也。公乃願致諸侯，不亦難乎！公之言過矣。」

景公為西曲潢，其深滅軌，高三仞，橫木龍蛇，立木鳥獸。公衣黼黻之衣，素繡之裳，一衣而五綵具焉；帶球玉而冠且，被髮亂首，南面而立，傲然。晏子見，公曰：「昔仲父之霸何如？」晏子抑首而不對。公又曰：「昔管文仲之霸何如？」晏子對曰：「臣聞之，維翟人與龍蛇比，今君橫木龍蛇，立木鳥獸，亦室一就矣，何暇在霸哉！且公伐宮室之美，矜衣服之麗，一衣而五彩具焉，帶球玉而亂首被髮，亦室一容矣，萬乘之君，而壹心于邪，君之魂魄亡矣，以誰與圖霸哉？」公下堂就晏子曰：「梁丘據、裔款以室之成告寡人，是以竊襲此服，與據為笑，又使夫子及，寡人請改室易服而敬聽命，其可乎？」晏子曰：「夫二子營君以邪，公安得知道哉！且伐木不自其根，則蘗又生也，公何不去二子者，毋使耳目淫焉。」

景公為巨冠長衣以聽朝，疾視矜立，日晏不罷。晏子進曰：「聖人之服中，侻而不駔，可以導眾，其動作，侻順而不逆，可以奉生，是以下皆法其服，而民爭學其容。今君之服，駔華不可以導眾民，疾視矜立，不可以奉生，日晏矣，君不若脫服就燕。」公曰：「寡人受命。」退朝，遂去衣冠、不復服。

晏子朝，復于景公曰：「朝居嚴乎？」

公曰：「嚴居朝，則曷害于治國家哉？」

晏子對曰：「朝居嚴則下無言，下無言則上無聞矣。下無言則吾謂之瘖，上無聞則吾謂之聾。聾瘖，非害國家而如何也！且合升斗之微以滿倉廩，合疏縷之綈以成幃幕，大山之高，非一石也，累卑然後高，天下者，非用一士之言也，固有受而不用，惡有拒而不受者哉！」

景公登路寢之臺，不能終，而息乎陛，忿然而作色，不說，曰：「孰為高臺，病人之甚也？」

晏子曰：「君欲節于身而勿高，使人高之而勿罪也。今高，從之以罪，卑亦從以罪，敢問使人如此可乎？古者之為宮室也，足以便生，不以為奢侈也，故節于身，謂於民。及夏之衰也，其王桀背棄德行，為璿室玉門。殷之衰也，其王紂作為頃宮靈臺，卑狹者有罪，高大者有賞，是以身及焉。今君高亦有罪，卑亦有罪，甚于夏殷之王；民力殫乏矣，而不免于罪，嬰恐國之流失，而公不得享也！」

公曰：「善！寡人自知誠費財勞民，以為無功，又從而怨之，是寡人之罪也！非夫子之教，豈得守社稷哉！」遂下，再拜，不果登臺。

景公與晏子登寢而望國，公愀然而歎曰：「使後嗣世世有此，豈不可哉！」晏子曰：「臣聞明君必務正其治，以事利民，然後子孫享之。《詩》云：『武王豈不事，貽厥孫謀，以燕翼子。』今君處佚怠，逆政害民有日矣，而猶出若言，不亦甚乎！」公曰：「然則後世孰將把齊國？」對曰：「服牛死，夫婦哭，非骨肉之親也，為其利之大也。欲知把齊國者，則其利之者邪？」公曰：「然，何以易？」對曰：「移之以善政。今公之牛馬老于欄牢，不勝服也；車蠹于巨戶，不勝乘也；衣裘襦褲，朽弊于藏，不勝衣也；醯醢腐，不勝，沽也；酒醴酸不勝飲也；府粟鬱而不勝食；又厚藉斂于百姓，而不以分餒民。夫藏財而不用，凶也，財苟失守，下其報環至。其次昧財之失守，委而不以分人者，百姓必進自分也。故君人者與其請於人，不如請於己也。」

景公成路寢之臺，逢于何遭喪，遇晏子于途，再拜乎馬前。晏子下車挹之，曰：「子何以命嬰也？」對曰：「于何之母死，兆在路寢之臺牖下，願請命合骨。」

晏子曰：「嘻！難哉！雖然，嬰將為子復之，適為不得，子將若何？」對曰：「夫君子則有以，如我者儕小人，吾將左手擁格，右手梱心，立餓枯槁而死，以告四方之士曰：『於何不能葬其母者也。』」

晏子曰：「諾。」遂入見公，曰：「有逢于何者，母死，兆在路寢，當如之何？願請合骨。」公作色不說，曰：「古之及今，子亦嘗聞請葬人主之宮者乎？」

晏子對曰：「古之人君，其宮室節，不侵生民之居，臺榭儉，不殘死人之墓，故未嘗聞諸請葬人主之宮者也。今君侈為宮室，奪人之居，廣為臺榭，殘人之墓，是生者愁憂，不得安處，死者離易，不得合骨。豐樂侈遊，兼傲生死，非人君之行也。遂欲滿求，不顧細民，非存之道。且嬰聞之，生者不得安，命之曰蓄憂；死者不得葬，命之曰蓄哀。蓄憂者怨，蓄哀者危，君不如許之。」公曰：「諾。」

晏子出，梁丘據曰：「自昔及今，未嘗聞求葬公宮者也，若何許之？」公曰：「削人之居，殘人之墓，凌人之喪，而禁其葬，是于生者無施，于死者無禮。《詩》云：『穀則異室，死則同穴。』吾敢不許乎？」逢于何遂葬其母路寢之牖下，解衰去絰，布衣縢履，元冠茈武，踊而不哭。躄而不拜，已乃涕洟而去。

景公之嬖妾嬰子死，公守之，三日不食，膚著于席不去。左右以復，而君無聽焉。

晏子入，復曰：「有術客與醫俱言曰：『聞嬰子病死，願請治之。』」公喜，遽起，曰：「病猶可為乎？」

晏子曰：「客之道也，以為良醫也，請嘗試之。君請屏，潔沐浴飲食，間病者之宮，彼亦將有鬼神之事焉。」公曰：「諾。」屏而沐浴。晏子令棺人入斂，已斂，而復曰：「醫不能治病，已斂矣，不敢不以聞。」公作色不說，曰：「夫子以醫命寡人，而不使視，將斂而不以聞，吾之為君，名而已矣。」

晏子曰：「君獨不知死者之不可以生邪？嬰聞之，君正臣從謂之順，君僻臣從謂之逆。今君不道順而行僻，從邪者邇，導害者遠，讒諛萌通，而賢良廢滅，是以諂諛繁于間，邪行交于國也。昔吾先君桓公用管仲而霸，嬖乎豎刁而滅，今君薄于賢人之禮，而厚嬖妾之哀。且古聖王畜私不傷行，斂死不失愛，送死不失哀。行傷則溺己，愛失則傷生，哀失則害性。是故聖王節之也。即畢斂，不留生事，棺槨衣衾，不以害生養，哭泣處哀，不以害生道。今朽尸以留生，廣愛以傷行，修哀以害性，君之失矣。故諸侯之賓客慚入吾國，本朝之臣慚守其職，崇君之行，不可以導民，從君之欲，不可以持國。且嬰聞之，朽而不斂，謂之僇尸，臭而不收，謂之陳胔。反明王之性，行百姓之誹，而內嬖妾於僇胔，此之為不可。」

公曰：「寡人不識，請因夫子而為之。」

晏子復曰：「國之士大夫，諸侯四鄰賓客，皆在外，君其哭而節之。」

仲尼聞之曰：「星之昭昭，不若月之曀曀，小事之成，不若大事之廢，君子之非，賢於小人之是也。其晏子之謂歟！」

梁丘據死，景公召晏子而告之，曰：「據忠且愛我，我欲豐厚其葬，高大其壟。」晏子曰：「敢問據之忠與愛于君者，可得聞乎？」公曰：「吾有喜于玩好，有司未能我具也，則據以其所有共我，是以知其忠也；每有風雨，暮夜求必存，吾是以知其愛也。」

晏子曰：「嬰對，則為罪，不對，則無以事君，敢不對乎！嬰聞之，臣專其君，謂之不忠；子專其父，謂之不孝；妻專其夫，謂之嫉。事君之道，導親于父兄，有禮于群臣，有惠于百姓，有信於諸侯，謂之忠；為子之道，以鍾愛其兄弟，施行于諸父，慈惠于眾子，誠信于朋友，謂之孝；為妻之道，使其眾妾皆得歡忻于其夫，謂之不嫉。今四封之民，皆君之臣也，而維據盡力以愛君，何愛者之少邪？四封之貨，皆君之有也，而維據也以其私財忠于君，何忠者之寡邪？據之防塞群臣，擁蔽君，無乃甚乎？」公曰：「善哉！微子，寡人不知據之至於是也。」遂罷為壟之役，廢厚葬之命，令有司據法而責，群臣陳過而諫。故官無廢法，臣無隱忠，而百姓大說。

景公走狗死，公令外共之棺，內給之祭。晏子聞之，諫。

公曰：「亦細物也，特以與左右為笑耳。」

晏子曰：「君過矣！夫厚藉斂不以反民，棄貨財而笑左右，傲細民之憂，而崇左右之笑，則國亦無望已。且夫孤老凍餒，而死狗有祭，鰥寡不恤，死狗有棺，行辟若此，百姓聞之，必怨吾君，諸侯聞之，必輕吾國。怨聚于百姓，而權輕于諸侯，而乃以為細物，君其圖之。」公曰：「善。」趣庖治狗，以會朝屬。

公孫接、田開疆、古冶子事景公，以勇力搏虎聞。晏子過而趨，三子者不起。

晏子入見公曰：「臣聞明君之蓄勇力之士也，上有君臣之義，下有長率之倫，內可以禁暴，外可以威敵，上利其功，下服其勇，故尊其位，重其祿。今君之蓄勇力之士也，上無君臣之義，下無長率之倫，內不以禁暴，外不可威敵，此危國之器也，不若去之。」

公曰：「三子者，搏之恐不得，刺之恐不中也。」

晏子曰：「此皆力攻勍敵之人也，無長幼之禮。」因請公使人少餽之二桃，曰：「三子何不計功而食桃？」

公孫接仰天而歎曰：「晏子，智人也！夫使公之計吾功者，不受桃，是無勇也，士眾而桃寡，何不計功而食桃矣。接一搏猏而再搏乳虎，若接之功，可以食桃而無與人同矣。」援桃而起。

田開疆曰：「吾仗兵而卻三軍者再，若開疆之功，亦可以食桃，而無與人同矣。」援桃而起。

古冶子曰：「吾嘗從君濟于河，黿銜左驂以入砥柱之流。當是時也，冶少不能游，潛行逆流百步，順流九里，得黿而殺之，左操驂尾，右挈黿頭，鶴躍而出。津人皆曰：『河伯也！』若冶視之，則大黿之首。若冶之功，亦可以食桃而無與人同矣。二子何不反桃！」抽劍而起。

公孫接、田開疆曰：「吾勇不子若，功不子逮，取桃不讓，是貪也；然而不死，無勇也。」皆反其桃，挈領而死。

古冶子曰：「二子死之，冶獨生之，不仁；恥人以言，而夸其聲，不義；恨乎所行，不死，無勇。雖然，二子同桃而節，冶專其桃而宜。」亦反其桃，挈領而死。

使者復曰：「已死矣。」公殮之以服，葬之以士禮焉。

景公登射，晏子脩禮而侍。公曰：「選射之禮，寡人厭之矣！吾欲得天下勇士，與之圖國。」

晏子對曰：「君子無禮，是庶人也；庶人無禮，是禽獸也。夫勇多則弒其君，力多則殺其長，然而不敢者，維禮之謂也。禮者，所以御民也，轡者，所以御馬也，無禮而能治國家者，晏未之聞也。」

景公曰：「善。」迺飾射更席，以為上客，終日問禮。

莊公問晏子曰：「威當世而服天下，時耶？」

晏子對曰：「行也。」

公曰：「何行？」對曰：「能愛邦內之民者，能服境外之不善；重士民之死力者，能禁暴國之邪逆；聽賃賢者，能威諸侯；安仁義而樂利世者，能服天下。不能愛邦內之民者，不能服境外之不善；輕士民之死力者，不能禁暴國之邪逆；愎諫傲賢者之言，不能威諸侯；倍仁義而貪名實者，不能威當世。而服天下者，此其道也已。」

而公不用，晏子退而窮處。公任勇力之士，而輕臣僕之死，用兵無休，國罷民害，期年，百姓大亂，而身及崔氏禍。君子曰：「盡忠不豫交，不用不懷祿，其晏子可謂廉矣！」

莊公將伐晉，問于晏子，晏子對曰：「不可。君得合而欲多，養欲而意驕。得合而欲多者危，養欲而意驕者困。今君任勇力之士，以伐明主，若不濟，國之福也，不德而有功，憂必及君。」公作色不說。晏子辭不為臣，退而窮處，堂下生蓼藿，門外生荊棘。莊公終任勇力之士，西伐晉，取朝歌，及太行、孟門，茲於兌，期而民散，身滅于崔氏。崔氏之期，逐群公子，及慶氏亡。

景公舉兵欲伐魯，問于晏子，晏子對曰：「不可。魯好義而民戴之，好義者安，見戴者和，伯禽之治存焉，故不可攻。攻義者不祥，危安者必困。且嬰聞之，伐人者德足以安其國，政足以和其民，國安民和，然後可以舉兵而征暴。今君好酒而辟，德無以安國，厚藉斂，意使令，無以和民。德無以安之則危，政無以和之則亂。未免乎危亂之理，而欲伐安和之國，不可，不若脩政而待其君之亂也。其君離，上怨其下，然後伐之，則義厚而利多，義厚則敵寡，利多則民歡。」

公曰：「善。」遂不果伐魯。

景公伐斄，勝之，問晏子曰：「吾欲賞于斄何如？」對曰：「臣聞之，以謀勝國者，益臣之祿；以民力勝國者，益民之利。故上有羨獲，下有加利，君上享其名，臣下利其實。故用智者不偷業，用力者不傷苦，此古之善伐者也。」公曰：「善。」于是破斄之臣，東邑之卒，皆有加利。是上獨擅名，利下流也。

景公外傲諸侯，內輕百姓，好勇力，崇樂以從嗜欲，諸侯不說，百姓不親。公患之，問于晏子曰：「古之聖王，其行若何？」

晏子對曰：「其行公正而無邪，故讒人不得入；不阿黨，不私色，故群徒之卒不得容；薄身厚民，故聚斂之人不得行；不侵大國之地，不秏小國之民，故諸侯皆欲其尊；不劫人以甲兵，不威人以眾彊，故天下皆欲其彊；德行教訓加于諸侯，慈愛利澤加于百姓，故海內歸之若流水。今衰世君人者，辟邪阿黨，故讒諂群徒之卒繁；厚身養，薄視民，故聚斂之人行；侵大國之地，秏小國之民，故諸侯不欲其尊；劫人以兵甲，威人以眾彊，故天下不欲其強；災害加于諸侯，勞苦施于百姓，故讎敵進伐，天下不救，貴戚離散，百姓不興。」

公曰：「然則何若？」

對曰：「請卑辭重幣，以說于諸侯，輕罪省功，以謝于百姓，其可乎？」

公曰：「諾。」

於是卑辭重幣，而諸侯附，輕罪省功，而百姓親，故小國入朝，燕魯共貢。墨子聞之曰：「晏子知道，道在人為，而失為己。為人者重，自為者輕。景公自為，而小國不與，為人，而諸侯為役，則道在為人，而行在反己矣，故晏子知道矣。」

景公問晏子曰：「吾欲善治齊國之政，以干霸王之諸侯。」

晏子作色對曰：「官未具也。臣數以聞，而君不肯聽也。故臣聞仲尼居處惰倦，廉隅不正，則季次、原憲侍；氣鬱而疾，志意不通，則仲由、卜商侍；德不盛，行不厚，則顏回、騫雍侍。今君之朝臣萬人，兵車千乘，不善政之所失于下，霣墜下民者眾矣，未有能士敢以聞者。臣故曰：官未具也。」

公曰：「寡人今欲從夫子而善齊國之政，可乎？」

對曰：「嬰聞國有具官，然後其政可善。」

公作色不說，曰：「齊國雖小，則何謂官不具？」

對曰：「此非臣之所復也。昔吾先君桓公身體惰懈，辭令不給，則隰朋暱侍；左右多過，獄讞不中，則弦甯暱侍；田野不修，民氓不安，則甯戚暱侍；軍吏怠，戎士偷，則王子成甫暱侍；居處佚怠，左右懾畏，繁乎樂，省乎治，則東郭牙暱侍；德義不中，信行衰微，則管子暱侍。先君能以人之長續其短，以人之厚補其薄，是以辭令窮遠而不逆，兵加于有罪而不頓，是以諸侯朝其德，而天子致其胙。今君之過失多矣，未有一士以聞也。

故曰：「官不具。」公曰：「善。」

景公問晏子曰：「昔吾先君桓公，有管仲夷吾保乂齊國，能遂武功而立文德，糾合兄弟，撫存翌州，吳越受令，荊楚惛憂，莫不賓服，勤于周室，天子加德。先君昭功，管子之力也。今寡人亦欲存齊國之政于夫子，夫子以佐佑寡人，彰先君之功烈，而繼管子之業。」

晏子對曰：「昔吾先君桓公，能任用賢，國有什伍，治遍細民，貴不凌賤，富不傲貧，功不遺罷，佞不吐愚，舉事不私，聽獄不阿，內妾無羨食，外臣無羨祿，鰥寡無飢色；不以飲食之辟害民之財，不以宮室之侈勞人之力；節取于民，而普施之，府無藏，倉無粟，上無驕行，下無諂德。是以管子能以齊國免於難，而以吾先君參乎天子。今君欲彰先君之功烈，而繼管子之業，則無以多辟傷百姓，無以嗜欲玩好怨諸侯，臣孰敢不承善盡力，以順君意？今君疏遠賢人，而任讒諛；使民若不勝，藉斂若不得；厚取于民，而薄其施，多求于諸侯，而輕其禮；府藏朽蠹，而禮悖于諸侯，菽粟藏深，而怨積于百姓；君臣交惡，而政刑無常；臣恐國之危失，而公不得享也。又惡能彰先君之功烈而繼管子之業乎！」

景公問晏子：「莒與魯孰先亡？」

對曰：「以臣觀之也，莒之細人，變而不化，貪而好假，高勇而賤仁，士武以疾，忿急以速竭，是以上不能養其下，下不能事其上，上下不能相收，則政之大體失矣。故以臣觀之也，莒其先亡。」

公曰：「魯何如？」

對曰：「魯之君臣，猶好為義，下之妥妥也，奄然寡聞，是以上能養其下，下能事其上，上下相收，政之大體存矣。故魯猶可長守，然其亦有一焉。彼鄒滕雉奔而出其地，猶稱公侯，大之事小，弱之事強久矣，彼周者，殷之樹國也，魯近齊而親殷，以變小國，而不服于鄰，以遠望魯，滅國之道也。齊其有魯與莒乎？」

公曰：「魯與莒之事，寡人既得而聞之矣，寡人之德亦薄，然後世孰踐有齊國者？」

對曰：「田無宇之後為幾。」

公曰：「何故也？」

對曰：「公量小，私量大，以施于民，其與士交也，用財無筐篋之藏，國人負攜其子而歸之，若水之流下也。夫先與人利，而後辭其難，不亦寡乎！若苟勿辭也，從而撫之，不亦幾乎！」

景公問於晏子曰：「治國何患？」

晏子對曰：「患夫社鼠。」

公曰：「何謂也？」

對曰：「夫社，束木而塗之，鼠因往託焉，熏之則恐燒其木，灌之則恐敗其塗，此鼠所以不可得殺者，以社故也。夫國亦有焉，人主左右是也。內則蔽善惡于君上，外則賣權重于百姓，不誅之則亂，誅之則為人主所案據，腹而有之，此亦國之社鼠也。

人有酤酒者，為器甚潔清，置表甚長，而酒酸不售，問之里人其故，里人云：『公狗之猛，人挈器而入，且酤公酒，狗迎而噬之，此酒所以酸而不售也。』夫國亦有猛狗，用事者是也。有道術之士，欲干萬乘之主，而用事者迎而齕之，此亦國之猛狗也。左右為社鼠，用事者為猛狗，主安得無壅，國安得無患乎？」

景公問于晏子曰：「寡人意氣衰，身病甚。今吾欲具圭璋犧牲，令祝宗薦之乎上帝宗廟，意者禮可以干福乎？」

晏子對曰：「嬰聞之，古者先君之干福也，政必合乎民，行必順乎神；節宮室，不敢大斬伐，以無偪山林；節飲食，無多畋漁，以無偪川澤；祝宗用事，辭罪而不敢有所求也。是以神民俱順，而山川納祿。今君政反乎民，而行悖乎神；大宮室，多斬伐，以偪山林；羨飲食，多畋漁，以偪川澤。是以民神俱怨，而山川收祿，司過薦罪，而祝宗祈福，意者逆乎！」

公曰：「寡人非夫子無所聞此，請革心易行。」于是廢公阜之游，止海食之獻，斬伐者以時，畋漁者有數，居處飲食，節之勿羨，祝宗用事，辭罪而不敢有所求也。故鄰國忌之，百姓親之，晏子沒而後衰。

景公問晏子曰：「古之盛君，其行何如？」

晏子對曰：「薄于身而厚于民，約于身而廣于世：其處上也，足以明政行教，不以威天下；其取財也，權有無，均貧富，不以養嗜欲；誅不避貴，賞不遺賤；不淫于樂，不遁于哀；盡智導民，而不伐焉，勞力歲事，而不責焉；為政尚相利，故下不以相害，行教尚相愛，故民不以相惡為名；刑罰中于法，廢罪順於民。是以賢者處上而不華，不肖者處下而不怨，四海之內，社稷之中，粒食之民，一意同欲。若夫私家之政，生有遺教，此盛君之行也。」公不圖。

晏子曰：「臣聞問道者更正，聞道者更容。今君稅斂重，故民心離；市買悖，故商旅絕；玩好充，故家貨殫。積邪在于上，蓄怨藏于民，嗜欲備于側，毀非滿于國，而公不圖。」

公曰：「善。」于是令玩好不御，公市不豫，宮室不飾，業土不成，止役輕稅，上下行之，而百姓相親。

景公問晏子曰：「謀必得，事必成，有術乎？」

晏子對曰：「有。」

公曰：「其術如何？」

晏子曰：「謀度於義者必得，事因于民者必成。」公曰：「奚謂也？」

對曰：「其謀也，左右無所繫，上下無所縻，其聲不悖，其實不逆，謀于上，不違天，謀于下，不違民，以此謀者必得矣；事大則利厚，事小則利薄，稱事之大小，權利之輕重，國有義勞，民有如利，以此舉事者必成矣。夫逃人而謨，雖成不安；傲民舉事，雖成不榮。故臣聞義謀之法以民事之本也，故及義而謀，信民而動，未聞不存者也。昔三代之興也，謀必度其義，事必因于民。及其衰也，建謀不及義，興事傷民。故度義因民，謀事之術也。」

公曰：「寡人不敏，聞善不行，其危如何？」

對曰：「上君全善，其次出入焉，其次結邪而羞問。全善之君能制；出入之君時問，雖日危，尚可以沒身；羞問之君，不能保其身。今君雖危，尚可沒身也。」

景公問晏子曰：「蒞國治民，善為國家者何如？」

晏子對曰：「舉賢以臨國，官能以敕民，則其道也。舉賢官能，則民與若矣。」

公曰：「雖有賢能，吾庸知乎？」

晏子對曰：「賢而隱，庸為賢乎，吾君亦不務乎是，故不知也。」

公曰：「請問求賢。」

對曰：「觀之以其游，說之以其行，君無以靡曼辯辭定其行，無以毀譽非議定其身，如此，則不為行以揚聲，不掩欲以榮君。故通則視其所舉，窮則視其所不為，富則視其所不取。夫上士，難進而易退也；其次，易進易退也；其下，易進難退也。以此數物者取人，其可乎！」

景公問晏子曰：「為君，身尊民安，為臣，事治身榮，難乎，易乎？」

晏子對曰：「易。」

公曰：「何若？」

對曰：「為君節養其餘以顧民，則君尊而民安；為臣忠信而無踰職業，則事治而身榮。」

公又問：「為君何行則危？為臣何行則廢？」

晏子對曰：「為君，厚藉斂而託之為民，進讒諛而託之用賢，遠公正而託之不順，君行此三者則危；為臣，比周以求進，踰職業，防下隱利而求多，從君，不陳過而求親，人臣行此三者則廢。故明君不以邪觀民，守則而不虧，立法儀而不犯，苟有所求于民，而不以身害之，是故刑政安于下，民心固于上。故察士不比周而進，不為苟而求，言無陰陽，行無內外，順則進，否則退，不與上行邪，是以進不失廉，退不失行也。」

景公問晏子曰：「寡人持不仁，其無義耳也。不然，北面與夫子而義。」

晏子對曰：「嬰，人臣也，公曷為出若言？」

公曰：「請終問天下之所以存亡。」

晏子曰：「縵密不能，蔍苴學者詘，身無以用人，而又不為人用者卑。善人不能戚，惡人不能疏者危。交游朋友從，無以說于人，又不能說人者窮。事君要利，大者不得，小者不為者餧。脩道立義，大不能專，小不能附者滅。此足以觀存亡矣。」

景公問晏子曰：「君子常行曷若？」

晏子對曰：「衣冠不中，不敢以入朝；所言不義，不敢以要君；行己不順，治事不公，不敢以蒞眾。衣冠無不中，故朝無奇僻之服；所言無不義，故下無偽上之報；身行順，治事公，故國無阿黨之義。三者，君子之常行者也。」

景公問晏子曰：「賢君之治國若何？」

晏子對曰：「其政任賢，其行愛民，其取下節，其自養儉；在上不犯下，在治不傲窮；從邪害民者有罪，進善舉過者有賞。其政，刻上而饒下，赦過而救窮；不因喜以加賞，不因怒以加罰；不從欲以勞民，不脩怒而危國；上無驕行，下無諂德；上無私義，下無竊權；上無朽蠹之藏，下無凍餒之民；不事驕行而尚司，其民安樂而尚親。賢君之治國若此。」

景公問晏子曰：「明王之教民何若？」

晏子對曰：「明其教令，而先之以行義；養民不苛，而防之以刑辟；所求于下者，不務于上；所禁於民者，不行于身。守于民財，無虧之以利，立于儀法，不犯之以邪，苟所求于民，不以身害之，故下之勸從其教也。稱事以任民，中聽以禁邪，不窮之以勞，不害之以實，苟所禁于民，不以事逆之，故下不敢犯其上也。古者百里而異習，千里而殊俗，故明王修道，一民同俗，上愛民為法，下相親為義，是以天下不相遺，此明王教民之理也。」

景公問于晏子曰：「忠臣之事君也，何若？」

晏子對曰：「有難不死，出亡不送。」

公不說，曰：「君裂地而封之，疏爵而貴之，君有難不死，出亡不送，可謂忠乎？」

對曰：「言而見用，終身無難，臣奚死焉；謀而見從，終身不出，臣奚送焉。若言不用，有難而死之，是妄死也；謀而不從，出亡而送之，是詐偽也。故忠臣也者，能納善于君，不能與君陷於難。」

景公問晏子曰：「忠臣之行何如？」

對曰：「不掩君過，諫乎前，不華乎外；選賢進能，不私乎內；稱身就位，計能定祿；睹賢不居其上，受祿不過其量；不權居以為行，不稱位以為忠；不揜賢以隱長，不刻下以諛上；君在不事太子，國危不交諸侯；順則進，否則退，不與君行邪也。」

景公問：「佞人之事君如何？」

晏子對曰：「意難，難不至也。明言行之以飾身，偽言無欲以說人，嚴其交以見其愛；觀上之所欲，而微為之偶，求君逼邇，而陰為之與；內重爵祿，而外輕之以誣行，下事左右，而面示正公以偽廉；求上采聽，而幸以求進；傲祿以求多，辭任以求重；工乎取，鄙乎予；歡乎新，慢乎故；吝乎財，薄乎施；睹貧窮若不識，趨利若不及；外交以自揚，背親以自厚；積豐義之養，而聲矜卹之義；非譽乎情，而言不行身，涉時所議，而好論賢不肖；有之己，不難非之人，無之己，不難求之人；其言彊梁而信，其進敏遜而順；此佞人之行也。明君之所誅，愚君之所信也。」

景公問晏子曰：「聖人之不得意何如？」

晏子對曰：「上作事反天時，從政逆鬼神，藉斂殫百姓；四時易序，神祇並怨；道忠者不聽，薦善者不行，諛過者有賚，救失者有罪。故聖人伏匿隱處，不干長上，潔身守道，不與世陷乎邪，是以卑而不失義，瘁而不失廉。此聖人之不得意也。」「聖人之得意何如？」

對曰：「世治政平，舉事調乎天，藉斂和乎百姓；樂及其政，遠者懷其德；四時不失序，風雨不降虐；天明象而贊，地長育而具物；神降福而不靡，民服教而不偽；治無怨業，居無廢民；此聖人之得意也。」

景公問晏子曰：「古者君民而不危，用國而不弱，惡乎失之？」

晏子對曰：「嬰聞之，以邪蒞國，以暴和民者危；脩道以要利，得求而返邪者弱。古者文王修德，不以要利，滅暴不以順紂，干崇侯之暴，而禮梅伯之醢，是以諸侯明乎其行，百姓通乎其德，故君民而不危，用國而不弱也。」

景公問晏子曰：「古之蒞國治民者，其任人何如？」

晏子對曰：「地不同生，而任之以一種，責其俱生不可得；人不同能，而任之以一事，不可責遍成。責焉無已，智者有不能給，求焉無饜，天地有不能贍也。故明王之任人，諂諛不邇乎左右，阿黨不治乎本朝；任人之長，不彊其短，任人之工，不強其拙。此任人之大略也。」

景公問晏子曰：「古者離散其民，而隕失其國者，其常行何如？」

晏子對曰：「國貧而好大，智薄而好專；貴賤無親焉，大臣無禮焉；尚讒諛而賤賢人，樂簡慢而玩百姓；國無常法，民無經紀；好辯以為忠，流湎而忘國，好兵而忘民；肅于罪誅，而慢于慶賞；樂人之哀，利人之難；德不足以懷人，政不足以惠民；賞不足以勸善，刑不足以防非：亡國之行也。今民聞公令如寇讎，此古離散其民，隕失其國所常行者也。」

景公問晏子曰：「吾欲和民親下奈何？」

晏子對曰：「君得臣而任使之，與言信，必順其令，赦其過，任大無多責焉，使邇臣無求嬖焉，無以嗜欲貧其家，無親讒人傷其心，家不外求而足，事君不因人而進，則臣和矣。儉於藉斂，節于貨財，作工不歷時，使民不盡力，百官節適，關市省征，山林陂澤，不專其利，領民治民，勿使煩亂，知其貧富，勿使凍餒，則民親矣。」

公曰：「善！寡人聞命矣。」故令諸子無外親謁，辟梁丘據無使受報，百官節適，關市省征，陂澤不禁，冤報者過，留獄者請焉。

景公問晏子曰：「取人得賢之道何如？」

晏子對曰：「舉之以語，考之以事，能諭，則尚而親之，近而勿辱以取人，則得賢之道也。是以明君居上，寡其官而多其行，拙于文而工于事，言不中不言，行不法不為也。」

景公問晏子曰：「臣之報君何以？」

晏子對曰：「臣雖不知，必務報君以德。士逢有道之君，則順其令；逢無道之君，則爭其不義。故君者擇臣而使之，臣雖賤，亦得擇君而事之。」

景公問晏子曰：「臨國蒞民，所患何也？」

晏子對曰：「所患者三：忠臣不信，一患也；信臣不忠，二患也；君臣異心，三患也。是以明君居上，無忠而不信，無信而不忠者。是故君臣同欲，而百姓無怨也。」

景公問于晏子曰：「為政何患？」

晏子對曰：「患善惡之不分。」

公曰：「何以察之？」

對曰：「審擇左右。左右善，則百僚各得其所宜，而善惡分。」

孔子聞之曰：「此言也信矣！善進，則不善無由入矣；不善進，則善無由入矣。」

景公出遊，問于晏子曰：「吾欲觀于轉附、朝舞，遵海而南，至於琅琊，寡人何修，則夫先王之遊？」

晏子再拜曰：「善哉！君之問也。聞天子之諸侯為巡狩，諸侯之天子為述職。故春省耕而補不足者謂之遊，秋省實而助不給者謂之豫。夏諺曰：『吾君不遊，我曷以休？吾君不豫，我曷以助？一遊一豫，為諸侯度。』今君之游不然，師行而糧食，貧苦不補，勞者不息。夫從南歷時而不反謂之流，從下而不反謂之連，從獸而不歸謂之荒，從樂而不歸謂之亡。古者聖王無流連之遊，荒亡之行。」

公曰：「善。」命吏計公掌之粟，藉長幼貧氓之數。吏所委發廩出粟，以予貧民者三千鍾，公所身見癃老者七十人，振贍之，然後歸也。

景公問于晏子曰：「昔吾先君桓公，善飲酒窮樂，食味方丈，好色無別，辟若此，何以能率諸侯以朝天子乎？」

晏子對曰：「昔吾先君桓公，變俗以政，下賢以身。管仲，君之賊者也，知其能足以安國濟功，故迎之于魯郊，自御，禮之於廟。異日，君過于康莊，聞甯戚歌，止車而聽之，則賢人之風也，舉以為大田。先君見賢不留，使能不怠，是以內政則民懷之，征伐則諸侯畏之。今君聞先君之過，而不能明其大節，桓公之霸也，君奚疑焉？」

景公問晏子曰：「昔吾先君桓公，從車三百乘，九合諸侯，一匡天下。今吾從車千乘，可以逮先君桓公之後乎？」

晏子對曰：「桓公從車三百乘，九合諸侯，一匡天下者，左有鮑叔，右有仲父。今君左為倡，右為優，讒人在前，諛人在後，又焉可逮桓公之後者乎？」

景公問晏子曰：「廉政而長久，其行何也？」

晏子對曰：「其行水也。美哉水乎清清，其濁無不雩途，其清無不灑除，是以長久也。」

公曰：「廉政而遫亡，其行何也？」

對曰：「其行石也。堅哉石乎落落，視之則堅，循之則堅，內外皆堅，無以為久，是以遫亡也。」

景公問晏子曰：「請問為臣之道。」

晏子對曰：「見善必通，不私其利，慶善而不有其名；稱身居位，不為苟進；稱事授祿，不為苟得；體貴側賤不逆其倫，君賢不肖，不亂其序；肥利之地，不為私邑，賢質之士，不為私臣；君用其所言，民得其所利，而不伐其功。此臣之道也。」

景公問晏子曰：「人性有賢不肖，可學乎？」

晏子對曰：「《詩》云：『高山仰止，景行行止。』之者其人也。故諸侯並立，善而不怠者為長；列士並學，終善者為師。」

景公問晏子曰：「富民安眾難乎？」

晏子對曰：「易。節欲則民富，中聽則民安，行此兩者而已矣。」

景公問晏子曰：「國如何則可謂安矣？」

晏子對曰：「下無諱言，官無怨治；通人不華，窮民不怨；喜樂無羨賞，忿怒無羨刑；上有禮于士，下有恩于民；地博不兼小，兵強不劫弱；百姓內安其政，外歸其義：可謂安矣。」

景公問晏子曰：「當今之時，諸侯孰危？」

晏子對曰：「莒其先亡乎！」公曰：「何故？」對曰：「地侵于齊，貨竭于晉，是以亡也。」

晏子聘于吳，吳王曰：「子大夫以君命辱在敝邑之地，施貺寡人，寡人受貺矣，願有私問焉。」

晏子巡遁而對曰：「嬰，北方之賤臣也，得奉君命，以趨于末朝，恐辭令不審，譏于下吏，懼不知所以對者。」

吳王曰：「寡人聞夫子久矣，今乃得見，願終其問。」

晏子避席對曰：「敬受命矣。」

吳王曰：「國如何則可處，如何則可去也？」

晏子對曰：「嬰聞之，親疏得處其倫，大臣得盡其忠，民無怨治，國無虐刑，則可處矣。是以君子懷不逆之君，居治國之位。親疏不得居其倫，大臣不得盡其忠，民多怨治，國有虐刑，則可去矣。是以君子不懷暴君之祿，不處亂國之位。」

晏子聘于吳，吳王曰：「敢問長保威強勿失之道若何？」

晏子對曰：「先民而後身，先施而後誅；彊不暴弱，貴不凌賤，富不傲貧；百姓並進，有司不侵，民和政平；不以威彊退人之君，不以眾彊兼人之地；其用法，為時禁暴，故世不逆其志；其用兵，為眾屏患，故民不疾其勞：此長保威強勿失之道也。失此者危矣！」吳王忿然作色，不說。

晏子曰：「寡君之事畢矣，嬰無斧鑕之罪，請辭而行。」遂不復見。

晏子使魯，見昭公，昭公說曰：「天下以子大夫語寡人者眾矣，今得見而羨乎所聞，請私而無為罪。寡人聞大國之君，蓋回曲之君也，曷為以子大夫之行，事回曲之君乎？」

晏子逡循對曰：「嬰不肖，嬰之族又不若嬰，待嬰而祀先者五百家，故嬰不敢擇君。」

晏子出，昭公語人曰：「晏子，仁人也。反亡君，安危國，而不私利焉；僇崔杼之尸，滅賊亂之徒，不獲名焉；使齊外無諸侯之憂，內無國家之患，不伐功焉；鍖然不滿，退託于族，晏子可謂仁人矣。」

晏子聘于魯，魯昭公問焉：「吾聞之，莫三人而迷，今吾以魯一國迷慮之，不免于亂，何也？」

晏子對曰：「君之所尊舉而富貴，入所以與圖身，出所與圖國，及左右偪邇，皆同于君之心者也。犒魯國化而為一心，曾無與二，其何暇有三？夫偪邇于君之側者，距本朝之勢，國之所以治也；左右讒諛，相與塞善，行之所以衰也；士者持祿，遊者養交，身之所以危也。《詩》曰：『芃芃棫樸，薪之槱之，濟濟辟王，左右趨之。』此言古者聖王明君之使以善也。故外知事之情，而內得心之誠，是以不迷也。」

晏子聘于魯，魯昭公問曰：「夫儼然辱臨敝邑，竊甚嘉之，寡人受貺，請問安國眾民如何？」

晏子對曰：「嬰聞傲大賤小則國危，慢聽厚斂則民散。事大養小，安國之器也；謹聽節儉，眾民之術也。」

晏子使晉，晉平公饗之文室，既靜矣，晏以，平公問焉，曰：「昔吾先君得眾若何？」

晏子對曰：「君饗寡君，施及使臣，御在君側，恐懼不知所以對。」

平公曰：「聞子大夫數矣，今迺得見，願終聞之。」

晏子對曰：「臣聞君子如美，淵澤容之，眾人歸之，如魚有依，極其游泳之樂；若淵澤決竭，其魚動流，夫往者維雨乎，不可復已。」

公又問曰：「請問莊公與今孰賢？」

晏子曰：「兩君之行不同，臣不敢不知也。

公曰：「王室之正也，諸侯之專制也，是以欲聞子大夫之言也。」

對曰：「先君莊公不安靜處，樂節飲食，不好鐘鼓，好兵作武，士與同飢渴寒暑，君之強，過人之量，有一過不能已焉，是以不免于難。今君大宮室，美臺榭，以辟飢渴寒暑，畏禍敬鬼神，君之善，足以沒身，不足以及子孫矣。」

晏子使于晉，晉平公問曰：「吾子之君，德行高下如何？」

晏子對以「小善」。

公曰：「否，吾非問小善，問子之君德行高下也。」

晏子蹙然曰：「諸侯之交，紹而相見，辭之有所隱也。君之命質，臣無所隱，嬰之君無稱焉。」

平公蹙然而辭送，再拜而反曰：「殆哉吾過！誰曰齊君不肖！直稱之士，正在本朝也。」

晏子聘于晉，叔向從之宴，相與語。叔向曰：「齊其何如？」晏子對曰：「此季世也，吾弗知，齊其為田氏乎！」叔向曰：「何謂也？」

晏子曰：「公棄其民，而歸于田氏。齊舊四量：豆、區、釜、鐘，四升為豆，各自其四，以登于釜，釜十則鐘。田氏三量，皆登一焉，鐘乃巨矣。以家量貸，以公量收之。山木如市，弗加于山，魚鹽蜃蛤，弗加於海。民參其力，二入于公，而衣食其一；公積朽蠹，而老少凍餒；國都之市，屨賤而踊貴；民人痛疾，或燠休之。昔者殷人誅殺不當，僇民無時，文王慈惠殷眾，收卹無主，是故天下歸之，無私與，維德之授。今公室驕暴，而田氏慈惠，其愛之如父母，而歸之如流水，無獲民，將焉避？箕伯、直柄、虞遂、伯戲，其相胡公大姬，已在齊矣。」

叔向曰：「雖吾公室，亦季世也。戎馬不駕，卿無軍行，公乘無人，卒列無長；庶民罷獘，宮室滋侈，道殣相望，而女富溢尤；民聞公命，如逃寇讎；欒卻、胥原、孤續、慶伯，降在皁隸；政在家門，民無所依，而君日不悛，以樂慆憂；公室之卑，其何日之有！讒鼎之銘曰：『昧旦丕顯，後世猶怠』，況日不悛，其能久乎！」

晏子曰：「然則子將若何？」

叔向曰：「人事畢矣，待天而已矣！晉之公族盡矣。肸聞之，公室將卑，其宗族枝葉先落，則公從之。肸之宗十一族，維羊舌氏在而已，肸又無子，公室無度，幸而得死，豈其獲祀焉。」

叔向問晏子曰：「齊國之德衰矣，今子何若？」

晏子對曰：「嬰聞事明君者，竭心力以沒其身，行不逮則退，不以誣持祿；事惰君者，優游其身以沒其世，力不能則去，不以諛持危。且嬰聞君子之事君也，進不失忠，退不失行。不苟合以隱忠，可謂不失忠；不持利以傷廉，可謂不失行。」

叔向曰：「善哉！《詩》有之曰：『進退維谷。』其此之謂歟！」

叔向問晏子曰：「正士之義，邪人之行，何如？」

晏子對曰：「正士處勢臨眾不阿私，行于國足養而不忘故；通則事上，使卹其下，窮則教下，使順其上；事君盡禮行忠，不正爵祿，不用則去而不議。其交友也，論身義行，不為苟戚，不同則疏而不悱；不毀進于君，不以刻民尊於國。故用于上則民安，行于下則君尊；故得眾上不疑其身，用于君不悖于行。是以進不喪亡，退不危身，此正士之行也。

邪人則不然，用于上則虐民，行于下則逆上；事君苟進不道忠，交友苟合不道行；持諛巧以正祿，比姦邪以厚養；矜爵祿以臨人，夸禮貌以華世；不任上則輕議，不篤于友則好誹。故用于上則民憂，行于下則君危，是以其事君近于罪，其交友近於患，其得上辟于辱，其為生僨于刑，故用于上則誅，行于下則弒。是故交通則辱，生患則危，此邪人之行也。」

叔向問晏子曰：「事君之倫，徒處之義奚如？」

晏子對曰：「事君之倫，知慮足以安國，譽厚足以導民，和柔足以懷眾，不廉上以為名，不倍民以為行，上也；潔于治己，不飾過以求先，不讒諛以求進，不阿以私，不誣所能，次也；盡力守職不怠，奉官從上不敢隋，畏上故不苟，忌罪故不辟，下也。三者，事君之倫也。及夫大賢，則徒處與有事無擇也，隨時宜者也。有所謂君子者，能不足以補上，退處不順上，治唐園，考菲履，共恤上令，弟長鄉里，不夸言，不愧行，君子也。不以上為本，不以民為憂，內不恤其家，外不顧其身游，夸言愧行，自勤于飢寒，不及醜儕，命之曰狂僻之民，明上之所禁也。進也不能及上，退也不能徒處，作窮于富利之門，畢志于畎畝之業，窮通行無常處之慮，佚于心，利通不能，窮業不成，命之曰處封之民，明上之所誅也。有智不足以補君，有能不足以勞民，俞身徒處，謂之傲上，苟進不擇所道，苟得不知所惡，謂之亂賊。身無以與君，能無以勞民，飾徒處之義，揚輕上之名，謂之亂國。明君在上，三者不免罪。」

叔向曰：「賢不肖，性夫！吾每有問，而未嘗自得也。」

叔向問晏子曰：「世亂不遵道，上辟不用義；正行則民遺，曲行則道廢。正行而遺民乎，與持民而遺道乎？此二者之于行，何如？」

晏子對曰：「嬰聞之，卑而不失尊，曲而不失正者，以民為本也。苟持民矣，安有遺道！苟遺民矣，安有正行焉！」

叔向問晏子曰：「意孰為高？行孰為厚？」

對曰：「意莫高于愛民，行莫厚于樂民。」

又問曰：「意孰為下？行孰為賤？」

對曰：「意莫下于刻民，行莫賤于害身也。」

叔向問晏子曰：「嗇吝愛之于行何如？」

晏子對曰：「嗇者，君子之道；吝愛者，小人之行也。」

叔向曰：「何謂也？」

晏子曰：「稱財多寡而節用之，富無金藏，貧不假貸，謂之嗇；積多不能分人，而厚自養，謂之吝；不能分人，又不能自養，謂之愛。故夫嗇者，君子之道；吝愛者，小人之行也。」

叔向問晏子曰：「君子之大義何若？」

晏子對曰：「君子之大義，和調而不緣，溪盎而不苛，莊敬而不狡，和柔而不銓，刻廉而不劌，行精而不以明污，齊尚而不以遺罷，富貴不傲物，貧窮不易行，尊賢而不退不肖。此君子之大義也。」

叔向問晏子曰：「進不能事上，退不能為家，傲世樂業，枯槁為名，不疑其所守者，可謂能行其道乎？」

晏子對曰：「嬰聞古之能行道者，世可以正則正，不可以正則曲。其正也，不失上下之倫；其曲也，不失仁義之理。道用，與世樂業；不用，有所依歸。不以傲上華世，不以枯槁為名。故道者，世之所以治，而身之所以安也。今以不事上為道，以不顧家為行，以枯槁為名，世行之則亂，身行之則危。且天之與地，而上下有衰矣；明王始立，而居國為制矣；政教錯，而民行有倫矣。今以不事上為道，反天地之衰矣；以不顧家為行，倍先聖之道矣；以枯槁為名，則世塞政教之途矣。有明上，可以為下；遭亂世，不可以治亂。說若道，謂之惑，行若道，謂之狂。惑者狂者，木石之樸也，而道義未戴焉。」

叔向問晏子曰：「何若則可謂榮矣？」

晏子對曰：「事親孝，無悔往行，事君忠，無悔往辭；和于兄弟，信于朋友，不諂過，不責得；言不相坐，行不相反；在上治民，足以尊君，在下蒞修，足以變人，身無所咎，行無所創，可謂榮矣。」

叔向問晏子曰：「人何以則可謂保其身？」

晏子對曰：「《詩》曰：『既明且哲，以保其身，夙夜匪懈，以事一人。』不庶幾，不要幸，先其難乎而後幸，得之時其所也，失之非其罪也，可謂保其身矣。」

曾子問晏子曰：「古者嘗有上不諫上，下不顧民，退處山谷，以成行義者也？」晏子對曰：「察其身無能也，而託乎不欲諫上，謂之誕意也。上惛亂，德義不行，而邪辟朋黨，賢人不用，士亦不易其行，而從邪以求進，故有隱有不隱。其行法，士也，迺夫議上，則不取也。夫上不諫上，下不顧民，退處山谷，嬰不識其何以為成行義者也。」

梁丘據問晏子曰：「子事三君，君不同心，而子俱順焉，仁人固多心乎？」

晏子對曰：「晏聞之，順愛不懈，可以使百姓，彊暴不忠，不可以使一人。」心可以事百君，三心不可以事一君。」

仲尼聞之曰：「小子識之！晏子以一心事百君者也。」

柏常騫去周之齊，見晏子曰：「騫，周室之賤史也，不量其不肖，願事君子。敢問正道直行則不容于世，隱道危行則不忍，道亦無滅，身亦無廢者何若？」

晏子對曰：「善哉！問事君乎。嬰聞之，執二法裾，則不取也；輕進苟合，則不信也；直易無諱，則速傷也；新始好利，則無敝也。且嬰聞養世之君子，從重不為進，從輕不為退，省行而不伐，讓利而不夸，陳物而勿專，見象而勿彊，道不滅，身不廢矣。」

晏子臣于莊公，公不說，飲酒，令召晏子。晏子至，入門，公令樂人奏歌曰：「已哉已哉！寡人不能說也，爾何來為？」

晏子入坐，樂人三奏，然後知其謂己也。遂起，北面坐地。公曰：「夫子從席，曷為坐地？」

晏子對曰：「嬰聞訟夫坐地，今嬰將與君訟，敢毋坐地乎？嬰聞之，眾而無義，彊而無禮，好勇而惡賢者，禍必及其身，若公者之謂矣。且嬰言不用，願請身去。」遂趨而歸，管籥其家者納之公，財在外者斥之市。曰：「君子有力於民，則進爵祿，不辭富貴；無力于民而旅食，不惡貧賤。」

遂徒行而東，耕于海濱。居數年，果有崔杼之難。

晏子為莊公臣，言大用，每朝，賜爵益邑；俄而不用，每朝，致邑與爵。爵邑盡，退朝而乘，嘳然而歎，終而笑。其僕曰：「何歎笑相從數也？」

晏子曰：「吾嘆也，哀吾君不免于難；吾笑也，喜吾自得也，吾亦無死矣。」崔杼果弒莊公，晏子立崔杼之門，從者曰：「死乎？」晏子曰：「獨吾君也乎哉！吾死也！」曰：「行乎？」曰：「獨吾罪也乎哉！吾亡也！」曰：「歸乎？」曰：「吾君死，安歸！君民者，豈以陵民，社稷是主；臣君者，豈為其口實，社稷是養。故君為社稷死，則死之，為社稷亡，則亡之；若君為己死而為己亡，非其私暱，孰能任之。且人有君而弒之，吾焉得死之？而焉得亡之？將庸何歸！」門啟而入，崔子曰：「子何不死？子何不死？」

晏子曰：「禍始，吾不在也；禍終，吾不知也，吾何為死？且吾聞之，以亡為行者，不足以存君；以死為義者，不足以立功。嬰豈其婢子也哉！其縊而從之也！」遂袒免，坐，枕君尸而哭，興，三踊而出。人謂崔子必殺之，崔子曰：「民之望也，舍之，得民。」

崔杼既弒莊公而立景公，杼與慶封相之，劫諸將軍大夫及顯士庶人于太宮之坎上，令無得不盟者。為壇三仞，埳其下，以甲千列環其內外，盟者皆脫劍而入。維晏子不肯，崔杼許之。有敢不盟者，戟拘其頸，劍承其心，令自盟曰：「不與崔慶而與公室者，受其不祥。言不疾，指不至血者死。」所殺七人。次及晏子，晏子奉桮血，仰天嘆曰：「嗚呼！崔子為無道，而弒其君，不與公室而與崔慶者，受此不祥。」俛而飲血。

崔子謂晏子曰：「子變子言，則齊國吾與子共之；子不變子言，戟既在脰，劍既在心，維子圖之也。」

晏子曰：「劫吾以刃，而失其志，非勇也；回吾以利，而倍其君，非義也。崔子！子獨不為夫詩乎！《詩》云：『莫莫葛虆，施于條枚，愷愷君子，求福不回。』今嬰且可以回而求福乎？曲刃鉤之，直兵推之，嬰不革矣。」

崔杼將殺之，或曰：「不可！子以子之君無道而殺之，今其臣有道之士也，又從而殺之，不可以為教矣。」崔子遂舍之。晏子曰：「若大夫為大不仁，而為小仁，焉有中乎！」趨出，授綏而乘。其僕將馳，晏子撫其手曰：「徐之！疾不必生，徐不必死，鹿生于野，命縣于廚，嬰命有繫矣。」按之成節而後去。《詩》云：「彼己之子，舍命不渝。」晏子之謂也。

景公使晏子為東阿宰，三年，毀聞于國。景公不說，召而免之。

晏子謝曰：「嬰知嬰之過矣，請復治阿，三年而譽必聞于國。」景公不忍，復使治阿，三年而譽聞于國。景公說，召而賞之。景公問其故。

對曰：「昔者嬰之治阿也，築蹊徑，急門閭之政，而淫民惡之；舉儉力孝弟，罰偷窳，而惰民惡之；決獄不避，貴彊惡之；左右所求，法則予，非法則否，而左右惡之；事貴人體不過禮，而貴人惡之。是以三邪毀乎外，二讒毀于內，三年而毀聞乎君也。今臣謹更之，不築蹊徑，而緩門閭之政，而淫民說；不舉儉力孝弟，不罰偷窳，而惰民說；決獄阿貴強，而貴彊說；左右所求言諾，而左右說；事貴人體過禮，而貴人說。是以三邪譽乎外，二讒譽乎內，三年而譽聞于君也。昔者嬰之所以當誅者宜賞，今所以當賞者宜誅，是故不敢受。」

景公知晏子賢，迺任以國政，三年，而齊大興。

景公與晏子立于曲潢之上，晏子稱曰：「衣莫若新，人莫若故。」

公曰：「衣之新也，信善矣，人之故，相知情。」

晏子歸，負載使人辭于公曰：「嬰故老耄無能也，請毋服壯者之事。」公自治國，身弱于高國，百姓大亂。公恐，復召晏子。諸侯忌其威，而高國服其政，田疇墾辟，蠶桑豢收之處不足，絲蠶于燕，牧馬于魯，共貢入朝。墨子聞之曰：「晏子知道，景公知窮矣。」

景公之時饑，晏子請為民發粟，公不許，當為路寢之臺，晏子令吏重其賃，遠其兆，徐其日，而不趨。三年臺成而民振，故上說乎游，民足乎食。君子曰：「政則晏子欲發粟與民而已，若使不可得，則依物而偶于政。」

景公登東門防，民單服然後上，公曰：「此大傷牛馬蹄矣，夫何不下六尺哉？」

晏子對曰：「昔者吾先君桓公，明君也，而管仲賢相也。夫以賢相佐明君，而東門防全也，古者不為，殆有為也。蚤歲溜水至，入廣門，即下六尺耳，鄉者防下六尺，則無齊矣。夫古之重變古常，此之謂也。」

景公遊于壽宮，睹長年負薪者，而有饑色。公悲之，喟然歎曰：「令吏養之！」

晏子曰：「臣聞之，樂賢而哀不肖，守國之本也。今君愛老，而恩無所不逮，治國之本也。」

公笑，有喜色。晏子曰：「聖王見賢以樂賢，見不肖以哀不肖。今請求老弱之不養，鰥寡之無室者，論而共秩焉。」

公曰：「諾。」于是老弱有養，鰥寡有室。

景公探雀鷇，鷇弱，反之。晏子聞之，不待時而入見景公。公汗出惕然，晏子曰：「君何為者也？」

公曰：「吾探雀鷇，鷇弱，故反之。」

晏子逡巡北面再拜而賀曰：「吾君有聖王之道矣！」

公曰：「寡人探雀鷇，鷇弱，故反之，其當聖王之道者何也？」

晏子對曰：「君探雀鷇，鷇弱，反之，是長幼也。吾君仁愛，曾禽獸之加焉，而況于人乎！此聖王之道也。」

景公睹嬰兒有乞於塗者，公曰：「是無歸矣！」

晏子對曰：「君存，何為無歸？使吏養之，可立而以聞。」

景公正晝，被髮，乘六馬，御婦人以出正閨，刖跪擊其馬而反之，曰：「爾非吾君也。」公慚而不朝。

晏子睹裔款而問曰：「君何故不朝？」

對曰：「昔者君正晝，被髮，乘六馬，御婦人以出正閨，刖跪擊其馬而反之，曰：『爾非吾君也。』公慚而反，不果出，是以不朝。」

晏子入見。景公曰：「昔者寡人有罪，被髮，乘六馬，以出正閨，刖跪擊馬而反之，曰：『爾非吾君也。』寡人以天子大夫之賜，得率百姓以守宗廟，今見戮於刖跪，以辱社稷，吾猶可以齊于諸侯乎？」

晏子對曰：「君勿惡焉！臣聞下無直辭，上有隱君；民多諱言，君有驕行。古者明君在上，下多直辭；君上好善，民無諱言。今君有失行，刖跪直辭禁之，是君之福也。故臣來慶。請賞之，以明君之好善；禮之，以明君之受諫。」

公笑曰：「可乎？」

晏子曰：「可。」于是令刖跪倍資無征，時朝無事也。

景公飲酒，夜移于晏子，前驅款門曰：「君至！」

晏子被元端，立于門曰：「諸侯得微有故乎？國家得微有事乎？君何為非時而夜辱？」

公曰：「酒醴之味，金石之聲，願與夫子樂之。」

晏子對曰：「夫布薦席，陳簠簋者，有人，臣不敢與焉。」

公曰：「移于司馬穰苴之家。」前驅款門，曰：「君至！」

穰苴介冑操戟立于門曰：「諸侯得微有兵乎？大臣得微有叛者乎？君何為非時而夜辱？」

公曰：「酒醴之味，金石之聲，願與將軍樂之。」

穰苴對曰：「夫布薦席，陳簠簋者，有人，臣不敢與焉。」

公曰：「移于梁丘據之家。」前驅款門，曰：「君至！」

梁丘據左操瑟，右挈竽，行歌而出。公曰：「樂哉！今夕吾飲也。微此二子者，何以治吾國；微此一臣者，何以樂吾身。」

君子曰：「聖賢之君，皆有益友，無偷樂之臣，景公弗能及，故兩用之，僅得不亡。」

晏子侍于景公，朝寒，公曰：「請進暖食。」

晏子對曰：「嬰非君奉餽之臣也，敢辭。」公曰：「請進服裘。」

對曰：「嬰非君茵席之臣也，敢辭。」公曰：「然夫子之于寡人何為者也？」

對曰：「嬰，社稷之臣也。」公曰：「何謂社稷之臣？」

對曰：「夫社稷之臣，能立社稷，別上下之義，使當其理；制百官之序，使得其宜；作為辭令，可分布于四方。」自是之後，君不以禮，不見晏子。

晏子飲景公酒，令器必新，家老曰：「財不足，請斂于氓。」

晏子曰：「止！夫樂者，上下同之。故天子與天下，諸侯與境內，大夫以下各與其僚，無有獨樂。今上樂其樂，下傷其費，是獨樂者也，不可！」

晏子飲景公酒，日暮，公呼具火，晏子辭曰：「《詩》云：『側弁之俄』，言失德也。『屢舞傞傞』，言失容也。『既醉以酒，既飽以德，既醉而出，並受其福』，賓主之禮也。『醉而不出，是謂伐德』，賓之罪也。嬰已卜其日，未卜其夜。」

公曰：「善。」舉酒祭之，再拜而出。曰：「豈過我哉，吾託國于晏子也。以其家貨養寡人，不欲其淫侈也，而況與寡人謀國乎！」

晉平公欲伐齊，使范昭往觀焉。景公觴之，飲酒酣，范昭曰：「請君之棄樽。」公曰：「酌寡人之樽，進之于客。」范昭已飲，晏子曰：「徹樽，更之。」樽觶具矣，范昭佯醉，不說而起舞，謂太師曰：「能為我調成周之樂乎？吾為子舞之。」太師曰：「冥臣不習。」范昭趨而出。

景公謂晏子曰：「晉，大國也，使人來將觀吾政，今子怒大國之使者，將奈何？」

晏子曰：「夫范昭之為人也，非陋而不知禮也，且欲試吾君臣，故絕之也。」

景公謂太師曰：「子何以不為客調成周之樂乎？」

太師對曰：「夫成周之樂，天子之樂也，調之，必人主舞之。今范昭人臣，欲舞天子之樂，臣故不為也。」

范昭歸以報平公曰：「齊未可伐也。臣欲試其君，而晏子識之；臣欲犯其禮，而太師知之。」

仲尼聞之曰：「夫不出于尊俎之間，而知千里之外，其晏子之謂也。可謂折衝矣！而太師其與焉。」

景公伐魯，傅許，得東門無澤，公問焉：「魯之年穀何如？」對曰：「陰水厥，陽冰厚五寸。」不知，以告晏子。

晏子對曰：「君子也。問年穀而對以冰，禮也。陰水厥，陽冰厚五寸者，寒溫節，節則刑政平，平則上下和，和則年穀熟。年充眾和而伐之，臣恐罷民弊兵，不成君之意。請禮魯以息吾怨，遣其執，以明吾德。」公曰：「善。」迺不伐魯。

景公予魯君地，山陰數百社，使晏子致之，魯使子叔昭伯受地，不盡受也。晏子曰：「寡君獻地，忠廉也，曷為不盡受？」

子叔昭伯曰：「臣受命于君曰：『諸侯相見，交讓，爭處其卑，禮之文也；交委多，爭受少，行之實也。禮成文于前，行成章於後，交之所以長久也。』且吾聞君子不盡人之歡，不竭人之忠，吾是以不盡受也。」晏子歸報公，公喜笑曰：「魯君猶若是乎。」

晏子曰：「臣聞大國貪于名，小國貪于實，此諸侯之通患也。今魯處卑而不貪乎尊，辭實而不貪乎多，行廉不為苟得，道義不為苟合，不盡人之歡，不竭人之忠，以全其交，君之道義，殊于世俗，國免于公患。」

公曰：「寡人說魯君，故予之地，今行果若此，吾將使人賀之。」

晏子曰：「不！君以驩予之地，而賀其辭，則交不親，而地不為德矣。」公曰：「善。」于是重魯之幣，毋比諸侯，厚其禮，毋比賓客。君子於魯，而後明行廉辭地之可為重名也。

景公遊于紀，得金壺，乃發視之，中有丹書，曰：「食魚無反，勿乘駑馬。」

公曰：「善哉！知苦言，食魚無反，則惡其鱢也；勿乘駑馬，惡其取道不遠也。」

晏子對曰：「不然。食魚無反，毋盡民力乎！勿乘駑馬，則無置不肖于側乎！」

公曰：「紀有書，何以亡也？」

晏子對曰：「有以亡也。嬰聞之，君子有道，懸之閭。紀有此言，注之壺，不亡何待乎！」

魯昭公棄國走齊，齊公問焉，曰：「君何年之少，而棄國之蚤？奚道至於此乎？」

昭公對曰：「吾少之時，人多愛我者，吾體不能親；人多諫我者，吾志不能用；好則內無拂而外無輔，輔拂無一人，諂諛我者甚眾。譬之猶秋蓬也，孤其根而美枝葉，秋風一至，根且拔矣。」

景公辯其言，以語晏子，曰：「使是人反其國，豈不為古之賢君乎？」

晏子對曰：「不然。夫愚者多悔，不肖者自賢，溺者不問墜，迷者不問路。溺而後問墜，迷而後問路，譬之猶臨難而遽鑄兵，噎而遽掘井，雖速亦無及已。」

晏子使魯，仲尼命門弟子往觀。子貢反，報曰：「孰謂晏子習于禮乎？夫禮曰：『登階不歷，堂上不趨，授玉不跪。』今晏子皆反此，孰謂晏子習于禮者？」晏子既已有事于魯君，退見仲尼，仲尼曰：「夫禮，登階不歷，堂上不趨，授玉不跪。夫子反此乎？」

晏子曰：「嬰聞兩檻之閒，君臣有位焉，君行其一，臣行其二。君之來速，是以登階歷堂上趨以及位也。君授玉卑，故跪以下之。且吾聞之，大者不踰閑，小者出入可也。」晏子出，仲尼送之以賓客之禮，不計之義，維晏子為能行之。

晏子之魯，朝食進餽膳，有豚焉。晏子曰：「去其二肩。」晝者進膳，則豚肩不具。侍者曰：「膳豚肩亡。」

晏子曰：「釋之矣。」侍者曰：「我能得其人。」

晏子曰：「止。吾聞之，量功而不量力，則民盡；藏餘不分，則民盜。子教我所以改之，無教我求其人也。」

曾子將行，晏子送之曰：「君子贈人以軒，不若以言。吾請以言之，以軒乎？」曾子曰：「請以言。」

晏子曰：「今夫車輪，山之直木也，良匠揉之，其圓中規，雖有槁暴，不復嬴矣，故君子慎隱揉。和氏之璧，井里之困也，良工修之，則為存國之寶，故君子慎所修。今夫蘭本，三年而成，湛之苦酒，則君子不近，庶人不佩；湛之縻醢，而賈匹馬矣。非蘭本美也，所湛然也。願子之必求所湛。嬰聞之，君子居必擇鄰，游必就士，擇居所以求士，求士所以辟患也。嬰聞汩常移質，習俗移性，不可不慎也。」

晏子之晉，至中牟，睹敝冠反裘負芻，息于塗側者，以為君子也，使人問焉。曰：「子何為者也？」對曰：「我越石父者也。」

晏子曰：「何為至此？」曰：「吾為人臣，僕于中牟，見使將歸。」

晏子曰：「何為為至僕？」對曰：「不免凍餓之切吾身，是以為僕也。」

晏子曰：「為僕幾何？」對曰：「三年矣。」

晏子曰：「可得贖乎？」對曰：「可。」

遂解左驂以贈之，因載而與之俱歸。至舍，不辭而入，越石父怒而請絕，晏子使人應之曰：「吾未嘗得交夫子也，子為僕三年，吾迺今日睹而贖之，吾于子尚未可乎？子何絕我之暴也。」

越石父對之曰：「臣聞之，士者詘乎不知己，而申乎知己，故君子不以功輕人之身，不為彼功詘身之理。吾三年為人臣僕，而莫吾知也。今子贖我，吾以子為知我矣；嚮者子乘，不我辭也，吾以子為忘；今又不辭而入，是與臣我者同矣。我猶且為臣，請鬻于世。」

晏子出，見之曰：「嚮者見客之容，而今也見客之意。嬰聞之，省行者不引其過，察實者不譏其辭，嬰可以辭而無棄乎！嬰誠革之。」

迺令糞灑改席，尊醮而禮之。越石父曰：「吾聞之，至恭不脩途，尊禮不受擯。夫子禮之，僕不敢當也。」晏子遂以為上客。

君子曰：「俗人之有功則德，德則驕，晏子有功，免人于厄，而反詘下之，其去俗亦遠矣。此全功之道也。」

晏子為齊相，出，其御之妻從門閒而闚，其夫為相御，擁大蓋，策駟馬，意氣揚揚，甚自得也。既而歸，其妻請去。夫問其故，妻曰：「晏子長不滿六尺，相齊國，名顯諸侯。今者妾觀其出，志念深矣，常有以自下者。今子長八尺，迺為人僕御；然子之意，自以為足，妾是以求去也。」

其後，夫自抑損。晏子怪而問之，御以實對，晏子薦以為大夫。

燕之游士，有泯子午者，南見晏子于齊，言有文章，術有條理，巨可以補國，細可以益晏子者，三百篇。睹晏子，恐慎而不能言。晏子假之以悲色，開之以禮顏，然後能盡其復也。客退。晏子直席而坐，廢朝移時。在側者曰：「嚮者燕客侍，夫子胡為憂也？」

晏子曰：「燕，萬乘之國也；齊，千里之塗也。泯子午以萬乘之國為不足說，以千里之塗為不足遠，則是千萬人之上也。且猶不能殫其言於我，況乎齊人之懷善而死者乎！吾所以不得睹者，豈不多矣！然吾失此，何之有也。」

齊有北郭騷者，結罘罔，捆蒲葦，織履，以養其母，猶不足，踵門見晏子曰：「竊說先生之義，願乞所以養母者。」

晏子使人分倉粟府金而遺之，辭金受粟。有閒，晏子見疑于景公，出奔，過北郭騷之門而辭。北郭騷沐浴而見晏子曰：「夫子將焉適？」

晏子曰：「見疑于齊君，將出奔。」

北郭騷曰：「夫子勉之矣！」

晏子上車太息而歎曰：「嬰之亡豈不宜哉！亦不知士甚矣。」

晏子行，北郭子召其友而告之曰：「吾說晏子之義，而嘗乞所以養母者焉。吾聞之，養其親者身伉其難。今晏子見疑，吾將以身死白之。」

著衣冠，令其友操劍，奉笥而從，造于君庭，求復者曰：「晏子，天下之賢者也；今去齊國，齊必侵矣。方見國之必侵，不若死，請以頭託白晏子也。」因謂其友曰：「盛吾頭于笥中，奉以託。」退而自刎。

其友因奉託而謂復者曰：「此北郭子為國故死，吾將為北郭子死。」又退而自刎。景公聞之，大駭，乘馹而自追晏子，及之國郊，請而反之。晏子不得已而反，聞北郭子之以死白己也，太息而歎曰：「嬰之亡，豈不宜哉！亦愈不知士甚矣。」

景公謂晏子曰：「吾聞高糾與夫子遊，寡人請見之。」

晏子對曰：「臣聞之，為地戰者，不能成其王；為祿仕者，不能正其君。高糾與嬰為兄弟久矣，未嘗干嬰之行，特祿之臣也，何足以補君乎！」

高糾事晏子而見逐，高糾曰：「臣事夫子三年，無得，而卒見逐，其說何也？」

晏子曰：「嬰之家俗有三，而子無一焉。」糾曰：「可得聞乎？」

晏子曰：「嬰之家俗，閒處從容不談議，則疏；出不相揚美，入不相削行，則不與；通國事無論，驕士慢知者，則不朝也。此三者，嬰之家俗，今子是無一焉。故嬰非特食餽之長也，是以辭。」

晏子居晏桓子之喪，麤衰，斬，苴絰帶，杖，菅屨，食粥，居倚廬，寢苫，枕草。其家老曰：「非大夫喪父之禮也。」

晏子曰：「唯卿為大夫。」曾子以聞孔子，孔子曰：「晏子可謂能遠害矣。不以己之是駁人之非，遜辭以避咎，義也夫！」

靈公好婦人而丈夫飾者，國人盡服之，公使吏禁之，曰：「女子而男子飾者，裂其衣，斷其帶。」裂衣斷帶相望，而不止。

晏子見，公問曰：「寡人使吏禁女子而男子飾，裂斷其衣帶，相望而不止者何也？」

晏子對曰：「君使服之於內，而禁之于外，猶懸牛首于門，而賣馬肉于內也。公何以不使內勿服，則外莫敢為也。」

公曰：「善。」使內勿服，踰月，而國莫之服。

齊人甚好轂擊，相犯以為樂。禁之不止。晏子患之，迺為新車良馬，出與人相犯也，曰：「轂擊者不祥，臣其祭祀不順，居處不敬乎？」下車而棄去之，然後國人乃不為。

故曰：「禁之以制，而身不先行，民不能止。故化其心，莫若教也。」

景公畋于梧丘，夜猶早，公姑坐睡，而瞢有五丈夫北面韋廬，稱無罪焉。公覺，召晏子而告其所瞢。公曰：「我其嘗殺不辜，誅無罪邪？」

晏子對曰：「昔者先君靈公畋，五丈夫罟而駭獸，故殺之，斷其頭而葬之。命曰『五丈夫之丘』，此其地邪？」公令人掘而求之，則五頭同穴而存焉。公曰：「嘻！」令吏葬之。國人不知其瞢也，曰：「君憫白骨，而況於生者乎，不遺餘力矣，不釋餘知矣。」故曰：君子之為善易矣。

景公為路寢之臺，成，而不踊焉。柏常騫曰：「君為臺甚急，臺成，君何為而不踊焉？」公曰：「然！有梟昔者鳴，聲無不為也，吾惡之甚，是以不踊焉。」

柏常騫曰：「臣請禳而去。」公曰：「何具？」對曰：「築新室，為置白茅。」公使為室，成，置白茅焉。柏常騫夜用事。明日，問公曰：「今昔聞鴞聲乎？」公曰：「一鳴而不復聞。」使人往視之，鴞當陛，布翌，伏地而死。公曰：「子之道若此其明，亦能益寡人之壽乎？」對曰：「能。」公曰：「能益幾何？」對曰：「天子九，諸侯七，大夫五。」公曰：「子亦有徵兆之見乎？」對曰：「得壽，地且動。」公喜，令百官趣具騫之所求。柏常騫出，遭晏子于塗，拜馬前，騫辭曰：「為禳君鴞而殺之，君謂騫曰：『子之道若此其明也，亦能益寡人壽乎？』騫曰：『能。』今且大祭，為君請壽，故將往，以聞。」晏子曰：「嘻！亦善能為君請壽也。雖然，吾聞之，維以政與德而順乎神，為可以益壽，今徒祭，可以益壽乎？然則福兆有見乎？」對曰：「得壽，地將動。」

晏子曰：「騫！昔吾見維星絕，樞星散，地其動，汝以是乎？」柏常騫俯有閒，仰而對曰：「然。」晏子曰：「為之無益，不為無損也。汝薄斂，毋費民，且無令君知之。」

景公新成柏寢之臺，使師開鼓琴，師開左撫宮，右彈商，曰：「室夕。」公曰：「何以知之？」

師開對曰：「東方之聲薄，西方之聲揚。」公召大匠曰：「室何為夕？」

大匠曰：「立室以宮矩為之。」于是召司空曰：「立宮何為夕？」

司空曰：「立宮以城矩為之。」明日，晏子朝公，公曰：「先君太公以營丘之封立城，曷為夕？」

晏子對曰：「古之立國者，南望南斗，北戴樞星，彼安有朝夕哉！然而以今之夕者，周之建國，國之西方，以尊周也。」公蹙然曰：「古之臣乎！」

景公病水，臥十數日，夜瞢與二日鬥，不勝。晏子朝，公曰：「夕者瞢與二日鬥，而寡人不勝，我其死乎？」

晏子對曰：「請召占瞢者。」出于閨，使人以車迎占瞢者。至，曰：「曷為見召？」

晏子曰：「夜者，公瞢二日與公鬥，不勝。公曰：『寡人死乎？』故請君占瞢，是所為也。」占瞢者曰：「請反具書。」

晏子曰：「毋反書。公所病者，陰也，日者，陽也。一陰不勝二陽，故病將已。以是對。」占瞢者入，公曰：「寡人瞢與二日鬥而不勝，寡人死乎？」占瞢者對曰：「公之所病，陰也，日者，陽也。一陰不勝二陽，公病將已。」

居三日，公病大愈，公且賜占瞢者。占瞢者曰：「此非臣之力，晏子教臣也。」公召晏子，且賜之。晏子曰：「占瞢者以占之言對，故有益也。使臣言之，則不信矣。此占瞢之力也，臣無功焉。」

公兩賜之，曰：「以晏子不奪人之功，以占瞢者不蔽人之能。」

景公病疽，在背，高子國子請。公曰：「職當撫瘍。」高子進而撫瘍，公曰：「熱乎？」曰：「熱。」「熱何如？」曰：「如火。」「其色何如？」曰：「如未熱李。」「大小何如？」曰：「如豆。」「墮者何如？」曰：「如屨辨。」二子者出，晏子請見。公曰：「寡人有病，不能勝衣冠以出見夫子，夫子其辱視寡人乎？」

晏子入，呼宰人具盥，御者具巾，刷手溫之，發席傅薦，跪請撫瘍。公曰：「其熱何如？」曰：「如日。」「其色何如？」曰：「如蒼玉。」「大小何如？」曰：「如璧。」「其墮者何如？」曰：「如珪。」晏子出，公曰：「吾不見君子，不知野人之拙也。」

晏子使吳，吳王謂行人曰：「吾聞晏嬰，蓋北方辯于辭，習于禮者也。命擯者『客見則稱天子請見。』」

明日，晏子有事，行人曰：「天子請見。」晏子蹙。行人又曰：「天子請見。」晏子蹙然。又曰：「天子請見。」晏子蹙然者，曰：「臣受命敝邑之君，將使于吳王之所，以不敏而迷惑，入于天子之朝，問吳王惡乎存？」然後吳王曰：「夫差請見。」見之以諸侯之禮。

晏子使楚，以晏子短，楚人為小門于大門之側而延晏子。晏子不入，曰：「使狗國者，從狗門入；今臣使楚，不當從此門入。」儐者更道從大門入，見楚王。王曰：「齊無人耶？」

晏子對曰：「臨淄三百閭，張袂成陰，揮汗成雨，比肩繼踵而在，何為無人？」

王曰：「然則子何為使乎？」

晏子對曰：「齊命使，各有所主，其賢者使使賢王，不肖者使使不肖王。嬰最不肖，故直使楚矣。」

晏子將至楚，楚聞之，謂左右曰：「晏嬰，齊之習辭者也，今方來，吾欲辱之，何以也？」

左右對曰：「為其來也，臣請縛一人，過王而行，王曰：『何為者也？』對曰：『齊人也。』王曰：『何坐？』曰：『坐盜。』」

晏子至，楚王賜晏子酒，酒酣，吏二縛一人詣王，王曰：「縛者曷為者也？」對曰：「齊人也，坐盜。」

王視晏子曰：「齊人固善盜乎？」

晏子避席對曰：「嬰聞之，橘生淮南則為橘，生于淮北則為枳，葉徒相似，其實味不同。所以然者何？水土異也。今民生長於齊不盜，入楚則盜，得無楚之水土使民善盜耶？」

王笑曰：「聖人非所與熙也，寡人反取病焉。」

景公使晏子於楚，楚王進橘，置削，晏子不剖而並食之。

楚王曰：「當去剖。」晏子對曰：「臣聞之，賜人主之前者，瓜桃不削，橘柚不剖。今者萬乘無教令，臣故不敢剖；不然，臣非不知也。」

景公飲酒，田桓子侍，望見晏子，而復於公曰：「請浮晏子。」公曰：「何故也？」無宇對曰：「晏子衣緇布之衣，麋鹿之裘，棧軫之車，而駕駑馬以朝，是隱君之賜也。」公曰：「諾。」

晏子坐，酌者奉觴進之，曰：「君命浮子。」

晏子曰：「何故也？」田桓子曰：「君賜之卿位以尊其身，寵之百萬以富其家，群臣其爵莫尊于子，祿莫重于子。今子衣緇布之衣，麋鹿之裘，棧軫之車，而駕駑馬以朝，是則隱君之賜也。故浮子。」

晏子避席曰：「請飲而後辭乎，其辭而後飲乎？」公曰：「辭然後飲。」

晏子曰：「君之賜卿位以尊其身，嬰非敢為顯受也，為行君令也；寵以百萬以富其家，嬰非敢為富受也，為通君賜也。臣聞古之賢臣，有受厚賜而不顧其國族，則過之；臨事守職，不勝其任，則過之。君之內隸，臣之父兄，若有離散，在于野鄙，此臣之罪也。君之外隸，臣之所職，若有播亡，在于四方，此臣之罪也。兵革之不完，戰車之不修，此臣之罪也。若夫弊車駑馬以朝，意者非臣之罪乎？且臣以君之賜，父之黨無不乘車者，母之黨無不足于衣食者，妻之黨無凍餒者，國之閒士待臣而後舉火者數百家。如此者，為彰君賜乎，為隱君賜乎？」

公曰：「善！為我浮無宇也。」

田桓子見晏子獨立于墻陰，曰：「子何為獨立而不憂？何不求四鄉之學士可者而與坐？」

晏子曰：「共立似君子，出言而非也。嬰惡得學士之可者而與之坐？且君子之難得也，若美山然，名山既多矣，松柏既茂矣，望之相相然，盡目力不知厭。而世有所美焉，固欲登彼相相之上，仡仡然不知厭。小人者與此異，若部婁之未登，善，登之無蹊，維有楚棘而已；遠望無見也，俛就則傷嬰，惡能無獨立焉？且人何憂，靜處遠慮，見歲若月，學問不厭，不知老之將至，安用從酒！」

田桓子曰：「何謂從酒？」晏子曰：「無客而飲，謂之從酒。今若子者，晝夜守尊，謂之從酒也。」

欒氏、高氏欲逐田氏、鮑氏，田氏、鮑氏先知而遂攻之。高彊曰：「先得君，田、鮑安往？」遂攻虎門。二家召晏子，晏子無所從也。從者曰：「何為不助田、鮑？」

晏子曰：「何善焉，其助之也。」「何為不助欒、高？」曰：「庸愈于彼乎？」門開，公召而入。欒、高不勝而出，田桓子欲分其家，以告晏子。

晏子曰：「不可！君不能飭法，而群臣專制，亂之本也。今又欲分其家，利其貨，是非制也。子必致之公。且嬰聞之，廉者，政之本也；讓者，德之主也。欒、高不讓，以至此禍，可毋慎乎！廉之謂公正，讓之謂保德，凡有血氣者，皆有爭心，怨利生孽，維義可以為長存。且分爭者不勝其禍，辭讓者不失其福，子必勿取。」

桓子曰：「善。」盡致之公，而請老于劇。

慶氏亡，分其邑，與晏子邶殿，其鄙六十，晏子勿受。子尾曰：「富者，人之所欲也，何獨弗欲？」

晏子對曰：「慶氏之邑足欲，故亡。吾邑不足欲也，益之以邶殿，迺足欲；足欲，亡無日矣。在外不得宰吾一邑，不受邶殿，非惡富也，恐失富也。且夫富，如布帛之有幅焉，為之制度，使無遷也。夫生厚而用利，于是乎正德以幅之，使無黜慢，謂之幅利，利過則為敗，吾不敢貪多，所謂幅也。」

景公祿晏子以平陰與棠邑，反市者十一社。晏子辭曰：「吾君好治宮室，民之力弊矣；又好盤游翫好，以飭女子，民之財竭矣；又好興師，民之死近矣。弊其力，竭其財，近其死，下之疾其上甚矣！此嬰之所為不敢受也。」

公曰：「是則可矣。雖然，君子獨不欲富與貴乎？」晏子曰：「嬰聞為人臣者，先君後身；安國而度家，宗君而處身，曷為獨不欲富與貴也！」

公曰：「然則曷以祿夫子？」晏子對曰：「君商漁鹽，關市譏而不征；耕者十取一焉；弛刑罰──若死者刑，若刑者罰，若罰者免。若此三言者，嬰之祿，君之利也。」公曰：「此三言者，寡人無事焉，請以從夫子。」公既行若三言，使人問大國，大國之君曰：「齊安矣。」使人問小國，小國之君曰：「齊不加我矣。」

晏子相齊，三年，政平民說。梁丘據見晏子中食，而肉不足，以告景公，旦日，割地將封晏子，晏子辭不受。曰：「富而不驕者，未嘗聞之。貧而不恨者，嬰是也。所以貧而不恨者，以善為師也。今封，易嬰之師，師已輕，封已重矣，請辭。」

晏子方食，景公使使者至。分食食之，使者不飽，晏子亦不飽。使者反，言之公。

公曰：「嘻！晏子之家，若是其貧也。寡人不知，是寡人之過也。」使吏致千金與市租，請以奉賓客。晏子辭，三致之，終再拜而辭曰：「嬰之家不貧。以君之賜，澤覆三族，延及交遊，以振百姓，君之賜也厚矣！嬰之家不貧也。嬰聞之，夫厚取之君，而施之民，是臣代君君民也，忠臣不為也。厚取之君，而不施于民，是為筐篋之藏也，仁人不為也。進取于君，退得罪于士，身死而財遷於它人，是為宰藏也，智者不為也。夫十總之布，一豆之食，足于中免矣。」

景公謂晏子曰：「昔吾先君桓公，以書社五百封管仲，不辭而受，子辭之何也？」

晏子曰：「嬰聞之，聖人千慮，必有一失；愚人千慮，必有一得。意者管仲之失，而嬰之得者耶？故再拜而不敢受命。」

晏子相齊，衣十升之布，脫粟之食，五卯、苔菜而已。左右以告公，公為之封邑，使田無宇致臺與無鹽。晏子對曰：「昔吾先君太公受之營丘，為地五百里，為世國長，自太公至于公之身，有數十公矣。苟能說其君以取邑，不至公之身，趣齊搏以求升土，不得容足而寓焉。嬰聞之，臣有德益祿，無德退祿，惡有不肖父為不肖子為封邑以敗其君之政者乎？」遂不受。

景公賜晏子邑，晏子辭。田桓子謂晏子曰：「君歡然與子邑，必不受以恨君，何也？」晏子對曰：「嬰聞之，節受于上者，寵長于君；儉居處者，名廣于外。夫長寵廣名，君子之事也。嬰獨庸能已乎？」

景公欲更晏子之宅，曰：「子之宅近市湫隘，囂塵不可以居，請更諸爽塏者。」

晏子辭曰：「君之先臣容焉，臣不足以嗣之，于臣侈矣。且小人近市，朝夕得所求，小人之利也。敢煩里旅！」

公笑曰：「子近市，識貴賤乎？」

對曰：「既竊利之，敢不識乎！」

公曰：「何貴何賤？」是時也，公繁于刑，有鬻踊者。故對曰：「踊貴而屨賤。」公愀然改容。公為是省于刑。君子曰：「仁人之言，其利博哉！晏子一言，而齊侯省刑。《詩》曰：『君子如祉，亂庶遄已。』其是之謂乎。」

晏子使晉，景公更其宅，反則成矣。既拜，迺毀之，而為里室，皆如其舊，則使宅人反之。且「諺曰：『非宅是卜，維鄰是卜。』二三子先卜鄰矣。違卜不祥。君子不犯非禮，小人不犯不祥，古之制也。吾敢違諸乎？」卒復其舊宅。公弗許。因陳桓子以請，迺許之。

景公謂晏子曰：「寡人欲朝夕見，為夫子築室于閨內可乎？」晏子對曰：「臣聞之，隱而顯，近而結，維至賢耳。如臣者，飾其容止，以待承令，猶恐罪戾也，今君近之，是遠之也，請辭。」

景公有愛女，請嫁于晏子，公迺往燕晏子之家，飲酒，酣，公見其妻曰：「此子之內子耶？」

晏子對曰：「然，是也。」

公曰：「嘻！亦老且惡矣。寡人有女少且姣，請以滿夫子之宮。」

晏子違席而對曰：「乃此則老且惡，嬰與之居故矣，故及其少且姣也。且人固以壯託乎老，姣託乎惡，彼嘗託，而嬰受之矣。君雖有賜，可以使嬰倍其託乎？」再拜而辭。

晏子朝，乘弊車，駕駑馬。景公見之曰：「嘻！夫子之祿寡耶？何乘不任之甚也？」

晏子對曰：「賴君之賜，得以壽三族，及國遊士，皆得生焉。臣得暖衣飽食，弊車駑馬，以奉其身，于臣足矣。」

晏子出，公使梁丘據遺之輅車乘馬，三返不受。公不說，趣召晏子。晏子至，公曰：「夫子不受，寡人亦不乘。」

晏子對曰：「君使臣臨百官之吏，臣節其衣服飲食之養，以先國之民；然猶恐其侈靡而不顧其行也。今輅車乘馬，君乘之上，而臣亦乘之下，民之無義，侈其衣服飲食而不顧其行者，臣無以禁之。」遂讓不受。

晏子相景公，食脫粟之食，炙三弋、五卯、苔菜耳矣。公聞之，往燕焉，睹晏子之食也。公曰：「嘻！夫子之家如此其貧乎！而寡人不知，寡人之罪也。」

晏子對曰：「以世之不足也，免粟之食飽，士之一乞也；炙三弋，士之二乞也；五卯，士之三乞也。嬰無倍人之行，而有參士之食，君之賜厚矣！嬰之家不貧。」再拜而謝。

梁丘據謂晏子曰：「吾至死不及夫子矣！」

晏子曰：「嬰聞之，為者常成，行者常至。嬰非有異于人也，常為而不置，常行而不休者，故難及也。」

晏子相景公，老，辭邑。公曰：「自吾先君定公至今，用世多矣，齊大夫未有老辭邑者矣。今夫子獨辭之，是毀國之故，棄寡人也。不可！」

晏子對曰：「嬰聞古之事君者，稱身而食；德厚而受祿，德薄則辭祿。德厚受祿，所以明上也；德薄辭祿，可以潔下也。嬰老薄無能，而厚受祿，是掩上之明，污下之行，不可。」

公不許，曰：「昔吾先君桓公，有管仲恤勞齊國，身老，賞之以三歸，澤及子孫。今夫子亦相寡人，欲為夫子三歸，澤至子孫，豈不可哉？」

對曰：「昔者管子事桓公，桓公義高諸侯，德備百姓。今嬰事君也，國僅齊于諸侯，怨積乎百姓，嬰之罪多矣，而君欲賞之，豈以其不肖父為不肖子厚受賞以傷國民義哉？且夫德薄而祿厚，智惛而家富，是彰污而逆教也，不可。」公不許。晏子出。異日朝，得閒而入邑，致車一乘而後止。

晏子病，將死，其妻曰：「夫子無欲言乎？」子曰：「吾恐死而俗變，謹視爾家，毋變爾俗也。」

晏子病，將死，鑿楹納書焉，謂其妻曰：「楹語也，子壯而示之。」及壯，發書之言曰：「布帛不可窮，窮不可飾；牛馬不可窮，窮不可服；士不可窮，窮不可任；國不可窮，窮不可竊也。」

