武王問太公曰：「王者舉兵，三軍器用，攻守之具，科品眾寡，豈有法乎？」太公曰：「大哉！王之問也。夫攻守之具，各有科品，此兵之大威也。」

武王曰：「願聞之。」太公曰：「凡用兵之大數，將甲士萬人，法用：武衝大扶胥三十六乘，材士、強弩、矛戟為翼，一車二十四人，推之以八尺車輪，車上立旗鼓，兵法謂之震駭，陷堅陳，敗強敵。武翼大櫓、矛戟扶胥七十二具，材士、強弩、矛戟為翼，以五尺車輪，絞車連弩自副。陷堅陳，敗強敵。提翼小櫓扶胥一百四十四具，絞車連弩自副。以鹿車輪，陷堅陳，敗強敵。大黃參連弩大扶胥三十六乘。材士強弩矛戟為翼，飛鳧電影自副。飛鳧赤莖白羽，以銅為首；電影青莖赤羽，以鐵為首，晝則以絳縞，長六尺，廣六寸，為光耀；夜則以白縞，長六尺，廣六寸，為流星。陷堅陳，敗步騎。大扶胥衝車三十六乘，螳蜋武士共載，可以縱擊橫、可以敗敵。輜車騎寇，一名電車，兵法謂之電擊。陷堅陳，敗步騎。寇夜來前。矛戟扶胥輕車一百六十乘，螳蜋武士三人共載，兵法謂之霆擊。陷堅陳，敗步騎。方首鐵棓維朌，重十二斤，柄長五尺以上，千二百枚，一名天棓。大柯斧，刃長八寸，重八斤，柄長五尺以上，千二百枚，一名天鉞。方首鐵鎚，重八斤，柄長五尺以上，千二百枚，一名天鎚。敗步騎群寇。飛鉤，長八寸，鉤芒長四寸，柄長六尺以上，千二百枚。以投其眾。三軍拒守，木螳蜋劍刃扶胥，廣二丈，百二十具，一名行馬。平易地，以步兵敗車騎。木蒺藜，去地二尺五寸，百二十具。敗步騎，要窮寇；遮走北。軸旋短衝矛戟扶胥，百二十具，黃帝所以敗蚩尤氏。敗步騎，要窮寇，遮走北。狹路微徑，張鐵蒺藜，芒高四寸，廣八寸，長六尺以上，千二百具。敗步騎。突暝來前促戰，白刃接，張地羅，鋪兩鏃蒺藜，參連織女，芒間相去二寸，萬二千具。曠野草中，方胸鋋矛，千二百具；張鋋矛法，高一尺五寸。敗步騎，要窮寇，遮走北。狹路微徑，地陷，鐵械鎖參連，百二十具。敗步騎，要窮寇，遮走北。壘門拒守，矛戟小櫓十二具，絞車連弩自副。三軍拒守，天羅、虎落鎖連，一部廣一丈五尺，高八尺，百二十具；虎落劍刃扶胥，廣一丈五尺，高八尺，五百二十具。渡溝塹，飛橋一間，廣一丈五尺，長二丈以上，著轉關轆轤八具，以環利通索張之。渡大水，飛江廣一丈五尺，長二丈以上，八具，以環利通索張之。天浮鐵螳蜋，矩內圓外，徑四尺以上，環絡自副，三十二具。以天浮張飛江，濟大海，謂之天潢，一名天舡。山林野居，結虎落柴營，環利鐵鎖，長二丈以上，千二百枚，環利大通索，大四寸，長四丈以上，六百枚。環利中通索，大二寸，長四丈以上，二百枚。環利小徽縲，長二丈以上，萬二千枚。天雨，蓋重車上板，結枲鉏鋙，廣四尺，長四丈以上。車一具，以鐵杙張之。伐木大斧，重八斤，柄長三尺以上，三百枚。棨钁，刃廣六寸，柄長五尺以上，三百枚。銅築固為垂，長五尺以上，三百枚。鷹爪，方胸鐵杷，柄長七尺以上，三百枚。方胸鐵叉，柄長七尺以上，三百枚。方胸兩枝鐵叉，柄長七尺以上，三百枚。芟草木大鎌，柄長七尺以上，三百枚。大櫓，刀重八斤，柄長六尺，三百枚。委環鐵杙，長三尺以上，三百枚。椓杙大鎚，重五斤，柄長二尺以上，百二十具。甲士萬人，強弩六千，戟楯二千，矛楯二千，修治攻具，砥礪兵器，巧手三百人。此舉兵、軍用之大數也。」武王曰：「允哉。」

武王問太公曰：「凡用兵，為天陳、地陳、人陳，奈何？」太公曰：「日月星辰斗杓，一左一右，一向一背，此謂天陳。丘陵水泉，亦有前後、左右之利，此謂地陳。用車用馬，用文用武，此謂人陳。」武王曰：「善哉。」

武王問太公曰：「敵人圍我，斷我前後，絕我糧道，為之奈何？」太公曰：「此天下之困兵也。暴用之則勝，徐用之則敗。如此者，為四武衝陳，以武車驍騎驚亂其軍而疾擊之，可以橫行。」

武王曰：「若已出圍地，欲因以為勝，為之奈何？」太公曰：「左軍疾左，右軍疾右，無與敵人爭道。中軍迭前迭後，敵人雖眾，其將可走。」

武王問太公曰：「引兵深入諸侯之地，敵人四合而圍我，斷我歸道，絕我糧食。敵人既眾，糧食甚多，險阻又固。我欲必出，為之奈何？」太公曰：「必出之道，器械為寶，勇鬥為首。審知敵人空虛之地，無人之處，可以必出。將士人持玄旗，操器械，設銜枚，夜出。勇力、飛足、冒將之士，居前平壘，為軍開道。材士、強弩為伏兵，居後。弱卒、車騎居中。陳畢徐行，慎無驚駭。以武衝扶胥，前後拒守。武翼大櫓，以備左右。敵人若驚，勇力冒將之士疾擊而前。弱卒車騎，以屬其後。材士、強弩，隱伏而處。審候敵人追我，伏兵疾擊其後，多其火鼓，若從地出，若從天下。三軍勇鬥，莫我能禦。」

武王曰：「前有大水、廣塹、深坑，我欲踰渡，無舟楫之備。敵人屯壘，限我軍前，塞我歸道；斥候常戒：險塞盡中，車騎要我前，勇士擊我後，為之奈何？」太公曰：「大水、廣塹、深坑，敵人所不守；或能守之，其卒必寡。若此者，以飛江、轉關與天潢以濟吾軍。勇力、材士，從我所指，衝敵絕陳，皆致其死。先燔吾輜重，燒吾糧食，明告吏士，勇鬥則生，不勇則死。已出者，令我踵軍，設雲火遠候，必依草木、丘墓、險阻。敵人車騎，必不敢遠追長驅。因以火為記，先出者，令至火而止，為四武衝陳。如此，則吾三軍皆精銳勇鬥，莫我能止。」武王曰：「善哉。」

武王問太公曰：「引兵深入諸侯之地，遇深谿大谷險阻之水。吾三軍未得畢濟，而天暴雨，流水大至，後不得屬於前，無有舟梁之備，又無水草之資。吾欲畢濟，使三軍不稽留，為之奈何？」太公曰：「凡帥師將眾，慮不先設，器械不備；教不素信，士卒不習，若此，不可以為王者之兵也。凡三軍有大事，莫不習用器械。攻城圍邑，則有轒轀、臨衝；視城中，則有雲梯、飛樓；三軍行止，則有武衝、大櫓；前後拒守，絕道遮街，則有材士、強弩，衝其兩旁；設營壘，則有天羅、武落、行馬、蒺藜。晝則登雲梯遠望，立五色旗旌；夜則設雲火萬炬，擊雷鼓，振鼙鐸，吹鳴笳；越溝塹，則有飛橋、轉關、轆轤、鉏鋙；濟大水，則有天潢、飛江；逆波上流，則有浮海、絕江。三軍用備，主將何憂？」

武王問太公曰：「吾與敵人臨境相拒，彼可以來，我可以往，陳皆堅固，莫敢先舉。我欲往而襲之，彼亦可來。為之奈何？」太公曰：「分兵三處。令我前軍，深溝增壘而無出，列旌旗，擊鼙鼓，完為守備；令我後軍，多積糧食；無使敵人知我意。發我銳士，潛襲其中，擊其不意，攻其無備。敵人不知我情，則止不來矣。」

武王曰：「敵人知我之情，通我之謀，動而得我事。其銳士伏於深草，要隘路，擊我便處，為之柰何？」太公曰：「令我前軍，日出挑戰，以勞其意；令我老弱，拽柴揚塵，鼓呼而往來，或出其左，或出其右，去敵無過百步，其將必勞，其卒必駭。如此，則敵人不敢來。吾往者不止，或襲其內，或擊其外，三軍疾戰，敵人必敗。」

武王問太公曰：「引兵深入諸侯之地，與敵之軍相當，兩陳相望，眾寡彊弱相等，未敢先舉。吾欲令敵人將帥恐懼，士卒必傷，行陳不固，後陳欲走，前陳數顧。鼓譟而乘之，敵人遂走。為之柰何？」太公曰：「如此者，發我兵，去寇十里而伏其兩旁，車騎百里而越其前後。多其旌旗，益其金鼓，戰合，鼓譟而俱起。敵將必恐，其軍驚駭。眾寡不相救，貴賤不相待，敵人必敗。」

武王曰：「敵之地勢，不可以伏其兩旁，車騎又無以越其前後。敵知我慮，先施其備。我士卒心傷，將帥恐懼，戰則不勝，為之奈何？」太公曰：「微哉！王之問也。如此者，先戰五日，發我遠候，往視其動靜。審候其來，設伏而待之。必於死地，與敵相避。遠我旌旗，䟽我行陳。必奔其前，與敵相當。戰合而走，擊金無止。三里而還，伏兵乃起。或陷其兩旁，或擊其前後，三軍疾戰，敵人必走。」武王曰：「善哉。」

武王問太公曰：「引兵深入諸侯之地，與敵相當。而天大寒甚暑，日夜霖雨，旬日不止。溝壘悉壞，隘塞不守，斥候懈怠，士卒不戒。敵人夜來，三軍無備，上下惑亂，為之柰何？」太公曰：「凡三軍以戒為固，以怠為敗。令我壘上，誰何不絕；人執旌旗，外內相望。以號相命，勿令乏音，而皆外向。三千人為一屯，誡而約之，各慎其處。敵人若來，親我軍之警戒，至而必還，力盡氣怠。發我銳士，隨而擊之。」

武王曰：「敵人知我隨之，而伏其銳士，佯北不止。過伏而還，或擊我前，或擊我後，或薄我壘。吾三軍大恐，擾亂失次，離其處所。為之柰何？」太公曰：「分為三隊，隨而追之，勿越其伏。三隊俱至，或擊其前後，或陷其兩旁。明號審令，疾擊而前，敵人必敗。」

武王問太公曰：「引兵深入諸侯之地，與敵相守。敵人絕我糧道，又越我前後。吾欲戰則不可勝，欲守則不可久。為之柰何？」太公曰：「凡深入敵人之地，必察地之形勢，務求便利。依山林險阻、水泉林木而為之固；謹守關梁，又知城邑丘墓地形之利。如是，則我軍堅固，敵人不能絕我糧道，又不能越我前後。」

武王曰：「吾三軍過大陵、廣澤、平易之地，吾盟誤失，卒與敵人相薄。以戰則不勝，以守則不固。敵人翼我兩旁，越我前後，三軍大恐，為之柰何？」太公曰：「凡帥師之法，當先發遠候，去敵二百里，審知敵人所在。地勢不利，則以武衛為壘而前，又置兩踵軍於後，遠者百里，近者五十里。即有警急，前後相救，吾三軍常完堅，必無毀傷。」武王曰：「善哉。」

武王問太公曰：「戰勝深入，略其地，有大城不可下。其別軍守險，與我相拒。我欲攻城圍邑，恐其別軍卒至而擊我。中外相合，擊我表裏。三軍大亂，上下恐駭。為之奈何？」太公曰：「凡攻城圍邑，車騎必遠，屯衛警戒，阻其外內。中人絕糧，外不得輸，城人恐怖，其將必降。」

武王曰：「中人絕糧，外不得輸，陰為約誓，相與密謀。夜出，窮寇死戰。其車騎銳士，或衝我內，或擊我外。士卒迷惑，三軍敗亂。為之奈何？」太公曰：「如此者，當分軍為三軍，謹視地形而處。審知敵人別軍所在，及其大城別堡，為之置遺缺之道以利其心；謹備勿失，敵人恐懼，不入山林，即歸大邑。走其別軍。車騎遠要其前，勿令遺脫。中人以為先出者得其徑道，其練卒、材士必出，其老弱獨在。車騎深入長驅，敵人之軍，必莫敢至。慎勿與戰，絕其糧道，圍而守之，必久其日。無燔人積聚，無壞人宮室，冢樹社叢勿伐，降者勿殺，得而勿戮，示之以仁義，施之以厚德，令其士民曰：『罪在一人。』如此，則天下和服。」武王曰：「善哉。」

武王問太公曰：「引兵深入諸侯之地，遇深草蓊穢，周吾軍前後左右。三軍行數百里，人馬疲倦休止。敵人因天燥疾風之利，燔吾上風，車騎銳士，堅伏吾後。吾三軍恐怖，散亂而走。為之奈何？」太公曰：「若此者，則以雲梯飛樓，遠望左右，謹察前後。見火起，即燔吾前而廣延之；又燔吾後。敵人若至，則引軍而卻，按黑地而堅處，敵人之來。猶在吾後，見火起，必還走。吾按黑地而處，強弩、材士衛吾左右，又燔吾前後。若此，則敵不能害我。」

武王曰：「敵人燔吾左右，又燔吾前後，煙覆吾軍。其大兵按黑地而起。為之奈何？」太公曰：「若此者，為四武衝陳，強弩翼吾左右，其法無勝亦無負。」

武王問太公曰：「何以知敵壘之虛實，自來自去？」太公曰：「將必上知天道，下知地理，中知人事。登高下望，以觀敵之變動。望其壘，即知其虛實。望其士卒，則知其去來。」

武王曰：「何以知之？」太公曰：「聽其鼓無音，鐸無聲；望其壘上多飛鳥而不驚。上無氛氣，必知敵詐而為偶人也。敵人卒去不遠，未定而復返者，彼用其士卒太疾也。太疾、則前後不相次，不相次、則行陳必亂。如此者，急出兵擊之。以少擊眾，則必勝矣。」

