文王將田，史編布卜，曰：「田於渭陽，將大得焉。非龍非螭，非虎非羆，兆得公侯。天遺汝師，以之佐昌，施及三王。」文王曰：「兆致是乎？」史編曰：「編之太祖史疇，為禹占，得皋陶，兆比於此。」文王乃齋三日，乘田車，駕田馬，田於渭陽，卒見太公，坐茅以漁。

文王勞而問之曰：「子樂漁邪？」太公曰：「臣聞君子樂得其志，小人樂得其事。今吾漁，甚有似也。殆非樂之也。」文王曰：「何謂其有似也？」太公曰：「釣有三權：祿等以權，死等以權，官等以權。夫釣以求得也，其情深，可以觀大矣。」文王曰：「願聞其情。」太公曰：「源深而水流，水流而魚生之，情也。根深而木長，木長而實生之，情也。君子情同而親合，親合而事生之，情也。言語應對者，情之飾也；言至情者，事之極也。今臣言至情不諱，君其惡之乎？」文王曰：「唯仁人能受至諫，不惡至情，何為其然？」太公曰：「緡微餌明，小魚食之；緡調餌香，中魚食之；緡隆餌豐，大魚食之。夫魚食其餌，乃牽於緡；人食其祿，乃服於君。故以餌取魚，魚可殺；以祿取人，人可竭；以家取國，國可拔；以國取天下，天下可畢。

「嗚呼！曼曼緜緜，其聚必散；嘿嘿昧昧，其光必遠。微哉！聖人之德，誘乎獨見；樂哉！聖人之慮，各歸其次，而樹斂焉。」文王曰：「樹斂何若而天下歸之？」太公曰：「天下非一人之天下，乃天下之天下也。同天下之利者，則得天下；擅天下之利者，則失天下。天有時，地有財，能與人共之者、仁也；仁之所在，天下歸之。免人之死、解人之難、救人之患、濟人之急者，德也；德之所在，天下歸之。與人同憂同樂、同好同惡者，義也；義之所在，天下赴之。凡人惡死而樂生，好德而歸利，能生利者、道也；道之所在，天下歸之。」文王再拜曰：「允哉！敢不受天之詔命乎？」乃載與俱歸，立為師。

文王問太公曰：「天下熙熙，一盈一虛，一治一亂，所以然者，何也？其君賢、不肖不等乎？其天時變化自然乎？」太公曰：「君不肖，則國危而民亂；君賢聖，則國安而民治。禍福在君，不在天時。」

文王曰：「古之賢君，可得聞乎？」太公曰：「昔者帝堯之王天下，上世所謂賢君也。」文王曰：「其治如何？」太公曰：「帝堯王天下之時，金銀珠玉不飾，錦繡文綺不衣，奇怪珍異不視，玩好之器不寶，淫泆之樂不聽，宮垣屋室不堊，甍桷椽楹不斲，茅茨徧庭不剪。鹿裘禦寒，布衣掩形；糲粱之飯，藜藿之羹。不以役作之故，害民耕績之時，削心約志，從事乎無為。吏、忠正奉法者尊其位，廉潔愛人者厚其祿。民、有孝慈者愛敬之，盡力農桑者慰勉之。旌別淑德，表其門閭。平心正節，以法度禁邪偽。所憎者，有功必賞；所愛者，有罪必罰。存養天下鰥寡孤獨，振贍禍亡之家。其自奉也甚薄，其賦役也甚寡。故萬民富樂而無飢寒之色。百姓戴其君如日月，親其君如父母。」文王曰：「大哉！賢君之德也。」

文王問太公曰：「願聞為國之大務，欲使主尊人安，為之奈何？」太公曰：「愛民而已。」文王曰：「愛民奈何？」太公曰：「利而勿害，成而勿敗，生而勿殺，與而勿奪，樂而勿苦，喜而勿怒。」文王曰：「敢請釋其故。」太公曰：「民不失務，則利之；農不失時，則成之；省刑罰，則生之；薄賦斂，則與之；儉宮室、臺榭，則樂之；吏清不苛擾，則喜之；民失其務，則害之；農失其時，則敗之；無罪而罰，則殺之；重賦斂，則奪之；多營宮室、臺榭以疲民力，則苦之；吏濁苛擾，則怒之。故善為國者，馭民如父母之愛子，如兄之愛弟。見其飢寒則為之憂，見其勞苦則為之悲。賞罰如加於身，賦斂如取己物。此愛民之道也。」

文王問太公曰：「君臣之禮如何？」太公曰：「為上唯臨，為下唯沈；臨而無遠，沈而無隱。為上唯周，為下唯定；周、則天也，定、則地也。或天或地，大禮乃成。」

文王曰：「主位如何？」太公曰：「安徐而靜，柔節先定，善與而不爭。虛心平志，待物以正。」

文王曰：「主聽如何？」太公曰：「勿妄而許，勿逆而拒；許之則失守，拒之則閉塞。高山仰之，不可極也；深淵度之，不可測也。神明之德，正靜其極。」

文王曰：「主明如何？」太公曰：「目貴明，耳貴聰，心貴智。以天下之目視，則無不見也。以天下之耳聽，則無不聞也。以天下之心慮，則無不知也。輻湊並進，則明不蔽矣。」

文王寢疾，召太公望，太子發在側。曰：「嗚呼！夫將棄予，周之社稷，將以屬汝。今予欲師至道之言，以明傳之子孫。」太公曰：「王何所問？」文王曰：「先聖之道，其所止，其所起，可得聞乎？」太公曰：「見善而怠，時至而疑，知非而處，此三者，道之所止也。柔而靜，恭而敬，強而弱，忍而剛，此四者，道之所起也。故義勝欲則昌，欲勝義則亡；敬勝怠則吉，怠勝敬則滅。」

文王問太公曰：「君國主民者，其所以失之者，何也？」太公曰：「不慎所與也。人君有六守、三寶。」

文王曰：「六守何也？」太公曰：「一曰仁，二曰義，三曰忠，四曰信，五曰勇，六曰謀，是謂六守。」

文王曰：「慎擇六守者何？」太公曰：「富之而觀其無犯，貴之而觀其無驕，付之而觀其無轉，使之而觀其無隱，危之而觀其無恐，事之而觀其無窮。富之而不犯者、仁也，貴之而不驕者、義也，付之而不轉者、忠也，使之而不隱者、信也，危之而不恐者、勇也，事之而不窮者、謀也。人君無以三寶借人，借人則君失其威。」

文王曰：「敢問三寶？」太公曰：「大農、大工，大商，謂之三寶。農一其鄉，則穀足；工一其鄉，則器足；商一其鄉，則貨足。三寶各安其處，民乃不慮。無亂其鄉，無亂其族。臣無富於君，都無大於國。六守長，則君昌；三寶完，則國安。」

文王問太公曰：「守土奈何？」太公曰：「無䟽其親，無怠其眾，撫其左右，御其四旁。無借人國柄。借人國柄，則失其權。無掘壑而附丘，無舍本而治末。日中必彗，操刀必割，執斧必伐。日中不彗，是謂失時；操刀不割，失利之期；執斧不伐，賊人將來。涓涓不塞，將為江河；熒熒不救，炎炎奈何；兩葉不去，將用斧柯。是故人君必從事於富。不富無以為仁，不施無以合親。䟽其親，則害；失其眾，則敗；無借人利器，借人利器，則為人所害，而不終其正也。」

文王曰：「何謂仁義？」太公曰：「敬其眾，合其親。敬其眾則和，合其親則喜，是謂仁義之紀。無使人奪汝威。因其明，順其常。順者、任之以德，逆者、絕之以力。敬之無疑，天下和服。」

文王問太公曰：「守國奈何？」太公曰：「齋，將語君天地之經，四時所生，仁聖之道，民機之情。」王即齋七日，北面再拜而問之。太公曰：「天生四時，地生萬物。天下有民，仁聖牧之。故春道生，萬物榮；夏道長，萬物成；秋道斂，萬物盈；冬道藏，萬物尋。盈則藏，藏則復起，莫知所終，莫知所始。聖人配之，以為天地經紀。故天下治，仁聖藏；天下亂，仁聖昌；至道其然也。聖人之在天地間也，其寶固大矣。因其常而視之，則民安。夫民動而為機，機動而得失爭矣。故發之以其陰，會之以其陽。為之先唱，天下和之。極反其常，莫進而爭，莫退而讓。守國如此，與天地同光。」

文王問太公曰：「王人者，何上何下？何取何去？何禁何止？」太公曰：「王人者，上賢，下不肖；取誠信，去詐偽；禁暴亂，止奢侈。故王人者有六賊七害。」

文王曰：「願聞其道。」太公曰：「夫六賊者：一曰：臣有大作宮室池榭、遊觀倡樂者，傷王之德。二曰：民有不事農桑、任氣遊俠、犯歷法禁、不從吏教者，傷王之化。三曰：臣有結朋黨、蔽賢智、鄣主明者，傷王之權。四曰：士有抗志高節以為氣勢，外交諸侯、不重其主者，傷王之威。五曰：臣有輕爵位、賤有司、羞為上犯難者，傷功臣之勞。六曰：強宗侵奪、陵侮貧弱者，傷庶人之業。七害者：一曰：無智略權謀，而以重賞尊爵之，故強勇輕戰，僥倖於外，王者慎勿使為將。二曰：有名無實，出入異言；掩善揚惡，進退為巧，王者慎勿與謀。三曰：朴其身躬，惡其衣服；語無為以求名，言無欲以求利，此偽人也，王者慎勿近。四曰：奇其冠帶，偉其依服；博聞辯辭，虛論高議以為容美，窮居靜處而誹時俗，此姦人也，王者慎勿寵。五曰：讒佞苟得以求官爵，果敢輕死以貪祿秩，不圖大事，得利而動；以高談虛論說於人主，王者慎勿使。六曰：為雕文刻鏤、技巧華飾而傷農事，王者必禁之。七曰：偽方異伎，巫蠱左道，不祥之言，幻惑良民，王者必止之。故民不盡力，非吾民也；士不誠信，非吾士也；臣不忠諫，非吾臣也；吏不平潔愛人，非吾吏也；相不能富國強兵、調和陰陽以安萬乘之主，正群臣，定名實，明賞罰，樂萬民，非吾相也。夫王者之道，如龍首，高居而遠望，深視而審聽。示其形，隱其情。若天之高，不可極也；若淵之深，不可測也。故可怒而不怒，姦臣乃作；可殺而不殺，大賊乃發。兵勢不行，敵國乃強。」文王曰：「善哉！」

文王問太公曰：「君務舉賢，而不獲其功。世亂愈甚以至危亡者，何也？」太公曰：「舉賢而不用，是有舉賢之名而無用賢之實也。」文王曰：「其失安在？」太公曰：「其失在君好用世俗之所譽而不得真賢也。」文王曰：「何如？」太公曰：「君以世俗之所譽者為賢，以世俗之所毀者為不肖。則多黨者進，少黨者退。若是則群邪比周而蔽賢，忠臣死於無罪，姦臣以虛譽取爵位。是以世亂愈甚，則國不免於危亡。」文王曰：「舉賢奈何？」太公曰：「將相分職，而各以官名舉人，按名督實，選才考能，令實當其名，名當其實，則得舉賢之道也。」

文王問太公曰：「賞所以存勸，罰所以示懲。吾欲賞一以勸百，罰一以懲眾，為之奈何？」太公曰：「凡用賞者貴信，用罰者貴必。賞信罰必於耳目之所聞見，則所不聞見者莫不陰化矣。夫誠暢於天地，通於神明，而況於人乎。」

武王問太公曰：「兵道如何？」太公曰：「凡兵之道，莫過乎一。一者、能獨往獨來。黃帝曰：一者、階於道，幾於神。用之在於機，顯之在於勢，成之在於君。故聖王號兵為凶器，不得已而用之。今商王知存而不知亡，知樂而不知殃。夫存者非存，在於慮亡。樂者非樂，在於慮殃。今王已慮其源，豈憂其流乎。」

武王曰：「兩軍相遇，彼不可來，此不可往，各設固備，未敢先發。我欲襲之，不得其利，為之奈何？」太公曰：「外亂而內整，示飢而實飽，內精而外鈍，一合一離，一聚一散，陰其謀，密其機；高其壘，伏其銳。士寂若無聲，敵不知我所備。欲其西，襲其東。」

武王曰：「敵知我情，通我謀，為之奈何？」太公曰：「兵勝之術，密察敵人之機而速乘其利，復疾擊其不意。」

