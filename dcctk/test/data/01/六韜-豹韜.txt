武王問太公曰：「引兵深入諸侯之地，遇大林，與敵分林相拒。吾欲以守則固，以戰則勝。為之奈何？」太公曰：「使吾三軍，分為衝陳。便兵所處。弓弩為表，戟楯為裏。斬除草木，極廣吾道，以便戰所。高置旌旗，謹勑三軍，無使敵人知吾之情，是謂林戰。林戰之法，率吾矛戟，相與為伍。林間木踈，以騎為輔，戰車居前，見便則戰，不見便則止。林多險阻，必置衝陳，以備前後。三軍疾戰，敵人雖眾，其將可走。更戰更息，各按其部，是謂林戰之紀。」

武王問太公曰：「敵人深入長驅，侵掠我地，驅我牛馬；其三軍大至，薄我城下。吾士卒大恐；人民係累，為敵所虜。吾欲以守則固，以戰則勝。為之柰何？」太公曰：「如此者謂之突兵，其牛馬必不得食，士卒絕糧。暴擊而前，令我遠邑別軍，選其銳士，疾擊其後，審其期日，必會於晦。三軍疾戰，敵人雖眾，其將可虜。」

武王曰：「敵人分為三四，或戰而侵掠我地，或止而收我牛馬。其大軍未盡至，而使寇薄我城下，致吾三軍恐懼，為之奈何？」太公曰：「謹候敵人，未盡至則設備而待之。去城四里而為壘，金鼓旌旗，皆列而張。別隊為伏兵。令我壘上，多積強弩。百步一突門，門有行馬。車騎居外，勇力、銳士，隱伏而處。敵人若至，使我輕卒合戰而佯走；令我城上立旌旗，擊鼙鼓，完為守備。敵人以我為守城，必薄我城下。發吾伏兵以衝其內，或擊其外。三軍疾戰，或擊其前，或擊其後。勇者不得鬥，輕者不及走，名曰突戰。敵人雖眾，其將必走。」武王曰：「善哉。」

武王問太公曰：「引兵深入諸侯之地，與敵人衝軍相當。敵眾我寡，敵強我弱。敵人夜來，或攻吾左，或攻吾右，三軍震動。吾欲以戰則勝，以守則固，為之奈何？」太公曰：「如此者謂之震寇。利以出戰，不可以守。選吾材士、強弩、車騎為之左右，疾擊其前，急攻其後；或擊其表，或擊其裏。其卒必亂，其將必駭。」

武王曰：「敵人遠遮我前，急攻我後，斷我銳兵，絕我材士。吾內外不得相聞，三軍擾亂，皆散而走。士卒無鬥志，將吏無守心，為之奈何？」太公曰：「明哉！王之問也。當明號審令，出我勇、銳、冒將之士，人操炬火，二人同鼓。必知敵人所在，或擊其表，或擊其裏。微號相知，令之滅火，鼓音皆止。中外相應，期約皆當。三軍疾戰，敵必敗亡。」武王曰：「善哉。」

武王問太公曰：「引兵深入諸侯之地，卒遇敵人，甚眾且武。武車驍騎繞我左右。吾三軍皆震，走不可止。為之奈何？」太公曰：「如此者謂之敗兵。善者以勝，不善者以亡。」

武王曰：「用之奈何？」太公曰：「伏我材士強弩，武車驍騎，為之左右，常去前後三里。敵人逐我，發我車騎，衝其左右。如此，則敵人擾亂，吾走者自止。」

武王曰：「敵人與我車騎相當，敵眾我少，敵強我弱。其來整治精銳，吾陳不敢當。為之奈何？」太公曰：「選我材士強弩，伏於左右，車騎堅陳而處。敵人過我伏兵，積弩射其左右；車騎銳兵，疾擊其軍，或擊其前，或擊其後。敵人雖眾，其將必走。」武王曰：「善哉。」

武王問太公曰：「引兵深入諸侯之地，遇高山盤石，其上亭亭，無有草木，四面受敵，吾三軍恐懼，士卒迷惑。吾欲以守則固，以戰則勝。為之奈何？」太公曰：「凡三軍處山之高，則為敵所棲；處山之下，則為敵所囚。既以被山而處，必為鳥雲之陳。鳥雲之陳，陰陽皆備。或屯其陰，或屯其陽。處山之陽，備山之陰；處山之陰，備山之陽。處山之左，備山之右。處山之右，備山之左。其山敵所能陵者，兵備其表。衢道通谷，絕以武車。高置旌旗；謹勑三軍，無使敵人知吾之情，是謂山城。行列已定，士卒已陳，法令已行，奇正已設，各置衝陳於山之表，便兵所處。乃分車騎為鳥雲之陳。三軍疾戰，敵人雖眾，其將可擒。」

武王問太公曰：「引兵深入諸侯之地，與敵人臨水相拒。敵富而眾，我貧而寡。踰水擊之，則不能前；欲久其日，則糧食少。吾居斥鹵之地，四旁無邑，又無草木。三軍無所掠取，牛馬無所芻牧。為之奈何？」太公曰：「三軍無備，牛馬無食，士卒無糧。如此者，索便詐敵而亟去之，設伏兵於後。」

武王曰：「敵不可得而詐，吾士卒迷惑。敵人越我前後，吾三軍敗亂而走，為之奈何？」太公曰：「求途之道，金玉為主，必因敵使，精微為寶。」

武王曰：「敵人知我伏兵，大軍不肯濟，別將分隊，以踰於水。吾三軍大恐，為之奈何？」太公曰：「如此者，分為衝陳，便兵所處。須其畢出，發我伏兵，疾擊其後。強弩兩旁，射其左右。車騎分為鳥雲之陳，備其前後。三軍疾戰。敵人見我戰合，其大軍必濟水而來。發我伏兵，疾擊其後；車騎衝其左右。敵人雖眾，其將可走。凡用兵之大要，當敵臨戰，必宜衝陣，便兵所處。然後以軍騎分為鳥雲之陳，此用兵之奇也。所謂鳥雲者，鳥散而雲合，變化無窮者也。」武王曰：「善哉。」

武王問太公曰：「吾欲以少擊眾，以弱擊彊，為之柰何？」太公曰：「以少擊眾者，必以日之暮，伏於深草，要之隘路。以弱擊彊者，必得大國之與、鄰國之助。」

武王曰：「我無深草，又無隘路；敵人已至，不適日暮；我無大國之與，又無鄰國之助。為之柰何？」太公曰：「妄張詐誘，以熒惑其將。迂其道，令過深草；遠其路，令會日路。前行未渡水，後行未及舍，發我伏兵，疾擊其左右，車騎擾亂其前後。敵人雖眾，其將可走。事大國之君，下鄰國之士。厚其幣，卑其辭，如此，則得大國之與、鄰國之助矣。」武王曰：「善哉。」

武王問太公曰：「引兵深入諸侯之地，與敵人相遇於險阨之中。吾左山而右水，敵右山而左水，與我分險相拒。吾欲以守則固，以戰則勝，為之柰何？」太公曰：「處山之左，急備山之右；處山之右，急備山之左。險有大水，無舟楫者，以天潢濟吾三軍。已濟者，亟廣吾道，以便戰所。以武衝為前後，列其強弩，令行陳皆固。衢道谷口，以武衝絕之。高置旌旗，是謂車城。凡險戰之法，以武衝為前，大櫓為衛；材士、強弩，翼吾左右。三千人為屯，必置衝陳，便兵所處。左軍以左，右軍以右，中軍以中，並攻而前。已戰者，還歸屯所，更戰更息，必勝乃已。」武王曰：「善哉。」

