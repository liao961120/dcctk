呦呦鹿鳴、食野之苹。我有嘉賓、鼓瑟吹笙。吹笙鼓簧、承筐是將。人之好我、示我周行。

呦呦鹿鳴、食野之蒿。我有嘉賓、德音孔昭。視民不恌、君子是則是傚。我有旨酒、嘉賓式燕以敖。

呦呦鹿鳴、食野之芩。我有嘉賓、鼓瑟鼓琴。鼓瑟鼓琴、和樂且湛。我有旨酒、以嘉樂嘉賓之心。

四牡騑騑、周道倭遲。豈不懷歸、王事靡盬、我心傷悲。

四牡騑騑、嘽嘽駱馬。豈不懷歸、王事靡盬、不遑啟處。

翩翩者鵻、載飛載下、集于苞栩。王事靡盬、不遑將父。

翩翩者鵻、載飛載止、集于苞杞。王事靡盬、不遑將母。

駕彼四駱、載驟駸駸。豈不懷歸、是用作歌、將母來諗。

皇皇者華、于彼原隰。駪駪征夫、每懷靡及。

我馬維駒、六轡如濡。載馳載驅、周爰咨諏。

我馬維騏、六轡如絲。載馳載驅、周爰咨謀。

我馬維駱、六轡沃若。載馳載驅、周爰咨度。

我馬維駰、六轡既均。載馳載驅、周爰咨詢。

常棣之華、鄂不韡韡。凡今之人、莫如兄弟。

死喪之威、兄弟孔懷。原隰裒矣、兄弟求矣。

脊今在原、兄弟急難。每有良朋、況也永歎。

兄弟鬩于牆、外禦其務。每有良朋、烝也無戎。

喪亂既平、既安且寧。雖有兄弟、不如友生。

儐爾籩豆、飲酒之飫。兄弟既具、和樂且孺。

妻子好合、如鼓瑟琴。兄弟既翕、和樂且湛。

宜爾室家、樂爾妻帑。是究是圖、亶其然乎。

伐木丁丁、鳥鳴嚶嚶。出自幽谷、遷于喬木。嚶其鳴矣、求其友聲。相彼鳥矣、猶求友聲。矧伊人矣、不求友生。神之聽之、終和且平。

伐木許許、釃酒有藇。既有肥羜、以速諸父。寧適不來、微我弗顧。於粲洒掃、陳饋八簋。既有肥牡、以速諸舅。寧適不來、微我有咎。

伐木于阪、釃酒有衍。籩豆有踐、兄弟無遠。民之失德、乾餱以愆。有酒湑我、無酒酤我。坎坎鼓我、蹲蹲舞我。迨我暇矣、飲此湑矣。

天保定爾、亦孔之固。俾爾單厚、何福不除。俾爾多益、以莫不庶。

天保定爾、俾爾戩穀。罄無不宜、受天百祿。降爾遐福、維日不足。

天保定爾、以莫不興。如山如阜、如岡如陵。如川之方至、以莫不增。

吉蠲為饎、是用孝享。禴祠烝嘗、于公先王。君曰卜爾、萬壽無疆。

神之弔矣、詒爾多福。民之質矣、日用飲食。群黍百姓、徧為爾德。

如月之恒、如日之升。如南山之壽、不騫不崩。如松柏之茂、無不爾或承。

采薇采薇、薇亦作止。曰歸曰歸、歲亦莫止。靡室靡家、玁狁之故。不遑啟居、玁狁之故。

采薇采薇、薇亦柔止。曰歸曰歸、心亦憂止。憂心烈烈、載飢載渴。我戍未定、靡使歸聘。

采薇采薇、薇亦剛止。曰歸曰歸、歲亦陽止。王事靡盬、不遑啟處。憂心孔疚、我行不來。

彼爾維何、維常之華。彼路斯何、君子之車。戎車既駕、四牡業業。豈敢定居、一月三捷。

駕彼四牡、四牡騤騤。君子所依、小人所腓。四牡翼翼、象弭魚服。豈不日戒、玁狁孔棘。

昔我往矣、楊柳依依。今我來思、雨雪霏霏。行道遲遲、載渴載飢。我心傷悲、莫知我哀。

我出我車、于彼牧矣。自天子所、謂我來矣。召彼僕夫、謂之載矣。王事多難、維其棘矣。

我出我車、于彼郊矣。設此旐矣、建彼旄矣。彼旟旐斯、胡不旆旆。憂心悄悄、僕夫況瘁。

王命南仲、往城于方。出車彭彭、旂旐央央。天子命我、城彼朔方。赫赫南仲、玁狁于襄。

昔我往矣、黍稷方華。今我來思、雨雪載塗。王事多難、不遑啟居。豈不懷歸、畏此簡書。

喓喓草蟲、趯趯阜螽。未見君子、憂心忡忡。既見君子、我心則降。赫赫南仲、薄伐西戎。

春日遲遲、卉木萋萋。倉庚喈喈、采蘩祁祁。執訊獲醜、薄言還歸。赫赫南仲、玁狁于夷。

有杕之杜、有睆其實。王事靡盬、繼嗣我日。日月陽止、女心傷止、征夫遑止。

有杕之杜、其葉萋萋。王事靡盬、我心傷悲。卉木萋止、女心悲止、征夫歸止。

陟彼北山、言采其杞。王事靡盬、憂我父母。檀車幝幝、四牡痯痯、征夫不遠。

匪載匪來、憂心孔疚。期逝不至、而多為恤。卜筮偕止、會言近止、征夫邇止。

魚麗于罶、鱨鯊。君子有酒、旨且多。

魚麗于罶、魴鱧。君子有酒、多且旨。

魚麗于罶、鰋鯉。君子有酒、旨且有。

物其多矣、維其嘉矣。

物其旨矣、維其偕矣。

物其有矣、維其時矣。

南有嘉魚、烝然罩罩。君子有酒、嘉賓式燕以樂。

南有嘉魚、烝然汕汕。君子有酒、嘉賓式燕以衎。

南有樛木、 甘瓠纍之。君子有酒、嘉賓式燕綏之。

翩翩者鵻、烝然來思。君子有酒、嘉賓式燕又思。

南山有臺、北山有萊。樂只君子、邦家之基。樂只君子、萬壽無期。

南山有桑、北山有楊。樂只君子、邦家之光。樂只君子、萬壽無疆。

南山有杞、北山有李。樂只君子、民之父母。樂只君子、德音不已。

南山有栲、北山有杻。樂只君子、遐不眉壽。樂只君子、德音是茂。

南山有枸、北山有楰。樂只君子、遐不黃耇。樂只君子、保艾爾後。

蓼彼蕭斯、零露湑兮。既見君子、我心寫兮。燕笑語兮、是以有譽處兮。

蓼彼蕭斯、零露瀼瀼。既見君子、為龍為光。其德不爽、壽考不忘。

蓼彼蕭斯、零露泥泥。既見君子、孔燕豈弟。宜兄宜弟、令德壽豈。

蓼彼蕭斯、零露濃濃。既見君子、鞗革沖沖。和鸞雝雝、萬福攸同。

湛湛露斯、匪陽不晞。厭厭夜飲、不醉無歸。

湛湛露斯、在彼豐草。厭厭夜飲、在宗載考。

湛湛露斯、在彼杞棘。顯允君子、莫不令德。

其桐其椅、其實離離。豈弟君子、莫不令儀。

彤弓弨兮、受言藏之。我有嘉賓、中心貺之。鐘鼓既設、一朝饗之。

彤弓弨兮、受言載之。我有嘉賓、中心喜之。鐘鼓既設、一朝右之。

彤弓弨兮、受言櫜之。我有嘉賓、中心好之。鐘鼓既設、一朝醻之。

菁菁者莪、在彼中阿。既見君子、樂且有儀。

菁菁者莪、在彼中沚。既見君子、我心則喜。

菁菁者莪、在彼中陵。既見君子、錫我百朋。

汎汎楊舟、載沉載浮。既見君子、我心則休。

六月棲棲、戎車既飭。四牡騤騤、載是常服。玁狁孔熾、我是用急。王于出征、以匡王國。

比物四驪、閑之維則。維此六月、既成我服。我服既成、于三十里。王于出征、以佐天子。

四牡脩廣、其大有顒。薄伐玁狁、以奏膚公。有嚴有翼、共武之服。共武之服、以定王國。

玁狁匪茹、整居焦穫。侵鎬及方、至于涇陽。織文鳥章、白旆央央。元戎十乘、以先啟行。

戎車既安、如輊如軒。四牡既佶、既佶且閑。薄伐玁狁、至于大原。文武吉甫、萬邦為憲。

吉甫燕喜、既多受祉。來歸自鎬、我行永久。飲御諸友、炰龞膾鯉。侯誰在矣、張仲孝友。

薄言采芑、于彼新田、于此菑畝。方叔涖止、其車三千、師干之試。方叔率止、乘其四騏、四騏翼翼。路車有奭、簟笰魚服、鉤膺鞗革。

薄言采芑、于彼新田、于此中鄉。方叔涖止、其車三千、旂旐央央。方叔率止、約軝錯衡、八鸞瑲瑲。服其命服、朱芾斯皇、有瑲蔥珩。

鴥彼飛隼、其飛戾天、亦集爰止。方叔涖止、其車三千、師干之試。方叔率止、鉦人伐鼓、陳師鞠旅。顯允方叔、伐鼓淵淵、振旅闐闐。

蠢爾蠻荊、大邦為讎。方叔元老、克壯其猶。方叔率止、執訊獲醜。戎車嘽嘽、嘽嘽焞焞、如霆如雷。顯允方叔、征伐玁狁、蠻荊來威。

我車既攻、我馬既同。四牡龐龐、駕言徂東。

田車既好、四牡孔阜。東有甫草、駕言行狩。

之子于苗、選徒囂囂。建旐設旄、搏獸于敖。

駕彼四牡、四牡奕奕。赤芾金舄、會同有繹。

決拾既佽、弓矢既調。射夫既同、助我舉柴。

四黃既駕、兩驂不猗。不失其馳、舍矢如破。

蕭蕭馬鳴、悠悠旆旌。徒御不驚、大庖不盈。

之子于征、有聞無聲。允矣君子、展也大成。

吉日維戊、既伯既禱。田車既好、四牡孔阜。升彼大阜、從其群醜。

吉日庚午、既差我馬。獸之所同、麀鹿麌麌。漆沮之從、天子之所。

瞻彼中原、其祁孔有。儦儦俟俟、或群或友。悉率左右、以燕天子。

既張我弓、既挾我矢。發彼小豝、殪此大兕。以御賓客、且以酌醴。

鴻雁于飛、肅肅其羽。之子于征、劬勞于野。爰及矜人、哀此鰥寡。

鴻雁于飛、集于中澤。之子于垣、百堵皆作。雖則劬勞、其究安宅。

鴻雁于飛、哀鳴嗷嗷。維此哲人、謂我劬勞。維彼愚人、謂我宣驕。

夜如何其、夜未央、庭燎之光。君子至止、鸞聲將將。

夜如何其、夜未艾、庭燎晣晣。君子至止、鸞聲噦噦。

夜如何其、夜鄉晨、庭燎有輝。君子至止、言觀其旂。

沔彼流誰、朝宗于海。鴥彼飛隼、載飛載止。嗟我兄弟、邦人諸友、莫肯念亂、誰無父母。

沔彼流水、其流湯湯。鴥彼飛隼、載飛載揚。念彼不蹟、載起載行。心之憂矣、不可弭忘。

鴥彼飛隼、率彼中陵。民之訛言、寧莫之懲。我友敬矣、讒言其興。

鶴鳴于九皋、聲聞于野。魚潛在淵、或在于渚。樂彼之園、爰有樹檀、其下維蘀。它山之石、可以為錯。

鶴鳴于九皋、聲聞于天。魚在于渚、或潛在淵。樂彼之園、爰有樹檀、其下維穀。它山之石、可以攻玉。

祈父、予王之爪牙。胡轉予于恤、靡所止居。

祈父、予王之爪士。胡轉予于恤、靡所底止。

祈父、亶不聰。胡轉予于恤、有母之尸饔。

皎皎白駒、食我場苗。縶之維之、以永今朝。所謂伊人、於焉逍遙。

皎皎白駒、食我場藿。縶之維之、以永今夕。所謂伊人、於焉嘉客。

皎皎白駒、賁然來思。爾公爾侯、逸豫無期。慎爾優游、勉爾遁思。

皎皎白駒、在彼空谷。生芻一束、其人如玉。毋金玉爾音、而有遐心。

黃鳥黃鳥。無集于穀。無啄我粟。此邦之人。不我肯穀。言旋言歸。復我邦族。

黃鳥黃鳥。無集于桑。無啄我粱。此邦之人。不可與明。言旋言歸。復我諸兄。

黃鳥黃鳥。無集于栩。無啄我黍。此邦之人。不可與處。言旋言歸。復我諸父。

我行其野、蔽芾其樗。昏姻之故、言就爾居。爾不我畜、復我邦家。

我行其野、言采其蓫。昏姻之故、言就爾宿。爾不我畜、言歸思復。

我行其野、言采其葍。不思舊姻、求爾新特。成不以富、亦祇以異。

秩秩斯干、幽幽南山。如竹苞矣、如松茂矣。兄及弟矣、式相好矣、無相猶矣。

似續妣祖、築室百堵、西南其戶。爰居爰處、爰笑爰語。

約之閣閣、椓之橐橐。風雨攸除、鳥鼠攸去、君子攸芋。

如跂斯翼、如矢斯棘、如鳥斯革。如翬斯飛、君子攸躋。

殖殖其庭、有覺其楹、噲噲其正、噦噦其冥、君子攸寧。

下莞上簟、乃安斯寢。乃寢乃興、乃占我夢。吉夢維何、維熊維羆、 維虺維蛇。

大人占之。維熊維羆、男子之祥。維虺維蛇、女子之祥。

乃生男子、載寢之床、載衣之裳、載弄之璋。其泣喤喤、朱芾斯皇、室家君王。

乃生女子、載寢之地、載衣之裼、 載弄之瓦。無非無儀、唯酒食是議、無父母詒罹。

誰謂爾無羊、三百維群。誰謂爾無牛、九十其犉。爾羊來思、其角濈濈。爾牛來思、其耳濕濕。

或降于阿、或飲于池、或寢或訛。爾牧來思、何蓑何笠、或負其餱。三十維物、爾牲則具。

爾牧來思、以薪以蒸、以雌以雄。爾羊來思、矜矜兢兢、不騫不崩。麾之以肱、畢來既升。

牧人乃夢、眾維魚矣、旐維旟矣。大人占之、眾維魚矣、實維豐年。旐維旟矣、室家溱溱。

節彼南山、維石巖巖。赫赫師尹、民具爾瞻。憂心如惔、不敢戲談。國既卒斬、何用不監。

節彼南山、有實其猗。赫赫師尹、不平謂何。天方薦瘥、喪亂弘多。民言無嘉、憯莫懲嗟。

尹氏大師、維周之氐。秉國之均、四方是維。天子是毗、俾民不迷。不弔昊天、不宜空我師。

弗躬弗親、庶民弗信。弗問弗仕、勿罔君子。式夷式已、無小人殆。瑣瑣姻亞、則無膴仕。

昊天不傭、降此鞠訩。昊天不惠、降此大戾。君子如屆、俾民心闋。君子如夷、惡怒是違。

不弔昊天、亂靡有定。式月斯生、俾民不寧。憂心如酲、誰秉國成。不自為政、卒勞百姓。

駕彼四牡、四牡項領。我瞻四方、蹙蹙靡所騁。

方茂爾惡、相爾矛矣。既夷既懌、如相醻矣。

昊天不平、我王不寧。不懲其心、覆怨其正。

家父作誦、以究王訩。式訛爾心、以畜萬邦。

正月繁霜、我心憂傷。民之訛言、亦孔之將。念我獨兮、憂心京京。哀我小心、癙憂以痒。

父母生我、胡俾我瘉。不自我先、不自我後。好言自口、莠言自口。憂心愈愈、是以有侮。

憂心惸惸、念我無祿。民之無辜、并其臣僕。哀我人斯、于何從祿。瞻烏爰止、于誰之屋。

瞻彼中林、侯薪侯蒸。民今方殆、視天夢夢。既克有定、靡人弗勝。有皇上帝、伊誰云憎。

謂山蓋卑、為岡為陵。民之訛言、寧莫之懲。召彼故老、訊之占夢。具曰予聖、誰知烏之雌雄。

謂天蓋高、不敢不局。謂地蓋厚、不敢不蹐。維號斯言、有倫有脊。哀今之人、胡為虺蜴。

瞻彼阪田、有菀其特。天之扤我、如不我克。彼求我則、如不我得。執我仇仇、亦不我力。

心之憂矣、如或結之。今茲之正、胡然厲矣。燎之方揚、寧或滅之。赫赫宗周、褒姒滅之。

終其永懷、又窘陰雨。其車既載、乃棄爾輔。載輸爾載、 將伯助予。

無棄爾輔、員于爾輻。屢顧爾僕、不輸爾載。終踰絕險、曾是不意。

魚在于沼、亦匪克樂。潛雖伏矣、亦孔之炤。憂心慘慘、念國之為虐。

彼有旨酒、又有嘉殽。洽比其鄰、昏姻孔云。念我獨兮、憂心慇慇。

佌佌彼有屋、蔌蔌方有穀。民今之無祿、天夭是椓。哿矣富人、哀此惸獨。

十月之交、朔日辛卯。日有食之、亦孔之醜。彼月而微、此日而微。今此下民、亦孔之哀。

日月告凶、不用其行。四國無政、不用其良。彼月而食、則維其常。此日而食、于何不臧。

㷸㷸震電、不寧不令。百川沸騰、山冢崒崩。高岸為谷、深谷為陵。哀今之人、胡憯莫懲。

皇父卿士。番維司徒。家伯維宰。仲允膳夫。棸子內史。蹶維趣馬。楀維師氏。豔妻煽方處。

抑此皇父、豈曰不時。胡為我作、不即我謀。徹我牆屋、田卒汙萊。曰予不戕、禮則然矣。

皇父孔聖、作都于向。擇三有事、亶侯多藏。不憖遺一老、俾守我王。擇有車馬、以居徂向。

黽勉從事、不敢告勞。無罪無辜、讒口囂囂。下民之孽、匪降自天。噂沓背憎、職競由人。

悠悠我里、亦孔之痗。四方有羨、我獨居憂。民莫不逸、我獨不敢休。天命不徹、我不敢傚我友自逸。

浩浩昊天、不駿其德。降喪飢饉、斬伐四國。昊天疾威、弗慮弗圖。舍彼有罪、既伏其辜。若此無罪、淪胥以鋪。

周宗既滅、靡所止戾。正大夫離居、莫知我勩。三事大夫、莫肯夙夜。邦君諸侯、莫肯朝夕。庶曰式臧、覆出為惡。

如何昊天。辟言不信。如彼行邁、則靡所臻。凡百君子、各敬爾身。胡不相畏、不畏于天。

戎成不退、飢成不遂。曾我暬御、憯憯日瘁。凡百君子、莫肯用訊。聽言則答、譖言則退。

哀哉不能言、匪舌是出、維躬是瘁。哿矣能言、巧言如流、俾躬處休。

維曰于仕、孔棘且殆。云不可使、得罪于天子。亦云可使、怨及朋友。

謂爾遷于王都、曰予未有室家。鼠思泣血、無言不疾。昔爾出居、誰從作爾室。

旻天疾威、敷于下土。謀猶回遹、何日斯沮。謀臧不從、不臧覆用。我視謀猶、亦孔之邛。

潝潝訿訿、亦孔之哀。謀之其臧、則具是違。謀之不臧、則具是依。我視謀猶、伊于胡底。

我龜既厭、不我告猶。謀夫孔多、是用不集。發言盈庭、誰敢執其咎。如匪行邁謀、是用不得于道。

哀哉為猶、匪先民是程、匪大猶是經、維邇言是聽、維邇言是爭。如彼築室于道謀、是用不潰于成。

國雖靡止、或聖或否。民雖靡膴、或哲或謀、或肅或艾。如彼泉流、無淪胥以敗。

不敢暴虎、不敢馮河。人知其一、莫知其他。戰戰兢兢、如臨深淵、如履薄冰。

宛彼鳴鳩、翰飛戾天。我心憂傷、念昔先人。明發不寐、有懷二人。

人之齊聖、飲酒溫克。彼昏不知、壹醉日富。各敬爾儀、天命不又。

中原有菽、庶民采之。螟蛉有子、蜾蠃負之。教誨爾子、式穀似之。

題彼脊令、載飛載鳴。我日斯邁、而月斯征。夙興夜寐、無忝爾所生。

交交桑扈、率場啄粟。哀我填寡、宜岸宜獄。握粟出卜、自何能穀。

溫溫恭人、如集于木。惴惴小心、如臨于谷。戰戰兢兢、如履薄冰。

弁彼鸒斯、歸飛提提。民莫不穀、我獨于罹。何辜于天、我罪伊何。心之憂矣、云如之何。

踧踧周道、鞫為茂草。我心憂傷、惄焉如擣。假寐永嘆、維憂用老。心之憂矣、疢如疾首。

維桑與梓、必恭敬止。靡瞻匪父、靡依匪母。不屬于毛、不離于裹。天之生我、我辰安在。

菀彼柳斯、鳴蜩嘒嘒。有漼者淵、萑葦淠淠。譬彼舟流、不知所屆。心之憂矣、不遑假寐。

鹿斯之奔、維足伎伎。雉之朝雊、尚求其雌。譬彼壞木、疾用無枝。心之憂矣、寧莫之知。

相彼投兔、尚或先之。行有死人、尚或墐之。君子秉心、維其忍之。心之憂矣、涕既隕之。

君子信讒、如或醻之。君子不惠、不舒究之。伐木掎矣、析薪杝矣。舍彼有罪、予之佗矣。

莫高匪山、莫浚匪泉。君子無易由言、耳屬于垣。無逝我梁、無發我笱。我躬不閱、遑恤我後。

悠悠昊天、曰父母且。無罪無辜、亂如此憮。昊天已威、予慎無罪。昊天泰憮、予慎無辜。

亂之初生、僭始既涵。亂之又生、君子信讒。君子如怒、亂庶遄沮。君子如祉、亂庶遄已。

君子屢盟、亂是用長。君子信盜、亂是用暴。盜言孔甘、亂是用餤。匪其止共、維王之邛。

奕奕寢廟、君子作之。秩秩大猷、聖人莫之。他人有心、予忖度之。躍躍毚兔、遇犬獲之。

荏染柔木、君子樹之。往來行言、心焉數之。蛇蛇碩言、出自口矣。巧言如簧、顏之厚矣。

彼何人斯、居河之麋。無拳無勇、職為亂階。既微且尰、爾勇伊何。為猶將多、爾居徒幾何。

彼何人斯、其心孔艱。胡逝我梁、不入我門。伊誰云從、維暴之云。

二人從行、誰為此禍。胡逝我梁、不入唁我。始者不如今、云不我可。

彼何人斯、胡逝我陳。我聞其聲、不見其身。不愧于人、不畏于天。

彼何人斯、其為飄風。胡不自北、胡不自南。胡逝我梁、祇攪我心。

爾之安行、亦不遑舍。爾之亟行、遑脂爾車。壹者之來、云何其盱。

爾還而入、我心易也。還而不入、否難知也。壹者之來、俾我祇也。

伯氏吹壎、仲氏吹篪。及爾如貫、諒不我知。出此三物、以詛爾斯。

為鬼為蜮、則不可得。有靦面目、視人罔極。作此好歌、以極反側。

萋兮斐兮、成是貝錦。彼譖人者、亦已大甚。

哆兮侈兮、成是南箕。彼譖人者、誰適與謀。

緝緝翩翩、謀欲譖人。慎爾言也、謂爾不信。

捷捷幡幡、謀欲譖言。豈不爾受、既其女遷。

驕人好好、勞人草草。蒼天蒼天、視彼驕人、矜此勞人。

彼譖人者、誰適與謀。取彼譖人、投畀豺虎。豺虎不食、投畀有北。有北不受、投畀有昊。

楊園之道、猗于畝丘。寺人孟子、作為此詩。凡百君子、敬而聽之。

習習谷風、維風及雨。將恐將懼、維予與女。將安將樂、女轉棄予。

習習谷風、維風及頹。將恐將懼、寘予于懷。將安將樂、棄予如遺。

習習谷風、維山崔嵬。無草不死、無木不萎。忘我大德、思我小怨。

蓼蓼者莪、匪莪伊蒿。哀哀父母、生我劬勞。

蓼蓼者莪、匪莪伊蔚。哀哀父母、生我勞瘁。

缾之罊矣、維罍之恥。鮮民之生、不如死之久矣。無父何怙、無母何恃。出則銜恤、入則靡至。

父兮生我、母兮鞠我。拊我畜我、長我育我。顧我復我、出入腹我。欲報之德、昊天罔極。

南山烈烈、飄風發發。民莫不穀、我獨何害。

南山律律、飄風弗弗。民莫不穀、我獨不卒。

有饛簋飧、有捄棘匕。周道如砥、其直如矢。君子所履、小人所視。睠言顧之、潸焉出涕。

小東大東、杼柚其空。糾糾葛屨、可以履霜。佻佻公子、行彼周行。既往既來、使我心疚。

有冽氿泉、 無浸穫薪。契契寤歎、哀我憚人。薪是穫薪、尚可載也。哀我憚人、亦可息也。

東人之子、職勞不來。西人之子、粲粲衣服。舟人之子、熊羆是裘。私人之子、百僚是試。

或以其酒、不以其漿。鞙鞙佩璲、不以其長。維天有漢、監亦有光。跂彼織女、終日七襄。

雖則七襄、不成報章。睆彼牽牛、不以服箱。東有啟明、西有長庚。有捄天畢、載施之行。

維南有箕、不可以簸揚。維北有斗、不可以挹酒漿。維南有箕、載翕其舌。維北有斗、西柄之揭。

四月維夏、六月徂暑。先祖匪人、胡寧忍予。

秋日淒淒、百卉具腓。亂離瘼矣、爰其適歸。

冬日烈烈、飄風發發。民莫不穀、我獨何害。

山有嘉卉、侯栗侯梅。廢為殘賊、莫知其尤。

相彼泉水、載清載濁。我曰構禍、曷云能穀。

滔滔江漢、南國之紀。盡瘁以仕、寧莫我有。

匪鷻匪鳶、翰飛戾天。匪鱣匪鮪、潛逃于淵。

山有蕨薇、隰有杞桋。君子作歌、維以告哀。

涉彼北山、言采其杞。偕偕士子、朝夕從事。王事靡盬、憂我父母。

溥天之下、莫非王土。率土之濱、莫非王臣。大夫不均、我從事獨賢。

四牡彭彭、王事傍傍。嘉我未老、鮮我方將。旅力方剛、經營四方。

或燕燕居息、或盡瘁事國。或息偃在床、或不已于行。

或不知叫號、或慘慘劬勞。或棲遲偃仰、或王事鞅掌。

或湛樂飲酒、或慘慘畏咎。或出入風議、或靡事不為。

無將大車、祇自塵兮。無思百憂、祇自疧兮。

無將大車、維塵冥冥。無思百憂、不出于熲。

無將大車、維塵雝兮。無思百憂、祇自重兮。

明明上天、照臨下土。我征徂西、至于艽野。二月初吉、載離寒暑。心之憂矣、其毒大苦。念彼共人、涕零如雨。豈不懷歸、畏此罪罟。

昔我往矣、日月方除。曷云其還、歲聿云莫。念我獨兮、我事孔庶。心之憂矣、憚我不暇。念彼共人、睠睠懷顧。豈不懷歸、畏此譴怒。

昔我往矣、日月方奧。曷云其還、政事愈蹙。歲聿云莫、采蕭穫菽。心之憂矣、自詒伊戚。念彼共人、興言出宿。豈不懷歸、畏此反覆。

嗟爾君子、無恆安處。靖共爾位、正直是與。神之聽之、式穀以女。

嗟爾君子、無恆安息。靖共爾位、好是正直。神之聽之、介爾景福。

鼓鍾將將、淮水湯湯。憂心且傷。淑人君子、懷允不忘。

鼓鍾喈喈、淮水湝湝。憂心且悲。淑人君子、其德不回。

鼓鍾伐鼛、淮有三洲。憂心且妯。淑人君子、其德不猶。

鼓鍾欽欽、鼓瑟鼓琴。笙磬同音。以雅以南、以籥不偕。

楚楚者茨、言抽其棘。自昔何為、我蓺黍稷。我黍與與、我稷翼翼。我倉既盈、我庾維憶。以為酒食、以饗以祀。以妥以侑、以介景福。

濟濟蹌蹌、絜爾牛羊、以往烝嘗。或剝或亨、或肆或將。祝祭于祊、祀事孔明。先祖是皇、神保是饗。孝孫有慶。報以介福、萬壽無疆。

執爨踖踖、為俎孔碩、或燔或炙。君婦莫莫、為豆孔庶。為賓為客、獻酬交錯。禮儀卒度、笑語卒獲。神保是格。報以介福、萬壽攸酢。

我孔熯矣、式禮莫愆。工祝致告、徂賚孝孫。苾芬孝祀、神嗜飲食。卜爾百福、如幾如式。既齊既稷、既匡既敕。永錫爾極、時萬時憶。

禮儀既備、鍾鼓既戒。孝孫徂位、工祝致告。神具醉止、皇尸載起。鼓鍾送尸、神保聿歸。諸宰君婦、廢徹不遲。諸父兄弟、備言燕私。

樂具入奏、以綏後祿。爾殽既將、莫怨具慶。既醉既飽、小大稽首。神嗜飲食、使君壽考。孔惠孔時、維其盡之。子子孫孫、勿替引之。

信彼南山、維禹甸之。畇畇原隰、曾孫田之。我疆我理、南東其畝。

上天同雲、雨雪雰雰。益之以霢霂、既優既渥、既霑既足、生我百穀。

疆場翼翼、黍稷彧彧。曾孫之穡、以為酒食。畀我尸賓、壽考萬年。

中田有廬、疆場有瓜。是剝是菹、獻之皇祖。曾孫壽考、受天之祜。

祭以清酒、從以騂牡、享于祖考。執其鸞刀、以啟其毛、取其血膋。

是烝是享、苾苾芬芬、祀事孔明。先祖是皇。報以介福、萬壽無疆。

倬彼甫田、歲取十千。我取其陳、食我農人。自古有年。今適南畝、或耘或耔、黍稷薿薿。攸介攸止、烝我髦士。

以我齊明、與我犧羊、以社以方。我田既臧、農夫之慶。琴瑟擊鼓、以御田祖。以祈甘雨、以介我稷黍、以穀我士女。

曾孫來止、以其婦子、饁彼南畝、田畯至喜。攘其左右、嘗其旨否。禾易長畝、終善且有。曾孫不怒、農夫克敏。

曾孫之稼、如茨如梁。曾孫之庾、如坻如京。乃求千斯倉、乃求萬斯箱。黍稷稻粱、農夫之慶。報以介福、萬壽無疆。

大田多稼、既種既戒。既備乃事、以我覃耜、俶載南畝、播厥百穀。既庭且碩、曾孫是若。

既方既皁、既堅既好。不稂不莠、去其螟螣。及其蟊賊、無害我田樨。田祖有神、秉畀炎火。

有渰萋萋、興雨祁祁。雨我公田、遂及我私。彼有不穫穉、此有不斂穧。彼有遺秉、此有滯穗、伊寡婦之利。

曾孫來止、以其婦子。饁彼南畝、田畯至喜。來方禋祀、以其騂黑。與其黍稷、以享以祀。以介景福。

瞻彼洛矣、維水泱泱。君子至止、福祿如茨。韎韐有奭、以作六師。

瞻彼洛矣、維水泱泱。君子至止、鞞琫有珌。君子萬年、保其家室。

瞻彼洛矣、維水泱泱。君子至止、福祿既同。君子萬年、保其家邦。

裳裳者華、其葉湑兮。我覯之子、我心寫兮。我心寫兮、是以有譽處兮。

裳裳者華、芸其黃矣。我覯之子、維其有章矣。維其有章矣、是以有慶矣。

裳裳者華、或黃或白。我覯之子、乘其四駱。乘其四駱、六轡沃若。

左之左之、君子宜之。右之右之、君子有之。維其有之、是以似之。

交交桑扈、有鶯其羽。君子樂胥、受天之祜。

交交桑扈、有鶯其領。君子樂胥、萬邦之屏。

之屏之翰、百辟為憲。不戢不難、受福不那。

兕觥其觩、旨酒思柔。彼交匪敖、萬福來求。

鴛鴦于飛、畢之羅之。君子萬年、福祿宜之。

鴛鴦在梁、戢其左翼。君子萬年、宜其遐福。

乘馬在廄、摧之秣之。君子萬年、福祿艾之。

乘馬在廄、秣之摧之。君子萬年、福祿綏之。

有頍者弁、實維伊何。爾酒既旨、爾殽既嘉。豈伊異人、兄弟匪他。蔦與女蘿、施于松柏。未見君子、憂心弈弈。既見君子、庶幾說懌。

有頍者弁、實維何期。爾酒既旨、爾殽既時。豈伊異人、兄弟具來。蔦與女蘿、施于松上。未見君子、憂心怲怲。既見君子、庶幾有臧。

有頍者弁、實維在首。爾酒既旨、爾殽既阜。豈伊異人、兄弟甥舅。如彼雨雪、先集維霰。死喪無日、無幾相見。樂酒今夕、君子維宴。

間關車之舝兮、思孌季女逝兮。匪飢匪渴、德音來括。雖無好友、式燕且喜。

依彼平林、有集維鷮。辰彼碩女、令德來教。式燕且譽、好爾無射。

雖無旨酒、式飲庶幾。雖無嘉殽、式食庶幾。雖無德與女、式歌且舞。

陟彼高岡、析其柞薪。析其柞薪、其葉湑兮。鮮我覯爾、我心寫兮。

高山仰止、景行行止。四牡騑騑、六轡如琴。覯爾新昏、以慰我心。

營營青蠅、止于樊。豈弟君子、無信讒言。

營營青蠅、止于棘。讒人罔機、交亂四國。

營營青蠅、止于榛。讒人罔機、構我二人。

賓之初筵、左右秩秩。籩豆有楚、殽核維旅。酒既和旨、飲酒孔偕。鐘鼓既設、舉醻逸逸。大侯既抗、弓矢斯張。射夫既同、獻爾發功。發彼有的、以祈爾爵。

籥舞笙鼓、樂既和奏。烝衎烈祖、以洽百禮。百禮既至、有壬有林。錫爾純嘏、子孫其湛。其湛曰樂、各奏爾能。賓載手仇、室人入又。酌彼康爵、以奏爾時。

賓之初筵、溫溫其恭。其未醉止、威儀反反。曰既醉止、威儀幡幡。舍其坐遷、屢舞僊僊。其未醉止、威儀抑抑。曰既醉止、威儀怭怭。是曰既醉、不知其秩。

賓既醉止、載號載呶。亂我籩豆、屢舞僛僛。是曰既醉、不知其郵。側弁之俄、屢舞傞傞。既醉而出、並受其福。醉而不出、是謂伐德。飲酒孔嘉、維其令儀。

凡此飲酒、或醉或否。既立之監、或佐之史。彼醉不臧、不醉反恥。式勿從謂、無俾大怠。匪言勿言、匪由勿語。由醉之言、俾出童羖。三爵不識、矧敢多又。

魚在在藻、有頒其首。王在在鎬、豈樂飲酒。

魚在在藻、有莘其尾。王在在鎬、飲酒樂豈。

魚在在藻、依于其蒲。王在在鎬、有那其居。

采菽采菽、筐之筥之。君子來朝、何錫予之。雖無予之、路車乘馬。又何予之、玄袞及黼。

觱沸檻泉、言采其芹。君子來朝、言觀其旂。其旂淠淠、鸞聲嘒嘒。載驂載駟、君子所屆。

赤芾在股、邪幅在下。彼交匪紓、天子所予。樂只君子、天子命之。樂只君子、福祿申之。

維柞之枝、其葉蓬蓬。樂只君子、殿天子之邦。樂只君子、萬福攸同。平平左右、亦是率從。

汎汎楊舟、紼纚維之。樂只君子、天之葵之。樂只君子、福祿膍之。優哉游哉、亦是戾矣。

騂騂角弓、翩其反矣。兄弟昏姻、無胥遠矣。

爾之遠矣、民胥然矣。爾之教矣、民胥傚矣。

此令兄弟、綽綽有裕。不令兄弟、交相為瘉。

民之無良、相怨一方。受爵不讓、至于已斯亡。

老馬反為駒、不顧其後。如食宜饇、如酌孔取。

毋教猱升木、如塗塗附。君子有徽猷、小人與屬。

雨雪瀌瀌、見晛曰消。莫肯下遺、式居婁驕。

雨雪浮浮、見晛曰流。如蠻如髦、我是用憂。

有菀者柳、不尚息焉。上帝甚蹈、無自暱焉。俾予靖之、後予極焉。

有菀者柳、不尚愒焉。上帝甚蹈、無自瘵焉。俾予靖之、後予邁焉。

有鳥高飛、亦傅于天。彼人之心、于何其臻。曷予靖之、居以凶矜。

彼都人士、狐裘黃黃。其容不改、出言有章。行歸于周、萬民所望。

彼都人士、臺笠緇撮。彼君子女、綢直如髮。我不見兮、我心不說。

彼都人士、充耳琇實。彼君子女、謂之尹吉。我不見兮、我心苑結。

彼都人士、垂帶而厲。彼君子女、卷髮如蠆。我不見兮、言從之邁。

匪伊垂之、帶則有餘。匪伊卷之、髮則有旟。我不見兮、云何盱矣。

終朝采綠、不盈一匊。予髮曲局、薄言歸沐。

終朝采藍、不盈一襜。五日為期，六日不詹。

之子于狩，言韔其弓。之子于釣，言綸之繩。

其釣維何，維魴及鱮。維魴及鱮，薄言觀者。

芃芃黍苗、陰雨膏之。悠悠南行、召伯勞之。

我任我輦、我車我牛。我行既集、蓋云歸哉。

我徒我御、我師我旅。我行既集、蓋云歸處。

肅肅謝功、召伯營之。烈烈征師、召伯成之。

原隰既平、泉流既清。召伯有成、王心則寧。

隰桑有阿、其葉有難。既見君子、其樂如何。

隰桑有阿、其葉有沃。既見君子、云何不樂。

隰桑有阿、其葉有幽。既見君子、德音孔膠。

心乎愛矣、遐不謂矣。中心藏之、何日忘之。

白華菅兮、白茅束兮。之子之遠、俾我獨兮。

英英白雲、露彼菅茅。天步艱難、之子不猶。

滮池北流、浸彼稻田。嘯歌傷懷、念彼碩人。

樵彼桑薪、卬烘于煁。維彼碩人、實勞我心。

鼓鍾于宮、聲聞于外。念子懆懆、視我邁邁。

有鶖在梁、有鶴在林。維彼碩人、實勞我心。

鴛鴦在梁、戢其左翼。之子無良、二三其德。

有扁斯石、履之卑兮。之子之遠、俾我疧兮。

綿蠻黃鳥、止于丘阿。道之云遠、我勞如何。飲之食之、教之誨之、命彼後車、謂之載之。

綿蠻黃鳥、止于丘隅。豈敢憚行、畏不能趨。飲之食之、教之誨之、命彼後車、謂之載之。

綿蠻黃鳥、止于丘側。豈敢憚行、畏不能極。飲之食之、教之誨之、命彼後車、謂之載之。

幡幡瓠葉、采之亨之。君子有酒、酌言嘗之。

有兔斯首、炮之燔之。君子有酒、酌言獻之。

有兔斯首、燔之炙之。君子有酒、酌言酢之。

有兔斯首、燔之炮之。君子有酒、酌言醻之。

漸漸之石、維其高矣。山川悠遠、維其勞矣。武人東征、不遑朝矣。

漸漸之石、維其卒矣。山川悠遠、曷其沒矣。武人東征、不遑出矣。

有豕白蹢、烝涉波矣。月離于畢、俾滂沱矣。武人東征、不遑他矣。

苕之華、芸其黃矣。心之憂矣、維其傷矣。

苕之華、其葉青青。知我如此、不如無生。

牂羊墳首、三星在罶。人可以食、鮮可以飽。

何草不黃、何日不行。何人不將、經營四方。

何草不玄、何人不矜。哀我征夫、獨為匪民。

匪兕匪虎、率彼曠野。哀我征夫、朝夕不暇。

有芃者狐、率彼幽草。有棧之車、行彼周道。

