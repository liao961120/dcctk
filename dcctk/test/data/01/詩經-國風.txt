關關雎鳩、在河之洲。窈窕淑女、君子好逑。

參差荇菜、左右流之。窈窕淑女、寤寐求之。求之不得、寤寐思服。悠哉悠哉、輾轉反側。

參差荇菜、左右采之。窈窕淑女、琴瑟友之。參差荇菜、左右芼之。窈窕淑女、鍾鼓樂之。

葛之覃兮、施于中谷。維葉萋萋、黃鳥于飛。集于灌木、其鳴喈喈。

葛之覃兮、施于中谷。維葉莫莫、是刈是濩。為絺為綌、服之無斁。

言告師氏、言告言歸。薄污我私、薄澣我衣。害澣害否、歸寧父母 。

采采卷耳、不盈頃筐。嗟我懷人、寘彼周行。

陟彼崔嵬、我馬虺隤。我姑酌彼金罍、維以不永懷。

陟彼高岡、我馬玄黃。我姑酌彼兕觥、維以不永傷。

陟彼砠矣、我馬瘏矣、我僕痡矣、云何吁矣。

南有樛木、葛藟纍之。樂只君子、福履綏之。

南有樛木、葛藟荒之。樂只君子、福履將之。

南有樛木、葛藟縈之。樂只君子、福履成之。

螽斯羽、詵詵兮。宜爾子孫、振振兮。

螽斯羽、薨薨兮。宜爾子孫、繩繩兮。

螽斯羽、揖揖兮。宜爾子孫、蟄蟄兮。

桃之夭夭、灼灼其華。之子于歸、宜其室家。

桃之夭夭、有蕡其實。之子于歸、宜其家室。

桃之夭夭、其葉蓁蓁。之子于歸、宜其家人。

肅肅兔罝、椓之丁丁。赳赳武夫、公侯干城。

肅肅兔罝、施于中逵。赳赳武夫、公侯好仇。

肅肅兔罝、施于中林。赳赳武夫、公侯腹心。

采采芣苢、薄言采之。采采芣苢、薄言有之。

采采芣苢、薄言掇之。采采芣苢、薄言捋之。

采采芣苢、薄言袺之。采采芣苢、薄言襭之。

南有喬木、不可休息。漢有游女、不可求思。漢之廣矣、不可泳思。江之永矣、不可方思。

翹翹錯薪、言刈其楚。之子于歸、言秣其馬。漢之廣矣、不可泳思。江之永矣、不可方思。

翹翹錯薪、言刈其蔞 。之子于歸、言秣其駒 。漢之廣矣、不可泳思 。江之永矣、不可方思 。

遵彼汝墳、伐其條枚。未見君子、惄如調飢。

遵彼汝墳、伐其條肄。既見君子、不我遐棄。

魴魚赬尾、王室如燬 。雖則如燬、父母孔邇 。

麟之趾、振振公子。于嗟麟兮。

麟之定、振振公姓。于嗟麟兮。

麟之角、振振公族。于嗟麟兮。

維鵲有巢、維鳩居之。之子于歸、百兩御之。

維鵲有巢、維鳩方之。之子于歸、百兩將之。

維鵲有巢、維鳩盈之。之子于歸、百兩成之。

于以采蘩、于沼于沚。于以用之、公侯之事。

于以采蘩、于㵎之中。于以用之、公侯之宮。

被之僮僮、夙夜在公。被之祁祁、薄言還歸。

喓喓草蟲、趯趯阜螽未見君子、憂心忡忡。亦既見止、亦既覯止、我心則降。

陟彼南山、言采其蕨。未見君子、憂心惙惙。亦既見止、亦既覯止、我心則說。

陟彼南山、言采其薇。未見君子、我心傷悲。亦既見止、亦既覯止、我心則夷。

于以采蘋、南㵎之濱。于以采藻、于彼行潦。

于以盛之、維筐及筥。于以湘之、維錡及釜。

于以奠之、宗室牖下。誰其尸之、有齊季女。

蔽芾甘棠、勿翦勿伐、召伯所茇。

蔽芾甘棠、勿翦勿敗、召伯所憩。

蔽芾甘棠、勿翦勿拜、召伯所說。

厭浥行露、豈不夙夜、謂行多露。

誰謂雀無角、何以穿我屋。誰謂女無家、何以速我獄。雖速我獄、室家不足。

誰謂鼠無牙、何以穿我墉。誰謂女無家、何以速我訟。雖速我訟、亦不女從。

羔羊之皮、素絲五紽。退食自公、委蛇委蛇。

羔羊之革、素絲五緎。委蛇委蛇、自公退食。

羔羊之縫、素絲五總。委蛇委蛇、退食自公。

殷其靁、在南山之陽。何斯違斯、莫敢或遑。振振君子、歸哉歸哉。

殷其靁、在南山之側。何斯違斯、莫敢遑息。振振君子、歸哉歸哉。

殷其靁、在南山之下。何斯違斯、莫或遑處。振振君子、歸哉歸哉。

摽有梅、其實七兮。求我庶士、迨其吉兮。

摽有梅、其實三兮。求我庶士、迨其今兮。

摽有梅、頃筐塈之。求我庶士、迨其謂之。

嘒彼小星、三五在東。肅肅宵征、夙夜在公、寔命不同。

嘒彼小星、維參與昴。肅肅宵征、抱衾與裯、寔命不猶。

江有汜、之子歸、不我以。不我以、其後也悔。

江有渚、之子歸、不我與。不我與、其後也處。

江有沱、之子歸、不我過。不我過、其嘯也歌。

野有死麕、白茅包之。有女懷春、吉士誘之。

林有樸樕、野有死鹿。白茅純束、有女如玉。

舒而脫脫兮、無感我帨兮、無使尨也吠。

何彼襛矣、唐棣之華。曷不肅雝、王姬之車。

何彼襛矣、華如桃李。平王之孫、齊侯之子。

其釣維何、維絲伊緡。齊侯之子、平王之孫。

彼茁者葭、壹發五豝。于嗟乎騶虞。

彼茁者蓬、壹發五豵。于嗟乎騶虞。

汎彼柏舟、亦汎其流。耿耿不寐、如有隱憂。微我無酒、以敖以遊。

我心匪鑒、不可以茹。亦有兄弟、不可以據。薄言往愬、逢彼之怒。

我心匪石、不可轉也。我心匪席、不可卷也。威儀棣棣、不可選也。

憂心悄悄、慍于群小。覯閔既多、受侮不少。靜言思之、寤辟有摽。

日居月諸、胡迭而微。心之憂矣、如匪澣衣。靜言思之、不能奮飛。

綠兮衣兮、綠衣黃裏。心之憂矣、曷維其已。

綠兮衣兮、綠衣黃裳。心之憂矣、曷維其亡。

綠兮絲兮、女所治兮。我思古人、俾無訧兮。

絺兮綌兮、淒其以風。我思古人、實獲我心。

燕燕于飛、差池其羽。之子于歸、遠送于野。瞻望弗及、泣涕如雨。

燕燕于飛、頡之頏之。之子于歸、遠于將之。瞻望弗及、佇立以泣。

燕燕于飛、下上其音。之子于歸、遠送于南。瞻望弗及、實勞我心。

仲氏任只、其心塞淵。終溫且惠、淑慎其身。先君之思、以勗寡人。

日居月諸、照臨下土。乃如之人兮、逝不古處。胡能有定、寧不我顧。

日居月諸、下土是冒。乃如之人兮、逝不相好。胡能有定、寧不我報。

日居月諸、出自東方。乃如之人兮、德音無良。胡能有定、俾也可忘。

日居月諸、東方自出。父兮母兮、畜我不卒。胡能有定、報我不述。

終風且暴、顧我則笑。謔浪笑敖、中心是悼。

終風且霾、惠然肯來。莫往莫來、悠悠我思。

終風且曀、不日有曀。寤言不寐、願言則嚏。

曀曀其陰、虺虺其靁。寤言不寐、願言則懷。

擊鼓其鏜、踊躍用兵。土國城漕、我獨南行。

從孫子仲、平陳與宋。不我以歸、憂心有忡。

爰居爰處、爰喪其馬。于以求之、于林之下。

死生契闊、與子成說。執子之手、與子偕老。

于嗟闊兮、不我活兮。于嗟洵兮、不我信兮。

凱風自南、吹彼棘心。棘心夭夭、母氏劬勞。

凱風自南、吹彼棘薪。母氏聖善、我無令人。

爰有寒泉、在浚之下。有子七人、母氏勞苦。

睍睆黃鳥、載好其音。有子七人、莫慰母心。

雄雉于飛、泄泄其羽。我之懷矣、自詒伊阻。

雄雉于飛、下上其音。展矣君子、實勞我心。

瞻彼日月、悠悠我思。道之云遠、曷云能來。

百爾君子、不知德行。不忮不求、何用不臧。

匏有苦葉、濟有深涉。深則厲、淺則揭。

有瀰濟盈、有鷕雉鳴。濟盈不濡軌、雉鳴求起牡。

雝雝鳴鴈、旭日始旦。士如歸妻、迨冰未泮。

招招舟子、人涉卬否。人涉卬否、卬須我友。

習習谷風、以陰以雨。黽勉同心、不宜有怒。采葑采菲、無以下體。德音莫違、及爾同死。

行道遲遲、中心有違。不遠伊邇、薄送我畿。誰謂荼苦、其甘如薺。宴爾新昏、如兄如弟。

涇以渭濁、湜湜其沚。宴爾新昏、不我屑以。毋逝我梁、毋發我笱。我躬不閱、遑恤我後。

就其深矣、方之舟之。就其淺矣、泳之游之。何有何亡、黽勉求之。凡民有喪、匍匐救之。

不我能慉、反以我為讎。既阻我德、賈用不售。昔育恐育鞫、及爾顛覆。既生既育、比予于毒。

我有旨蓄、亦以御冬。宴爾新昏、以我御窮。有洸有潰、既詒我肄。不念昔者、伊余來塈。

式微式微、胡不歸。微君之故、胡為乎中露。

式微式微、胡不歸。微君之躬、胡為乎泥中。

旄丘之葛兮、何誕之節兮。叔兮伯兮、何多日也。

何其處也、必有與也。何其久也、必有以也。

狐裘蒙戎、匪車不東。叔兮伯兮、靡所與同。

瑣兮尾兮、流離之子。叔兮伯兮、褎如充耳。

簡兮簡兮、方將萬舞。日之方中、在前上處。

碩人俁俁、公庭萬舞。有力如虎、執轡如組。

左手執籥、右手秉翟。赫如渥赭、公言錫爵。

山有榛、隰有苓。云誰之思、西方美人。彼美人兮、西方之人兮。

毖彼泉水、亦流于淇。有懷于衛、靡日不思。孌彼諸姬、聊與之謀。

出宿于泲、飲餞于禰。女子有行、遠父母兄弟。問我諸姑、遂及伯姊。

出宿于干、飲餞于言。載脂載牽、還車言邁。遄臻于衛、不瑕有害。

我思肥泉、茲之永歎。思須與漕、我心悠悠。駕言出遊、以寫我憂。

出自北門、憂心殷殷。終窶且貧、莫知我艱。已焉哉、天實為之、謂之何哉。

王事適我、政事一埤益我。我入自外、室人交徧讁我。已焉哉、天實為之、謂之何哉。

王事敦我、政事一埤遺我。我入自外、室人交徧摧我。已焉哉、天實為之、謂之何哉。

北風其涼、雨雪其雱。惠而好我、攜手同行。其虛其邪、既亟只且。

北風其喈、雨雪其霏。惠而好我、攜手同歸。其虛其邪、既亟只且。

莫赤匪狐、莫黑匪烏。惠而好我、攜手同車。其虛其邪、既亟只且。

靜女其姝、俟我於城隅。愛而不見、搔首踟躕。

靜女其孌、貽我彤管。彤管有煒、說懌女美。

自牧歸荑、洵美且異。匪女之為美、美人之貽。

新臺有泚、河水瀰瀰。燕婉之求、籧篨不鮮。

新臺有洒、河水浼浼。燕婉之求、籧篨不殄。

魚網之設、鴻則離之。燕婉之求、得此戚施。

二子乘舟、汎汎其景。願言思子、中心養養。

二子乘舟、汎汎其逝。願言思子、不瑕有害。

汎彼柏舟、在彼中河。髧彼兩髦、實維我儀。之死矢靡它。母也天只、不諒人只。

汎彼柏舟、在彼河側。髧彼兩髦、實維我特。之死矢靡慝。母也天只、不諒人只。

牆有茨、不可埽也。中冓之言、不可道也。所可道也、言之醜也。

牆有茨、不可襄也。中冓之言、不可詳也。所可詳也、言之長也。

牆有茨、不可束也。中冓之言、不可讀也。所可讀也、言之辱也。

君子偕老、副笄六珈。委委佗佗、如山如河、象服是宜。子之不淑、云如之何。

玼兮玼兮、其之翟也。鬒髮如云、不屑髢也。玉之瑱也、象之揥也、揚且之皙也。胡然而天也、胡然而帝也。

瑳兮瑳兮、其之展也。蒙彼縐絺、是紲袢也。子之清揚、揚且之顏也。展如之人兮、邦之媛也。

爰采唐矣、沬之鄉矣。云誰之思、美孟姜矣。期我乎桑中、要我乎上宮、送我乎淇之上矣。

爰采麥矣、沬之北矣。云誰之思、美孟弋矣。期我乎桑中、要我乎上宮、送我乎淇之上矣 。

爰采葑矣、沬之東矣。云誰之思、美孟庸矣。期我乎桑中、要我乎上宮、送我乎淇之上矣。

鶉之奔奔、鵲之彊彊。人之無良、我以為兄。

鵲之彊彊、鶉之奔奔。人之無良、我以為君。

定之方中、作于楚宮。揆之以日、作于楚室。樹之榛栗、椅桐梓漆、爰伐琴瑟。

升彼虛矣、以望楚矣。望楚與堂、景山與京。降觀于桑、卜云其吉、終然允臧。

靈雨既零、命彼倌人。星言夙駕、說于桑田。匪直也人、秉心塞淵、騋牝三千。

蝃蝀在東、莫之敢指。女子有行、遠父母兄弟。

朝隮于西、崇朝其雨。女子有行、遠兄弟父母。

乃如之人也、懷昏姻也。大無信也、不知命也。

相鼠有皮、人而無儀。人而無儀、不死何為。

相鼠有齒、人而無止。人而無止、不死何俟。

相鼠有體、人而無禮。人而無禮、胡不遄死。

孑孑干旄、在浚之郊。素絲紕之、良馬四之。彼姝者子、何以畀之。

孑孑干旟、在浚之都。素絲組之、良馬五之。彼姝者子、何以予之。

孑孑干旌、在浚之城。素絲祝之、良馬六之。彼姝者子、何以告之。

載馳載驅、歸唁衛侯。驅馬悠悠、言至于漕。大夫跋涉、我心則憂。

既不我嘉、不能旋反。視爾不臧、我思不遠。既不我嘉、不能旋濟。視爾不臧、我思不閟。

陟彼阿丘、言采其蝱。女子善懷、亦各有行。許人尤之、眾穉且狂。

我行其野、芃芃其麥。控于大邦、誰因誰極。大夫君子、無我有尤。百爾所思、不如我所之。

瞻彼淇奧、綠竹猗猗。有匪君子、如切如磋、如琢如磨。瑟兮僩兮、赫兮咺兮。有匪君子、終不可諼兮。

瞻彼淇奧、綠竹青青。有匪君子、充耳琇瑩、會弁如星。瑟兮僩兮、赫兮咺兮。有匪君子、終不可諼兮。

瞻彼淇奧、綠竹如簀。有匪君子、如金如錫、如圭如璧。寬兮綽兮、猗重較兮。善戲謔兮、不為虐兮。

考槃在㵎、碩人之寬。獨寐寤言、永矢弗諼。

考槃在阿、碩人之薖。獨寐寤歌、永矢弗過。

考槃在陸、碩人之軸。獨寐寤宿、永矢弗告。

碩人其頎、衣錦褧衣。齊侯之子、衛侯之妻、東宮之妹、邢侯之姨、譚公維私。

手如柔荑。膚如凝脂。領如蝤蠐。齒如瓠犀。螓首蛾眉。巧笑倩兮。美目盼兮。

碩人敖敖、說于農郊。四牡有驕、朱幩鑣鑣、翟茀以朝。大夫夙退、無使君勞。

河水洋洋、北流活活。施罛濊濊、鱣鮪發發、葭菼揭揭。庶姜孽孽、庶士有朅。

氓之蚩蚩、抱布貿絲。匪來貿絲、來即我謀。送子涉淇、至于頓丘。匪我愆期、子無良媒。將子無怒、秋以為期。

乘彼垝垣、以望復關。不見復關、泣涕漣漣。既見復關、載笑載言。爾卜爾筮、體無咎言。以爾車來、以我賄遷。

桑之未落、其葉沃若。于嗟鳩兮、無食桑葚。于嗟女兮、無與士耽。士之耽兮、猶可說也、女之耽兮、 不可說也。

桑之落矣、其黃而隕。自我徂爾、三歲食貧。淇水湯湯、漸車帷裳。女也不爽、士貳其行。士也罔極、二三其德。

三歲為婦、靡室勞矣。夙興夜寐、靡有朝矣。言既遂矣、至于暴矣。兄弟不知、咥其笑矣。靜言思之、躬自悼矣。

及爾偕老、老使我怨。淇則有岸、隰則有泮。總角之宴、言笑晏晏。信誓旦旦、不思其反。反是不思、亦已焉哉。

籊籊竹竿、以釣于淇。豈不爾思、遠莫致之。

泉源在左、淇水在右。女子有行、遠兄弟父母。

淇水在右、泉源在左。巧笑之瑳、佩玉之儺。

淇水滺滺、檜楫松舟。駕言出遊、以寫我憂。

芄蘭之支、童子佩觿。雖則佩觿、能不我知。容兮遂兮、垂帶悸兮。

芄蘭之葉、童子佩韘。雖則佩韘、能不我甲。容兮遂兮、垂帶悸兮。

誰謂河廣、一葦杭之。誰謂宋遠、跂予望之。

誰謂河廣、曾不容刀。誰謂宋遠、曾不崇朝。

伯兮朅兮、邦之桀兮。伯也執殳、為王前驅。

自伯之東、首如飛蓬。豈無膏沐、誰適為容。

其雨其雨、杲杲出日。願言思伯、甘心首疾。

焉得諼草、言樹之背。願言思伯、使我心痗。

有狐綏綏、在彼淇梁。心之憂矣、之子無裳。

有狐綏綏、在彼淇厲。心之憂矣、之子無帶。

有狐綏綏、在彼淇側。心之憂矣、之子無服。

投我以木瓜、報之以瓊琚。匪報也、永以為好也。

投我以木桃、報之以瓊瑤。匪報也、永以為好也。

投我以木李、報之以瓊玖。匪報也、永以為好也。

彼黍離離、彼稷之苗。行邁靡靡、中心搖搖。知我者、謂我心憂、不知我者、謂我何求。悠悠蒼天、此何人哉。

彼黍離離、彼稷之穗。行邁靡靡、中心如醉。知我者、謂我心憂、不知我者、謂我何求。悠悠蒼天、此何人哉。

彼黍離離、彼稷之實。行邁靡靡、中心如噎。知我者、謂我心憂、不知我者、謂我何求。悠悠蒼天、此何人哉。

君子于役、不知其期、曷至哉。雞棲于塒、日之夕矣、羊牛下來。君子于役、如之何勿思。

君子于役、不日不月、曷其有佸。雞棲于桀、日之夕矣、羊牛下括。君子于役、苟無飢渴。

君子陽陽、左執簧、右招我由房。其樂只且。

君子陶陶、左執翿、右招我由敖。其樂只且。

揚之水、不流束薪。彼其之子、不與我戍申。懷哉懷哉、曷月予還歸哉。

揚之水、不流束楚。彼其之子、不與我戍甫。懷哉懷哉、曷月予還歸哉。

揚之水、不流束蒲。彼其之子、不與我戍許。懷哉懷哉、曷月予還歸哉。

中谷有蓷、暵其乾矣。有女仳離、嘅其嘆矣。嘅其嘆矣、遇人之艱難矣。

中谷有蓷、暵其脩矣。有女仳離、條其歗矣。條其歗矣、遇人之不淑矣。

中谷有蓷、暵其濕矣。有女仳離、啜其泣矣。啜其泣矣、何嗟及矣。

有兔爰爰、雉離于羅。我生之初、尚無為。我生之後、逢此百罹。尚寐無吪。

有兔爰爰、雉離于罦。我生之初、尚無造。我生之後、逢此百憂。尚寐無覺。

有兔爰爰、雉離于罿。我生之初、尚無庸。我生之後、逢此百凶。尚寐無聰。

緜緜葛藟、在河之滸。終遠兄弟、謂他人父。謂他人父、亦莫我顧。

緜緜葛藟、在河之涘。終遠兄弟、謂他人母。謂他人母、亦莫我有。

緜緜葛藟、在河之漘。終遠兄弟、謂他人昆。謂他人昆、亦莫我聞。

彼采葛兮。一日不見、如三月兮。

彼采蕭兮。一日不見、如三秋兮。

彼采艾兮。一日不見、如三歲兮。

大車檻檻、毳衣如菼。豈不爾思、畏子不敢。

大車啍啍、毳衣如璊。豈不爾思、畏子不奔。

穀則異室、死則同穴。謂予不信、有如皦日。

丘中有麻、彼留子嗟。彼留子嗟、將其來施施。

丘中有麥、彼留子國。彼留子國、將其來食。

丘中有李、彼留之子。彼留之子、貽我佩玖。

緇衣之宜兮、敝、予又改為兮。適子之館兮、還、予授子之粲兮。

緇衣之好兮、敝、予又改造兮。適子之館兮、還、予授子之粲兮。

緇衣之蓆兮、敝、予又改作兮。適子之館兮、還、予授子之粲兮。

將仲子兮、無踰我里、無折我樹杞。豈敢愛之、畏我父母。仲可懷也、父母之言、亦可畏也。

將仲子兮、無踰我墻、無折我樹桑。豈敢愛之、畏我諸兄。仲可懷也、諸兄之言、亦可畏也。

將仲子兮、無踰我園、無折我樹檀。豈敢愛之、畏人之多言。仲可懷也、人之多言、亦可畏也。

叔于田、巷無居人。豈無居人、不如叔也、洵美且仁。

叔于狩、巷無飲酒。豈無飲酒、不如叔也、洵美且好。

叔適野、巷無服馬。豈無服馬、不如叔也、洵美且武。

叔于田、乘乘馬、執轡如組、兩驂如舞。叔在藪、火烈具舉。襢裼暴虎、獻于公所。將叔無狃、戒其傷女。

叔于田、乘乘黃、兩服上襄、兩驂雁行。叔在藪、火烈具揚。叔善射忌、又良御忌、抑磬控忌、抑縱送忌。

叔于田、乘乘鴇、兩服齊首、兩驂如手。叔在藪、火烈具阜。叔馬慢忌、叔發罕忌、抑釋掤忌、抑鬯弓忌。

清人在彭、駟介旁旁、二矛重英、河上乎翱翔。

清人在消、駟介麃麃、二矛重喬、河上乎逍遙。

清人在軸、駟介陶陶、左旋右抽、中軍作好。

羔裘如濡、洵直且侯。彼其之子、舍命不渝。

羔裘豹飾、孔武有力。彼其之子、邦之司直。

羔裘晏兮、三英粲兮。彼其之子、邦之彥兮。

遵大路兮、摻執子之袪兮。無我惡兮、不寁故也。

遵大路兮、摻執子之手兮。無我魗兮、不寁好也。

女曰雞鳴、士曰昧旦。子興視夜、明星有爛。將翱將翔、弋鳧與鴈。

弋言加之、與子宜之。宜言飲酒、與子偕老。琴瑟在御、莫不靜好。

知子之來之、雜佩以贈之。知子之順之、雜佩以問之。知子之好之、雜佩以報之。

有女同車、顏如舜華。將翱將翔、佩玉瓊琚。彼美孟姜、洵美且都。

有女同行、顏如舜英。將翱將翔、佩玉將將。彼美孟姜、德音不忘。

山有扶蘇、隰有荷華。不見子都、乃見狂且。

山有橋松、隰有游龍。不見子充、乃見狡童。

蘀兮蘀兮、風其吹女。叔兮伯兮、倡予和女。

蘀兮蘀兮、風其漂女。叔兮伯兮、倡予要女。

彼狡童兮、不與我言兮。維子之故、使我不能餐兮。

彼狡童兮、不與我食兮。維子之故、使我不能息兮。

子惠思我、褰裳涉溱。子不我思、豈無他人。狂童之狂也且。

子惠思我、褰裳涉洧。子不我思、豈無他士。狂童之狂也且。

子之丰兮、俟我乎巷兮。悔予不送兮。

子之昌兮、俟我乎堂兮。悔予不將兮。

衣錦褧衣、裳錦褧裳。叔兮伯兮、駕予與行。

裳錦褧裳、衣錦褧衣。叔兮伯兮、駕予與歸。

東門之墠、茹藘在阪。其室則邇、其人甚遠。

東門之栗、有踐家室。豈不爾思、子不我即。

風雨淒淒、雞鳴喈喈。既見君子、云胡不夷。

風雨瀟瀟、雞鳴膠膠。既見君子、云胡不瘳。

風雨如晦、雞鳴不已。既見君子、云胡不喜。

青青子衿、悠悠我心。縱我不往、子寧不嗣音。

青青子佩、悠悠我思。縱我不往、子寧不來。

挑兮達兮、在城闕兮。一日不見、如三月兮。

揚之水、不流束楚。終鮮兄弟、維予與女。無信人之言、人實迋女。

揚之水、不流束薪。終鮮兄弟、維予二人。無信人之言、人實不信。

出其東門、有女如雲。雖則如雲、匪我思存。縞衣綦巾、聊樂我員。

出其闉闍、有女如荼。雖則如荼、匪我思且。縞衣茹藘、聊可與娛。

野有蔓草、零露漙兮。有美一人、清揚婉兮。邂逅相遇、適我願兮。

野有蔓草、零露瀼瀼。有美一人、婉如清揚。邂逅相遇、與子偕臧。

溱與洧、方渙渙兮。士與女、方秉蕑兮。女曰觀乎。士曰既且。且往觀乎。洧之外、洵訏且樂。維士與女、伊其相謔、贈之以勺藥。

溱與洧、瀏其清矣。士與女、殷其盈兮。女曰觀乎。士曰既且。且往觀乎。洧之外、洵訏且樂。維士與女、伊其將謔、贈之以勺藥。

雞既鳴矣、朝既盈矣。匪雞則鳴、蒼蠅之聲。

東方明矣、朝既昌矣。匪東方則明、月出之光。

蟲飛薨薨、甘與子同夢。會且歸矣、無庶予子憎。

子之還兮、遭我乎峱之閒兮。並驅從兩肩兮、揖我謂我儇兮。

子之茂兮、遭我乎峱之道兮。並驅從兩牡兮、揖我謂我好兮。

子之昌兮、遭我乎峱之陽兮。並驅從兩狼兮、揖我謂我臧兮。

俟我於著乎而、充耳以素乎而、尚之以瓊華乎而。

俟我於庭乎而、充耳以青乎而、尚之以瓊瑩乎而。

俟我於堂乎而、充耳以黃乎而、尚之以瓊英乎而。

東方之日兮。彼姝者子、在我室兮。在我室兮、履我即兮。

東方之月兮。彼姝者子、在我闥兮。在我闥兮、履我發兮。

東方未明、顛倒衣裳。顛之倒之、自公召之。

東方未晞、顛倒裳衣。倒之顛之、自公令之。

折柳樊圃、狂夫瞿瞿。不能辰夜、不夙則莫。

南山崔崔、雄狐綏綏。魯道有蕩、齊子由歸。既曰歸止、曷又懷止。

葛屨五兩、冠緌雙止。魯道有蕩、齊子庸止。既曰庸止、曷又從止。

蓺麻如之何、衡從其畝。取妻如之何、必告父母。既曰告止、曷又鞠止。

析薪如之何、匪斧不克。取妻如之何、匪媒不得。既曰得止、曷又極止。

無田甫田、維莠驕驕。無思遠人、勞心忉忉。

無田甫田、維莠桀桀。無思遠人、勞心怛怛。

婉兮孌兮、總角丱兮。未幾見兮、突而弁兮。

盧令令、其人美且仁。

盧重環、其人美且鬈。

盧重鋂、其人美且偲。

敝笱在梁、其魚魴鰥。齊子歸止、其從如雲。

敝笱在梁、其魚魴鱮。齊子歸止、其從如雨。

敝笱在梁、其魚唯唯。齊子歸止、其從如水。

載驅薄薄、簟茀朱鞹。魯道有蕩、齊子發夕。

四驪濟濟、垂轡濔濔。魯道有蕩、齊子豈弟。

汶水湯湯、行人彭彭。魯道有蕩、齊子翱翔。

汶水滔滔、行人儦儦。魯道有蕩、齊子遊遨。

猗嗟昌兮、頎而長兮、抑若揚兮、美目揚兮。巧趨蹌兮、射則臧兮。

猗嗟名兮、美目清兮。儀既成兮。終日射侯、不出正兮。展我甥兮。

猗嗟孌兮、清揚婉兮。舞則選兮、射則貫兮。四矢反兮、以禦亂兮。

糾糾葛屨、可以履霜。摻摻女手、可以縫裳。要之襋之、好人服之。

好人提提、宛然左辟、佩其象揥。維是褊心、是以為刺。

彼汾沮洳、言采其莫。彼其之子、美無度。美無度、殊異乎公路。

彼汾一方、言采其桑。彼其之子、美如英。美如英、殊異乎公行。

彼汾一曲、言采其藚。彼其之子、美如玉。美如玉、殊異乎公族。

園有桃、其實之殽。心之憂矣、我歌且謠。不我知者、謂我士也驕。彼人是哉、子曰何其。心之憂矣、其誰知之。其誰知之、蓋亦勿思。

園有棘、其實之食。心之憂矣、聊以行國。不我知者、謂我士也罔極。彼人是哉、子曰何其。心之憂矣、其誰知之。其誰知之、蓋亦勿思。

陟彼岵兮、瞻望父兮。父曰嗟、予子行役、夙夜無已。上慎旃哉、猶來無止。

陟彼屺兮、瞻望母兮。母曰嗟、予季行役、夙夜無寐。上慎旃哉、猶來無棄。

陟彼岡兮、瞻望兄兮。兄曰嗟、予弟行役、夙夜必偕。上慎旃哉、猶來無死。

十畝之閒兮、桑者閑閑兮。行與子還兮。

十畝之外兮、桑者泄泄兮。行與子逝兮。

坎坎伐檀兮、寘之河之干兮、河水清且漣猗。不稼不穡、胡取禾三百廛兮。不狩不獵、胡瞻爾庭有縣貆兮。彼君子兮、不素餐兮。

坎坎伐輻兮、寘之河之側兮、河水清且直猗。不稼不穡、胡取禾三百億兮。不狩不獵、胡瞻爾庭有縣特兮。彼君子兮、不素食兮。

坎坎伐輪兮、寘之河之漘兮、河水清且淪猗。不稼不穡、胡取禾三百囷兮。不狩不獵、胡瞻爾庭有縣鶉兮。彼君子兮、不素飧兮。

碩鼠碩鼠、無食我黍。三歲貫女、莫我肯顧。逝將去女、適彼樂土。樂土樂土、爰得我所。

碩鼠碩鼠、無食我麥。三歲貫女、莫我肯德。逝將去女、適彼樂國。樂國樂國、爰得我直。

碩鼠碩鼠、無食我苗。三歲貫女、莫我肯勞。逝將去女、適彼樂郊。樂郊樂郊、誰之永號。

蟋蟀在堂、歲聿其莫。今我不樂、日月其除。無已大康、職思其居。好樂無荒、良士瞿瞿。

蟋蟀在堂、歲聿其逝。今我不樂、日月其邁。無已大康、職思其外。好樂無荒、良士蹶蹶。

蟋蟀在堂、役車其休。今我不樂、日月其慆。無已大康、職思其憂。好樂無荒、良士休休。

山有樞、隰有榆。子有衣裳、弗曳弗婁。子有車馬、弗馳弗驅。宛其死矣、他人是愉。

山有栲、隰有杻。子有廷內、弗洒弗埽。子有鐘鼓、弗鼓弗考。宛其死矣、他人是保。

山有漆、隰有栗。子有酒食、何不日鼓瑟。且以喜樂、且以永日。宛其死矣、他人入室。

揚之水、白石鑿鑿。素衣朱襮、從子于沃。既見君子、云何不樂。

揚之水、白石皓皓。素衣朱繡、從子于鵠。既見君子、云何其憂。

揚之水、白石粼粼。我聞有命、不敢以告人。

椒聊之實、蕃衍盈升。彼其之子、碩大無朋。椒聊且、遠條且。

椒聊之實、蕃衍盈匊。彼其之子、碩大且篤。椒聊且、遠條且。

綢繆束薪、三星在天。今夕何夕、見此良人。子兮子兮、如此良人何。

綢繆束芻、三星在隅。今夕何夕、見此邂逅。子兮子兮、如此邂逅何。

綢繆束楚、三星在戶。今夕何夕、見此粲者。子兮子兮、如此粲者何。

有杕之杜、其葉湑湑。獨行踽踽。豈無他人、不如我同父。嗟行之人、胡不比焉。人無兄弟、胡不佽焉。

有杕之杜、其葉菁菁。獨行睘睘。豈無他人、不如我同姓。嗟行之人、胡不比焉。人無兄弟、胡不佽焉。

羔裘豹袪、自我人居居。豈無他人、維子之故。

羔裘豹褎、自我人究究。豈無他人、維子之好。

肅肅鴇羽、集于苞栩。王事靡盬、不能蓺稷黍、父母何怙。悠悠蒼天、曷其有所。

肅肅鴇翼、集于苞棘。王事靡盬、不能蓺黍稷、父母何食。悠悠蒼天、曷其有極。

肅肅鴇行、集于苞桑。王事靡盬、不能蓺稻粱、父母何嘗。悠悠蒼天、曷其有常。

豈曰無衣七兮、不如子之衣、安且吉兮。

豈曰無衣六兮、不如子之衣、安且燠兮。

有杕之杜、生于道左。彼君子兮、噬肯適我。中心好之、曷飲食之。

有杕之杜、生于道周。彼君子兮、噬肯來遊。中心好之、曷飲食之。

葛生蒙楚、蘞蔓于野。予美亡此、誰與獨處。

葛生蒙棘、蘞蔓于域。予美亡此、誰與獨息。

角枕粲兮、錦衾爛兮。予美亡此、誰與獨旦。

夏之日、冬之夜、百歲之後、歸於其居。

冬之夜、夏之日、百歲之後、歸於其室。

采苓采苓、首陽之巔。人之為言、苟亦無信。舍旃舍旃、苟亦無然。人之為言、胡得焉。

采苦采苦、首陽之下。人之為言、苟亦無與。舍旃舍旃、苟亦無然。人之為言、胡得焉。

采葑采葑、首陽之東。人之為言、苟亦無從。舍旃舍旃、苟亦無然。人之為言、胡得焉。

有車鄰鄰、有馬白顛。未見君子、寺人之令。

阪有漆、隰有栗。既見君子、並坐鼓瑟。今者不樂、逝者其耋。

阪有桑、隰有楊。既見君子、並坐鼓簧。今者不樂、逝者其亡。

駟驖孔阜、六轡在手。公之媚子、從公于狩。

奉時辰牡、辰牡孔碩。公曰左之、舍拔則獲。

遊于北園、四馬既閑。輶車鸞鑣、載獫歇驕。

小戎俴收、五楘梁輈。游環脅驅、陰靷鋈續、文茵暢轂、駕我騏馵。言念君子、溫其如玉。在其板屋、亂我心曲。

四牡孔阜、六轡在手、騏駵是中、騧驪是驂、龍盾之合、鋈以觼軜。言念君子、溫其在邑。方何為期、胡然我念之。

俴駟孔羣、厹矛鋈錞、蒙伐有苑、虎韔鏤膺、交韔二弓、竹閉緄縢。言念君子、載寢載興。厭厭良人、秩秩德音。

蒹葭蒼蒼、白露為霜。所謂伊人、在水一方。遡洄從之、道阻且長。遡遊從之、宛在水中央。

蒹葭淒淒、白露未晞。所謂伊人、在水之湄。遡洄從之、道阻且躋。遡遊從之、宛在水中坻。

蒹葭采采、白露未已。所謂伊人、在水之涘。遡洄從之、道阻且右。遡遊從之、宛在水中沚。

終南何有、有條有梅。君子至止、錦衣狐裘。顏如渥丹、其君也哉。

終南何有、有紀有堂。君子至止、黻衣繡裳、佩玉將將、壽考不忘。

交交黃鳥、止于棘。誰從穆公、子車奄息。維此奄息、百夫之特。臨其穴、惴惴其慄。彼蒼者天、殲我良人。如可贖兮、人百其身。

交交黃鳥、止于桑。誰從穆公、子車仲行。維此仲行、百夫之防。臨其穴、惴惴其慄。彼蒼者天、殲我良人。如可贖兮、人百其身。

交交黃鳥、止于楚。誰從穆公、子車鍼虎。維此鍼虎、百夫之禦。臨其穴、惴惴其慄。彼蒼者天、殲我良人。如可贖兮、人百其身。

鴥彼晨風、鬱彼北林。未見君子、憂心欽欽。如何如何、忘我實多。

山有苞櫟、隰有六駮。未見君子、憂心靡樂。如何如何、忘我實多。

山有苞棣、隰有樹檖。未見君子、憂心如醉。如何如何、忘我實多。

豈曰無衣、與子同袍。王于興師、脩我戈矛、與子同仇。

豈曰無衣、與子同澤。王于興師、脩我矛戟、與子偕作。

豈曰無衣、與子同裳。王于興師、脩我甲兵、與子偕行。

我送舅氏、曰至渭陽。何以贈之、路車乘黃。

我送舅氏、悠悠我思。何以贈之、瓊瑰玉佩。

於我乎、夏屋渠渠、今也每食無餘。于嗟乎、不承權輿。

於我乎、每食四簋、今也每食不飽。于嗟乎、不承權輿。

子之湯兮、宛丘之上兮。洵有情兮、而無望兮。

坎其擊鼓、宛丘之下。無冬無夏、值其鷺羽。

坎其擊缶、宛丘之道。無冬無夏、值其鷺翿。

東門之枌、宛丘之栩。子仲之子、婆娑其下。

穀旦于差、南方之原。不績其麻、市也婆娑。

穀旦于逝、越以鬷邁。視爾如荍、貽我握椒。

衡門之下、可以棲遲。泌之洋洋、可以樂飢。

豈其食魚、必河之魴。豈其取妻、必齊之姜。

豈其食魚、必河之鯉。豈其取妻、必宋之子。

東門之池、可以漚麻。彼美淑姬、可與晤歌。

東門之池、可以漚紵。彼美淑姬、可與晤語。

東門之池、可以漚菅。彼美淑姬、可與晤言。

東門之楊、其葉牂牂。昏以為期、明星煌煌。

東門之楊、其葉肺肺。昏以為期、明星晢晢。

墓門有棘、斧以斯之。夫也不良、國人知之。知而不已、誰昔然矣。

墓門有梅、有鴞萃止。夫也不良、歌以訊之。訊予不顧、顛倒思予。

防有鵲巢、邛有旨苕。誰侜予美、心焉忉忉。

中唐有甓、邛有旨鷊。誰侜予美、心焉惕惕。

月出皎兮、佼人僚兮。舒窈糾兮、勞心悄兮。

月出皓兮、佼人懰兮。舒懮受兮、勞心慅兮。

月出照兮、佼人燎兮。舒夭紹兮、勞心慘兮。

胡為乎株林、從夏南。匪適株林、從夏南。

駕我乘馬、說于株野。乘我乘駒、朝食于株。

彼澤之陂、有蒲與荷。有美一人、傷如之何。寤寐無為、涕泗滂沱。

彼澤之陂、有蒲與蕑。有美一人、碩大且卷。寤寐無為、中心悁悁。

彼澤之陂、有蒲菡萏。有美一人、碩大且儼。寤寐無為、輾轉伏枕。

羔裘逍遙、狐裘以朝。豈不爾思、勞心忉忉。

羔裘翱翔、狐裘在堂。豈不爾思、我心憂傷。

羔裘如膏、日出有曜。豈不爾思、中心是悼。

庶見素冠兮、棘人欒欒兮、勞心慱慱兮。

庶見素衣兮、我心傷悲兮、聊與子同歸兮。

庶見素韠兮、我心蘊結兮、聊與子如一兮。

隰有萇楚、猗儺其枝。夭之沃沃、樂子之無知。

隰有萇楚、猗儺其華。夭之沃沃、樂子之無家。

隰有萇楚、猗儺其實。夭之沃沃、樂子之無室。

匪風發兮、匪車偈兮、顧瞻周道、中心怛兮。

匪風飄兮、匪車嘌兮。顧瞻周道、中心弔兮。

誰能亨魚、溉之釜鬵。誰將西歸、懷之好音。

蜉蝣之羽、衣裳楚楚。心之憂矣、於我歸處。

蜉蝣之翼、采采衣服。心之憂矣、於我歸息。

蜉蝣掘閱、麻衣如雪。心之憂矣、於我歸說。

彼候人兮、何戈與祋。彼其之子、三百赤芾。

維鵜在梁、不濡其翼。彼其之子、不稱其服。

維鵜在梁、不濡其咮。彼其之子、不遂其媾。

薈兮蔚兮、南山朝隮。婉兮孌兮、季女斯飢。

鳲鳩在桑、其子七兮。淑人君子、其儀一兮。其儀一兮、心如結兮。

鳲鳩在桑、其子在梅。淑人君子、其帶伊絲。其帶伊絲、其弁伊騏。

鳲鳩在桑、其子在棘。淑人君子、其儀不忒。其儀不忒、正是四國。

鳲鳩在桑、其子在榛。淑人君子、正是國人。正是國人、胡不萬年。

冽彼下泉、浸彼苞稂。愾我寤嘆、念彼周京。

冽彼下泉、浸彼苞蕭。愾我寤嘆、念彼京周。

冽彼下泉、浸彼苞蓍。愾無寤歎、念彼京師。

芃芃黍苗、陰雨膏之。四國有王、郇伯勞之。

七月流火、九月授衣。一之日觱發、二之日栗烈。無衣無褐、何以卒歲。三之日于耜、四之日舉趾。同我婦子、饁彼南畝、田畯至喜。

七月流火、九月授衣。春日載陽、有鳴倉庚。女執懿筐、遵彼微行、爰求柔桑。春日遲遲、采蘩祁祁。女心傷悲、殆及公子同歸。

七月流火、八月萑葦。蠶月條桑、取彼斧斨、以伐遠揚、猗彼女桑。七月鳴鵙、八月載績。載玄載黃、我朱孔陽、為公子裳。

四月秀葽、五月鳴蜩。八月其穫、十月隕蘀。一之日于貉、取彼狐狸、為公子裘。二之日其同、載纘武功、言私其豵、獻豜于公。

五月斯螽動股、六月莎雞振羽。七月在野、八月在宇、九月在戶。十月蟋蟀、入我牀下。穹窒熏鼠。塞向墐戶。嗟我婦子、曰為改歲、入此室處。

六月食鬱及薁、七月亨葵及菽。八月剝棗、十月穫稻。為此春酒、以介眉壽。七月食瓜、八月斷壺、九月叔苴、采荼薪樗。食我農夫。

九月築場圃、十月納禾稼。黍稷重穋、禾麻菽麥。嗟我農夫、我稼既同、上入執宮功。晝爾于茅、宵爾索綯。亟其乘屋、其始播百穀。

二之日鑿冰沖沖、三之日納于凌陰。四之日其蚤、獻羔祭韭。九月肅霜、十月滌場。朋酒斯饗、曰殺羔羊。躋彼公堂、稱彼兕觥、萬壽無疆。

鴟鴞鴟鴞、既取我子、無毀我室。恩斯勤斯、鬻子之閔斯。

迨天之未陰雨、徹彼桑土、綢繆牖戶。今女下民、或敢侮予。

予手拮据、予所捋荼、予所蓄租、予口卒瘏、曰予未有室家。

予羽譙譙、予尾翛翛、予室翹翹、風雨所漂搖、予維音嘵嘵。

我徂東山、慆慆不歸。我來自東、零雨其濛。我東曰歸、我心西悲。制彼裳衣、勿士行枚。蜎蜎者蠋、烝在桑野。敦彼獨宿、亦在車下。

我徂東山、慆慆不歸。我來自東、零雨其濛。果臝之實、亦施于宇。伊威在室、蠨蛸在戶。町畽鹿場、熠燿宵行。不可畏也、伊可懷也。

我徂東山、慆慆不歸。我來自東、零雨其濛。鸛鳴于垤、婦歎于室。洒掃穹窒、我征聿至。有敦瓜苦、烝在栗薪。自我不見、于今三年。

我徂東山、慆慆不歸。我來自東、零雨其濛。倉庚于飛、熠燿其羽。之子于歸、皇駁其馬。親結其縭、九十其儀。其新孔嘉、其舊如之何。

既破我斧、又缺我斨。周公東征、四國是皇。哀我人斯、亦孔之將。

既破我斧、又缺我錡。周公東征、四國是吪。哀我人斯、亦孔之嘉。

既破我斧、又缺我銶。周公東征、四國是遒。哀我人斯、亦孔之休。

伐柯如何、匪斧不克。取妻如何、匪媒不得。

伐柯伐柯、其則不遠。我覯之子、籩豆有踐。

九罭之魚、鱒魴。我覯之子、袞衣繡裳。

鴻飛遵渚、公歸無所、於女信處。

鴻飛遵陸、公歸不復、於女信宿。

是以有袞衣兮、無以我公歸兮、無使我心悲兮。

狼跋其胡、載疐其尾。公孫碩膚、赤舄几几。

狼疐其尾、載跋其胡。公孫碩膚、德音不瑕。

