景公飲酒數日而樂，釋衣冠，自鼓缶，謂左右曰：「仁人亦樂是夫？」梁丘據對曰：「仁人之耳目，亦猶人也，夫奚為獨不樂此也？」

公曰：「趣駕迎晏子。」晏子朝服以至，受觴再拜。公曰：「寡人甚樂此樂，欲與夫子共之，請去禮。」

晏子對曰：「君之言過矣！群臣皆欲去禮以事君，嬰恐君子之不欲也。今齊國五尺之童子，力皆過嬰，又能勝君，然而不敢亂者，畏禮也。上若無禮，無以使其下；下若無禮，無以事其上。夫麋鹿維無禮，故父子同麀，人之所以貴于禽獸者，以有禮也。嬰聞之，人君無禮，無以臨其邦；大夫無禮，官吏不恭；父子無禮，其家必凶；兄弟無禮，不能久同。《詩》曰：『人而無禮，胡不遄死。』故禮不可去也。」

公曰：「寡人不敏無良，左右淫蠱寡人，以至于此，請殺之。」

晏子曰：「左右何罪？君若無禮，則好禮者去，無禮者至；君若好禮，則有禮者至，無禮者去。」

公曰：「善。請易衣革冠，更受命。」晏子避走，立乎門外。公令人糞灑改席，召衣冠以迎晏子。晏子入門，三讓，升階，用三獻焉；嗛酒嘗膳，再拜，告饜而出。公下拜，送之門，反，命撤酒去樂，曰：「吾以彰晏子之教也。」

景公置酒于泰山之陽，酒酣，公四望其地，喟然嘆，泣數行而下，曰：「寡人將去此堂堂國者而死乎！」左右佐哀而泣者三人，曰：「吾細人也，猶將難死，而況公乎！棄是國也而死，其孰可為乎！」

晏子獨搏其髀，仰天而大笑曰：「樂哉！今日之飲也。」公怫然怒曰：「寡人有哀，子獨大笑，何也？」晏子對曰：「今日見怯君一，諛臣三人，是以大笑。」公曰：「何謂諛怯也？」晏子曰：「夫古之有死也，令後世賢者得之以息，不肖者得之以伏。若使古之王者毋知有死，自昔先君太公至今尚在，而君亦安得此國而哀之？夫盛之有衰，生之有死，天之分也。物有必至，事有常然，古之道也。曷為可悲？至老尚哀死者，怯也；左右助哀者，諛也。怯諛聚居，是故笑之。」公慚而更辭曰：「我非為去國而死哀也。寡人聞之，彗星出，其所向之國君當之，今彗星出而向吾國，我是以悲也。」晏子曰：「君之行義回邪，無德于國，穿池沼，則欲其深以廣也；為臺榭，則欲其高且大也；賦斂如撝奪，誅僇如仇讎。自是觀之，茀又將出。天之變，彗星之出，庸可悲乎！」于是公懼，迺歸，窴池沼，廢臺榭，薄賦斂，緩刑罰，三十七日而彗星亡。

景公瞢見彗星。明日，召晏子而問焉：「寡人聞之，有彗星者必有亡國。夜者，寡人瞢見彗星，吾欲召占瞢者使占之。」晏子對曰：「君居處無節，衣服無度，不聽正諫，興事無已，賦斂無厭，使民如將不勝，萬民懟怨。茀星又將見瞢，奚獨彗星乎！」

景公飲酒，樂，公曰：「古而無死，其樂若何？」

晏子對曰：「古而無死，則古之樂也，君何得焉？昔爽鳩氏始居此地，季萴因之，有逢伯陵因之，蒲姑氏因之，而後太公因之。古若無死，爽鳩氏之樂，非君所願也。」

景公至自畋，晏子侍于遄臺，梁丘據造焉。公曰：「維據與我和夫！」晏子對曰：「據亦同也，焉得為和。」公曰：「和與同異乎？」

對曰：「異。和如羹焉，水火醯醢鹽梅，以烹魚肉，燀之以薪，宰夫和之，齊之以味，濟其不及；以洩其過，君子食之，以平其心。君臣亦然。君所謂可，而有否焉，臣獻其否，以成其可；君所謂否，而有可焉，臣獻其可，以去其否。是以政平而不干，民無爭心。故《詩》曰：『亦有和羹，既戒且平；奏鬷無言，時靡有爭。』先王之濟五味，和五聲也，以平其心，成其政也。聲亦如味：一氣，二體，三類，四物，五聲，六律，七音，八風，九歌，以相成也；清濁，大小，短長，疾徐，哀樂，剛柔，遲速，高下，出入，周流，以相濟也。君子聽之，以平其心，心平德和。故《詩》曰：『德音不瑕。』今據不然，君所謂可，據亦曰可；君所謂否，據亦曰否。若以水濟水，誰能食之？若琴瑟之專一，誰能聽之？同之不可也如是。」公曰：「善。」

齊有彗星，景公使祝禳之。晏子諫曰：「無益也，祇取誣焉。天道不疑，不貳其命，若之何禳之也！且天之有彗，以除穢也。君無穢德，又何禳焉？若德之穢，禳之何損？《詩》云：『維此文王，小心翼翼，昭事上帝，聿懷多福，厥德不回，以受方國。』君無違德，方國將至，何患于彗？《詩》曰：『我無所監，夏后及商，用亂之故，民卒流亡。』若德之回亂，民將流亡，祝史之為，無能補也。」公說，乃止。

景公疥遂痁，期而不瘳。諸侯之賓，問疾者多在。梁丘據、裔款言於公曰：「吾事鬼神，豐于先君有加矣。今君疾病，為諸侯憂，是祝史之罪也。諸侯不知，其謂我不敬，君盍誅于祝固史嚚以辭賓。」公說，告晏子。晏子對曰：「日宋之盟，屈建問范會之德于趙武，趙武曰：『夫子家事治，言于晉國，竭情無私，其祝史祭祀，陳言不愧；其家事無猜，其祝史不祈。』建以語康王，康王曰：『神人無怨，宜天子之光輔五君，以為諸侯主也。』」

公曰：「據與款謂寡人能事鬼神，故欲誅于祝史，子稱是語何故？」對曰：「若有德之君，外內不廢，上下無怨，動無違事，其祝史薦信，無愧心矣。是以鬼神用饗，國受其福，祝史與焉。其所以蕃祉老壽者，為信君使也，其言忠信于鬼神。其適遇淫君，外內頗邪，上下怨疾，動作辟違，從欲厭私，高臺深池，撞鐘舞女，斬刈民力，輸掠其聚，以成其違，不恤後人，暴虐淫縱，肆行非度，無所還忌，不思謗讟，不憚鬼神，神怒民痛，無悛於心。其祝史薦信，是言罪也；其蓋失數美，是矯誣也；進退無辭，則虛以成媚，是以鬼神不饗，其國以禍之，祝史與焉。所以夭昏孤疾者，為暴君使也，其言僭嫚于鬼神。」

公曰：「然則若之何？」對曰：「不可為也。山林之木，衡鹿守之；澤之雈蒲，舟鮫守之；藪之薪蒸，虞候守之；海之鹽蜃，祈望守之。縣鄙之人，入從其政；偪介之關，暴征其私；承嗣大夫，彊易其賄；布常無藝，徵斂無度；宮室日更，淫樂不違；內寵之妾肆奪于市，外寵之臣僭令於鄙；私欲養求，不給則應。民人苦病，夫婦皆詛。祝有益也，詛亦有損，聊攝以東，姑尤以西，其為人也多矣！雖其善祝，豈能勝億兆人之詛！君若欲誅於祝史，修德而後可。」公說，使有司寬政，毀關去禁，薄斂已責，公疾愈。

景公賞賜及後宮，文繡被臺榭，菽粟食鳧鴈；出而見殣，謂晏子曰：「此何為而死？」

晏子對曰：「此餧而死。」公曰：「嘻！寡人之無德也甚矣。」

對曰：「君之德著而彰，何為無德也？」景公曰：「何謂也？」

對曰：「君之德及後宮與臺榭，君之玩物，衣以文繡；君之鳧鴈，食以菽粟；君之營內自樂，延及後宮之族，何為其無德！顧臣願有請于君：由君之意，自樂之心，推而與百姓同之，則何殣之有！君不推此，而苟營內好私，使財貨偏有所聚，菽粟幣帛腐於囷府，惠不遍加于百姓，公心不周乎萬國，則桀紂之所以亡也。夫士民之所以叛，由偏之也，君如察臣嬰之言，推君之盛德，公布之于天下，則湯武可為也。一殣何足恤哉！」

景公登箐室而望，見人有斷雍門之橚者，公令吏拘之，顧謂晏子趣誅之。晏子默然不對。公曰：「雍門之橚，寡人所甚愛也，此見斷之，故使夫子誅之，默然而不應，何也？」

晏子對曰：「嬰聞之，古者人君出，則闢道十里，非畏也；冕前有旒，惡多所見也；纊紘珫耳，惡多所聞也；大帶重半鈞，舄履倍重，不欲輕也。刑死之罪，日中之朝，君過之，則赦之，嬰未嘗聞為人君而自坐其民者也。」公曰：「赦之，無使夫子復言。」

景公坐于路寢，曰：「美哉其室，將誰有此乎？」晏子對曰：「其田氏乎，田無宇為圻矣。」

公曰：「然則柰何？」晏子對曰：「為善者，君上之所勸也，豈可禁哉！夫田氏國門擊柝之家，父以託其子，兄以託其弟，於今三世矣。山木如市，不加于山；魚鹽蚌蜃，不加于海；民財為之歸。今歲凶飢，蒿種芼斂不半，道路有死人。齊舊四量而豆，豆四而區，區四而釜，釜十而鍾。田氏四量，各加一焉。以家量貸，以公量收，則所以糴百姓之死命者澤矣。今公家驕汰，而田氏慈惠，國澤是將焉歸？田氏雖無德而施于民。公厚斂而田氏厚施焉。《詩》曰：『雖無德與汝，式歌且舞。』田氏之施，民歌舞之也，國之歸焉，不亦宜乎！」

景公宿于路寢之宮，夜分，聞西方有男子哭者，公悲之。明日朝，問于晏子曰：「寡人夜者聞西方有男子哭者，聲甚哀，氣甚悲，是奚為者也？寡人哀之。」

晏子對曰：「西郭徒居布衣之士盆成适也。父之孝子，兄之順弟也。又嘗為孔子門人。今其母不幸而死，祔柩未葬，家貧，身老，子孺，恐力不能合祔，是以悲也。」

公曰：「子為寡人弔之，因問其偏柎何所在？」晏子奉命往弔，而問偏之所在。盆成适再拜，稽首而不起，曰：「偏柎寄于路寢，得為地下之臣，擁札摻筆，給事宮殿中右陛之下，願以某日送，未得君之意也。窮困無以圖之，布唇枯舌，焦心熱中，今君不辱而臨之，願君圖之。」

晏子曰：「然。此人之甚重者也，而恐君不許也。」盆成适蹶然曰：「凡在君耳！且臣聞之，越王好勇，其民輕死；楚靈王好細腰，其朝多餓死人；子胥忠其君，故天下皆願得以為子。今為人子臣，而離散其親戚，孝乎哉？足以為臣乎？若此而得祔，是生臣而安死母也；若此而不得，則臣請輓尸車而寄之於國門外宇霤之下，身不敢飲食，擁轅執輅，木乾鳥栖，袒肉暴骸，以望君愍之。賤臣雖愚，竊意明君哀而不忍也。」

晏子入，復乎公，公忿然作色而怒曰：「子何必患若言而教寡人乎？」晏子對曰：「嬰聞之，忠不避危，愛無惡言。且嬰固以難之矣。今君營處為游觀，既奪人有，又禁其葬，非仁也；肆心傲聽，不恤民憂，非義也。若何勿聽？」因道盆成适之辭。

公喟然太息曰：「悲乎哉！子勿復言。」迺使男子袒免，女子髮笄者以百數，為開凶門，以迎盆成适。适脫衰絰，冠條纓，墨緣，以見乎公。

公曰：「吾聞之，五子不滿隅，一子可滿朝，非迺子耶！」盆成适于是臨事不敢哭，奉事以禮，畢，出門，然後舉聲焉。

景公築長庲之臺，晏子侍坐。觴三行，晏子起舞曰：「歲已暮矣，而禾不穫，忽忽矣若之何！歲已寒矣，而役不罷，惙惙矣如之何！」舞三，而涕下沾襟。景公慚焉，為之罷長庲之役。

景公好弋，使燭鄒主鳥而亡之，公怒，詔吏殺之。

晏子曰：「燭鄒有罪三，請數之以其罪而殺之。」公曰：「可。」於是召而數之公前，曰：「燭鄒！汝為吾君主鳥而亡之，是罪一也；使吾君以鳥之故殺人，是罪二也；使諸侯聞之，以吾君重鳥以輕士，是罪三也。」數燭鄒罪已畢，請殺之。

公曰：「勿殺！寡人聞命矣。」

景公問晏子曰：「治國之患亦有常乎？」對曰：「佞人讒夫之在君側者，好惡良臣，而行與小人，此國之長患也。」

公曰：「讒佞之人，則誠不善矣；雖然，則奚曾為國常患乎？」

晏子曰：「君以為耳目而好繆事，則是君之耳目繆也。夫上亂君之耳目，下使群臣皆失其職，豈不誠足患哉！」

公曰：「如是乎！寡人將去之。」

晏子曰：「公不能去也。」公忿然作色不說，曰：「夫子何小寡人甚也！」

對曰：「臣何敢槁也！夫能自周於君者，才能皆非常也。夫藏大不誠于中者，必謹小誠于外，以成其大不誠，入則求君之嗜欲能順之，公怨良臣，則具其往失而益之，出則行威以取富。夫何密近，不為大利變，而務與君至義者也？此難得其知也。」

公曰：「然則先聖柰何？」

對曰：「先聖之治也，審見賓客，聽治不留，群臣皆得畢其誠，讒諛安得容其私！」

公曰：「然則夫子助寡人止之，寡人亦事勿用。」

對曰：「讒夫佞人之在君側者，若社之有鼠也，諺言有之曰：『社鼠不可熏去。』讒佞之人，隱君之威以自守也，是難去焉。」

景公與晏子立曲潢之上，望見齊國，問晏子曰：「後世孰將踐有齊國者乎？」

晏子對曰：「非賤臣之所敢議也。」公曰：「胡必然也？得者無失，則虞、夏常存矣。」

晏子對曰：「臣聞見不足以知之者，智也；先言而後當者，惠也。夫智與惠，君子之事，臣奚足以知之乎！雖然，臣請陳其為政：君彊臣弱，政之本也；君唱臣和，教之隆也；刑罰在君，民之紀也。今夫田無宇二世有功于國，而利取分寡，公室兼之，國權專之，君臣易施，能無衰乎！嬰聞之，臣富主亡。由是觀之，其無宇之後無幾，齊國，田氏之國也？嬰老不能待公之事，公若即世，政不在公室。」公曰：「然則柰何？」

晏子對曰：「維禮可以已之。其在禮也，家施不及國，民不懈，貨不移，工賈不變，士不濫，官不諂，大夫不收公利。」公曰：「善。今知禮之可以為國也。」

對曰：「禮之可以為國也久矣，與天地並立。君令臣忠，父慈子孝，兄愛弟敬，夫和妻柔，姑慈婦聽，禮之經也。君令而不違，臣忠而不二，父慈而教，子孝而箴，兄愛而友，弟敬而順，夫和而義，妻柔而貞，姑慈而從，婦聽而婉，禮之質也。」公曰：「善哉！寡人迺今知禮之尚也。」

晏子曰：「夫禮，先王之所以臨天下也，以為其民，是故尚之。」

晏子聘于吳，吳王問：「君子之行何如？」

晏子對曰：「君順懷之，政治歸之，不懷暴君之祿，不居亂國之位，君子見兆則退，不與亂國俱滅，不與暴君偕亡。」

晏子使吳，吳王曰：「寡人得寄僻陋蠻夷之鄉，希見教君子之行，請私而無為罪。」晏子憱然辟位。

吳王曰：「吾聞齊君蓋賊以僈，野以暴，吾子容焉，何甚也？」

晏子遵而對曰：「臣聞之，微事不通，粗事不能者，必勞；大事不得，小事不為者，必貧；大者不能致人，小者不能至人之門者，必困。此臣之所以仕也。如臣者，豈能以道食人者哉！」

晏子出，王笑曰：「嗟乎！今日吾譏晏子，訾猶裸而咎撅者也。」

司馬子期問晏子曰：「士亦有不干君，不恤民，徒居無為而取名者乎？」

晏子對曰：「嬰聞之，能足以贍上益民而不為者，謂之不仁。不仁而取名者，嬰未得聞之也。」

高子問晏子曰：「子事靈公、莊公、景公，皆敬子，三君之心一耶？夫子之心三也？」

晏子對曰：「善哉！問事君，嬰聞一心可以事百君，三心不可以事一君。故三君之心非一也，而嬰之心非三心也。且嬰之於靈公也，盡復而不能立之政，所謂僅全其四支以從其君者也。及莊公陳武夫，尚勇力，欲辟勝于邪，而嬰不能禁，故退而埜處。嬰聞之，言不用者，不受其祿，不治其事者，不與其難，吾于莊公行之矣。今之君，輕國而重樂，薄于民而厚于養，藉斂過量，使令過任，而嬰不能禁，庸知其能全身以事君乎！」

晏子治東阿，三年，景公召而數之曰：「吾以子為可，而使子治東阿，今子治而亂，子退而自察也，寡人將加大誅于子。」

晏子對曰：「臣請改道易行而治東阿，三年不治，臣請死之。」景公許。於是明年上計，景公迎而賀之曰：「甚善矣！子之治東阿也。」

晏子對曰：「前臣之治東阿也，屬託不行，貨賂不至，陂池之魚，以利貧民。當此之時，民無飢，君反以罪臣。今臣後之東阿也，屬託行，貨賂至，并重賦斂，倉庫少內，便事左右，陂池之魚，入于權宗。當此之時，飢者過半矣，君迺反迎而賀。臣愚不能復治東阿，願乞骸骨，避賢者之路。」再拜，便僻。景公迺下席而謝之曰：「子彊復治東阿，東阿者，子之東阿也，寡人無復與焉。」

景公問太卜曰：「汝之道何能？」對曰：「臣能動地。」公召晏子而告之，曰：「寡人問太卜曰：『汝之道何能？』對曰：『能動地。』地可動乎？」晏子默然不對，出，見太卜曰：「昔吾見鉤星在四心之閒，地其動乎？」太卜曰：「然。」晏子曰：「吾言之，恐子死之也；默然不對，恐君之惶也。子言，君臣俱得焉。忠於君者，豈必傷人哉！」晏子出，太卜走入見公，曰：「臣非能動地，地固將動也。」陳子陽聞之，曰：「晏子默而不對者，不欲太卜之死也；往見太卜者，恐君之惶也。晏子，仁人也，可謂忠上而惠下也。」

晏子相景公，其論人也，見賢而進之，不同君所欲；見不善則廢之，不辟君所愛；行己而無私，直言而無諱。

有納書者曰：「廢置不周于君前，謂之專；出言不諱於君前，謂之易。專易之行存，則君臣之道廢矣，吾不知晏子之為忠臣也。」公以為然。

晏子入朝，公色不說，故晏子歸，備載，使人辭曰：「嬰故老悖無能，毋敢服壯者事。」辭而不為臣，退而窮處，東耕海濱，堂下生藜藿，門外生荊棘。七年，燕、魯分爭，百姓惛亂，而家無積。公自治國，權輕諸侯，身弱高、國。

公恐，復召晏子。晏子至，公一歸七年之祿，而家無藏。晏子立，諸侯忌其威，高、國服其政，燕、魯貢職，小國時朝。晏子沒而後衰。

晏子使高糾治家，三年而辭焉。儐者諫曰：「高糾之事夫子三年，曾無以爵位而逐之，敢請其罪。」

晏子曰：「若夫方立之人，維聖人而已。如嬰者，仄陋之人也。若夫左嬰右嬰之人不舉，四維將不正。今此子事吾三年，未嘗弼吾過也。吾是以辭之。」

景公謂晏子曰：「昔吾先君桓公，予管仲狐與穀，其縣十七，著之于帛，申之以策，通之諸侯，以為其子孫賞邑。寡人不足以辱而先君，今為夫子賞邑，通之子孫。」晏子辭曰：「昔聖王論功而賞賢，賢者得之，不肖者失之，御德修禮，無有荒怠。今事君而免于罪者，其子孫奚宜與焉？若為齊國大夫者必有賞邑，則齊君何以共其社稷與諸侯幣帛？嬰請辭。」遂不受。

景公賜晏子狐之白裘，元豹之茈，其貲千金，使梁丘據致之。晏子辭而不受，三反。公曰：「寡人有此二，將欲服之，今夫子不受，寡人不敢服。與其閉藏之，豈如弊之身乎？」

晏子曰：「君就賜，使嬰修百官之政，君服之上，而使嬰服之于下，不可以為教。」固辭而不受。

晏子相景公，布衣鹿裘以朝。公曰：「夫子之家，若此其貧也，是奚衣之惡也！寡人不知，是寡人之罪也。」

晏子對曰：「嬰聞之，蓋顧人而後衣食者，不以貪昧為非；蓋顧人而後行者，不以邪僻為累。嬰不肖，嬰之族又不如嬰也，待嬰以祀其先人者五百家，嬰又得布衣鹿裘而朝，於嬰不有飾乎！」再拜而辭。

仲尼曰：「靈公汙，晏子事之以整齊；莊公壯，晏子事之以宣武；景公奢，晏子事之以恭儉：君子也！相三君而善不通下，晏子細人也。」

晏子聞之，見仲尼曰：「嬰聞君子有譏於嬰，是以來見。如嬰者，豈能以道食人者哉！嬰之宗族待嬰而祀其先人者數百家，與齊國之閒士待嬰而舉火者數百家，臣為此仕者也。如臣者，豈能以道食人者哉！」晏子出，仲尼送之以賓客之禮，再拜其辱。反，命門弟子曰：「救民之姓而不夸，行補三君而不有，晏子果君子也。」

仲尼之齊，見景公，景公說之，欲封之以爾稽，以告晏子。晏子對曰：「不可。彼浩裾自順，不可以教下；好樂緩於民，不可使親治；立命而建事，不可守職；厚葬破民貧國，久喪道哀費日，不可使子民；行之難者在內，而傳者無其外，故異于服，勉于容，不可以道眾而馴百姓。自大賢之滅，周室之卑也，威儀加多，而民行滋薄；聲樂繁充，而世德滋衰。今孔丘盛聲樂以侈世，飾弦歌鼓舞以聚徒，繁登降之禮，趨翔之節以觀眾，博學不可以儀世，勞思不可以補民，兼壽不能殫其教，當年不能究其禮，積財不能贍其樂，繁飾邪術以營世君，盛為聲樂以淫愚其民。其道也，不可以示世；其教也，不可以導民。今欲封之，以移齊國之俗，非所以導眾存民也？。」公曰：「善。」于是厚其禮而留其封，敬見不問其道，仲尼迺行。

景公上路寢，聞哭聲。曰：「吾若聞哭聲，何為者也？」梁丘據對曰：「魯孔丘之徒鞠語者也。明于禮樂，審于服喪，其母死，葬埋甚厚，服喪三年，哭泣甚疾。」公曰：「豈不可哉！」而色說之。晏子曰：「古者聖人，非不知能繁登降之禮，制規矩之節，行表綴之數以教民，以為煩人留日，故制禮不羨於便事；非不知能揚干戚鍾鼓竽瑟以勸眾也，以為費財留工，故制樂不羨于和民；非不知能累世殫國以奉死，哭泣處哀以持久也，而不為者，知其無補死者而深害生者，故不以導民。今品人飾禮煩事，羨樂淫民，崇死以害生，三者，聖王之所禁也。賢人不用，德毀俗流，故三邪得行于世。是非賢不肖雜，上妄說邪，故好惡不足以導眾。此三者，路世之政，道事之教也。公曷為不察，聲受而色說之？」

仲尼游齊，見景公。景公曰：「先生奚不見寡人宰乎？」

仲尼對曰：「臣聞晏子事三君而得順焉，是有三心，所以不見也。」

仲尼出，景公以其言告晏子，晏子對曰：「不然！嬰為三心，三君為一心故，三君皆欲其國之安，是以嬰得順也。嬰聞之，是而非之，非而是之，猶非也。孔丘必據處此一心矣。」

仲尼之齊，見景公而不見晏子。子貢曰：「見君不見其從政者，可乎？」仲尼曰：「吾聞晏子事三君而順焉，吾疑其為人。」

晏子聞之，曰：「嬰則齊之世民也，不維其行，不識其過，不能自立也。嬰聞之，有幸見愛，無幸見惡，誹謗為類，聲響相應，見行而從之者也。嬰聞之，以一心事三君者，所以順焉；以三心事一君者，不順焉。今未見嬰之行，而非其順也。嬰聞之，君子獨立不慚于影，獨寢不慚於魂。孔子拔樹削跡，不自以為辱；窮陳蔡，不自以為約；非人不得其故，是猶澤人之非斤斧，山人之非網罟也。出之其口，不知其困也，始吾望儒而貴之，今吾望儒而疑之。」

仲尼聞之，曰：「語有之：言發于爾，不可止於遠也；行存于身，不可掩于眾也。吾竊議晏子而不中夫人之過，吾罪幾矣！丘聞君子過人以為友，不及人以為師。今丘失言于夫子，譏之，是吾師也。」因宰我而謝焉，然仲尼見之。

景公出田，寒，故以為渾，猶顧而問晏子曰：「若人之眾，則有孔子焉乎？」

晏子對曰：「有孔子焉則無有，若舜焉則嬰不識。」

公曰：「孔子之不逮舜為閒矣，曷為『有孔子焉則無有，若舜焉則嬰不識』？」

晏子對曰：「是迺孔子之所以不逮舜。孔子行一節者也，處民之中，其過之識，況乎處君之中乎！舜者處民之中，則自齊乎士；處君子之中，則齊乎君子；上與聖人，則固聖人之林也。此迺孔子之所以不逮舜也。」

仲尼相魯，景公患之，謂晏子曰：「鄰國有聖人，敵國之憂也。今孔子相魯若何？」

晏子對曰：「君其勿憂。彼魯君，弱主也；孔子，聖相也。君不如陰重孔子，設以相齊，孔子彊諫而不聽，必驕魯而有齊，君勿納也。夫絕于魯，無主于齊，孔子困矣。」

居期年，孔子去魯之齊，景公不納，故困於陳蔡之閒。

晏公問晏子曰：「有臣而強，足恃乎？」晏子對曰：「不足恃。」

「有兄弟而彊，足恃乎？」晏子對曰：「不足恃。」公忿然作色曰：「吾今有恃乎？」晏子對曰：「有臣而彊，無甚如湯；有兄弟而強，無甚如桀。湯有弒其君，桀有亡其兄，豈以人為足恃哉，可以無亡也！」

景公遊于牛山，少樂，公曰：「請晏子一願。」晏子對曰：「不，嬰何願？」公曰：「晏子一願。」對曰：「臣願有君而見畏，有妻而見歸，有子而可遺。」公曰：「善乎！晏子之願；載一願。」

晏子對曰：「臣願有君而明，有妻而材，家不貧，有良鄰。有君而明，日順嬰之行；有妻而材，則使嬰不忘；家不貧，則不慍朋友所識；有良鄰，則日見君子：嬰之願也。」公曰：「善乎！晏子之願也。」

晏子對曰：「臣願有君而可輔，有妻而可去，有子而可怒。」公曰：「善乎！晏子之願也。」

景公為大鐘，將懸之。晏子、仲尼、柏常騫三人朝，俱曰：「鐘將毀。」衝之，果毀。公召三子而者問之。晏子對曰：「鐘大，不祀先君而以燕，非禮，是以曰鐘將毀。」仲尼曰：「鐘大而懸下，衝之其氣下回而上薄，是以曰鐘將毀。」柏常騫曰：「今庚申，雷日也，音莫勝於雷，是以曰鐘將毀也。」

田無宇見晏子獨立於閨內，有婦人出于室者，髮班白，衣緇布之衣而無裡裘。

田無宇譏之曰：「出于室為何者也？」

晏子曰：「嬰之家也。」無宇曰：「位為中卿，田七十萬，何以老為妻？」

對曰：「嬰聞之，去老者，謂之亂；納少者，謂之淫。且夫見色而忘義，處富貴而失倫，謂之逆道。嬰可以有淫亂之行，不顧于倫，逆古之道乎？」

有工女託于晏子之家焉者，曰：「婢妾，東廓之野之也。願得入身，比數於下陳焉。」

晏子曰：「乃今日而後自知吾不肖也！古之為政者，士農工商異居，男女有別而不通，故士無邪行，女無淫事。今僕託國主民，而女欲奔僕，僕必色見而行無廉也。」遂不見。

景公蓋姣，有羽人視景公僭者。公謂左右曰：「問之，何視寡人之僭也？」羽人對曰：「言亦死，而不言亦死，竊姣公也。」公曰：「合色寡人也？殺之！」晏子不時而入，見曰：「蓋聞君有所怒羽人。」公曰：「然。色寡人，故將殺之。」晏子對曰：「嬰聞拒欲不道，惡愛不祥，雖使色君，于法不宜殺也。」公曰：「惡然乎！若使沐浴，寡人將使抱背。」

景公謂晏子曰：「東海之中，有水而赤，其中有棗，華而不實，何也？」

晏子對曰：「昔者秦繆公乘龍舟而理天下，以黃布裹烝棗，至東海而捐其布，破黃布，故水赤；烝棗，故華而不實。」

公曰：「吾詳問子何為？」對曰：「嬰聞之，詳問者，亦詳對之也。」

景公問晏子曰：「天下有極大乎？」

晏子對曰：「有。足游浮雲，背凌蒼天，尾偃天閒，躍啄北海，頸尾咳於天地乎！然而漻漻不知六翮之所在。」

公曰：「天下有極細乎？」

晏子對曰：「有。東海有蟲，巢于蝨睫，再乳再飛，而蝨不為驚。臣嬰不知其名，而東海漁者命曰焦冥。」

莊公闔門而圖莒，國人以為有亂也，皆操長兵而立于閭。公召睢休相而問曰：「寡人闔門而圖莒，國人以為有亂，皆摽長兵而立于衢閭，柰何？」休相對曰：「誠無亂而國以為有，則仁人不存。請令于國，言晏子之在也。」公曰：「諾。」以令於國：「孰謂國有亂者，晏子在焉。」然後皆散兵而歸。君子曰：「夫行不可不務也。晏子存而民心安，此非一日之所為也，所以見于前信于後者。是以晏子立人臣之位，而安萬民之心。」

晏公游于菑，聞晏子死，公乘侈輿服繁駔驅之。而因為遲，下車而趨；知不若車之遫，則又乘。比至于國者，四下而趨，行哭而往，伏尸而號，曰：「子大夫日夜責寡人，不遺尺寸，寡人猶且淫泆而不收，怨罪重積于百姓。今天降禍于齊，不加于寡人，而加於夫子，齊國之社稷危矣，百姓將誰告夫！」

晏子死，景公操玉加于晏子而哭之，涕沾襟。章子諫曰：「非禮也。」公曰：「安用禮乎？昔者吾與夫子遊於公邑之上，一日而三不聽寡人，今其孰能然乎！吾失夫子則亡，何禮之有？」免而哭，哀盡而去。

晏子沒，十有七年，景公飲諸大夫酒。公射，出質，堂上唱善，若出一口。公作色太息，播弓矢。

弦章入，公曰：「章！自晏子沒後，不復聞不善之事。」弦章對曰：「君好之，則臣服之；君嗜之，則臣食之。尺蠖食黃則黃，食蒼則蒼是也。」

公曰：「善。吾不食諂人以言也。」以魚五十乘賜弦章，章歸，魚車塞塗，撫其御之手，曰：「昔者晏子辭黨以正君，故過失不掩之。今諸臣諛以干利，吾若受魚，是反晏子之義，而順諂諛之欲。」固辭魚不受。

君子曰：「弦章之廉，晏子之遺行也。」

