武王問太公曰：「王者帥師，三軍分為數處，將欲期會合戰，約誓賞罰，為之柰何？」太公曰：「凡用兵之法，三軍之眾，必有分合之變。其大將先定戰地戰日，然後移檄書與諸將吏期，攻城圍邑，各會其所。明告戰日，漏刻有時。大將設營而陳，立表轅門，清道而待。諸將吏至者，校其先後；先期至者賞，後期至者斬。如此，則遠近奔集，三軍俱至，并力合戰。」

武王問太公曰：「凡用兵之要，必有武車驍騎，馳陳選鋒，見可，則擊之。如何則可擊？」太公曰：「夫欲擊者，當審察敵人十四變。變見則擊之，敵人必敗。」

武王曰：「十四變可得聞乎？」太公曰：「敵人新集可擊，人馬未食可擊，天時不順可擊，地形未得可擊；奔赴可擊，不戒可擊；疲勞可擊，將離士卒可擊；涉長路可擊，濟水可擊；不暇可擊，阻難狹路可擊；亂行可擊，心怖可擊。」

武王問太公曰：「練士之道柰何？」太公曰：「軍中有大勇敢死樂傷者，聚為一卒，名曰冒刃之士；有銳氣壯勇彊暴者，聚為一卒，名曰陷陳之士；有奇表長劍、接武齊列者，聚為一卒，名曰勇銳之士；有拔距伸鉤、彊梁多力、潰破金鼓、絕滅旌旗者，聚為一卒，名曰勇力之士；有踰高絕遠、輕足善走者，聚為一卒，名曰寇兵之士；有王臣失勢、欲復見功者，聚為一卒，名曰死鬥之士；有死將之人，子弟欲與其將報仇者，聚為一卒，名曰敢死之士；有贅婿人虜，欲掩迹揚名者，聚為一卒，名曰勵鈍之士；有貧窮憤怒，欲快其心者，聚為一卒，名曰必死之士；有胥靡免罪之人，欲逃其恥者，聚為一卒，名曰倖用之士；有材技兼人，能負重致遠者，聚為一卒，名曰待命之士。此軍之服習，不可不察也。」

武王問太公曰：「合三軍之眾。欲令士卒練士教戰之道，奈何？」太公曰：「凡領三軍，有金鼓之節，所以整齊士眾者也。將必先明告吏士，申之以三令，以教操兵起居、旌旗指麾之變法。故教吏士：使一人學戰，教成，合之十人；十人學戰，教成，合之百人；百人學戰，教成，合之千人；千人學戰，教成，合之萬人；萬人學戰，教成，合之三軍之眾；大戰之法，教成，合之百萬之眾。故能成其大兵，立威於天下。」武王曰：「善哉。」

武王問太公曰：「以車與步卒戰，一車當幾步卒，幾步卒當一車？以騎與步卒戰，一騎當幾步卒，幾步卒當一騎？以車與騎戰，一車當幾騎，幾騎當一車？」太公曰：「車者、軍之羽翼也，所以陷堅陳、要彊敵、遮走北也。騎者、軍之伺候也，所以踵敗軍、絕糧道、擊便寇也。故車騎不敵戰，則一騎不能當步卒一人，三軍之眾成陳而相當：則易戰之法，一車當步卒八十人，八十人當一車；一騎當步卒八人，八人當一騎；一車當十騎，十騎當一車。險戰之法，一車當步卒四十人，四十人當一車；一騎當步卒四人，四人當一騎；一車當六騎，六騎當一車。夫車騎者、軍之武兵也。十乘敗千人，百乘敗萬人；十騎敗百人，百騎走千人，此其大數也。」

武王曰：「車騎之吏數、陳法柰何？」太公曰：「置車之吏數：五車一長，十車一吏，五十車一率，百車一將。易戰之法，五車為列，相去四十步，左右十步，隊間六十步。險戰之法，車必循道，十車為聚，二十車為屯，前後相去二十步，左右六步，隊間三十六步。五車一長。縱橫相去二里，各返故道。置騎之吏數：五騎一長，十騎一吏，百騎一率，二百騎一將。易戰之法：五騎為列，前後相去二十步，左右四步，隊間五十步；險戰者：前後相去十步，左右二步，隊間二十五步。三十騎為一屯，六十騎為一輩，十騎一吏，縱橫相去百步，周環各復故處。」武王曰：「善哉。」

武王問太公曰：「選車士奈何？」太公曰：「選車士之法，取年四十已下，長七尺五寸已上，走能逐奔馬，及馳而乘之，前後、左右、上下周旋，能縛束旌旗，力能彀八石弩，射前後左右，皆便習者，名曰武車之士，不可不厚也。」

武王問太公曰：「選騎士奈何？」太公曰：「選騎士之法，取年四十已下，長七尺五寸已上，壯健捷疾，超絕倫等，能馳騎彀射，前後、左右周旋進退，越溝塹，登丘陵，冒險阻，絕大澤，馳強敵，亂大眾者，名曰武騎之士，不可不厚也。」

武王問太公曰：「戰車奈何？」太公曰：「步貴知變動，車貴知地形，騎貴知別徑奇道。三軍同名而異用也。凡車之死地有十，其勝地有八。」

武王曰：「十死之地奈何？」太公曰：「往而無以還者，車之死地也；越絕險阻、乘敵遠行者，車之竭地也；前易後險者，車之困地也；陷之險阻而難出者，車之絕地也；圯下漸澤、黑土黏埴者，車之勞地也；左險右易、上陵仰阪者，車之逆地也；殷草橫畝、犯歷深澤者，車之拂地也；車少地易、與步不敵者，車之敗地也；後有溝瀆、左有深水、右有峻阪者。車之壞地也；日夜霖雨，旬日不止，道路潰陷，前不能進、後不能解者，車之陷地也；此十者、車之死地也，故拙將之所以見擒、明將之所以能避也。」

武王曰：「八勝之地奈何？」太公曰：「敵之前後，行陳未定，即陷之；旌旗擾亂，人馬數動，即陷之；士卒或前或後，或左或右，即陷之；陳不堅固，士卒前後相顧，即陷之；前往而疑，後恐而怯，即陷之；三軍卒驚，皆薄而起，即陷之；戰於易地，暮不能解，即陷之；遠行而暮舍，三軍恐懼，即陷之。此八者、車之勝地也。將明於十害八勝，敵雖圍周，千乘萬騎，前驅旁馳，萬戰必勝。」武王曰：「善哉。」

武王問太公曰：「戰騎奈何？」太公曰：「騎有十勝九敗。」

武王曰：「十勝奈何？」太公曰：「敵人始至，行陳未定，前後不屬；陷其前騎，擊其左右，敵人必走；敵人行陳整齊堅固，士卒欲鬥。吾騎翼而勿去，或馳而往，或馳而來，其疾如風，其暴如雷，白晝而昏，數更旌旗，變易衣服，其軍可克；敵人行陳不固，士卒不鬥。薄其前後，獵其左右，翼而擊之，敵人必懼；敵人暮欲歸舍，三軍恐駭，翼其兩旁，疾擊其後，薄其壘口，無使得入，敵人必敗；敵人無險阻保固，深入長驅，絕其糧路，敵人必飢；地平而易，四面見敵，車騎陷之，敵人必亂；敵人奔走，士卒散亂，或翼其兩旁，或掩其前後，其將可擒；敵人暮返，其兵甚眾，其行陳必亂。令我騎十而為隊，百而為屯，車五而為聚，十而為群，多設旌旗，雜以強弩；或擊其兩旁，或絕其前後，敵將可虜。此騎之十勝也。」

武王曰：「九敗奈何？」太公曰：「凡以騎陷敵而不能破陳；敵人佯走，以車騎返擊我後，此騎之敗地也；追北踰險，長驅不止；敵人伏我兩旁，又絕我後，此騎之圍地也；往而無以返，入而無以出，是謂陷於天井，頓於地穴，此騎之死地也；所從入者隘，所從出者遠。彼弱可以擊我強，彼寡可以擊我眾，此騎之沒地也；大澗深谷，翳薉林木，此騎之竭地也；左右有水，前有大阜，後有高山；三軍戰於兩水之間，敵居表裏，此騎之艱地也；敵人絕我糧道，往而無以返，此騎之困地也；汙下沮澤。進退漸洳，此騎之患地也；左有深溝，右有坑阜，高下如平地，進退誘敵，此騎之陷地也。此九者、騎之死地也。明將之所以遠避、闇將之所以陷敗也。

武王問太公曰：「步兵車騎戰奈何？」太公曰：「步兵與車騎戰者，必依丘陵險阻，長兵強弩居前，短兵弱弩居後，更發更止。敵之車騎雖眾而至，堅陣疾戰，材士、強弩，以備我後。」

武王曰：「吾無丘陵，又無險阻。敵人之至，既眾且武，車騎翼我兩旁，獵我前後。吾三軍恐怖，亂敗而走，為之奈何？」太公曰：「令我士卒為行馬、木蒺藜，置牛馬隊伍，為四武衝陣；望敵車騎將來，均置蒺藜；掘地匝後，廣深五尺，名曰命籠。人操行馬進步，闌車以為壘，推而前後，立而為屯；材士、強弩，備我左右。然後令我三軍，皆疾戰而不解。」武王曰：「善哉。」

