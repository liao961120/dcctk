*蕭曠

太和處士蕭曠，自洛東遊。至孝義館。夜憇于雙美亭。時月朗風清。曠善琴，遂取琴彈之。夜半，調甚苦。俄聞洛水之上，有長嘆者。漸相逼，乃一美人。曠因捨琴而揖之曰。彼何人斯。女曰。洛浦神女也。昔陳思王有賦，子不憶耶。曠曰。然。曠又問曰。或聞洛神即甄皇后，謝世，陳思王遇其魄於洛濱，遂為《感甄賦》。後覺事之不正，改為《洛神賦》，託意於宓妃。有之乎。女曰。妾即甄后也。為慕陳思王之才調，文帝怒而幽死。後精魄遇王洛水之上，叙其冤抑，因感而賦之。覺事不典，易其題，乃不繆矣。俄有雙鬟，持茵席。具酒殽而至。謂曠曰。妾為袁家新婦時，性好鼓琴。每彈至《悲風》及《三峽流泉》，未嘗不盡夕而止。適聞君琴韻清雅，願一聽之。曠乃彈別鶴操及悲風。神女長嘆曰。真蔡中郎之儔也。問曠曰。陳思王洛神賦如何。曠曰。真體物瀏湸。為梁昭明之精選爾。女微笑曰。狀妾之舉止云。翩若驚鴻，婉若游龍。得無踈矣。曠曰。陳思王之精魄今何在。女曰。見為遮須國王。曠曰。何為遮須國。女曰。劉聰子死而復生，語其父曰。有人告某云，遮須國久無主，待汝父來作主。即此國是也。俄有一青衣，引一女曰。織綃娘子至矣。神女曰。洛浦龍王之處女，善織綃于水府。適令召之爾。曠因語織綃曰。近日人世或傳柳毅靈姻之事，有之乎。女曰。十得其四五爾。餘皆飾詞。不可惑也。曠曰。或聞龍畏鐵。有之乎。女曰。龍之神化，雖鐵石金玉，盡可透達，何獨畏鐵乎。畏者蛟螭輩也。曠又曰。雷氏子佩豐城劒。至延平津，躍入水，化為龍。有之乎。女曰。妄也。龍木類。劒乃金。金既尅木。而不相生，焉能變化，豈同雀入水為蛤，野雞入水為蜃哉。但寶劒靈物。金水相生，而入水雷生，自不能沉于泉。信其下搜劒不獲。乃妄言為龍。且雷煥只言化去，張司空但言終合，俱不說為龍。任劒之靈異。且人之鼓鑄鍛鍊。非自然之物。是知終不能為龍。明矣。曠又曰。梭化為龍如何。女曰。梭木也，龍本屬木，變化歸木，又何怪也。曠又曰。龍之變化如神，又何病而求馬師皇療之。女曰。師皇是上界高真，哀馬之負重引遠，故為馬醫，愈其疾者萬有匹。上天降鑒，化其疾於龍唇吻間，欲驗師皇之能。龍後負而登天，天假之。非龍真有病也。曠又曰。龍之嗜燕血，有之乎。女曰。龍之清虛。食飲沆𤅈。若食燕血，豈能行藏。盖嗜者乃蛟蜃輩。無信造作，皆梁朝四公誕妄之詞爾。曠又曰。龍何好。曰。好睡，大即千年，小不下數百歲。偃仰于洞穴，鱗甲間聚其沙塵。或有鳥銜木實，遺棄其上。乃甲拆生樹，至于合抱，龍方覺悟。遂振迅修行，脫其體而入虛無，澄其神而歸寂滅。自然形之與氣，隨其化用。散入真空。若未胚腪若未凝結。如物有恍惚，精奇杳冥。當此之時，雖百骸五體，盡可入于芥子之內。隨舉止，無所不之。自得還元返本之術，與造化爭功矣。曠又曰。龍之修行，向何門而得。女曰。高真所修之術何異。上士修之。形神俱達。中士修之，神超形沉；下士修之，形神俱墮。且當修之時，氣爽而神凝，有物出焉。即老子云。恍恍惚惚，其中有物也。其於幽微，不敢洩露，恐為上天譴謫爾。神女遂命左右，傳觴叙語。情況昵洽。蘭艷動人，若左瓊枝而右玉樹，繾綣永夕，感暢冥懷。曠曰。遇二仙娥於此，真所謂雙美亭也。忽聞雞鳴，神女乃留詩曰。玉筯凝腮憶魏宮。朱絲一弄洗清風。明晨追賞應秋寂。沙渚煙銷翠羽空。織綃詩曰。織綃泉底少歡娛，更勸蕭郎盡酒壺。愁見玉琴彈別鶴。又將清淚滴真珠。曠答二女詩曰。紅蘭吐艷間夭桃，自喜尋芳數已遭。珠珮鵲橋從此斷，遙天空恨碧雲高。神女遂出明珠翠羽二物贈曠曰。此乃陳思王賦云。或採明珠，或拾翠羽。故有斯贈，以成洛神賦之詠也。龍女出輕綃一疋贈曠曰。若有胡人購之，非萬金不可。神女曰。君有奇骨異相。當出世。但淡味薄俗，清襟養真，妾當為陰助。言訖，超然躡虛而去，無所睹矣。後曠保其珠綃，多遊嵩嶽。友人嘗遇之，備寫其事。今遁世不復見焉。出《傳記》。明鈔本作出傳奇

*史遂

會昌中，小黃門史遂，因疾退於家。一日，忽召所親，自言初得疾時，見一黃衣人，執文牒曰。陰司錄君二魂對事。量留量留原作壘，據明鈔本改。一魂主身。不覺隨去。出通化門，東南入荒徑。渡灞滻。陟藍田山。山上約行數十里，忽見一騎執黑幡，云。太一登殿已久，罪人畢錄。爾何遲也。督之而去。至一城，甲士翼門。直北至一宮，宮門守衛甚嚴。有赤衣吏，引使者同入。蕭屏間，有一吏自內出曰。受教受教。使者鞠躬受命。宣曰。史遂前世括蒼山主錄大夫侍者。始則恭恪。中間廢墮，謫官黃門。冀其省悟。今大夫復位，侍者宜遷，付所司准法。遂領就一院，見一人，白鬚鬢，紫衣，左右十數列侍。拜訖仰視，乃少傅白居易也。遂元和初為翰林小吏，因問曰。少傅何為至此。白怡然曰。侍者憶前事耶。俄如睡覺，神氣頓如舊。諸黃門聞其疾愈。競訪之。是夕，居易薨於洛中。臨終，謂所親曰。昔自蓬萊。與帝謂武宗也。有閻浮之因。帝於閻浮為麟德之別。言畢而逝。人莫曉也。較其日月，當捐館之時，乃上宴麟德殿也。出《唐年補錄》

*田布

唐相崔鉉鎮淮南。盧耽罷浙西。張擇擇字原空闕。據明鈔本補。罷常州，俱經維揚，謁鉉。鉉因暇日，與二客方奕。吏報女巫與故魏博節度使田布偕至。泊逆旅某亭者。鉉甚異之。復曰顯驗。與他巫異。請改舍于都候之廨。鉉趣召巫者至。乃與神迭拜曰。謝相公。鉉曰。何謝。神答曰。布有不肖子，黷貨無厭，郡事不治。當犯大辟，賴公陰德免焉。使布之家廟血食不絕者，公之恩也。鉉矍然曰。異哉。鉉為相日。夏州節度奏銀州刺史田鐬。犯贓罪，私造鎧甲，以易市邊馬布帛。帝赫怒曰。贓自別議。且委以邊州，所宜防盜。以甲資敵，非反而何。命中書以法論，將赤其族。翌日，鉉從容言於上曰。鐬贓罪自有憲章。然是弘正之孫，田布之子。弘正首以河朔入覲，奉吏員。布亦成父之命。繼以忠孝。伏劍而死。今若行法以固邊圉，未若因事弘貸，激勸忠烈。上意乃解。止黜授遠郡司馬。而鉉未嘗一出口於親戚私昵，已將忘之。今神之言，正是其事。乃命廊下素明鈔本"素"作"索"。服而見焉。謂之曰。君以義烈而死，奈何區區為愚婦人所使乎。神曰。布嘗負此嫗八十萬錢，今方忍耻償之。鉉與二客及監軍使幕下，共償其錢。神乃辭去，因言事不驗。梁楫李琪作傳

*進士崔生

進士崔生，自關東赴舉。早行潼關外十餘里。夜方五鼓，路無人行。惟一僕一擔一驢而已。忽遇列炬呵殿，旗幟戈甲，二百許人，若方鎮者。生映樹自匿。既過，行不三二里。前之導從復廻。乃徐行隨之。有徤步押茶器。行甚遲，生因問為誰。曰。嶽神迎天官崔侍御也。秀才方應舉，何不一謁，以卜身事。生謝以無由自達。徤步許偵之。既及廟門，天猶未曙。徤步約生伺之於門側。入良久出曰。白侍御矣。遽引相見，甚喜。逡巡嶽神至，立語，便邀崔侍御入廟中。陳設帳幄，筵席鼓樂極盛。頃之，張樂飲酒。崔臨赴宴，約敕侍者。祗待於生。供以湯茶所須，情旨敦厚。飲且移時，生倦，徐行周覽，不覺出門。忽見其表丈人，握手話舊。顏色憔悴。衣服繿縷。生曰。丈人久辭人間，何得至此。答曰。僕離人世，十五年矣，未有所詣。近作敷水橋神。倦於送迎，而窘於衣食。窮困之狀，迨不可濟。知姪與天官侍御相善，又宗姓之分，必可相薦，故來投誠。若得南山觜神祇。即粗免饑窮。此後遷轉，得居天秩矣。生辭以乍相識。不知果可相薦否。然試為道之。侍御尋亦罷宴而歸，謂曰。後年方及第，今年不就試亦可。余少頃公事亦畢，即當歸去，程期甚迫，不可久留。生因以表丈人所求告之。侍御曰。觜神似人間選補，極是清資，敷水橋神卑雜，豈可便得。然試為言之，嶽神必不相阻。即復詣嶽神迎奉。生潛近伺之。歷聞所託，嶽神果許之。即命出牒補署。俄爾受牒入謝，迎官將吏一二百人，侍從甚整。生因出賀，觜神泣曰。非吾姪之力，不可得此位也。後一轉，便入天司矣。今年渭水泛溢，姪莊當飄壞。一道所損三五百家，已令為姪護之，五六月必免此禍。更有五百縑相酬。須臾，觜神驅殿而去，侍御亦發，嶽神出送。生獨在廟中，歘如夢覺。出訪僕使，只在店中。一無所覩。於是不復入關。廻止別墅。其夏，渭水泛溢，漂損甚多。惟崔生莊獨免。莊前泊一空船，水涸之後，船有絹五百疋。明年果擢第矣。出《錄異記》

*張偃

進士張偃者赴舉，行及金天王廟前，遇大雨，於廟門避雨，至暮不止。不及詣店，遂入廟中門宿。至四更，聞金天視事之聲，嗢喝甚厲。須臾，聞喚張偃，來日午時，行至某村，為赤狸虎所食。偃聞之甚懼。候庭下靜。遂于門下匍匐而入。自通名而拜，金天曰。汝生人，何事而來。遂具以前事告金天。金天曰。召虎來。須臾虎至。金天曰。與二大獸食而代偃。虎曰。冤家合食，他物代之不可。金天曰。檢虎何日死。有一吏來曰。未時為某村王存射死。金天曰。命張偃過所食時即行。及行至前路，果見人喧鬧，問之，乃曰。某村王存。射殺赤狸虎。果金天所言。偃遂自市酒，求鹿脯，親往廟謝之。出《聞奇錄》

*裴氏子

天水彭郡裴氏子，咸通中，於東閬學孤林法。淫其親表婦女，事發繫獄。每日供其飲食，悉是孤林法神為致之。獄吏怪而謂其神曰。神既靈異，何不為免此刑。神曰。受吾法者，只可全身遠害，方便濟人。既違戒誓，豈但王法，神亦不容也。今之慇懃，以酬香火之功。竟笞殺之。出《錄異記》

*韋騶

韋騶者，明五音，善長嘯，自稱逸群公子。舉進士，一不第便已。曰。男子四方之志，豈屈節於風塵哉。遊岳陽，岳陽太守以親知見辟，數月謝病去。騶親弟騋，舟行，溺於洞庭湖。騶乃水濱慟哭。移舟湖神廟下。欲焚其廟。曰。千金估胡。安穩獲濟。吾弟窮悴，乃罹此殃。焉用爾廟為。忽於舟中假寐，夢神人盛服來謁，謂騶曰。幽冥之途，無枉殺者。明公先君，昔為城守，方聞讜正，鬼神避之。撤淫祠甚多，不當廢者有二。二神上訴，帝初不許。固請十餘年。乃許與後嗣一人，謝二廢廟之主。然亦須退不能知其道，進無以補於時者，故賢弟當之耳。儻求喪不獲。即我之過，當令水工送屍湖上。騶驚悟。其事遽止。遂命漁舟施鈎緡。果獲弟之屍於岸。是夕，又夢神謝曰。鬼神不畏忿怒。而畏果敢，以其誠也。君今為人果敢。果敢下明鈔本有如是吾所懷畏六字。昔洞庭張樂，是吾所司。願以至音酬君厚惠，所冀觀咸池之節奏，釋浮世之憂煩也。忽覩金石羽籥。鏗鏘振作。騶甚歎異，以為非據，曲終乃寤。出《甘澤謠》

