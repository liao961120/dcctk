*祭禮上

《毛詩·召南》曰：《采蘋》，大夫妻能循法度也。能循法度，則可以承先祖、供祭祀也。于以采蘋？南澗之濱。于以采藻？于彼行潦。蘋，大蘋也。澗，崖也。藻，聚藻也。行潦，流潦也。

又《小雅·天保》曰：吉蠲為饎，是用孝享；吉，善；蠲，絜也。饎，酒食也。享，獻也。箋云：謂將祭祀也。禴詞蒸嘗，于公先王。春曰祠，夏曰禴，秋曰嘗，冬曰烝。公，事也。箋云：公謂后稷也。君曰卜爾，萬壽無疆。君，先君也。尸所以象神卜子也。箋云：君曰卜爾者，尸嘏主人傳神辭也。

又《小雅·吉日》曰：吉日維戊，既伯既禱。維戊，順類乘壯也。伯，馬祖也。重物慎微，將用馬力，必先為之禱其祖。禱，獲也。箋云：戊，剛日也，故乘壯為順類也。

又《小雅·大田》曰：來方禋祀，以其骍黑。與其黍稷，以享以祀，以介景福。骍，牛也。黑，羊豕也。箋云：成王之來，則又禮祀四方之神祈報焉。陽祀用骍牲，陰祀用黑牲。

又《小雅·楚茨》曰：濟濟蹌蹌，潔爾牛羊。以往烝嘗，或剝或亨，或肆或將。濟濟蹌蹌，言有容也。烹，飪之也。肆，陳；將，齊也。或陳于皮，或齊其肉。箋云：有容言威儀敬慎也。冬祭曰烝，秋祭曰嘗。祀之禮各有其事，有解剝其皮者，有煮熟之者，有肆其骨體于俎者，或奉持而進之者。祝祭于祊，祀事孔明。祊，門內也。箋云：孔，甚也。明，秋備也，契也。孝子不知神之所在，故使祝博求之平生門內之旁，待賓客之處，祀禮於是甚明。

又《小雅·信南山》曰：祭以清酒，從以骍牡。享于祖考，咸尚赤曰骍。箋云：清謂玄酒也。酒、郁鬯五齊三酒也。祭之禮，先以郁鬯降神，然後迎牲，享于祖考納享時。執其鸞刀，以啟其毛，取其血管。鸞刀，刀有鸞者。言割中節也。箋云：毛以告純也。膋，脂膏也。血以告殺，膋以升臭。合之黍稷，實之于蕭，合馨香也。是烝是享，苾苾芬芬，祀事孔明。

又《生民》曰：《生民》，尊祖也。后稷生於姜嫄，文武之功起於后稷，故推以配天焉。厥初生民，時維姜嫄。生民如何？克禋克祀，以拂無子。克，能也。弗之言祓也。姜嫄之生后稷為何乎？乃禋祀上帝于郊禖，以祓除其無子之疾而得其福也。履帝武敏歆，攸介攸止，載震載肅，載生載育。祀郊禖之時，有大神之跡，姜嫄履其拇指，生子而養之，長，名曰棄也。

又《清廟》曰：《清廟》，祀文王也。周公既成洛邑，朝諸侯，率以祀文王焉。清廟者，祭有清明之起德音之宮也。謂祭文王。

又《清廟·烈文》曰：《烈文》，成王即政，諸侯助祭也。新王即政，必以朝享之禮祭于祖考，告嗣位也。烈文辟公，錫茲祉福。惠我無疆，子孫保之。烈，光也。文王賜之也。

又《臣工》曰：《振鷺》，二王之後來助祭也。二王，殷夏也。其後，杞也，宋也。振鷺于飛，于彼西雍。我客戾止，亦有斯容。箋云：白馬于西雍之澤，言所集得其處也。興者喻杞宋之君有潔白之德，來助祭周之廟，得禮之宜。

又《臣工·潛》曰：《潛》，季冬薦魚，春獻鮪也。猗與漆沮，潛有多魚。有鳣有鮪，鰷鲿鰋鯉。猗與，欽美之言。漆沮，岐周之二水也。潛，摻也。以享以祀，以介景福。介，助也。景，大也。

《尚書·舜典》曰：望于山川，遍于群神。孔安國傳曰：謂在遠者望祭之也。群神，丘陵墳衍之屬。

又《說命》曰：黷于祭祀，時謂弗欽。孔安國傳曰：祭不欲數，數則黷，黷則不敬也。

又《洛誥》曰：祀于新邑，咸秩無文。孔安國傳曰：以祀典祀于新邑，皆次秩不在禮文者而禮之。

又《多士》曰：罔弗明德恤祀。孔安國傳曰：自帝乙以上無不顯用有德，憂念齊敬，奉其祭祀。言能保宗廟社稷也。

《尚書大傳·周傳》曰：祭之為言察也；察者，至也；至者，人事也。人事至然後祭。祭者，薦也，薦之為言在也。在也者，在其道也。《禮志》曰：君子生則敬養，死則敬饗也。

又《五行傳》曰：簡宗廟，不禱祠，廢祭祀，逆天時，則水不潤下。君行此四者為逆天。此宮之政，北為水，故源流竭絕，是水不潤下也。

又《五行傳》曰：六瀰之禮，散齋七日，致齋三日。新器潔祀，用赤黍，三日之朝於中庭，祀四方，從東方始，卒於北方。《禮志》：致齋三日。《周禮》：凡祭祀前期十日。宗伯帥執事十日，是為齋一旬乃祀也。今此致齋即祀者，欲得容三十也。答：蓋八日為致齋，明九日朗而初祀，亦一旬有一日事乃畢也。其祀禮，曰格祀，篇云今亡。曰某也，方祀。曰播國，率相行祀。其祝也，曰：若爾神靈，洪范六瀰是合，神靈謂木精靈威仰，火精赤熛怒，土精含樞細，金精白招距，水精汁光紀及木帝太皋，炎帝火帝，土帝黃帝，金帝少昊，水帝顓頊，木官句芒，火官祝融，土官后土，金官蓐收，水官玄冥皆是也。古者生能其事，死在祀禮，配其神而食。合猶為也。六瀰是神靈所為也。無差無傾，無有不正。若民有不敬事，則會批之于六瀰言民廣及天下有過者也。事，六事也。會，合也。批，推也。言天下之有過，神靈亦合推內于六瀰。天子以下為任者也。六事之機，以縣示我，我民人無敢不敬事上下王祀。

《周禮·天官·冢宰》曰：以八則治都鄙，一曰祭祀，以馭其神；祭祀其先君社稷五祀。以九式均節財用，一曰祭祀之式。式謂財用之節度。

又《天官上·內饔》曰：凡宗廟之祭祀，掌割亨之事。凡燕飲食亦如之。

又《天官上·獸人》曰：凡祭祀、喪紀、賓客，共其死獸生獸。共其完者。凡獸入于臘人，當干之也。皮毛筋角入于玉府。給作器物。

又《天官上·亨人》曰：祭祀共大羹、鉶羹，賓客亦如之。大羹，肉湆也。鄭司農云：大羹不致五味也，鉶羹加鹽菜也。

又《地官上·牧人》曰：牧人宰牧六牲而阜蕃其物，以供祭祀之牲牷。六牲謂牛、馬、羊、豕、犬、雞。凡陽祀用骍牲毛之，陰祀用黝牲毛之，望祀各以其方之色牲毛之，毛，純也。陰祀祭六郊地及社稷也。鄭司農云：陽祀春夏也。黝讀為幽。幽，黑也。凡時祀必用牷物。時祀，四時所常祀，謂山川以下至四方百物也。凡外祭毀事，用尨可也。尨謂雜色不純，毀謂副辜毀除殃咎之屬也。凡祭祀共其犧牲，以授充人系之。犧牲，毛羽完具也。授充人者，當殊養之。凡牲不系者，共奉之。謂非時而祭祀者。

又《地官上》曰：牛人，掌養國之公牛，以待國之政令。凡祭祀，供其享牛、求牛，以授職人而芻之。鄭司農云：享牛，前祭一日之牛。求牛，禱于鬼神祈福之牛也。玄謂獻神之牛，謂所以祭者也。凡祭祀供其牛牲之互，與其盆簝以待事。互謂福衡之屬。盆簝皆器名。

又《地官下·閭師》曰：凡庶民不畜者，祭無牲；不耕者，祭無盛矣。

又《春官上·大宗伯》曰：大宗伯之職，掌建邦之天神、人鬼、地祇之禮，以佐王建保邦國。建，立也。立天神、人神、地祗之禮者，謂祀之、祭之、享之。禮，吉禮是也。目吉禮于上承以立安邦國者，互相成。明尊鬼神，重人事。以禋祀祀昊天上帝，以實柴祀日月星辰，以楢燎祀司中、司命、風師、雨師，禋之言煙也。周人尚臭，煙氣之臭聞者楢積也。《詩》曰：「芃芃棫樸，薪之楢之。」三祀皆積柴實牲體焉。或有玉帛燔柴而外堙，所以報陽也。以血祭祭社稷、五祀、五岳，以埋沉祭山林川澤，以疈辜祭四方百物。不言祭地，此皆地祗，祭地可知也。陰祀自血起，貴氣臭也。社稷，土谷之神也，有德者配食。凡祀大神，亨大鬼，祭大祇，帥執事而卜日宿，視滌濯，蒞玉鬯，省牲鑊，奉玉齊，詔大號，治其大禮，詔相王之大禮。執事，諸有事于祭者也。宿，申式也。滌濯，溉祭器也。若王不與祭祀，則攝位。王有故，代行其祭事。凡大祭祠，王后不與，則攝而薦豆籩徹。薦徹豆籩，后之事。國有大故，則旅上帝及四望。王大封，則先告後土，乃頒祀于邦國、都家、鄉邑。頒讀為班。班其所當祀及其禮也。都家鄉邑謂王子弟及公卿大夫所食采地也。

又《春官下·太祝》曰：太祝掌六祝之辭。太師宜于社，造于祖，《馬融傳》曰：《爾雅》曰：「起大事，動大眾，必先有事于社也。」設軍社，類上帝。社者，社主也。類者，以事類告祀上帝。國將有事於四望，將，行也。四望，日月星辰也。及軍歸獻于社，則前祝。獻于社主。

又《春官》曰：家宗人，掌家祭祀之禮。凡祭祀致福。大夫采地之所祀與都同，若先王之子孫亦有祖廟。

《禮記·月令》曰：孟春之月，其祖戶，祭先脾。春，陽氣出，祀之于戶，內陽也。祀之先祭脾者，為春陽中于藏直，脾為尊也。仲春之月，天子獻羔開冰，先薦寢廟。獻羔謂獻司寒也。祭司寒而出冰，薦于宗廟，乃后賦之。上丁，命樂正習舞釋菜，將舞，必釋菜于先師以禮之。天子乃率三公、九卿、諸侯、大夫親往視之。順時達物。中丁，又命樂正入學習樂。是月也，祠不用犧牲，用珪璧更皮幣。

又《月令》曰：孟夏之月，其祀灶，祭先肺。夏，陽氣盛，熱于外，祀之于灶，從熱類也。祀之先肺者，陽位在上，肺亦在上，肺為尊也。

又《月令·仲夏》祀皇地祇於方丘。夏至之日，祀皇地祇于方丘，以高祖神堯皇帝配坐，以岳瀆等神從祀。

又《月令·仲夏》曰：命有司祭先牧。謂仲夏祭先牧于大澤，用剛日。

又《月令·季夏》曰：其祀中霤，祭先心。中霤猶中室也。祭中霤之禮，為俎先進心。是月也，祀黃帝于南郊。謂季夏土德王日則祀黃帝，合樞紐于南郊，以軒轅配坐，以后土鎮星從祀也。

又《月令》曰：孟秋其祀門，祭先肝。秋，陰氣出，祀之于門，外陰也。祭先肝者，秋為陰中于藏直肝。凡祀門為俎，先進肝也。

又《月令》曰：孟冬，其祀行，祭先腎。冬陰氣盛，寒于外，祀之于行，從辟除之類。行謂道也。祭先腎者，陰位在下，腎亦在下。凡祀行為俎，先進腎。

又《月令·孟冬》曰：祀神州地祇於北郊。謂立冬日祭神州地祇于北郊。太宗文武聖皇帝配坐。是月也，命有司祭司寒。謂孟冬祭司寒于北郊。是月也，命有司祭司中、司命、司人、司祿。謂立冬后亥日祀司祿等于國域西北。

又《月令·仲冬》曰：命有司祈祀四海、大川、名源、淵澤、井泉。順其盛德之時祭也。

又《曲禮上》曰：臨祭不惰，祭服弊則焚之，祭器弊則埋之。

又《曲禮下》曰：無田祿者，不設祭器；有田祿者，先為祭服。君子雖貧，不鬻祭器；雖寒，不衣祭服。去國，祭器不逾境，大夫寓祭器於大夫，士寓祭器於士。

又《曲禮下》曰：天子祭天地，祭四方，祭山川，祭五祀，歲遍。諸侯方祀，祭山川，祭五祀，歲遍。大夫祭五祀，歲遍。士祭其先。祭四方謂祭五官之神于四郊也。勾芒在東，祝融后土在南，蓐收在西，玄冥在北。《詩》云「耒方禋祀」，方祀者，各祭其方之官而已。五祀謂戶灶中霤門行也。此蓋殷時制也。《祭法》曰：「天子立七祀，諸侯立五祀，大夫立三祀，士立二祀。」謂周制也。凡祭，有其廢之，莫敢舉也；有其舉之，莫敢廢也。為其瀆神也。廢舉謂若殷廢農祀棄，后不可復廢棄祀農也。非所祭而祭之，名曰淫祀。淫祀無福。支子不祭，祭必告于宗子。不敢自專。凡祭宗廟之禮，牛曰一元大武，豕曰剛鬛，豚曰肥腯，羊曰柔毛，雞曰翰音，犬曰羹獻，雉曰疏趾，兔曰明視，脯曰尹祭，槁魚曰商祭，鮮魚曰脡祭，水曰清滌，酒曰清酌，黍曰薌合，粱曰薌萁，稷曰明粢，稻曰嘉蔬，韭曰豐本，鹽曰醎醝，玉曰嘉玉，弊曰量幣。號牲物者，異于人用也。元，頭也。武，跡也。腯，肥也。《春秋傳》作腯，腯，充貌也。尹，正也。商猶量也。脡，直也。萁，辭也。嘉，善也。稻，菰蔬之屬也。豐，茂也。大鹹曰鹺。今河東云幣帛也。

又《曲禮》曰：大饗不問卜，祭五帝于明堂，莫適卜也。不饒富。富之言備也，備而已，勿多于禮。

又《檀弓下》曰：仲遂卒於垂，壬午猶繹，萬入去籥。仲遂，魯公子。先曰辛巳有事太廟而仲遂卒，明曰而繹非也。萬，千舞也。籥，籥舞也。仲尼曰：「非禮也。卿卒不繹。」

又《王制》曰：祭，豐年不奢，凶年不儉。

又《王制》曰：天子祭天地，諸侯祭社稷，大夫祭五祀。五祀謂司命、中霤、門、行、厲也。此祭謂大夫有地者，其無地祭三耳。天子祭天下名山大川，五岳視三公，四瀆視諸侯。視，視其牲器之數。諸侯祭名山大川之在其地者。魯人祭泰山，晉人祭河是也。天子諸侯，祭因國之在其地而無主後者。

又《禮器》曰：晏平仲祀其先人，豚肩不奄豆，浣衣濯冠以朝，君子以為阨也。阨猶狹阨。孔子曰：「臧文仲安知禮！夏父弗綦，音忌逆祀，而弗止也，燔柴于奧。文仲，魯公子區之曾孫臧孫辰也。莊文之間為大夫，於是為賢，是以非之不正禮也。文二年八月丁卯，大事於太廟，躋，僖公始逆祀。是夏父弗綦為宗人之為也。奧當為爨字之誤。夫奧者，老婦之祭也，盛於甕，尊於瓶。」又曰：季氏祭，逮闇而祭；日不足，繼之以燭。雖有強力之容，肅敬之心，皆倦怠矣。有司跛倚以臨祭，其為不敬大矣。他日祭，子路與，室事交乎戶，堂事交乎階。質明而始行事，晏朝而退。孔子聞之，曰：「誰謂由也不知禮乎？」

又《大傳》曰：牧之野，武王之事也。既事而退，柴于帝，祈于社，設奠于牧室。柴，尊告天地及先祖也。遂率天下諸侯，執豆籩，駿奔走。

又《祭法》曰：燔柴于泰壇，祭天也；瘞埋于泰折，祭地也，用骍犢。壇，析封土為祭處也。壇之言垣也。垣，明貌也。析，炤晳也。必為炤明之名，尊神也。地祗用黝牲，與天俱用犢，連言耳。埋少牢於泰昭，祭時也；相近於坎壇，祭寒暑也，王宮，祭日也；夜明，祭月也；幽宗，祭星也；雩宗，祭水旱也；四坎壇，祭四方也。山林、川谷、丘陵能出云，為風雨，見怪物，皆曰神。有天下者祭百神。諸侯在其地則祭之，亡其地則不祭。昭，明也，亦謂壇也。時，四時也，亦謂陰陽之神也。埋之者，陰陽出入于地中也。凡此以下皆祭用少牢也。

又《祭法》曰：夫聖王之制祭祀也，法施于民則祀之，以死勤事則祀之，以勞定國則祀之，能御大災則祀之，能捍大患則祀之。是故厲山氏之有天下也，其子曰農，能植百穀。夏之衰也，周棄繼之，故祀以為稷。共工氏之霸九州也，其子曰后土，能平九州，故祀以為社。帝嚳能序星辰以著眾，堯能賞均刑法以義終，舜勤眾事而野死，鯀鄣洪水而殛死，禹能修鯀之功，黃帝正名百物，以明民共財，顓頊能修之，契為司徒而民成，冥勤其官而水死，湯以寬治民而除其虐，文王以文治，武王以武功，去民之災，此皆有功烈于民者也。及夫日月星辰，民所瞻仰也；山林川谷丘陵，民所取材用也。非此族也，不在祀典。

