*逸民十

嵇康《高士傳》曰：周豐，魯人也。潛居自貴。哀公執贄請見之，豐辭。使人問曰：「有虞氏未施信於民而民信；夏后氏未施敬於民而民敬。何施而得斯於民也？」對曰：「墟墓之間，未施哀於民而民哀；宗廟社稷之中，未施敬於民而民敬。殷人作誓，而民始叛；周人作會，而民始疑。茍無禮義忠信誠愨之心以蒞之，雖固乘結之，民其兩不解乎？」又曰：顏斶者，齊人也。宣王見之，王曰：「斶前。」斶曰：「王前。」王不悅。斶曰：「夫歜前為慕勢，王前為趨士。」王作色曰：「貴乎？」斶曰：「昔秦攻齊，令曰：『敢近柳下惠壟樵者，罪死不赦。有能得齊王頭者，封萬戶。』由是觀之，生王之頭不如死士之壟。」齊王曰：「愿先生與寡人游，食太牢，乘安車。」斶曰：「愿得蔬食以當肉，安事以當輿，無步以當貴，清凈以自娛。」遂辭而去。又曰：魯連者，齊人，好奇偉倜儻。嘗游趙，秦圍邯鄲，連卻秦軍。平原君欲封連，連不受。平原君乃置酒，以千金為壽。連笑曰：「所貴于天下之士者，為人排患釋難而無取也。即有取，是商販之事，不忍為也。」遂隱居海上，莫知所在。又曰：河上公，不知何許人也。謂之丈人隱德，無言無德而稱焉。安丘先生等從之，修其黃老業。又曰：鄭仲虞，不知何許人也。漢章帝自往，終不肯起，曰：「愿陛下何惜不為太上君，令臣得為偃息之民。」天子以尚書祿終其身，世號之白衣尚書。又曰：司馬季主者，楚人也。卜於長安。漢文帝時，宋忠、賈誼為太中大夫。誼曰：「吾聞聖人不居朝廷，必在巫醫。」試觀卜數中，見季主閑坐，弟子侍而論陰陽之紀。二人曰：「觀先生之狀，聽先生之辭，世未嘗見也。尊官高位，賢者所處。何業之卑，何行之污？」季主笑曰：「觀大夫類有道術，何言之陋？夫相引以勢，相導以利，所謂賢者，乃可為羞耳。夫內無饑寒之累，外無劫奪之憂，處上而有敬，居下而無害，君子道也。卜之為業，所謂上德也。鳳凰不與燕雀為群，公等喁喁，何知長者？」二人忽忽，不覺自失。后遂不知季主所在。《史記》又載。又曰：班嗣，樓煩人也。世在京師，家有賜書，內足於財，好老莊之道，不屑榮官。桓君山從借《莊子》，報曰：「若莊子者，絕聖棄智，修性保身，清虛淡泊，歸之自然。釣魚於一壑，則萬物不干其志；棲遲於一丘，則天下不易其樂。今吾子伏孔氏之軌跡，馳顏、閔之極藝，既系率於世教矣，何用大道為自炫燿也！昔有學步邯鄲者，失其故步，匍匐而歸。恐似此類，故不進也。其行已。」持論如此，遂終於家。又曰：蔣詡字元卿，杜陵人，為兗州刺史。王莽為宰衡，詡奏事到灞上，稱病不進。歸杜陵，荊棘塞門，舍中三徑，終身不出。時人諺曰：「楚國二龔，不如杜陵蔣翁。」又曰：王真字叔平，杜陵人；李邵公，上郡人。真世二千石，王莽辟，不至。嘗為杜陵門下掾，終身不窺長安城，但閉門讀書，未嘗問政，不過農田之事。邵公王莽時辟地河西，建武中，竇融欲薦之，固辭乃止。家累百金，優游自樂。又曰：薛方，齊人，養德不仕。王莽安居迎方，因謝曰：「堯、舜在上，下有巢、許，今明王方欲隆唐虞之德，亦由小臣欲守箕山之志。」莽悅其言，遂終於家。又曰：龔勝，楚人。王莽時遣使征聘，義不事二姓，遂不食而死。有老父來吊，甚哀。既而曰：「嗟乎！薰以香自燒，膏以明自消。龔先生竟夭天年，非吾徒也。」趍而出，終莫知其誰也。

張顯《逸民傳》曰：曹子臧者，曹宣公之子也。宣公卒，負芻殺太子留而自立，是為曹成公。其後晉執成公，將見子臧於周而立之。子臧辭曰：「前志有之：聖達節，次守節，不失節。為君，非吾節也。」遂亡命奔宋。晉侯請子臧反國而歸成公，子臧以國致成公為君。見《左傳》。又曰：周黨字伯況。整身清約，非法不行。建武中，征為義郎，以病去。詔曰：「昔夷齊不食周粟，太原周黨不食朕祿。」后終隱居娛志，不營於世。

虞般佑《高士傳》曰：皇甫士安少執沖素，以耕稼為業，專心好學。每改服以行，兼日而食，得風痺。或多勸修名，士安答曰：「居畎畝之中，亦可以樂堯、舜之道，何必崇勢利而後名乎？」詔以為太子中庶子、著作郎，并不應也。又曰：朱沖字臣容，南安人。少有德行，閑靜寡欲，好學而貧。鄰牛犯種，擔芻送牛。牛主人大慚，乃不復暴。晉咸寧二年，詔曰：「處士朱沖，履行高潔，經學修明，征為博士及太子中庶子。」沖每聞征書至，輒逃入深山以免。居近夷俗，羌戎奉事若君也。又曰：劉兆字延世，公府五辟三征皆不就。安貧慕道，潛志述作數十年，不出門。凡事述十餘萬言。又曰：伍朝字世明，好學該博，顯命屢加，不就。鎮南將軍劉弘上請補零陵太守，主者以非選，竟不聽。尚書郎胡濟言朝守靜衡門，志道日新，誠江南之良才，丘園之逸老也。且白衣為郡，前漢有舊，賁于家食，近代所崇，事可行也。朝竟不就。后卒于家。王隱《晉書》亦同也。又曰：郭文舉，河內軹縣人。年十三，有懷隱志。每行山林，旬日忘歸。父母喪終，辭家不娶。入陸渾嵩山少室，乃隱華陰之崖，以觀石室之石函。洛下將沒，步擔入吳興餘杭大辟山窮谷無人之地，倚木於樹，苫覆其上，亦無壁障。時多虎暴，而文獨宿積十餘年，恒著鹿皮裘葛巾。司徒王公迎置果園中，眾人問文曰：「饑而思食，壯而思室，自然之性。先生安獨無情乎？」文曰：「情由意生，意息則無情。」又問：「先生獨處窮山，若疾病遭命，終則為烏鳥所食，顧不酷乎？」文曰：「藏埋者，亦為螻蟻所食，復何異哉？」又曰：「狼虎害人，先生獨不畏乎？」文曰：「人無害獸之心，獸亦不害人耳。」居園七年，逃歸餘杭。

袁淑《真隱傳》曰：蘇門先生，嘗行見采薪於阜者，先生嘆曰：「汝將以是終乎？哀哉！」薪者曰：「以是終者，我也；不以是終者，我也。且聖人無懷，何其為哀？聖人以道德為心，不以富貴為志。」因歌二章，莫知所終。又曰：鬼谷先生，不知何許人也。隱居鬼谷山，因以為稱。蘇秦、張儀師之，遂立功名。先生遺書勉之曰：「二君豈不見河邊之樹乎？仆御折其枝，風浪蕩其根。此木豈與天地有仇怨？所居然也。子見嵩岱之松柘乎？上枝干於青雲，下根通於三泉，千秋萬歲不逢斧斤之患。此木豈與天地有骨肉？所居然也。」又曰：鄭長者，隱德無名，著書一篇，言道家事，韓非稱之。世傳是長者之辭，因以為名。又曰：南公者，楚人。埋名藏用，世莫能識。居國南鄙，因以為號，著書言陰陽事。又曰：野老，六國時人。游秦楚間，年老隱居，掌勸為務。著書言農家事，因以為號。又曰：鹖冠子，或曰楚人。隱居幽山，衣弊履穿，以鹖為冠，莫測其名，因服成號。著書言道家事，馬暖常師事之。暖后顯於趙，鹖冠子懼其薦己也，乃與暖絕。又曰：楚人有獻魚于楚王，曰：「今日漁獲，食之不盡，賣之不售，棄之又可惜，是故來獻。」左右曰：「鄙哉，辭也！」楚王曰：「漁者仁人，將以誨我也。」乃恤鰥寡而存孤獨，出倉粟，發幣帛，去後宮，楚國大治。又曰：河上丈人，家貧，編蕭自給。其子沒泉，得千金之珠。丈人曰：「取石來鍛之！夫千金之珠，必在九重之泉，驪龍頷下。子能得其珠者，遇其睡也。使龍而寤，子其齏粉矣。」又曰：孫叔敖遇狐丘先生，曰：「仆聞人有三利，必有三患，子知之乎？夫爵高者人妒之，官大者主惡之，祿厚者怨處之。」叔敖曰：「不然。吾爵高而志益下，官大而志益小，祿厚而施益溥。」丈人曰：「善哉，言乎！堯、舜其猶病諸。」又見《列子》。又曰：客有候孔子者，顏淵問曰：「客何人也？」孔子曰：「窅兮泛兮，吾不測也。夫良玉徑尺，雖有十仞之土，不能掩其光；明珠度寸，雖有函丈之石，不能戢其耀。茍蘊美自厚，容止可知矣。」

《說苑》曰：衛有丈夫負缶入井灌韭，終一日一區。鄧析下車教之，為機后重前輕，命曰槁，終日灌韭百區不倦。衛丈夫曰：「吾師言有機智之心，我非不知，不欲為也。」

《雜記事》曰：徐稚忽榮祿，陳蕃欽其高行，以禮招請，署為功曹。及師友祭酒，又特為設東面之坐，重席佩巾幾以候之。稚辭疾不到。

王僧虔《吳地記》曰：處士陸著，字文伯。漢桓靈之間，州府交辟，并不就，惟事棲遁。臨卒，誡諸子弟云：「吾少未嘗官，勿茍仕濁世。」子弟遵訓，遂二代不仕，并有盛名。又曰：桐廬縣東有大溪，九里注廬溪口，南通新安，東出富陽，青山綠波，連霄亙壑。昔征士散騎常侍戴勃游此，自言山水之致極也。勃字長云，譙國铚人。父散騎常侍逵，字安道。弟子常侍國子祭酒颙，并高蹈俗外，三葉肥遁，為海內所稱。梁典曰：戴颙字仲若，與逵并隱遁有高名。颙以父不仕，復循其業，辟皆不就。

梁蕭繹《孝德傳》曰：繆斐字文雅，東海蘭陵人。世亂，將家避地海濱。不以遁世為悶，不以窮居為傷，浣衣濯冠，以俟絕氣。

《道學傳》曰：樂鉅公者，宋人。獨好黃老，恬靜不慕榮貴，號曰：安丘丈人。又曰：孔總，會稽山陰人，逸操不群，惟有一奴自隨。奴善吹笙，總為《洛生詠》，與之相對而已。

《世說》曰：郗超每聞欲高尚隱退者，輒為辨百萬資，并為造立居室。在剡為戴公起宅甚精，戴始往居，與所親書曰：「近至剡，如入官舍。」又曰：支道林因人就深公買印山，深公曰：「未聞巢、由買山而隱。」

陸機《招隱詩》曰：明發心不怡，投衭聊躑躅。躑躅欲安之？幽人在浚谷。朝采南澗藻，夕宿西山足。輕條像雲構，密葉成翠幄。

左思《招隱詩》曰：杖策招隱士，荒途橫古今。巖穴無結構，丘中有鳴琴。

陸云《逸民賦》曰：古之逸民，輕天下，輕萬物，而欲專一丘之忻，擅一壑之美。天地不易其樂，萬物不干其志，然後可以妙有生之極，因無疆之休。乃為賦曰：「相荒土以為居，度山阿而考室；層幽翳薈，穹谷重深；巖木振穎，葛藟垂陰；潛魚潦沚，嚶鳥來吟；顧蔬囿於滋薄，即蘭堂於芳林；靡飛飄以赴節，揮天籟以興音；抱回流之別沼，食秋華於高岑；濛三泉以濯流，浚金谷以投簪；遵渚龍見，在林鳳戢；遁綿野而宅心，望巖穴而凱入。

