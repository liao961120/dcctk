*山南道上

荊州

《十道志》曰：荊州，江陵郡。漢舊縣屬南郡。

《禹貢》曰：荊及衡陽惟荊州，北據荊山，南及衡山之陽。江、漢朝宗于海。二水經此州而入海，有似于朝。厥土惟涂泥，厥田惟下中。

《春秋元命苞》曰：軫散為荊州，分為楚國。荊之為言強也。陽盛物堅，其氣急悍。

《爾雅》曰：漢南曰荊州。

《周官·職方氏》曰：正南曰荊州，其山鎮曰衡山，其藪澤曰云夢，其川江、漢，其浸潁、湛，其利丹、銀、齒、革。

《晉元康地記》曰：荊州於古，蠻服之地。

《漢書》曰：臨江閔王榮坐侵廟壖地為宮，上徵榮。榮行，祖於江陵北門，既上車，軸折車廢。江陵父老流涕言曰：「吾王不返矣！」王至，詣中尉府，郅都責訊王，王怒，自殺。

《漢書·地理志》曰：今之南郡、江夏、零陵、桂陽、武陵、長沙及漢中、汝南郡，盡楚分也。

《史記》曰：蘇秦說威王曰：「楚西有黔中、巫郡，東有夏州、海陵，南有洞庭、蒼梧，北有陘塞、郇陽，地方五千里，帶甲百萬，車千乘，騎萬匹，粟支十年，此霸王之資也。」

《淮南子》曰：楚地南卷沅、湘，北繞潁、泗，西苞巴、蜀，東裹郯、邳。潁、汝以為洫，江、漢以為池，垣之以鄧林，綿之以方城。山高尋雲霓，深溪肆無景。

《十三州志》曰：漢章帝建初二年，徙鉅鹿王恭為江陵王，三公上言：「江陵在京師正南，不可以封。」乃徙為安六王。

盛弘之《荊州記》曰：元嘉中，以京師根本之所寄，荊楚為重鎮，上流之所總，擬周之分陜；晉、宋以降，此為西陜。

《釋名》曰：荊州取名于荊山。又曰：荊，驚也。南蠻數寇，常置警備。

《左傳》曰：楚子西沿漢溯江，將入郢。王在渚宮，下見之。

《十道志》曰：當陽縣，舊縣屬南郡，廣陽王子蓋之所封。

《荊州記》曰：當陽，本楚之舊邑。《左氏傳》云：「楚潘崇伐麏，至于錫穴。」潁容《釋例》云：「麏，在當陽。」

《十道志》曰：公安縣，漢孱陵縣地，吳之南郡。

《荊州記》曰：劉備敗于襄陽，南奔荊州，吳大帝封為左將軍、荊州牧，城北而鎮之。時人號備為左公，故名其城曰公安。

《古今地名》：松滋縣，古鳩茲地，漢為廬江郡。

峽州

《十道志》曰：夷陵郡，春秋戰國時并楚地。秦置三十六郡，屬南郡。魏武於此置臨江郡。梁置宜州。周武帝以州居三峽之口，改為峽州。

《史記》曰：秦昭王二十九年，秦將白起攻楚，燒夷陵。

《吳錄》曰：蜀昭烈皇帝立宜都郡於西陵。

《宜都記》曰：郡城即陸抗攻步闡於此。

《荊渚記》曰：夷陵郡，居大江之上，即西通全蜀，故夷陵有安蜀古城。

《吳志》曰：陸遜上疏：「夷陵要害，實國家之關限。若失之，非損一郡，荊州亦可憂也。」

《十道志》曰：宜郡縣，本漢夷縣，屬南郡。

袁山松《宜都山川記》曰：南崖有山，名荊門；北對崖有山，名虎牙，故曰荊門虎牙，即楚之西塞。

歸州

《十道志》曰：歸州，巴東郡。在周為夔子國，屬楚。秦并天下，為南郡之地。漢置秭歸縣。唐武德二年，割夔州之秭歸、巴東二縣置歸州。

袁山松《記》曰：屈原此縣人，既被流放，忽然暫歸，其姊亦來，因名其地為秭歸。秭與姊同。

《三國志》曰：吳置建平郡，即宜都之西部也。晉王濬自蜀江沿流伐吳。守將吾彥表皓曰：「請增建平兵，若建平不下，晉師終不敢過。」皓不從。

復州

《十道志》曰：復州，竟陵郡。《禹貢》荊州之域。春秋戰國時屬楚。秦兼天下，屬南郡。漢十三州，在荊州部，即江夏之竟陵縣地。唐武德五年，為復州。

《郡國志》曰：沔陽縣，即楚王地也。

《圖經》曰：監利縣，漢華容縣。乾溪、章華臺在焉。

郢州

《十道志》曰：郢州，富水郡。歷代所屬與竟陵郡同。二漢屬江夏郡。晉、宋以來，為竟陵郡地。西魏屬安州。后周武帝置郢州。隨廢。唐武德六年，為郢州。

《郡國志》曰：長壽縣武陵山，《春秋》謂楚平王卒於樠木之下，即此山也。

鳳州

《十道志》曰：鳳州，河池郡。土地所屬與金州同。在秦，隴西郡地。漢為故道縣地。故道，今兩當縣是也。漢武改雍為涼，后為涼州之地。

《水經》曰：兩當縣，水出陳倉縣之大散嶺西南，流入故道川。謂之故道水，縣因水取名。或云縣西有兩山相當，故名之。

《華陽國志》曰：河池，一名仇池。

郭仲產《秦州記》云：仇池山，一名仇維山，上有池似覆壺。前志云：是縣以山得名。

《水經》曰：大散水流入黃花川。黃花縣因水得名。

成州

《十道志》曰：成州，同谷郡。《禹貢》梁州之域，古西戎地。周省梁入雍，為白馬氐國。

《史記·西南夷傳》曰：自莋以東北，君長數十，冉駹為大。自冉駹以西北，君長數十，白馬最大，皆氐類。

《後漢書》曰：河池，一名仇池，地方百頃，左右悉白馬氐。

武州

《十道志》曰：武州，武都郡。土地所屬與成州同，亦白馬氐之地。

《漢書·西南夷傳》曰：漢誅且蘭、邛君，并殺莋侯，冉駹等皆震懼，請臣置吏。以為廣西部。至元鼎六年，以白馬氐地為武都郡。

《隴右記》曰：武都紫水有泥，其色紫而粘。貢之，用封璽書，故詔誥有紫泥之美。

《郡國志》曰：武帝沮水之西有角弩谷，即蜀將姜維剿五部溪蠻之所。

魚豢《魏略》曰：文帝黃初元年，徙武都於美陽。在今雍州好畤縣界，武都故城是也。

興州

《十道志》曰：興州，順政郡。戰國時白馬氐之東境。秦并天下，為蜀郡地。漢元鼎六年，置武都郡。

《晉書》曰：懷帝永嘉中，氐之人楊茂搜據武都郡。子孫承嗣為氐王。

《周地圖記》曰：郡有丙山，山有穴，即丙穴，其口向丙，因以為名。每春三月上旬，有魚長八九寸，或二三日，聯綿從穴出躍，相傳名為嘉魚。左太沖《蜀都賦》曰：「嘉魚出于丙穴。」

宕州

《十道志》：宕州，懷道郡。《禹貢》梁州之域，古羌地。周為雍州之境。秦、漢、魏、晉，諸羌據之。

《魏書》曰：梁彌忽匆者，宕昌羌也。其先常為羌，祖勤自稱宕昌王。彌忿世祖初求內附，遂拜彌忿為宕昌王，因封其地為宕昌藩。即今宕州。

扶州

《十道志》曰：扶州，同昌郡。《禹貢》梁州之域，實西戎之地。周省梁入雍，為雍州地。秦、漢、魏、晉，并屬蕃夷。

《後魏書》曰：廢帝前元年，西逐吐谷渾，定陰平，於此置鄧州及鄧寧郡，取前羌部落所居為之名。時又置怗夷縣，屬封統郡，以戎夷寧怗為義也。

《周地圖記》曰：魏廢帝置同昌縣，屬封統郡。

文州

《十道志》曰：文州，陰平郡。《禹貢》梁州之域。周為雍州之境。戰國時氐羌據焉。漢武時開西南夷，置陰平道以統其眾。

《蜀志》曰：鄧艾自陰平景谷步道懸兵束馬，經江油出綿竹。

《華陽國志》曰：晉永平之後，羌虜數叛，遂立為郡以遏之。

《輿地志》曰：晉永嘉之末，太守王鑒以郡降李雄。晉人因是悉流移於蜀、漢，其氐羌并屬楊茂搜，此后不復為正朔所頒。

利州

《十道志》曰：利州，益昌郡。土地所屬與金州同。春秋戰國時并屬蜀侯。漢葭萌縣地。

《華陽國志》曰：昔蜀王封其弟於漢中，號曰苴侯，因命其地曰葭萌。苴侯與巴王通好，巴與蜀為仇，故蜀王怒，伐苴。苴侯奔巴，求救於秦。秦乃伐蜀，遂滅蜀，及巴、苴，置巴、蜀二郡。

《水經》曰：益昌有小劍城，去大劍城三十里，連山絕險，飛閣通衢，故謂之劍閣也。

《蜀志》曰：先主使陳戎絕馬鳴閣。魏武聞之，喜曰：「此閣乃漢中之平陰，乃咽喉之要路。」馬鳴閣在益昌縣。

夔州

《十道志》曰：夔州，云安郡。春秋時為魚國。秦并天下，為巴郡地。漢為魚復縣。

《左傳》曰：庸蠻叛楚，楚莊王伐之，七遇皆北，唯禆、儵、魚人實逐之。杜曰：禆、儵、魚三巴，今魚復縣也。

《漢志》曰：江關都尉理魚復，有橘官。

《郡國記》曰：白帝城，即公孫述至魚復，有白龍出井中，因號魚復為白帝城。劉備因改魚復為永安。又《後漢書》：公孫述自以承漢土德，故號曰白帝城。

《蜀志》曰：羅憲為領軍，守永安，聞魏軍平蜀，三日哭於都亭。

《荊州圖副》曰：永安宮南一里渚下平磧上有諸葛孔明八陣圖，聚細石為之，各高五丈，皆棋布相當，中間相去九尺，正中開南北巷，悉廣五尺。或為人散亂，及為夏水所沒，至冬水退，依然如故。

《荊州記》曰：壘西聚石為八行，行八聚，謂之八陣圖。因曰八陣既成，自今行師不復敗。后見，莫能了之。桓宣武伐蜀見之，曰：「此常山蛇勢也。」

開州

《十道志》曰：開州，盛山郡。本漢朐月忍縣之地。

合州

《圖經》曰：合州，巴川郡。秦、漢屬巴郡。宋置東宕渠郡。西魏置合州。

忠州

《十道志》曰：忠州，南賓郡。土地所屬與夔州同。譙周《巴記》曰：「后漢獻帝初平六年，臨江縣屬永寧郡。建安中，改永寧為巴東郡，臨江仍屬焉。」《續漢志》曰：「和帝永元中，分枳縣置平都縣。」平都即今豐都縣也。

《史記》：蘇代曰：「楚得枳而國亡。」

萬州

《十道志》曰：萬州，南浦郡。土地所屬與通州同。漢為巴郡朐月忍縣地。

《續漢志》曰：朐月忍，屬巴郡。朐音蠢；月忍，如尹切。

《尋江源記》曰：梁山東西數千里，望之若長云垂天。《劍閣銘》曰：「巖巖梁山，積石峨峨。」又曰：景穴有嘉魚，其味甚美。景穴，在梁山縣柏枝山。

閬州

《圖經》曰：閬州，閬中郡。《禹貢》梁州之域。春秋為巴國之地。秦、漢為巴郡。

《華陽國志》曰：巴子后理閬中。

《地形志》曰：閬中居蜀漢之半，當東道要沖。今郡城即古之閬中城，后謂之隆城是也。

《後魏典略》曰：此州古有隆城，堅險，因置隆州。尋又立盤龍郡，以郡中有盤龍山為名。

《三巴記》曰：閬中有渝水，賨民銳氣喜舞。故高祖樂其猛銳，數觀其舞，使樂人習之，故樂府中有巴渝舞。

果州

《十道志》曰：果州，南充郡。《禹貢》梁州之域。春秋戰國并屬巴子國。秦惠王滅巴、蜀，是為巴郡地。自漢至晉，為安漢縣。

《華陽國志》曰：漢獻帝初平元年，劉璋分墊江上為巴郡，理此縣。

《周地圖記》曰：相如縣有相如坪、相如故宅，因以名縣。

《郡國志》曰：馮緄為車騎將軍，於此鐫崖十有餘處。今果山有車騎崖。

《益州記》曰：南充縣西有大昆井，即古之鹽井也。

《唐書》曰：貞元中，謝真人於郡紫極宮上昇，萬目所睹，郡郭是夕，處處有虹霓雲氣。

