*河北道上

懷州

《元和郡縣圖》曰：懷州，河內郡。《禹貢》冀州之域，覃懷之地。周為畿內及衛、邗、雍三國。春秋時屬晉。七國時屬韓、魏二國。秦兼天下，滅衛，為三川郡。

《禹貢》曰：覃懷底績，至于衡漳。

《後漢書》曰：光武定河內而難其守，問于鄧禹曰：「諸將誰可使守河內者？」禹曰：「昔高祖任蕭何于關中，無復西顧之憂。今河內帶河為固，戶口殷實，北通上黨，南迫洛陽。寇恂文武備足，非此了不可也。」乃拜恂為河內太守。恂移書屬縣，講兵肄射，伐湛園之竹以為矢，養馬收租以給軍。

《左傳》曰：周與鄭人蘇忿生之田：州、陘、隤、懷。州，今河內縣。又曰：襄王賜晉文公以陽樊、溫、原、攢茅之田。晉於是始啟南陽。在晉山之南，河之北，故曰南陽。

《元和郡縣圖》曰：河內縣，《春秋》野王邑也。

《左傳》曰：晉人執晏弱于野王。

《漢志》曰：武德縣，屬河內。始皇東巡，自以武德定天下，故名之也。

《十道志》曰：修武，本寧邑也。

《韓詩外傳》曰：武王伐紂，勒兵於寧，故改曰修武。

《韓非書》曰：秦昭王敗趙長平，西伐修武。

《漢書》曰：漢武帝將幸緱氏，至汲縣之新中鄉，得南越相呂嘉首，因立為獲嘉縣。

孟州

《圖經》曰：孟州，河陽郡。《禹貢》冀、豫二州之境，則武王伐紂，會盟津是也。周為畿內，蘇忿生之邑。后為晉邑。

《左傳》曰：晉侯召王，以諸侯見，且使王狩。仲尼曰：「以臣召君，不可以訓。」故書曰：「天王狩于河陽。」

《北齊書》曰：神武使潘岳鎮北城，又使高永樂守南城，以備西魏；又東魏所筑中潬城仍置河陽關；故有河陽三城侯使。

《冀州圖經》曰：河陽，在河內郡南六十四里，有宮有關。

《晉書》曰：潘岳才名冠世，為眾所嫉，出為河陽令。

《左傳·隱三年》曰：鄭祭足帥師取溫之麥。秋，又取成周之禾。

又《僖十年》：狄滅溫，今河內溫縣。溫子奔衛。周襄王以地賜晉文公。

衛州

《元和郡縣圖》曰：衛州，汲郡。《禹貢》冀州之域，后為殷都，衛縣界朝歌是也。戰國時屬魏。秦屬河東郡。漢為汲縣地。

《地理志》曰：河內，殷之舊都，周既滅殷，分其畿內為三國，《詩·風》邶、鄘、衛是也。邶以封紂子武庚；鄘，管叔尹之；衛，蔡叔尹之；以監殷人，謂之三監。

《史記》曰：周旦以成王命興師，殺武庚祿父，殺管叔，放蔡叔，以殷餘民封康叔為衛君，居河、淇之間故商墟。

《漢志》曰：朝歌，屬河內，紂所都。周武王弟康叔所封，更名衛。王莽曰雅歌。

《劉子》曰：邑號朝歌，墨子回車。

《後漢書》曰：虞詡為朝歌令，多盜，連年不解，親舊多勞吊之，曰：「得朝歌何衰也！」詡笑曰：「難者不避，易者必從，臣之節也。」詡謁河內太守馬棱，棱曰：「君儒者，乃在朝歌？甚為君憂之。」詡曰：「賊犬羊相聚，以求飽暖耳。去敖倉不過百里，不知取以為糧；青、冀州民，不知掠以為眾，守其阨塞，此為斷天下之右臂也。今則不然，此無大計之效也。」詡悉平之。

《春秋后序》曰：太康五年，吳寇始平，余自江陵還襄陽，解甲休兵，乃申予舊意，修成《春秋釋例》及《經傳集解》。始訖，會汲郡汲縣有發其界內舊冢者得古書，皆簡編科斗文字，發冢者不以為意，往往散亂。科斗書久廢，推尋不能盡通，始者藏在秘府，余晚得見之。

劉澄之《山川古今記》曰：黎陽，古黎國也。《詩》曰：「黎侯寓于衛」是也。

相州

《元和郡縣圖》曰：相州，鄴郡。《禹貢》冀州之域。春秋時地屬晉。戰國時屬魏，魏文侯使西門豹守鄴是也。秦并天下，為邯鄲、上黨二郡之地。漢高祖分置魏郡，治鄴。

《尚書》曰：河亶甲居相。

《後魏書》曰：道武幸鄴，訪立州名，尚書崔光對曰：「昔河亶甲居相，宜曰相州。」道武從之。

《漢志》曰：魏郡，領鄴、館陶、斥丘等一十八縣。

《後魏書》曰：文帝太和十八年，卜遷都，經鄴，登銅雀臺，御史崔光等曰：「鄴城平原千里，漕運四通，有西門使、起舊跡，可以饒富，在德不在險，請都之。」孝文曰：「君知其一，未知其二，鄴城非長久之地，石虎傾於前，慕容滅於后。國富主奢，暴成速敗。且西有枉人山，東有列人縣，北有柏人城。君子不飲盜泉，惡其名也。」遂止。

《魏書》曰：黃武二年，以魏郡東部為陽平郡，西部為廣平郡。廣平、陽平、魏平三郡為三魏也。

《圖經》曰：安陽，紂都也，在淇、洹二水之間，本殷墟所謂北冢是也。

《戰國策》曰：紂昔聚兵百萬，左飲淇水使竭，右飲洹水不流。

《晉書·載記》曰：石勒諸將佐議欲都鄴，將攻三臺，張賓進曰：「三臺險固，攻守未可卒下。」於是進襄國。

《漢志》曰：內黃，屬魏郡。《春秋》「吳子、晉侯會于黃池。」今黃澤在西，陳留有外黃，故加內云。

洺州

《十道志》曰：洛州，廣平郡。屬《禹貢》冀州之域。春秋時為赤狄地，后屬晉。

《左傳》：「晉荀林父敗赤狄于曲梁」是也。七國時屬趙。秦并天下，為邯鄲郡。漢初，置廣平國。

《禹貢》曰：覃懷底績，至于衡漳。衡漳在肥鄉縣。

《左傳》曰：公會單頃公及諸侯，同盟于雞澤。杜注云：雞澤在廣平曲梁縣。

《漢志》：廣平國，領縣十六。武帝征和二年改為平干國，宣帝復故。王莽曰富昌。

《十道志》曰：洛水縣，本漢斥漳縣也。

《漢志》曰：以其國斥鹵，故云斥漳。又曰：曲周，屬廣平國。莽曰直周。

《圖經》曰：邯鄲，單，盡也；邯，山名，謂邯山之所盡也。

邢州

《十道志》曰：邢州，鉅鹿郡。《禹貢》冀州之域。秦并天下，於此置信都縣，屬鉅鹿郡。

《左傳》曰：凡蔣、邢、茅，周公之胤也。

又《成十五年》：楚大夫申公奔晉，晉以為邢大夫。東陽，晉之山東，魏州廣平是。

《郡國志》曰：邢州尚書坊東平地，周百餘步，其所鳴響，人馬行上轟轟有聲，掘之即火出。

《十三州記》曰：鉅鹿，唐虞時大麓之地。《尚書》：「堯試舜百揆，納于大麓。」麓則林之大者。堯之禪舜，欲使天下皆見之，故合群臣與百姓，納之大麓之野，然後授舜，以明己禪也。

《張耳傳》曰：高祖從平城還，過趙，趙王自上食，禮甚卑。高祖箕踞。趙相貫高等乃壁人柏人，要之。上過欲宿，心動，問：「縣名為何？」曰：「柏人。」上曰：「柏人者，迫於人也！」不宿而去。柏人，今堯山縣。

冀州

《十道志》曰：冀州，信都郡。

《元和郡縣圖》曰：春秋時屬晉。七國時屬趙。在秦屬鉅鹿郡。

李公緒《趙記》曰：趙孝成王造壇臺之宮為趙都，朝諸侯，故曰信都。

《史記》曰：秦時有說客說張耳曰：「兩君羈旅，難以獨立；立趙後，扶以義，可以就功。」乃求趙歇，立為趙王，居信都。

《漢書》曰：項羽分趙，立張耳為常山王，居信都，改曰襄國。

《晉書》曰：張賓說石勒曰：「襄國因山憑險，實形勢之國，可都之。」遂都於此。

《晉書》曰：初，童謠云：「古在左，月在右，讓去言，或入口。」「古在左，月在右」，胡字也。「讓去言」，襄字也。「或入口」，為國也。尋為石勒所都。

《後漢書》曰：王郎僣號，河北悉應。光武自薊南行，至下博，惶惑不知所之，有白頭父在道傍，指曰：「努力！信都為長安守。」光武即馳赴信都，太守任光開門出迎。

《魏志》曰：韓馥為冀州牧，公孫瓚欲襲之。袁紹使高幹諷馥，令以冀州讓紹。馥素恇怯，因然其計，馥長史耿武諫曰：「冀州雖鄙，帶甲百萬，穀支十年。袁紹孤客窮軍，譬如嬰兒在股掌之上，絕其乳哺，立可餓殺，奈何以州與之？」馥不從，以州與紹。

盧植《冀州風土記》曰：冀州，聖賢之泉藪，帝王之舊地。

《十三州志》曰：冀州之地，古京也。人患剽悍，故語曰：「仕宦不偶值冀部。」

《後漢書》曰：王郎起，光武自薊南馳，及至南宮，遇大風雨，光武引車入道傍空舍，馮異抱薪，鄧禹爇火，光武對灶燎衣。異進麥飯兔肩。

《魏志》曰：太祖拔鄴，領冀州牧，或說太祖「宜復古置九州，冀州所制者廣，天下服矣。」太祖將從之，荀彧曰：「若是，則冀州當得河東、馮翊、扶風、西河、幽、并之地，所奪者眾。今分冀州，將皆動心。一旦生變，天下未易圖也。」公從之。

趙州

《元和郡縣圖》曰：趙州，趙郡。《禹貢》冀州之域。春秋時屬晉。戰國時屬趙。秦為邯鄲郡。漢為常山郡平棘縣地，又趙國。自兩漢及魏，以封建子弟。

《趙記》云：女子盛飾冶容，習絲竹，長袖，傾絕諸侯。

《左傳》曰：師及齊師、衛孔圉、鮮虞伐晉，取棘蒲。即今平棘縣也。

《史記》曰：蘇秦說趙曰：「當今之時，山東之建國莫強於趙。趙地方二千里，西有常山，南有漳河，東有清河，北有燕代。」

《漢志》曰：元氏，屬常山縣。王莽曰井關亭。趙公子元之封邑，故曰元氏。

《後漢書》曰：光武北征彭寵，陰后從行，生明帝於元氏傳舍。章帝幸元氏，祠光武、顯宗於縣舍，又祠顯宗於始生堂，皆奏樂，用新詩，復元氏祖。

《十道志》曰：高邑縣，趙房子之邑，《竹書紀年》作魴子。漢以為鄗縣。后漢復改為高邑。

《後漢書》曰：光武至鄗，群臣請即帝位，於是設壇場於鄗南千秋高亭五成陌。今趙州柏鄉縣。

鎮州

《十道志》曰：鎮州，常山郡。

《元和郡縣圖》曰：《禹貢》冀州之域。周為并州地。春秋時為鮮虞國。戰國時屬趙。秦兼天下，為鉅鹿郡。

《十三州志》曰：真定，本名東垣，以河東有垣，故此加東耳。

《漢書》曰：高祖時，代相陳豨反，使趙利守東垣。上自攻之，不下，卒罵帝，帝怒，增兵急攻城，斬罵者，改曰真定。

《漢志》曰：井陘，屬常山郡。

《穆天子傳》曰：天子獵于鉶山。注曰：燕、趙謂山脊為鉶，即今井陘是。

《史記》曰：秦始皇十八年，攻趙，王剪下井陘。

《元和郡縣圖》曰：靈壽縣，本中山國都也。

《十三州志》曰：中山武公本周之同姓，其後桓公不恤國政。晉太史餘見周王，王問之：「諸侯孰先亡？」對曰：「中山之俗以晝為夜，以臣觀之，中山其先亡乎？」其後魏樂羊為文侯將，拔中山，封之靈壽。

《戰國策》曰：九門縣本有九室而居，趙武靈王改為九門縣。

《史記》曰：趙惠王三十八年，藺相如城九門大城。

定州

《十道志》曰：定州，博陵郡。《禹貢》冀州之域。虞舜十二州，蓋井州之域。春秋時鮮虞白狄之國，后改為中山國。

張曜《中山記》曰：郡理中山，以其城中有山，故謂之中山。又云：郡治中人城。

《漢志》曰：盧奴縣，屬中山國。盧水出焉。

《圖經》曰：安喜縣，即古盧奴縣也。有黑水故池，深而不流；俗謂黑水為盧，不流為奴。

《漢書·外戚傳》曰：宣帝母王夫人，微時與父泣別於柳宿城。在豐義縣。

《十道志》曰：唐縣，本春秋時鮮虞邑也，漢為唐縣地。

《漢志》曰：唐縣，屬中山國。王莽曰和親。故堯國也。堯為唐侯，邑於此。堯山在唐東北望都界。孟康曰：晉荀吳伐鮮虞，入中人，今中人亭是。

應劭《風俗通》曰：中人城北四十里有左人亭，鮮虞故邑。左人亭即唐縣也。

《漢書》曰：望都，屬中山國。莽曰順調。堯山在北，堯母慶都山在南，登堯山見都山，故以為名。

《圖經》曰：陘邑縣，本七國時中山國之苦陘縣也。

《史記》曰：李克為中山相，苦陘之吏上計，入多於前，克曰：「苦陘上無山林之饒，下無藪澤牛馬之息，而入多於前，是擾亂吾民也。」於是免之。

《十道志》曰：鼓城縣，春秋鼓子之邑，漢下曲陽之地。

《春秋左氏傳》曰：晉荀吳圍鼓，以鼓子鳶鞮歸。鉅鹿下曲陽有鼓眾。

《十三州志》曰：中山有上曲陽，故加下耳。

《圖經》曰：北平縣，本秦曲逆縣之地，屬中山國。

《漢書》曰：高祖北征還過曲逆，上其城，望室甚大，曰：「壯哉縣！吾行天下，獨見洛陽與是耳。」於是封陳平為曲逆侯。

《後漢書》曰：章帝北巡北岳，以曲逆名不善，改為蒲陰。

瀛州

《十道志》曰：瀛州，河間郡。《禹貢》冀州之域。舜十二州為并州之境。春秋時屬燕、趙二國。秦并天下，為河間郡。漢為河間國。

《郡國志》曰：瀛州，以地帶滄海，物產滋瀛，故以名之。又云：以瀛海為名。

《漢志》曰：河間國，領縣四：樂成、侯井、武隧、弓高。王莽曰朔定。應劭曰：在兩河之間。

《漢書》曰：武帝時，望氣者云「西北有女極貴」，遂訪之於河間，得鉤弋夫人。

《十道志》曰：博野縣，本漢蠡吾縣地。

《十三州志》曰：太初元年，蠡吾侯志入繼孝質，是為孝桓帝。追尊其父蠡吾侯翼為孝宗皇帝，陵曰博陵，因改為博野縣。

《漢志》曰：高陽縣，屬涿郡。王莽曰高亭。以其在高河之陽，故曰高陽。

《漢志》曰：東平舒，屬渤海郡。以代郡有平舒，故此加東也。即平舒縣。

