*東海大魚

東方之大者，東海魚焉。行海者，一日逢魚頭，七日逢魚尾。魚產則百里水為血。出《玄中記》

*鼉魚

《博物志》云：「南海有鼉魚，斬其首。乾之。椓去其齒，而更復生者，三乃已。」《南州志》亦云然。又聞廣州人說。鰐魚能陸追牛馬。水中覆舟殺人，值網則不敢觸，有如此畏慎。其一孕，生卵數百於陸地，及其成形。則有虵。有龜。有鼈。有魚，有鼉，有為蛟者，凡十數類。及其被人捕取宰殺之，其靈能為雷電風雨，比殆神物龍類。出《感應經》

*南海大魚

嶺南節度使何履光者，朱崖人也。所居傍大海，云，親見大異者有三：其一曰，海中有二山，相去六七百里，晴朝遠望，青翠如近。開元末，海中大雷雨，雨泥。狀如吹沬。天地晦黑者七日。人從山邊來者云，有大魚，乘流入二山，進退不得。久之，其鰓挂一崖上，七日而山拆。魚因爾得去。雷魚聲也。雨泥是口中吹沬也。天地黑者，是吐氣也。其二曰，海中有洲，從廣數千里，洲上有物，狀如蟾蜍數枚。大者周廻四五百里。小者或百餘里。每至望夜，口吐白氣，上屬於月，與月爭光。其三曰，海中有山，周回數十里。每夏初，則有大蛇如百仞山，長不知幾百里。開元末，蛇飲其海。而水減者十餘日。意如渴甚，以身繞一山數十匝，然後低頭飲水。久之，為海中大物所吞。半日許。其山為海中大物所吞半日許其山十二字原闕。據明鈔本補。遂拆，蛇及山被吞俱盡，亦不知吞者是何物也。出《廣異記》

*鯨魚

開元末。雷州有雷公與鯨鬬。身出水上，雷公數十在空中上下，或縱火，或詬擊，七日方罷。海邊居人往看，不知二者何勝，但見海水正赤。出《廣異記》

*鯉魚

開元中，台州臨海。大虵與鯉魚鬬。其虵大如屋。長繞孤島數匝，引頭向水。其魚如小山，鬐目皆赤，往來五六里，作勢交擊。魚用鱗鬐上觸虵。虵以口下咋魚。如是鬬者三日。虵竟為魚觸死。出《廣異記》

*海人魚

海人魚，東海有之，大者長五六尺，狀如人。眉目口鼻手爪頭皆為美麗女子。無不具足。皮肉白如玉，無鱗，有細毛，五色輕軟，長一二寸。髮如馬尾，長五六尺。陰形與丈夫女子無異，臨海鰥寡多取得，養之於池沼。交合之際，與人無異，亦不傷人。出《洽聞記》

*南海大蟹

近世有波斯。常云，乘舶泛海，往天竺國者已六七度。其最後，舶漂入大海，不知幾千里，至一海島。島中見胡人衣草葉，懼而問之，胡云，昔與同行侶數十人漂沒，唯己隨流，得至於此。因爾採木實草根食之。得以不死。其衆哀焉。遂舶載之，胡乃說。島上大山悉是車渠瑪瑙玻瓈等諸寶。不可勝數，舟人莫不棄己賤貨取之。既滿船，胡令速發，山神若至，必當懷惜。於是隨風挂帆。行可四十餘里。遙見峯上有赤物如蛇形。久之漸大。胡曰：「此山神惜寶，來逐我也，為之奈何。舟人莫不戰懼。俄見兩山從海中出，高數百丈，胡喜曰：「此兩山者，大蟹螯也。其蟹常好與山神鬬。神多不勝，甚懼之。今其螯出，無憂矣。」大蛇尋至蟹許。盤鬬良久。蟹夾蛇頭，死於水上，如連山。船人因是得濟也。出《廣異記》

*海鰌

海鰌魚。即海上最偉者也。小者亦千餘尺。吞舟之說，固非謬矣。每歲。廣州常發銅太平御覽卷九三八銅作。船過南安貨易，北人有偶求此行，往復一年，便成斑白。云，路經調黎。地名，海心有山，阻東海濤，險而急，亦黃河之三門也。深闊處。又見十餘山。或出或沒，初甚訝之。篙工曰：「非山。海海原作島。據明鈔本改。鰌魚背也。果見雙目閃爍，鬐鬣若簸米箕。危沮之際，日中忽雨霂霡。舟子曰。此鰌魚噴氣。水散於空，風勢吹來若雨耳。」及近魚，即鼓船而噪，倏爾而沒去。「魚畏鼓」，物類相伏耳。交趾廻。乃捨舟，取雷州緣岸而歸，不憚苦辛。蓋避海鰌之難也。乃靜思曰。設使老鰌瞋目張喙。我舟若一葉之墜眢井耳，寧得不為人皓首乎。出《嶺表錄異》

*鰐魚

鰐魚。其身土黃色，有四足，修尾，形狀如鼉。而舉止趫疾。口森鋸齒，往往害人。南中鹿多，最懼此物。鹿走崖岸之上。群鰐嘷叫其下。鹿必怖懼落崖。多為鰐魚所得。亦物之相攝伏也。故太尉相國李德裕貶官潮州。經鰐魚灘。損壞舟船，平生寶翫，古書圖畫，一時沈失。遂召舶上崑崙取之。見鰐魚極多。不敢輒近。乃是鰐魚之窟宅也。出《嶺表錄異》

*吳餘繪魚

吳王孫權曾江行。食鱠有餘。因棄之中流，化而為魚。今有魚猶名吳餘鱠者。長數寸。大如筯。尚類鱠形也。出《博物志》

*石頭魚

石頭魚。狀如鰌魚。隨其大小，腦中有二石子，如喬麥。瑩白如玉。有好奇者，多市魚之小者，貯於竹器，任其壞爛，即淘之，取其魚腦石子，以植酒籌，頗脫俗。出《嶺表錄異》

*黃臘魚

黃臘魚，即江湖之橫魚。頭觜長。鱗皆金色，臠為炙，雖美而毒。或煎煿乾。夜即有光如籠燭。北人有寓南海者，市此魚食之，棄其頭於糞筐。中夜後，忽有光明。近親之。益恐懼，以燭照之，但魚頭耳，去燭復明。以為不祥，各啟食奩。窺其餘臠。亦如螢光。達明，遍詢土人，乃此魚之常也，憂疑頓釋。同上

*烏賊魚

烏賊。奮說名河伯從事。小者遇大魚，輒放墨方數尺以混身，江東人或取其墨書契，以脫人財物。書跡如淡墨，逾年字消，唯空紙耳。海人言，昔秦王東遊，棄算袋於海，化為此魚，形如算袋，兩帶極長。一說，烏賊有矴，遇風則前一鬚下矴。出《酉陽雜俎》

*橫公魚

北方荒中有石湖，方千里。岸深五丈餘。恒氷。唯夏至左右五六十日解耳。有橫公魚，長七八尺，形如鯉而赤，晝在水中，夜化為人。刺之不入，煮之不死，以烏梅二枚煮之則死，食之可止邪病。出《神異錄》

*骨雷

扶南國出鰐魚。大者二三丈，四足，似守宮狀。常生吞人，扶南王令人捕此魚。置於壍中。以罪人投之。若合死。鰐魚乃食之。無罪者，嗅而不食。鰐魚別號忽雷。熊能制之。握其觜至岸。裂擘食之。一名骨雷，秋化為虎，三爪，出南海思雷二州，臨海英潘村多有之。出《洽聞記》

*彭蚏

蟹屬名彭蚏，以螯取土作丸，從潮來至潮去，或三百丸，因名三百丸大彭蚏。出《感應經》

*鯪魚

鯪魚吐舌，蟻附之，因吞之。又開鱗甲，使蟻入其中，乃奮迅。「迅」原作「近」，據明鈔本改。則舐取之。出《異物志》

*鯢魚

金宋樂史太平寰宇記卷一六二金作全。義嶺之西南，有盤龍山，山有乳洞，斜貫一溪，號為靈水溪。溪內有魚，皆修尾四足，丹其腹，游泳自若，漁人不敢捕之。《爾雅》云。鯢似鮎。四足，聲如小兒。金商太平寰宇記卷一六二金商作今高。州溪內亦有此魚，謂之魶魚。出《嶺表錄異》

*比目魚

比目魚，南人謂之鞋底魚，江淮謂之拖沙魚。《爾雅》云：東方有比目魚焉，不比不行，其名謂之鰈。狀如牛脾，細鱗紫色，一面一目，兩片相合乃行。出《嶺表錄異》

*鹿子魚

鹿子魚，頳色，其尾鬣皆有鹿斑，赤黃色。《羅州圖經》云：「州南海中有洲，每春夏，此魚跳出洲，化而為鹿。」曾有人拾得一魚，頭已化鹿，尾猶是魚。南人云：「魚化為鹿，肉腥，不堪食。」出《嶺表錄異》

*子歸母

楊孚《交州異物志》云：「鮫之為魚，其子既育，驚必歸母，還其腹。小則如之，大則不復。」《潘州記》云。䱜魚長二丈。大數圍。初生子，子小，隨母覓食，暮驚則還入母腹。」《吳錄》云。䱜魚子。朝出索食，暮入母腹。」《南越志》云：「暮從臍入，旦從口出也。」出《感應經》

*鯸鮧魚

鯸鮧魚。文斑如虎。俗云，煮之不熟，食者必死。相傳以為常矣。饒州有吳生者。家甚豊足。妻家亦富。夫婦和睦。曾無隙「隙」原作「戲」，據明鈔本改。間。一旦，吳生醉歸。投身牀上。妻為整衣解履，扶舁其足。醉者運動。誤中妻之心胷。其妻蹷然而死。醉者不知也。遽為妻族所淩執。云"云"原作"去"，據明鈔本改。敺擊致斃。獄訟經年，州郡不能理，以事上聞。吳生親族，懼敕命到而必有明刑，為舉族之辱。因餉獄生鯸鮧。如此數四，竟不能害，益加充悅，俄而會赦獲免。還家之後，胤嗣繁盛，年洎八十，竟以壽終。且烹之不熟，尚能殺人，生陷數四，不能為害，此其命與。出《錄異記》

*鯽魚

東南海中有祖州，鯽魚出焉。長八尺，食之宜暑而避風，此魚狀，即與江湖小鯽魚相類耳。潯陽有青林湖。鯽魚大者二尺餘。小者滿尺，食之肥美，亦可止寒熱也

*䱰魚

䱰魚。濟南郡東北有䱰坑。傳云，魏景明中，有人穿井得魚，大如鏡。其夜，河水溢入此坑，坑中居人。皆為䱰魚焉

*黃魟魚

黃魟音烘。魚，色黃無鱗，頭尖，身似大槲葉，口在頷下，眼後有耳，竅通於腦，尾長一尺，末三刺，甚毒。並出《酉陽雜俎》

*蟕蠵

蟕蠵者。俗謂之茲夷，乃山龜之巨者。人立其背，可負而行。產潮循山中，鄉人採之，取殼以貨。要全其殼，須以木楔出肉。龜吼如牛，聲響山谷。廣州有巧匠，取其甲黃明無日脚者，甲上有散黑暈為日脚矣。煮而拍之，陷黑玳瑁花，以為梳篦盃器之屬，狀甚明媚。出《嶺表錄異》

*海鷰

齊監官縣石浦有海魚，乘潮來去。長三十餘丈。黑色無鱗，其聲如牛，土人呼為海鷰。出《廣古今五行記》

*鮫魚

鮫魚出合浦，長三丈，背上有甲。珠明鈔本「珠」作「蛛」。文堅彊，可以飾刀口，又可以鑢物。出《交州記》

