*決戰中

《後漢書》曰：賈復與五校戰於真定，大破之。復傷瘡甚。光武大驚曰：「我所以不令賈復別將者，為其輕敵。果然，失吾名將。聞其婦在孕，生女耶，我子娶之！生男耶，我女嫁之，不令其憂妻子也。」復病尋愈，追及光武於薊，相見甚歡。又曰：銚期從擊王郎將皃宏劉、奉於鉅鹿下，皃，五奚反。期先登陷陣，手殺五十餘人，被瘡中額，攝憤復戰，攝猶正也。遂大破之。又曰：祭遵與景丹諸將南擊弘農、厭新、柏華蠻中賊。《東觀記》曰：柏華，聚名。弩中遵口，洞出血流。眾見遵傷，稍引退，遵呼叱止之，士卒戰皆自倍，遂大破之。又曰：帝在魯，聞耿弇為張步所攻，自往救之，未至。陳俊謂弇曰：「劇虜兵盛，可且閉營休士，以須上來。」弇曰：「乘輿且到，臣子當擊牛釃酒以待百官，反欲以賊虜遺君父耶？」乃出兵大戰，自旦及昏，復大破之，殺傷無數，城中溝塹皆滿。又曰：岑彭征公孫述，乃令軍中募攻浮橋，先登者授上賞。於是偏將軍魯奇應募而前。時大風狂急，彭、奇船還流而上，直沖浮橋，而攢柱鉤而不能去。《續漢書》曰：時天東風，其攢柱有反把鉤，奇船不得去。奇等乘勢殊死戰，因飛炬焚之，風急火盛，橋樓崩燒。彭復悉軍順風并進，所向無前。蜀兵大亂，溺死者數千人。又曰：張步攻耿弇營，與劉歆等戰。弇升王宮瑰臺望之，臨淄本齊國所都，即齊王宮中有環臺也。《東觀記》作瑰臺。視歆等鋒交，乃引精兵以橫突步陣于東城下，大破之。飛矢中弇股，以佩刀截之，左右無知者。又曰：袁紹使曲安攻公孫瓚，紹在後十數里，聞瓚已破，發鞍息馬，惟衛帳下強弩數十張，大戟士百許人。瓚散兵二千餘騎卒至，圍紹數重，射矢雨下。田豐扶紹，使卻入空垣。紹脫兜鍪抵地，曰：「大丈夫當前斗死，而返逃垣墻間耶？」促使諸弩并發，多傷瓚騎。眾不知是紹，頗稍引卻。會曲義來迎，騎乃散退。又曰：鄧禹還長安，張宗夜將銳士入城襲赤眉，中矛貫胛。胛，背上兩腋間。又轉攻諸營堡，為流矢所激，皆幾至于死。又曰：賈復從上擊青犢於射犬，大戰至日中，賊陣堅不卻。光武傳召復曰：「吏士皆饑，可但朝飯。」復曰：「先破之，然後食耳。」於是被羽先登，被，猶負也。折羽為旌。將軍先所執。先登，先敵也。所向皆靡，賊乃敗走。諸將咸服其勇。又曰：陳俊字子昭，拜強弩將軍，所向皆破。世祖曰：「戰將盡如此，豈有憂乎？」

《魏志》曰：毌丘儉字仲恭，有幹策，為幽州刺史、度遼將軍。儉以高句驪數侵叛，督諸軍出玄菟，從道滑討之。句驪王宮將步騎逆軍沸水上，大戰，宮連破走。儉遂束馬懸車，登九都山，屠高麗，所斬獲首虜以千數。使玄菟太守王頎追，過沃沮千餘里，至肅慎界，刻石紀功，刊九都之山，銘不耐之城。又曰：代郡烏桓反，以任城王彰為北中郎將，行驍騎將軍。臨發，太祖誡彰曰：「居家為父子，受事為君臣。動以王法從事，爾其誡之。」彰北征入涿郡界，叛胡數千騎卒至，時兵馬未集，惟有步卒千人，騎數百匹，用田豫計，固守要隙，虜乃散退。彰追之，身自戰射，胡騎應弦而倒者，前后相屬。戰過半日，彰鎧中數箭，意氣益廣，乘勝逐北，至於乘乾，臣松之案：乘乾，縣名，屬代郡，今北虜居之，號為乘乾郡。去代二百餘里。長史諸將皆以為新涉遠，士馬疲，又受節度不得過代，不可深進，遺令輕敵。彰曰：「率師專行，惟利所在，何節度乎？胡走未遠，追之必破，從令縱敵，非良將也。」遂上馬，令軍中後出者，斬。一日一夜與虜相及，擊，大破之，斬首獲生以千數。彰乃倍常科大賜將士，將士無不悅喜。時鮮卑大人軻比能將數萬騎觀望強弱，見彰力戰，所向皆破，乃請服，北方悉平。時太祖在長安召彰，彰自代過鄴。太子謂彰曰：「卿新有功，今西見上，勿宜自伐。」彰到，如太子言，歸功諸將。太祖喜，持彰須曰：「黃須兒竟大可用。」又曰：龐德與曹仁討關羽。德屯樊北十里，會天霖雨十餘日，漢水暴溢，樊下平地五六丈。德與諸將避水上堤。羽乘船攻之，以大船四面射堤上。德披甲荷弓，箭不虛發。將軍董沖、部曲將董超等欲降，德皆收斬之。自平旦力戰至日過中，羽攻益急。德謂督將成何曰：「吾聞良將不怯死以茍免，烈士不毀節以求生，今日，我死日也。」戰益怒，氣愈壯，而水浸盛，吏士皆降。德與麾下將一人，伍伯二人，彎弓傅矢，登小船欲還仁營。水盛船覆，失弓矢，獨抱船覆水中，為羽所得，立而不跪。羽謂曰：「卿兄在漢中，我欲以卿為將，不早降何為？」德罵羽曰：「豎子，何謂降也！魏王帶甲百萬，威振天下。汝劉備庸才耳，豈能敵耶！我寧為國家鬼，不為賊將也。」遂為羽所殺。

《吳志》曰：孫權討黃祖，祖橫兩蒙沖挾守沔口，以栟櫚大紲系石為磴，上有千人，以弩交射，飛矢雨下，軍不得前。董襲與陵統俱為前部，各將敢死百人，被兩鎧乘大舸船突入蒙沖，裹身以刀斫兩紲，蒙沖橫流，大兵遂進，祖便開門走，兵追斬之。明日大會，權舉觴屬襲曰：「今日之，斷紲之功。」

《晉書》曰：劉毅等誅桓玄，兵至竹里，玄使其將皇甫敷、吳甫之拒毅軍，遇之於江乘，臨陣斬甫之，進至羅洛橋，又斬敷首。玄大懼，使桓謙、何澹之屯覆舟山。毅等軍至蔣山，裕使羸弱登山，多張旗幟，玄不之測，益以危懼。謙等士卒多北府人，素懼伏裕，莫敢出斗。裕與毅等分為數隊，進突謙陳，皆殊死戰，無不一當百。時東北風急，毅軍放火，煙塵張天，鼓噪之音震駭京邑，謙等諸軍一時奔散。又曰：周處攻齊萬年於六陌。將戰，處軍人未食，齊王肜促命速進，而絕其後繼。處知必敗，賦詩曰：「去去世事已，策馬觀西戎。藜藿甘粱黍，期之克命終。」言畢而戰，自旦及暮，斬首萬計。弦絕矢盡。左右勸退，處案劍曰：「此是吾效節授命之日，何退之為！且古者良將受命，鑿凶門以出，蓋有進無退也。今諸軍負信，勢必不振。我為大臣，以身殉國，不亦可乎！」遂力戰而歿。又曰：明威將軍朱伺隨陶侃討杜弢有殊功。石勒夏口之戰，伺用鐵面自衛，以弩的射賊大帥數人，皆殺之。賊挽船上岸，於水邊作陣。伺逐水上下以邀之，箭中其脛，氣色不變。諸軍尋至，賊潰，追擊之，皆棄船投水，死者太半。賊夜還長沙，伺追至蒲圻，不及而反。加威遠將軍，赤幢曲蓋。又曰：朱伺、劉浚與鄭攀戰楊口壘。伺常所調弩忽噤不發，伺甚惡之。及賊攻陷北門，伺退入船。初，浚開諸船底，以木掩之，名為船械。伺既入，賊舉鋌擿伺，伺逆接鋌，反以擿賊。賊走上船屋，大喚云：「賊帥在北！」伺從船底沉行五十步，乃免。

又《載記》曰：劉曜使其將軍平先、丘中伯率勁騎追陳安。安與壯士十餘騎於陜中格戰，安左手奮七尺大刀，右手執丈八蛇矛，近交則刀矛俱發，輒害五六人；遠則帶雙鞬，左右馳射而走。平先亦壯健絕人，勇捷如飛，與安搏戰，三交，奪其蛇矛而退。會日暮，雨甚，安棄馬，與左右五六人步逾山嶺，匿于溪澗。翌日尋之，遂不知所在。會連雨始霽，輒振威呼延青尋其徑跡，斬安于澗曲。隴上歌之曰：「隴上壯士有陳安，丈八蛇矛左右槃。戰始三交失蛇矛，為我外援而懸頭。西流之水東流河，一去不還奈子何！」劉曜命樂府歌。又曰：禿發傉檀追赫連勃勃。遣善射者射之，中勃勃左臂。勃勃乃勒眾逆擊。敗之，追奔八十餘里，殺傷萬計，斬其大將十餘人，以為京觀，號「髑髏臺」，還于嶺北。又曰：前秦苻堅為姚萇所攻。苻堅率兵攻姚萇，皆刻鋒鎧為死休字，示以戰死為志。每戰以長槊鉤刃，為方圓大陣，知有厚薄，從中分配，故人自為戰，所向無前。又曰：后趙再閔之亂，石琨及張舉、王朗率眾七萬伐鄴。石閔帥騎千餘拒之城北，閔執兩刃矛馳騎擊之，皆應鋒摧潰，斬級三千。琨等大敗，歸于冀州。又曰：朱伺善戰，人或問之。伺答：「諸人以舌擊賊，伺惟以刀耳。」又問曰：「將軍前后擊賊，何以每得勝耶？」伺曰：「兩敵共對，惟當忍之。彼不能忍，我能忍，是以勝耳。」又曰：周訪討江沔間賊杜曾。訪有眾八千，進至張陽。曾銳氣甚盛，訪曰：「先人有奪人之心，善謀也。」使將軍李恒督左甄，許朝督右甄，訪自領中軍，高張旗幟。曾果先攻左右甄。曾勇冠三軍，訪甚惡之，自於陣后射雉以安眾心。令小將趙胤領其父餘兵屬左甄，力戰，敗而復合。胤馳馬告急，訪怒，叱令更進。胤號哭，還戰，自辰至申，兩甄皆敗。訪選精銳八百人，自行酒飲之，敕不得妄動，聞鼓音乃進。賊未至三十步，訪親鳴鼓，將士皆騰躍奔赴，曾遂大潰，殺千餘人。遂定漢沔。又曰：劉裕舉兵伐后秦姚泓，王鎮惡為前鋒，軍至渭橋，鎮惡所乘皆蒙沖小艦，鎮惡登岸。渭水流急，倏忽間諸艦悉逐流去。時泓屯軍在長安城下，猶數萬人。鎮惡撫慰士卒曰：「卿諸人并家在江南，此是長安門外，去家萬里，而舫乘衣糧并已逐流去，豈復有生之計耶？惟宜死戰可以立大功，不然，則無遺類矣。」乃身先士卒。眾亦知無復退路，莫不騰踴爭先。泓眾一時奔潰，即陷長安城。

崔鴻《十六國春秋》曰：前秦苻堅將王猛討前燕慕容暐。暐遣將慕容評屯於潞川以拒之。猛與評相持，遣裨將郭慶以銳卒五千，夜從間道出評營后，傍山起火，燒其輜重。暐懼，遣使讓評，催之遣戰。猛知評賣水鬻薪，不撫將士，有可乘之會。評又求戰，乃陳于潞原，而誓眾曰：今與諸君深入賊地，宜各勉進，不可退也。愿戮力行間以報恩，愿受爵明君之朝，慶觴父母之室，不亦美乎！「眾皆勇奮，破釜棄糧，大呼競進。猛睹評師之眾也，惡之。謂鄧羌曰：」今日之事，非將軍莫可以捷，將軍其勉之。「羌曰：」若以司隸見與者，公無以為憂。「猛曰：」此非吾之所及，必以本郡太守萬戶侯相處。「羌不悅而退。俄而，兵交，猛召之，羌寢而弗應，猛馳就許之。羌於是大飲帳中，與張蠔、徐成等蠔，七吏切。跨馬運矛，馳入評軍。出入數四，傍若無人，搴旗斬將，搴，居輦反。殺傷甚眾。戰及日中，評眾大敗，俘斬五萬。

裴子野《宋略》曰：左將軍劉康祖聞虜寇壽陽，自虎牢率七千人來赴。虜至者八萬騎。康祖令軍中曰：「顧望者斬首，轉步者斬足。」士皆用命，賊死者萬余，血流沒踝，流矢貫頸，墮馬死。

《宋書·鄧琬傳》曰：殷孝祖屯軍鵲洲。沈沖之謂陶亮曰：「昔孝祖梟將，一戰便死。孝祖與賊合戰，每戰常以鼓蓋自隨軍中，人相謂曰：『殷統兵可謂死將矣。』今與賊交鋒，而以羽儀自顯，欲不斃得乎？」又曰：傅弘之，字仲度，涼偽太子。赫連瑰率從襲長安，弘之領步騎五千大破之。瑰又抄渭南，弘之又于寡婦渡破瑰，獲賊二百。及義真東歸，赫連佛佛傾國追躡，于青泥大戰，弘之射貫甲胄，氣冠三軍。陣敗陷沒，佛佛逼令降，弘之不為屈也。

又《高祖記》曰：于時北師始還，傷痍未復，戰士才數千，賊眾十余萬，舳艫亙千里。孟昶、諸葛長仁懼，欲擁天子過江。帝曰：「今兵士雖少，猶足一戰，若其克濟，臣主同休，如其不然，不復能草間求活，吾計決矣。」又曰：薛安都北征至陜下，魏多縱突騎，眾軍患之。安都怒甚，乃脫兜鍪，解所帶鎧，惟著絳衲兩襠衫，馬亦去具裝，馳入賊陣，猛氣咆𠷺，所向無敵。當其鋒者，無不應刃而倒。如是數四，每入，眾無不披靡。又曰：高祖義軍進至覆舟山東，張疑兵以油帔冠株，布滿山谷。帝先馳之，將皆殊死戰，無不一當百，呼聲動天地，因風縱火，煙焰張天，謙等大敗。

《齊書》曰：薛安都討魯爽。及沈慶之濟江，安都望見爽，便躍馬大呼，直往刺之，應手而倒。左右范雙斬爽首。爽世梟猛，咸云萬人敵。安都單騎直入，斬之而返，時人皆云：關羽斬顏良，不足過也。

《梁書》曰：大同初，魏軍復圍南鄭，杜懷瑤命第三子嶷帥二百人與魏前鋒戰于光道寺溪。矢中其目，失馬。敵人交槊將至，嶷斬其一騎，躍而上，馳以歸。嶷旅力絕人，便馬善射，一日戰七八合，所佩霜明朱弓，四石餘力，班絲纏矛肖，長二丈五，同心敢死士百七十人，每出，殺傷數百人。敵人憚之，號為杜彪。又曰：侯景圍王僧辨於巴陵。元帝乃引僧祐於獄，拜為假武節猛將軍，封新市縣侯，令援僧辨。將行，泣下，謂其子玘曰：「汝可開朱白二門，吾不捷則死。吉則由朱，凶則由白也。」元帝聞而壯之。又曰：蔡道班為吳陽戍主，攻蠻錫城，反為蠻困。馮根年十六，救之，匹馬交戰，提雙劍左右奮擊，殺傷甚多。道班以免，由是知名。又曰：武帝師次秣陵東，昏遣大將王珍國盛兵朱雀門，眾號二十萬。及戰，梁武軍引卻，王茂匹馬單刀直前。外生韋欣慶，勇力絕人，執鐵纏槊，翼茂而進，故大破之。茂勛第一，欣慶力也。

《陳書》曰：武帝入援建鄴，杜僧明為前鋒，與蔡路養戰於南野。僧明馬被傷，武帝馳救之，以所乘馬援僧明，明上馬復進，殺數十人。因而乘之，遂敗路養。

《南史》曰：陳將蕭摩訶隨都督吳明徹濟江攻秦郡。時齊遣大將尉破胡等率眾十萬來援，其前隊有蒼頭犀角大力之號，皆身長八尺，膂力絕倫，其鋒甚銳。又有西域胡人，妙於弓矢，弦無虛發，眾軍尤憚之。及將戰，明徹謂摩訶曰：「若殪此胡，則彼軍奪氣，君有關、張之名，可斬顏良矣。」摩訶曰：「愿得識其形狀。」明徹乃召降人，有識胡者云：「胡著絳衣華皮，裝弓兩端骨弭。」明徹遣人覘伺，知胡在陣，仍自酌酒飲摩訶，摩訶飲訖，馳馬沖齊軍。胡挺身出陣前十餘步，彀弓未發，摩訶遙擲銑鋧，正中其額，應手而仆。齊軍大力十余人出戰，摩訶又斬之。於是齊師退走。

《後魏書》曰：呂羅漢父溫佐秦州，羅漢隨侍。隴右氐楊難當率眾數萬寇上邽，秦人多應之。鎮將元意頭知羅漢善射，共登西城樓，令羅漢射，難當隊將及兵二十三人應弦而殪。賊眾轉盛，羅漢進計曰：「今又不出戰，示敵以弱，眾情攜貳，大事去矣。」意頭善之，即簡千餘騎令羅漢出戰。羅漢與諸騎策馬大呼，直沖難當軍，眾皆披靡。殺難當左右隊騎八人，難當大驚。又曰：宇文延字慶壽，體貌魁岸，眉目疏朗。永平中，釋褐奉朝請，直后、員外散騎常侍。以父福老，詔聽隨侍在瀛州。屬大乘妖黨突入州城，延率奴客戰，死者數人，身被重瘡，賊乃少退，而縱火燒齋閣。福時在內，延突火而入，抱福出外，支體灼爛，發盡為燼。於是勒眾與賊苦戰，賊乃散走。以此見稱。又曰：趙遐為滎陽太守。時蕭衍將馬仙琕率眾攻圍的城，戍主傅文驥嬰城固守。以遐為別將，與劉思祖等救之。次於鮑口，去朐城五十里，夏雨頻降，厲涉長驅，將至的城。仙琕見遐營壘未就，徑來逆戰，思祖率彭沛之眾，望陣奔退。遐孤軍奮擊，獨破仙琕，斬其直閣將軍、軍主李魯生。仙琕先分軍於朐城之西，阻水列柵，以圍固城。遐身自潛行，觀水深淺，結草為筏，銜枚夜進，破其六柵，遂解假固城之圍。進救朐城，都督盧昶率大軍繼之。未幾而文驥力竭，以城降賊，眾軍大崩。昶棄其節傳，輕騎而走，惟遐獨握節而還。

