*客隱遊

魏安釐王觀翔鵠而樂之，曰。寡人得如鵠之飛，視天下如芥也。客有隱遊者聞之，作木鵠而獻王。王曰。此有形無用者也。夫作無用之器，世之奸民也。召隱遊，欲加刑焉。隱遊曰。大王知有用之用，未悟無用之用也。今臣請為大王翔之。乃取而騎焉，遂翻然飛去，莫知所之也。出《異苑》

*天毒國道人

燕昭王七年，沐骨之國來朝，則申毒國之一名也。有道術人名尸羅。問其年，云。百四十歲。荷錫持瓶，云。發其國五年，乃至燕都。喜衒惑之術。於其指端，出浮圖十層，高三尺，乃諸天神仙。巧麗特絕。列幢蓋鼓舞，繞塔而行，人皆長五六分，歌唱之音，如真人矣。尸羅歕水為雰霧。闇數里間。俄而復吹為疾風，雰霧皆止。又吹指上浮圖，漸入雲裏。又於左耳出青龍，右耳出白虎。始入之時，纔一二寸，稍至八九尺。俄而風至雲起，即以一手揮之，即龍虎皆入耳中。又張口向日，則見人乘羽蓋。駕螭鵠。直入於口內。復以手抑胷上。而聞衣袖之中，轟轟雷聲。更張口。則向見羽蓋螭鵠。相隨從口中而出。尸羅常坐日中，漸漸覺其形小，或化為老叟，或變為嬰兒，倏忽而死，香氣盈室，時有清風來，吹之更生，如向之形。呪術衒惑。神怪無窮。出《王子年拾遺記》

*騫霄國畫工

秦始皇元年。騫霄國獻刻玉善畫工名裔。使含丹青以潄地。即成魑魅及鬼怪羣物之象。刻石為百獸之形，毛髮宛若真矣。皆銘其臆前，記以年月。工人以絹畫地。方寸之內，寫四瀆五岳列國之圖。又為龍鳳，騫翥若飛。皆不得作目，作必飛走也。始皇嗟曰。刻畫之形，何能飛走。使以淳漆各點兩玉虎一眼睛，旬日則失之，不知何所在。山澤人云。見二白虎，各無一眼，相隨而行，毛色形相，異於常見者。至明年，西方獻兩白虎，皆無一眼。始皇發檻視之，疑是先所失者，乃刺殺之，檢其臆前，果是元年所刻玉虎也。出《王子年拾遺記》

*營陵人

漢北海營陵有道人，能令人與已死人相見。其同郡婦。死已數年，聞而往見之曰。願令我一見亡婦，死不恨矣。道人曰。卿可往見之。若聞鼓聲，即出勿留。乃語其相見之術。於是與婦言語悲喜，恩情如生。良久，聞鼓聲，恨恨不能得往。當出戶時。奄忽其衣裾戶間。掣絕而去。至後歲餘。此人身亡。室家葬之，開塚，見婦棺蓋下有衣裾。出《搜神記》

*扶婁國人

南垂有扶婁之國。其人善能機巧變化，易形改服，大則興雲霧，小則入纖毫。綴金玉毛羽為衣服。能吐雲噴火，鼓腹則如雷霆之聲。或為巨象獅子龍虵犬馬之狀。或為虎口中生人，或於掌中備百獸之樂，宛轉屈曲於指間。人形或長數分，或復數寸，神怪倏忽。炫炫原作佳。據明鈔本改。麗於時。樂府皆傳此伎。至末末原作宋。據明鈔本改。代猶學焉。得粗得精，代代不絕。乃欲謂之婆侯伎。則扶婁之音訛耳。出《拾遺錄》

*徐登

閩中有徐登者，女子化為丈夫。與東陽趙昞並善方術。時遭兵亂，相遇於溪，各矜其所能。登先禁溪水為不流。昞次禁枯柳為生稊。二人相視而笑。登年長。昞師事之。後登身故。昞東入長安。百姓未知昞。乃昇茅屋。據鼎而爨。主人驚怪。昞笑而不應。屋亦不損。又嘗臨水求渡，船人不許。昞乃張蓋坐中。長嘯呼風，亂流而濟。於是百姓敬服，從者如歸。長安令惡而殺之。民立祠於永寧，而蚊蚋不能入。出《水經》

*周眕奴

魏時，尋陽縣北山中蠻人，有術，能使人化作虎。毛色爪身悉如真虎。鄉人周眕有一奴，使入山伐薪。奴有婦及妹，亦與俱行。既至山，奴語二人云。汝且上高樹去，我欲有所為。如其言。既而入草，須臾。一大黃斑虎從草出。奮越哮吼，甚為可畏。二人大怖。良久還草中，少時復還為人，語二人。歸家慎勿道。後遂向等輩說之。周尋復之，乃以醇酒飲之，令熟醉。使人解其衣服。乃身體事事詳視。了無異。唯於髻髮中得一紙，畫作虎，虎邊有符，周密取錄之。奴既喚醒，問之。見事已露，遂具說本末，云。先嘗於蠻中告糴，有一蠻師云有此符，以三尺布，一斗米，一隻雞，一斗酒，受得此法。出《冥祥記》

*趙侯

晉趙侯少好諸術。姿形顇陋。長不滿數尺。以盆盛水作禁，魚龍立見。侯有白米，為鼠所盜。乃披髮持刀，畫作地獄，四面為門。向東嘯，群鼠俱到。呪之曰。凡作噉者過去。盜者令止。止者十餘。剖腹看臟，有米在焉。曾徒跣須屐，因仰頭微吟，雙屐自至。人有笑其形容者，便陽設，以酒杯向日，《異苑》日作口。即掩鼻不脫，仍稽顙謝過。着地不舉。永康有騎石山，山上有石人騎石馬，侯以印指之，人馬一時落首，今猶在山下。出《異苑》

*天竺胡人

晉永嘉中，有天竺胡人來渡江南。有幻術，能斷舌吐火，所在人士聚觀。將斷舌。先吐以示衆。然後刀截，血流覆地。乃燒取置器中，傳以示人。視之，舌半猶在。既而還取，合續之，有頃如故，不知其實斷否也。嘗取絹布與人。各執一頭，中斷之。已而取兩段，合祝之，絹布還連續，故一體也。又取書紙及繩縷之屬，投火中。衆共視之。見其燒爇了盡。乃撥灰，舉而出之，故向物也。出《法苑珠林》

*鞫道龍

葛洪云：余少所知有鞫道龍，善為幻術。向余說古時事。有東海人黃公，少時能乘龍御虎。佩赤赤原作步。據明鈔本、許本改。金為刀，以絳繒束髮。立興雲霧，坐成山河。及衰老，氣力羸憊，飲酒過度，不能行其術。秦末，有白虎見於東海，黃公以赤刀厭之，術既不行，為虎所殺。三輔人俗用以為戲，漢朝亦取以為角抵之戲焉。出《西京雜記》

*陽羨書生

東晉陽羨許彥許綏安山行。遇一書生，年十七八，臥路側，云：脚痛，求寄彥鵝籠中。彥以為戲言，書生便入籠。籠亦不更廣，書生亦不更小。宛然與雙鵝並坐，鵝亦不驚。彥負籠而去，都不覺重。前息樹下，書生乃出籠。謂彥曰。欲為君薄設。彥曰。甚善。乃於口中吐一銅盤奩子，奩子中具諸饌殽，海陸珍羞方丈，其器皿皆是銅物，氣味芳美，世所罕見。酒數行，乃謂彥曰。向將一婦人自隨，今欲暫要之。彥曰。甚善。又於口中吐一女子。年可十五六，衣服綺麗，容貌絕倫，共坐宴。俄而書生醉臥。此女謂彥曰。雖與書生結好，好原作妻。據明鈔本改。而實懷外心，向亦竊將一男子同來，書生既眠，暫喚之，願君勿言。彥曰。甚善。女人於口中吐出一男子，年可二十三四。亦頴悟可愛。仍與彥敍寒溫。書生臥欲覺。女子吐一錦行障。書生仍留女子共臥。男子謂彥曰。此女子雖有情，心亦不盡，向復竊將女人同行。今欲蹔見之。願君勿泄言。彥曰。善。男子又於口中吐一女子，年二十許，共讌酌。戲調甚久，聞書生動聲，男曰。二人眠已覺。因取所吐女子，還內口中。須臾，書生處女子乃出，謂彥曰。書生欲起。更吞向男子，獨對彥坐。書生然後謂彥曰。蹔眠遂久。君獨坐。當悒悒耶。日已晚，便與君別。還復吞此女子，諸銅器悉內口中。留大銅盤。可廣二尺餘。與彥別曰。無以藉君。與君相憶也。彥大元中。彥為蘭臺令史，以盤餉侍中張散，散看其題，云是漢永平三年所作也。出《續《齊諧記》

*侯子光

安定人侯子光，弱冠美姿儀。自稱佛太子，從大秦國來，當王小秦國。易姓名為李氏。依鄘明鈔本鄘作鄠。爰赤眉家。頗見其妖怪，事微有驗。赤眉信之，妻以二女。轉相扇惑，京兆樊綏、竺龍。謹明鈔本謹作嚴。諶、謝樂等。衆聚數千於杜陽山。稱大皇帝。改元龍興，立官屬。大將軍鎮西石廣斬平之。于光頸無血。十餘日面色如生。出《錄異記》

