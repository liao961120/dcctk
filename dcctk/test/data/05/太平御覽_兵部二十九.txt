*軍制

《禮記》曰：六十不豫服戎。師出不逾時，為怨思也。逾時即內有怨女，外有曠夫。

《周禮》曰：五人為伍，五伍為兩，四兩為卒，五卒為旅，五旅為師，五師為軍。鄭玄曰：兩二十五人，卒百人，旅五百人，師二千五百人，軍萬二千五百人也。

《漢書·武帝紀》曰：建元元年春二月，赦天下，賜民爵一級。年八十復二算，九十復甲卒。張晏注云：復甲卒，不豫革車之賦也。

《白虎通》曰：王命法：三十受兵、六十歸兵。國有三軍，所以誡非常，伐無道，尊宗廟，重社稷，安不忘危。何以言有三軍也？《論語》云：「子行三軍，則誰與？」《詩》云：「周王于邁，六師及之。」三軍者何法？法天地人也。以為五人為伍，五伍為兩，四兩為卒，五卒為旅，五旅為師，師二千五百人，二師為一軍。三軍六師，萬五千人也。傳曰：一人必死，十人不能當；百人必死，千人不能當；千人必死，萬人不能當；萬人必死，橫行天下。雖有萬人，猶謙讓自以不足，故復加五千人。因法月數，月，群陰之長也。十二月足以窮盡陰陽，備物成功。萬二千人亦足以征伐不義，致天下太平。《穀梁傳》曰：「天子六軍，諸侯上國三軍，次國二軍，下國一軍。諸侯所以一軍者何？諸侯，藩屏之臣也。任兵革之重，距一方之難，故得有一軍也。」

《淮南子》曰：季武子為三軍，為，作也。武子，魯卿季文之子，季孫夙也。《周禮》：天子六軍，諸侯大國三軍。魯伯禽之封，舊有三軍，其後削弱，二軍而已。武子欲傳公室，故欲益中軍為三，三家各征其一，事在魯哀公十一年。叔孫穆子曰：「不可。天子作師，公帥之以征不德；師謂六軍之眾，公謂諸侯。為王卿士者為元帥也。元侯作師，卿帥之以承天子。元侯，大國之君，師三軍之眾。大國三卿皆命於天子，一卿命於其君。無軍，無三軍也。若元侯有事，則命卿帥其所教武衛之士，以佐元侯。《禮》所云：次國二軍，小國一軍，謂以賦出軍從征伐，贊佐治也。自伯子男，有大夫無卿，無聊，無命聊也。《王制》：小國二聊，皆命于其君也。帥賦以從諸侯。賦國中出兵車甲士以從大國諸侯。是以上能征下，無奸慝。征，正。匿，惡。今我小侯也，言小候削弱之日久矣。處大國之間，大國齊楚。繕貢賦以供從，猶懼有討。猶懼以不給見誅討。若為元侯之所為，之所謂作三軍元帥所為。以怒大國，無乃不可乎？弗從，遂作中軍。中者，明已有上下軍。自是齊楚代討於魯，代，更。襄昭皆如楚。襄公昭公如楚朝，事楚也。

《穰苴兵法》曰：五人為伍，十五為隊，一軍凡二百五十人。隊餘奇兵，隊七十有五，以為中壘。守地六千尺，積尺得四里。以中壘四面乘之，一面得地三百步。壘內有地三頃餘百八十步。正門為握奇大將軍居之。六纛、五麾、金鼓、府藏輜積皆中壘，外餘八千七百五十人，隊一百七十五，分為八陣。六陣各有一千九十四人，六陣各減一人以為一陣之部署，舉一軍則千軍可知。凡兵者有四正四奇，或合而為一，或離而為八，陣故以正合，以奇勝。

《通典》曰：每軍大將一人，別奏八人，傔十六人。副二人，分掌軍務，奏、傔減大將半。判官二人，典軍四人，總管四人。二主左右虞候、二主左右押衙、傔各五人，在衙官下。子將八人，委其分行陣、辨金鼓及部署傔各二人。執鼓十二人，吹角十二人，司兵、司倉、司驛、司胄、城局各一人。每隊五十人，押官一人，隊頭一人，副二人，旗頭一人，副二人，長火五人。六分支甲，四分支戰袍，一分支槍。又曰：周制：萬有二千五百人為軍。軍將皆命卿。二千有五百人為師，師帥皆中大夫。五百人為旅，旅帥皆下大夫。百人為卒，卒長皆上士。二十有五人為兩，兩司馬皆中士。五人為伍，伍皆有長。軍師旅卒兩伍皆眾名，伍一比、兩一閭、卒一族、旅一黨、師一州、軍一卿、家所出一人也。按《司馬法》：二十五為兩，四兩為卒，百人也。五卒為旅，五百人。五旅為師，二千五百人。五師為軍，一萬二千五百人。萬二千象十有二月，五百象閏。管子言于齊桓公曰：欲正卒伍，修兵甲，則大國亦將為之。君有征戰之事，則小國有守圉之備矣。公欲速得意於天下諸侯，則事有所隱而政有所寓。不顯習于兵事，故曰事有所隱。軍政寓之田獵，故有所寓。公作內政而寓軍令焉。三分齊國為高子之里，為國子之里，為公之里，以為三軍。擇其賢民，使為里君。每里皆使賢者為君。鄉有行伍卒長，則有制令。且以田獵，因以賞罰，因田獵之功過，期行賞罰。則百姓通于軍事矣。於是乃制五家以為軌，軌為之長，十軌為里，里有司，四里為連，連為之長，十連為鄉，鄉有良人，以為軍令。是故五家為軌，故五人為軌，軌長率之。十軌為里，故五十人為小戎，里有司率之。四里為連，故二百人為卒，連長率之。十連為鄉，故二千人為旅，鄉良人率之。三軍故有中軍之鼓，中軍則公之里卒也。有高子之鼓，有國子之鼓。春以田曰蒐，振旅；因寓軍政，而且整族。秋以田曰狝，理兵。順殺氣，因理兵。是故卒伍定於里，軍政定於郊。內教既成，令不得遷徙。故卒伍之人，人與人相保，家與家相受，少同居，長同游，祭祀同福，死喪相恤，災禍同憂，居處同樂，行作同和，哭泣同哀。是故夜戰其聲相聞，足以無亂；晝戰則其目相見，足以相識；歡欣足以相死。是故以守則固，以戰則勝。君有此教士三萬人，以橫行於天下。教士，謂先教習之士。又曰：凡立軍，一人曰獨，二人曰比，三人曰參，比參曰伍，伍人為列，列有頭。二列為火，十人有長，立火字。五火為隊，五十人有頭。二隊為官，百人立長。二官為曲，二百人立候。二曲為部，四百人立司馬。二部為校，八百人立尉。二校為裨，六百人立將軍。二裨為軍。三千二百人有將軍、副將軍。

《唐書》曰：高祖起義兵，命太宗將兵徇西河郡，下之。癸巳，建大將軍府，以裴寂為長史，劉文靜為司馬，具設官屬，始置三軍，分為左右：以公子建成為隴西公，左領大都督，左三軍悉隸焉；命太宗為敦煌公，右領大都督，右三軍將軍悉隸焉。開倉庫以賑窮乏，遠近響應。又曰：高祖二年秋七月壬申，詔曰：「天生五材，司物資其器用；武有七德，撥亂所以定功。故黃帝垂裳，尚有阪泉之戰；放勛光宅，猶稱丹浦之師。禁暴安人，率由茲道；創業垂統，莫此為先。以是周置六軍，每習蒐狩；漢增八校，畢選驍勇。故能化行九有，威震百蠻，奸宄不興，虔劉息志。季葉凌替，軍政湮亡，卒伍不修，旌旗舛雜。部伍符籍，空有調發之名；逗撓之興，竟無討襲之用。遂使夷狄放命，盜賊交侵，戰爭多虞，黔黎殄喪。朕受天明命，撫育萬方，爰自義師，克成帝業。至如超乘之士，莫匪百金；彀騎之材，豈惟七萃。今雖關塞寧謐，荒裔肅清，伊洛猶蕪，江湖尚梗，役車未息，戎馬載馳，武備之方，尤宜精練。所以各因部校，序其統屬，改授鋋鼓。創造徽章，取象天官，定其名號。庶使前茅后勁，類別區分，玉帳絳宮，刑德允備，蹈茲湯火，譬彼椒蘭，大定戎衣，止戈斯在。於是置十二軍，分關內諸府以隸焉。萬年道為參旗軍，長安道為鼓旗軍，富平道為玄武軍，醴泉道為井鉞軍，同州道為羽林軍，華州道為騎官軍，寧州道為折威軍。歧州道為平道軍，幽州道為招搖軍，西麟道為苑游軍，涇州道為天紀軍，宜州道為天節軍。時高祖以天下未定，實資武力，將舉關中之眾，以臨四方，故興此制也。每軍一人，副一人，取威名素重者為之，督以耕戰之務。自是士馬精強，無敵於天下矣。

《五代周史》曰：顯德初，世宗自高平還，乃大閱，帝親臨之。帝自高平之役，睹諸軍未甚嚴整，遂有退卻。至是命太祖皇帝一概簡閱，選武藝超絕者，署為殿前，諸班因是有散員、散指揮、內殿直散、都頭、鐵騎、控鶴之號。復命總戎者自龍捷虎捷以降一一選之，老弱羸小者去之，諸軍士伍無不精當。由是兵甲之盛，近代無比。

*偏將

《尚書》曰：司馬掌邦政，統六師，平邦國。

《左傳》曰：趙朔、趙嬰齊為中軍大夫。鞏朔、韓穿為上軍大夫。荀息、趙同為下軍大夫。韓厥為司馬。又曰：晉侯請於王。戊申，以紱冕命士會將中軍，且為太傅。命卿之服。於是晉國之盜逃奔於齊。又曰：楚子北師次於郔。沈尹將中軍，子西將左，子反將右，將飲馬於河而歸。又曰：魯宣公十年夏六月，晉師救鄭。荀林父將中軍，先縠佐之；士會將上軍，郄克佐之；趙朔將下軍，欒書佐之。

《公羊傳》曰：秋，衛師入盛。曷為或言帥師，或不言帥師？將尊師少稱將。將卑師眾稱師。

《論語》曰：王孫賈治軍旅，奚其喪？衛靈公無道，得賈尚不喪也。

《史記·項羽本紀》曰：於是梁為會稽守，籍為裨將。又曰：項王召宋義與計事而大說之，因置以為上將軍，項羽為魯公，為次將，范增為末將。

又《灌嬰傳》曰：嬰擊陳豨，受詔別攻豨丞相侯敞，斬敝及特將五人。文穎注云：特一之將。

《後漢書·西域傳》曰：大秦國一名梨鞬，所治城周百餘里，各有官曹文書，置三十六將，皆會議國事。

《晉書》曰：張光字景武，江夏鍾武人也。身長八尺，明眉目，美聲音。少為郡吏，家世有部曲，以牙門將伐吳有功，遷江夏西部都尉。又曰：羊祜在軍，常輕裘緩帶，身不披甲。鈴閣之下，侍衛者不過十數人，而頗以田漁廢政。嘗欲夜出，軍司徐胤執棨當營門曰：「將軍都督萬里，安可輕脫！將軍之安危，亦國家之安危也。胤今日若死，此門乃開耳。」祜改容謝之，此后稀出矣。又曰：吾彥為小將，給吳大司馬陸抗。抗奇其勇略，將拔用之，患眾情不允，乃會諸將，密使人佯狂拔刀跳躍而來，坐上諸將皆懼而走，惟彥不動，舉幾拒之，眾服其勇，乃擢用焉。

又《天文志》曰：大白為上將，羽林為中軍。又曰：文昌六星，在北斗魁前，天府也之星也。一曰上將，建武威。二曰次將，尚書、中書，司隸賞功也。又曰：郎將位北，主閱旗，所以為武備也。又曰：畢八星，主邊兵、戈獵。其大星曰天高，一曰邊將。又曰：參，白獸之體。其中三星橫列，三將也。東北曰左眉，主左將；西北曰右肩，主右將。故《皇帝占》參應七將。七將大，天下兵精。又曰：南三星騎陣將軍，騎將也。南三星車騎，車騎之將也。又曰：狼一星，在東南。狼為野將，主侵掠也。色有常，欲不動也。

《後周書》曰：賀拔岳事爾朱榮，以定策功，授前將軍。時萬俟丑奴僣稱大號，關中騷動，朝廷深以為憂。榮將遣岳討之。岳私謂其兄勝曰：「丑奴擁秦、隴之兵，足為勍敵。若岳往而無功，罪責立至；假克定，恐讒愬生焉。」勝曰：「汝欲何計自安？」岳曰：「請爾朱氏一人為元帥，岳貳帥之，則可矣。」勝以為然，乃請於榮。榮大悅，乃以天光為雍州刺史，以岳為衛將軍、左都督。

《隋書》曰：大業九年，征天下兵，募民為驍果，置折沖、果毅、武勇、雄武等郎將官，以領驍果。

《唐書》曰：李質者汴之牙將。李既為留后，倚質為心腹。及朝廷以為郡守，志邀節鉞，質勸諭不從。會疽發首，乃與監軍姚文壽謀，斬傳首京師。有詔以韓充鎮汴，充未至，質權知軍州事，使衙兵二千人，皆日給酒食，物力為之損屈。充將至，質曰：「若韓公始至，頓去二千人日膳，人情必大去；若不除之，后當無繼。不可留此弊以遺吾帥。」遂處分停日膳而後迎充。

