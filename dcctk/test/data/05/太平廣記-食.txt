*能食、菲食附

*吳饌

吳郡獻海鮸乾鱠四瓶。瓶容一斗。浸一斗，可得徑尺數盤。幷狀奏作乾鱠法。帝示群臣云。昔術人介象于殿庭釣得海魚，此幻化耳。亦何足為異。今日之鱠。乃是真海魚所作，來自數千里，亦是一時奇味。虞世基對曰。術人之魚既幻。其鱠固亦不真。出數盤以賜達官。作乾鱠之法。當五六月盛熱之日，于海取得鮸魚。大者長四五尺，鱗細而紫色，無細骨不腥者。捕得之。即於海船之上作鱠。去其皮骨，取其精肉縷切。隨成隨曬，三四日。須極乾。以新白甆瓶。未經水者盛之。密封泥，勿令風入，經五六十日，不異新者。取啖之時。開出乾鱠。以布裹，大甕盛水漬之，三刻久出，帶布瀝却水，則皦然。散置盤上。如新鱠無別。細切香柔葉鋪上。筯撥令調勻進之。海魚體性不腥，然鱕鮸魚肉軟而白色。經乾又和以青葉。晳然極可噉。又獻海蝦子三十梃。梃長一尺。闊一寸，厚一寸許，甚精美。作之法：取海白蝦有子者，每三五斗置密竹籃中，於大盆內以水淋洗。蝦子在蝦腹下，赤如覆盆子，則隨水從籃目中下。通計蝦一石，可得子五升，從盆內漉出。縫布作小袋子，如徑寸半竹大，長二尺。以蝦子滿之。急繫頭。隨袋多少，以末鹽封之，周厚數寸。經一日夜出曬，夜則平板壓之。明旦又出曬。夜以前壓十日乾。則拆破袋。出蝦子梃。色如赤琉璃，光徹而肥美，鹽於鯔魚數倍。又獻鮸魚含肚千頭，極精好。作之法：當六月七月盛熱之時，取鮸魚長二尺許，去鱗凈洗。停二日，待魚腹脹起，方從口抽出腸，去腮留目。滿腹納鹽竟。即以末鹽封周徧。厚數寸。經宿，乃以水凈洗。日則曝，夜則收還。安平板上，又以板置石壓之。明日又曬，夜還壓。如此五六日乾。即納乾甆甕。封口。經二十日出之，其皮色光徹，有如黃油。肉則如糗。又如沙棊之蘇者。微醎而有味，味美於石首含肚。然石首含肚亦年常入獻，而肉彊不及。此法出自隨口味使大都督杜濟，濟會稽人，能別味，善於鹽梅。亦古之符郎，今之謝諷也。出《大業拾遺記》

又吳郡獻松江鱸魚乾鱠六瓶。瓶容一斗。作鱠法。一同鮸魚。然作鱸魚鱠。須八九月霜下之時。收鱸魚三尺以下者作乾鱠。浸漬訖，布裹瀝水令盡，散置盤內。取香柔花葉，相間細切。和鱠撥令調勻。霜後鱸魚，肉白如雪，不腥。所謂金虀玉鱠。東南之佳味也。紫花碧葉。間以素鱠。亦鮮潔可觀。吳郡又獻蜜蟹三千頭，作如糖蟹法。蜜擁劒四甕。擁劒似蟹而小。二螯偏大。吳郡賦所謂烏賊擁劒是也。出《大業拾遺記》

*御廚

御廚進饌，凡器用有少府監進者。用九飣食。以牙盤九枚，裝食味於其間。置上前，亦謂之看食。見京都人說，兩軍每行從進食，及其宴設，多食雞鵝之類。就中愛食子鵝，鵝每隻價值二三千。每有設，據人數取鵝。燖去毛，及去五臟，釀以肉及糯米飯，五味調和。先取羊一口，亦燖剝，去腸胃。置鵝于羊中，縫合炙之。羊肉若熟，便堪去却羊。取鵝渾食之。謂之渾羊歿忽。翰林學士每遇賜食，有物若畢羅，形麤大，滋味香美。呼為諸王修事。出《盧氏雜說》

*五侯鯖

婁護字君卿，歷游五侯之門。每旦，五侯家各遺餉之。君卿口厭滋味，乃試合五侯所餉之鯖而食，甚美。世所謂五侯鯖。君卿所致。出《語林》

或云，護兼善五侯，不偏食。故合而為之鯖也。出《世說》

又五侯不相能，賓客不得往來。婁護豐辭，傳會五侯間。各得其心，競致奇膳。護乃合以為鯖。世稱五侯鯖。以為奇味焉。出《西京雜記》

*劉孝儀

梁劉孝儀食鯖鮓曰。五侯九伯，今盡征之。魏使崔劼、李騫在坐。劼曰。中丞之任。未應已得分陝。騫曰。若然，中丞四履，當至穆陸陵。孝儀曰。鄴中鹿尾，乃酒餚之最。劼曰。生魚熊掌，孟子所稱。雞跖猩唇。呂氏所向。鹿尾乃有奇味，竟不載書籍，每用為恨。孝儀曰。實自如此，或古今好尚不同。梁賀季曰。青州蟹黃。乃為鄭氏所記。此物不書，未解所以。騫曰。鄭亦稱益州鹿。但未是尾耳。出酉陽雜爼

*䱉議

何胤侈于味，食必方丈。後稍欲去其甚者。猶食白魚䱉臘糖蟹。使門人議之。學士鍾𡵻議曰。䱉之就腊。驟于屈申；蟹之將糖，躁擾彌甚。仁人用意，深懷惻怛。至于車螯蚶蠣，眉目內缺。慙渾淪之奇。唇吻外緘，非金人之慎。不榮不悴，曾草木之不若；無馨無臭，與瓦礫而何異。故宜長充庖廚，永為口實。出酉陽雜爼

*䱉表

後梁韋林，京兆人。南遷于襄陽，天保中為舍人。涉獵有才藻，善劇談。嘗為䱉表以譏刺時人。其詞曰。臣䱉言。伏見除書。以臣為糝熬將軍。油蒸校尉。州刺史。脯腊如故。肅承將命，含灰屏息，憑籠臨鼎，載戰載兢。臣美愧夏鱣。味慙冬鯉。常恐鮐腹之譏。懼貽鼈巖五甘反。之誚。是以嗽流湖底，枕石泥中。不意高賞殊臨。曲蒙鈞㧞;。遂得超昇綺席，忝預玉盤。遠厠玳筵。猥頒象箸，澤覃紫腴，恩加黃腹。方當鳴姜動桂。紆蘇佩欓。輕瓢纔動，則樞盤如烟。濃汁暫停，則蘭餚成列。宛轉綠虀之中。逍遙朱唇之內。銜恩噬澤，九殞弗辭。無任屏營之誠，謹詣銅鐺門，奉表致謝以聞。詔答曰。省表具悉。卿池沼縉紳，陂渠俊乂。穿蒲入荇，肥滑有聞。允堪茲選，無勞致謝。出酉陽雜爼

*熱洛河

玄宗命射生官射鮮鹿。取血煎明鈔本"煎"作"鮮"。鹿腸。"腸"原作"賜"，據明鈔本改。食之。謂之熱洛河。賜安祿山及哥舒翰。出《盧氏雜說》

*名食

今衣冠家名食。有蕭家餫飩。漉去，其湯不肥，可以瀹茗；庾家粽子，白瑩如玉；韓約能作櫻桃饆饠，其色不變；又能造冷胡突。鱠鱧魚臆。連蒸麞麞皮索餅。將軍曲良翰能為驢騣駝峯炙。出酉陽雜爼

*敗障泥

貞元中，有一將軍家出飯食。每說無物不堪吃。唯在火候，善均五味。嘗取敗障泥胡盝，修理食之，其味佳。出酉陽雜爼

*尚食令

馮給事入中書祗候宰相，見一老官人衣緋，在中書門立，候通報。時夏譙公為相，留坐論事多時。及出，日勢已晚，其官人猶尚在。乃遣人問是何官。官人近前相見曰。某新除尚食局令，有事相見相公。因令省官通之。官人入，給事偶未去。官人見宰相了，出謝云。若非給事恩遇，某無因得見相公。某是尚食局造䭔子手。不知給事宅在何處。曰。在親仁坊。曰。欲說薄藝，但不知給事何日在宅。曰。來日當奉候。然欲相訪，要何物。曰要大臺盤一隻。木楔子三五十枚。及油鐺炭火。好麻油一二斗，南棗爛麵少許。給事素精于飲饌，歸宅便令排比。仍垂簾。家口同觀之。至日初出，果秉簡而入。坐飲茶一甌，便起出廳。脫衫靴帶，小帽子，青半肩。明鈔本"肩"作"臂"。三幅袴，花襜襪肚。錦臂韝。遂四面看臺盤，有不平處，以一楔填之，後其平正。然後取油鐺爛麵等調停。襪肚中取出銀盒一枚，銀篦子銀笊籬各一。候油煎熟。于盒中取䭔子豏。豏原作𨃰。據明鈔本改。以手于爛麵中團之，五指間各有麵透出。以篦子刮卻。便置䭔子于鐺中。候熟，以笊籬漉出。以新汲水中良久。卻投油鐺中。三五沸取出。拋臺盤上，旋轉不定，以太圓故也。其味脆美，不可名狀。出《盧氏雜說》

*大餅

王蜀時，有趙雄武者。衆號趙大餅。累典名郡，為一時之富豪。嚴潔奉身，精于飲饌。居常不使膳夫，六局之中。各有二婢執役。當廚者十五餘輩。皆着窄袖鮮潔衣裝。事一餐，邀一客，必水陸俱備。雖王侯之家，不得相倣焉。有能造大餅。每三斗麵擀一枚。大於數間屋。或大內宴聚，或豪家有廣筵。多于衆賓內獻一枚。裁剖用之。皆有餘矣。雖親密懿分。莫知擀造之法。以此得大餅之號。出《北夢瑣言》

能食

*范汪

晉范汪能噉生梅。有人致一斛，汪食之，須臾而盡。出《晉書》

*宋明帝

宋明帝諱彧。能食蜜漬鱁鮧，一食數升。噉猪肉炙。常至二百臠。出《宋書》

*苻堅三將

苻堅以乞活夏默為左鎮郎。胡人"人"原作"又"，據明鈔本改。護磨那為右鎮郎，奄人申香為拂蓋郎。並身長一丈三尺，多力善射。三人每食，飯一石，肉三十斤。出《前秦錄》

*茅容

後漢茅容字季偉，郭林宗曾寓宿焉。及明旦，容殺雞為饌，林宗初以為己設。既而容獨以供母，自以草蔬與客同飯。林宗因起拜之曰。卿賢乎哉。勸之就學，竟以成德。出《陳留耆舊傳》

*陸機

陸機詣王武子，有數斛羊酪。指示陸曰。卿江東無明鈔本"無"作"何以"二字。敵此。曰。有千里蓴羹，但未下鹽豉耳。出《世說》

*羊曼

晉羊曼為丹陽尹。時朝士過江，初拜官，必飾供饌。曼拜丹陽尹，客來早者得佳設，日晏即漸罄，不復精珍。隨客早晚，不問貴賤。有羊固者拜臨海太守。備饌，竟日皆精，雖晚至者，猶有盛饌。論者以固之豐腆，不如曼之真率也。出《晉書》

