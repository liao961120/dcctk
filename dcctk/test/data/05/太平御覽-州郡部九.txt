*河北道下

蒲州

《十道志》曰：蒲州，河東郡，置在河東縣。本漢蒲阪地，蓋堯、舜所都。

《左傳》曰：晉獻公滅魏，以賜畢萬。服虔注曰：在晉之蒲阪。

《史記》曰：季布為河東太守，文帝謂布曰：「河東，吾股肱郡也。」

《博物志》曰：河東有山澤近鹽。沃土之人不才，漢興，少有名人。

《魏志·杜畿傳》曰：畿為河東太守，開置學官，親執經教，郡中化之。自后河東多儒者，閭閻之間，習于程法。

《春秋左氏傳》曰：晉人謀去故絳，諸大夫皆曰：「必居郇音旬。瑕氏之地，郇瑕，古國名。河東解縣西北，郇城。沃饒而近盬，盬，鹽。猗氏縣鹽池是也。國利君樂，不可失也。」韓獻子曰：「不可。郇瑕氏土薄水淺，其惡易覯，易覯則民愁，民愁墊隘，於是乎有沉溺重膇直偽切之疾。不如新田，土厚水深，居之不疾，有汾、澮以流其惡。夫山澤林鹽，國之寶也。國饒則民驕佚，近寶則公室乃貧，近寶則民不務本。不可謂樂。」公說，從之。

《郡國志》曰：猗氏縣，猗頓所居之地。猗頓，魯窮士也，問術於陶朱公，公教之蓄五牸，遂富。漢因之名縣。

《史記》曰：魏都安邑。惠王三十一年，秦用商君，東侵地至河，而齊、趙數破我。我安邑近秦，於是徙居大梁。

《漢志》曰：河東郡，秦置。王莽曰兆陽。領縣二十四。又曰：蒲反，故曰蒲，秦更名。王莽曰蒲城。應劭曰：秦始皇東巡見長坂，故因加反。孟康云：晉文公以賂秦，后秦人還蒲，魏人喜曰：「蒲反矣。」遂名之。師古曰：應說是。

絳州

《元和郡縣志》曰：絳州，絳郡。《禹貢》冀州之域。春秋時屬晉。戰國時為魏地。秦三十六郡為河東郡。

《後漢書》曰：章帝元和三年，行幸安邑，觀鹽池。

《晉太康地志》曰：安邑有司鹽都尉，別領兵五千。

《圖經》曰：晉穆侯遷都於絳。曾孫孝侯改絳為翼，翼為晉之舊都。后獻公復為絳。絳在今曲沃故城二里，有絳邑故城。是故絳在翼城東南，有故翼城是也。

《十道志》曰：正平縣有九原，一名九原，即趙簡子觀處。

《禮記》曰：趙文子與叔譽觀於九原，文子曰：「死者如可作也，吾誰與歸？」叔譽曰：「其陽處父乎？」文子曰：「見利不顧其君，其仁不足稱也。我則隨武子乎！利其君，不忘其身；謀其身，不遺其友。」

《漢書》曰：元鼎六年，上幸緱氏，至此聞南越破，遂立為聞喜縣。

《圖經》曰：聞喜縣有董澤。《左傳》曰：「董澤之蒲可勝既乎！」

晉州

《元和郡縣志》曰：晉州，平陽郡。《禹貢》冀州之域，堯、舜所都。周為冀州地。春秋時其地屬晉。戰國時屬韓。秦為河東郡地。

《十道志》曰：本漢平陽縣地。

《漢志》曰：平陽縣，屬河東郡。以其在平水之陽，故名之。

《前趙錄》曰：太史令言於元海曰：「蒲子崎嶇，非可久安。平陽，唐堯所都。」於是徙居平陽也。

《兩河記》曰：洪洞縣，以此地固重復，控據要險，故曰洪洞焉。

《漢志》曰：襄陵，屬河東郡。王莽曰幹昌。以晉襄公之陵以為名。

《十道志》曰：霍邑，漢彘縣也。

《漢志》曰：彘，屬河東郡。周厲王所奔也。王莽曰黃城。

澤州

《元和郡縣志》曰：澤州，高平郡。《禹貢》冀州之城。春秋時屬晉。戰國時屬韓、魏，后屬韓。秦兼天下，今州即上黨郡高都縣之地也。

《史記》曰：秦使武安君白起攻趙，趙發兵拒秦，秦大破趙於長平。長平在高平縣，西北有長平故城。

《十道志》曰：澤州，以濩澤為名。

《漢志》曰：濩，屬河東郡。《禹貢》析城山在西南濩音胡虢反。

《墨子》曰：舜漁於濩澤。

《十道志》曰：晉城縣，本漢高都縣也。

《漢志》曰：高都，屬上黨郡。有天井關。

《元和郡縣志》曰：高平縣，本漢泫氏縣也。泫音胡玄反。

《漢志》曰：泫氏，屬上黨。泫水所出也。

《竹書紀年》曰：梁惠王九年，晉取泫氏。

《史記》曰：趙成侯十六年，與韓、魏分晉，封晉君于端氏也。

潞州

《元和郡縣志》曰：潞州，上黨郡。《禹貢》冀州之域。殷為黎國。春秋時屬晉，又曰兼有潞子之國。秦為上黨郡地。

《左傳·宣十五年》曰：潞子嬰兒之夫人，晉景公之姊也。酆舒為政而殺之，又傷潞子之目。酆舒，潞相。晉侯伐之，滅潞，酆舒奔衛，衛人歸諸晉，晉人殺之。

《戰國策》曰：秦有安邑，則韓必無。上黨以遠韓近趙故，卒歸趙。

《隋圖記》曰：上黨、南陽，古以為縣，實都也。

《漢志》曰：上黨郡，秦置。屬并州。有上黨關。又曰：壺關，屬上黨郡。黎侯國，今有黎亭。

《釋名》曰：上黨，黨所也。在山上，其所最高，故曰上黨。

《上黨記》曰：高平赤壤，其地山阻，百姓不居，即此郡也。

《圖經》曰：后周建德七年，于襄垣縣立潞州，以其浸汾、潞為名。

《漢志》曰：長子縣，屬上黨郡。周史辛甲所封。師古曰：長讀長短之長。

《竹書紀年》曰：梁惠王十二年，鄭取屯留、尚子。即長子之地也。

《左傳·襄十九年》曰：晉人執衛行人石買於長子，執孫蒯於屯留。長子屬上黨。又曰：鄭伯如晉，晉人執諸銅鞮。

《晉太康地記》曰：銅鞮，故晉大夫羊舌赤邑，時號赤為銅鞮伯華。漢以為縣。

遼州

《圖經》曰：遼州，樂平郡。《禹貢》冀州之域。春秋時其地屬晉。戰國屬韓，后屬趙。秦、漢為上黨郡。貞觀中避諱，改為儀州，后又為箕州，復為遼。

《十道志》曰：和順縣，本漢沾縣地，即諱閼與邑。

《史記》曰：秦昭襄三十八年，攻趙閼與。趙奢曰：「其道遠險扼，譬如兩鼠斗於穴中，將勇者勝。」乃使趙奢將，大破秦軍，乃解閼與之圍。

《漢書·高帝紀》曰：韓信破代相夏說於閼與。

《漢書》曰：沾縣，屬上黨郡。有沾水出壺關。沾音他兼反。

沁州

《十道志》曰：沁州千浸切，陽城郡。本漢穀遠縣地。

《元和郡縣志》曰：《禹貢》冀州之域。春秋時其地屬晉。戰國時屬韓。在秦為上黨郡地。今州即漢上黨之穀遠屬地。

《漢志》曰：穀遠，屬上黨郡。王莽曰穀近。

《晉地記》曰：穀遠，今名孤遠，后代語訛耳。

《十道志》曰：綿上縣，亦穀遠縣之地。以縣西有綿上地，因名之。舊屬介休縣，隋分置綿上焉。蓋晉介子推之地。

隰州

《圖經》曰：隰州，大寧郡。夏殷已前，其地與箕沁同。在周為晉之北鄙。

《元和郡縣志》曰：《禹貢》冀州之域。春秋時為晉地。七國時屬魏。秦為河東郡地。漢為蒲子縣，屬河東郡。

《國語》曰：驪姬謂晉獻公曰：「蒲與屈，君之疆也，不可以無主。若子主蒲與屈，乃可以威民而懼戎。」太子，申生也；二子，重耳、夷吾也。蒲：陽平，蒲子縣。

《郡國志》曰：以州前二里有泉，下濕，故取下濕之義為名。

《十道志》曰：永和縣，本漢狐讘縣也。讘音之涉反。

《漢志》曰：狐讘，屬河東郡。

慈州

《元和郡縣志》曰：慈州，文成郡。《禹貢》冀州之域。春秋時晉之屈邑，獻公子夷吾所居也。秦并天下，即河東郡之北屈縣。

《漢志》曰：北屈，王莽曰朕北。應劭曰：有南屈，故稱北。瓚曰：《汲郡古文》「翟章救鄭，次于南屈。」

《左傳·僖二年》曰：晉荀息請以屈產之乘，與垂棘之璧，假道與虞以伐虢。屈地生良馬。

《元和郡縣圖》曰：吉昌縣有姚襄城，西臨黃河，控帶龍門、孟門之險，周、齊交爭之地。齊后主武平二年，遣斛律明月破周兵於此城下。

《郡國縣道記》曰：呂香，本漢之北屈，有騏縣。

《漢志》曰：騏，屬河東郡。侯國。

汾州

《十道志》曰：汾州，西河郡。《禹貢》冀州之域。其在虞、夏及周，屬并州。春秋時晉地。七國時屬趙。秦并天下，屬太原郡。

《左傳·昭元年》曰：昔金天氏有裔子曰昧，為玄冥師，生允格、臺駘。臺駘能業其官，宣汾、洮，障大澤，汾，洮，二水。以處太原。太原，晉陽也。帝用嘉之，封諸汾川。又曰：昔高辛氏有二子，長曰閼伯，次曰實沈，居於曠林，不相能也。后帝不臧，遷閼伯於商丘，主辰。商人是因。遷實沈於大夏，大夏，今晉陽縣。主參。唐人是因。其季世曰唐叔虞。及成王滅唐而封太叔焉，故參為晉星。叔虞封唐，是為晉侯。

又《昭二年》曰：齊陳無宇送女，晉侯謂之少齊。謂陳無宇非卿，執諸中都。中都、晉邑，在河西介休縣。

又《僖二十四年》曰：晉侯賞從亡者，介之推不言祿，祿亦弗及。遂隱而死。晉侯求之，不獲，以綿上為之田，曰：「以志吾過，且旌善人。」

《元和郡縣志》曰：子夏居西河，吳起守西河，皆為此也。

《禮記·檀弓》曰：子夏喪其子而喪其明，曾子吊之。子夏哭曰：「天乎！予之無罪也。」曾子怒，曰：「商！汝何無罪也？吾與汝事夫子於洙、泗之間，退而老於西河之上。使西河之民疑汝於夫子，爾罪一也。」

《唐書》曰：高祖初起兵，師次霍邑，隋將宋金剛拒，不得進，屯軍賈胡堡。會霖神語曰：「若向霍邑，當東南傍山取路。八日雨止，我當助破之。」賈胡堡，在靈石縣。

并州

《元和郡縣圖志》曰：并州，太原府。《禹貢》冀州之域。春秋時為晉。戰國時為趙地。秦并天下，置太原郡。

《尚書·禹貢》曰：既修太原，至於岳陽。

《春秋元命苞》曰：并之為言，精合交并。

《釋名》曰：并者，兼并也。言或并或設。

《元和郡縣志》曰：中國曰太原，夷狄曰大鹵。按晉、大鹵、太原、大夏、夏墟、晉陽六名，其實一也。

《左傳》曰：晉荀吳敗狄於大鹵。《釋名》曰：地不生物曰鹵。

《太康地記》曰：并州不以衛水為號，不以恒山為稱，而云并者，蓋以在兩谷之間乎。

《帝王世紀》曰：帝堯始封於唐，又徙晉陽；及為天子，都平陽。平陽即今晉陽，即太原也。又曰：禹自安邑都晉陽。至桀，徙都安邑。至周成王以封弟叔虞，是為晉侯。

《史記》曰：成王與叔虞戲，削桐葉為珪，曰：「以是封汝。」周公請封於唐，王曰：「吾戲耳。」周公曰：「天子無戲言。」遂以封之。

《魏志》曰：高祖圍袁尚於鄴，時袁紹外甥高幹為并州刺史，牽招說幹曰：「并州左有恒山之險，右有大河之固，北有強胡，宜速迎尚，并力觀變。」幹不從，故敗。

《史記》曰：智伯率韓、魏攻趙襄子於晉陽，引汾水灌其城，不沒者三板。

《春秋后語》曰：張孟談謂趙襄子曰：「董安于之在晉陽，公宮之垣皆荻蒿。」

《隋圖經》曰：并州，其氣勇抗誠信。韓、趙、魏謂之三晉，剽悍盜賊，常為他郡劇。

《漢志》曰：太原郡，秦置。有鹽官，在晉陽。屬并州。領縣二十一。又曰：榆次，屬太原郡。王莽曰太原亭。

《史記·秦本紀》曰：莊襄王使蒙敖攻趙榆次。

《漢志》曰：陽曲，屬太原。應劭曰：黃河千里一曲，當其陽，故曰陽曲。

石州

《元和郡縣志》曰：石州，昌化郡。《禹貢》冀州之域。虞及周屬并州。春秋時屬趙，亦為白狄之地。在秦為西河郡之離石地。

《史記》曰：秦伐趙，取離石。

《前趙錄》曰：今離石，左國單于所徙庭是也。

《十六國春秋》曰：晉惠帝以劉元海為離石將兵都尉。

嵐州

《元和郡縣志》曰：嵐州，樓煩郡。《禹貢》冀州之域。春秋時為晉國，后屬趙，本樓煩故地。秦為太原郡。漢為太原郡之汾陽地。

《史記》曰：趙惠文王主父行地，遂出代，西遇樓煩王於西河，而破其兵，取其地為縣。

《漢書·項羽傳》曰：漢有善射者曰樓煩，楚挑戰，樓煩輒射殺之。使射羽，羽大怒，瞋目叱之，樓煩目不能視，手不能發。樓煩縣屬雁門北，縣人善騎射。

《莊子》曰：堯治天下之民，平海內之政，往見四子藐姑射之山、汾水之陽，窅然喪其天下。

代州

《元和郡縣圖》曰：代州，雁門郡。古并州之域。春秋時晉地。戰國時屬趙。秦置三十六郡，雁門是其一焉。漢因之。

《河東記》曰：代句注，在州西北雁門界西陘山是也。

《史記》曰：趙襄子與韓、魏共滅智伯，分晉地，則趙有句注之地。

《爾雅》曰：北陵，西逾雁門是也。郭璞注曰：西逾雁門山也。

《地理志》曰：自代傍陰山至高闕，代王以為塞。

《漢志》曰：雁門郡，秦置。句注山在陰館。王莽曰填狄。屬并州。領縣十四。

《山海經》曰：雁門出其間，在高柳代中。

《史記》曰：趙襄子與代王會於夏屋，以銅斗擊殺代王，而取其地。

《十道志》曰：五臺縣，本漢慮虒縣。

《漢志》曰：慮虒，屬太原郡。師古曰：慮虒音盧夷。又曰：崞縣，屬雁門。王莽曰崞張。又曰：繁畤，屬雁門。王莽曰當要。

忻州

《元和郡縣志》曰：忻州，定襄郡。古并州之域。春秋時為晉國。戰國時為趙地。秦、漢為太原郡地，今州即漢太原郡之陽曲縣也。

《十道志》曰：忻州，置在秀容縣。本漢陽曲縣，后漢末，於此置九原縣。

《十三州志》曰：漢末大亂，匈奴侵邊，自定襄已西盡云中、雁門之間遂空。建安中，丞相曹公集荒郡之戶以為縣，聚之九原界，以立新興郡，領九原等縣，屬并州。

《元和郡縣志》曰：秀容城，劉元海新筑。元海感神而生，姿容秀美，因以為名。

蔚州

《元和郡縣志》曰：蔚州，安邊郡。《禹貢》冀州之域。虞及周，屬并州。春秋時，地屬晉。戰國時屬趙。秦、漢為代郡。

《漢志》曰：靈丘，屬代郡。瓚曰：靈丘之號，在趙武靈王之前也。

《漢書》曰：酈食其說漢王曰：「杜白馬之津，距飛狐之口。」

《晉書》曰：建興中，劉琨自代出飛狐口，奔於安次。

朔州

《元和郡縣志》曰：朔州，馬邑郡。屬《禹貢》冀州之域。虞及周，為并州地。春秋時為北狄地。戰國時屬趙。秦為雁門郡。漢為雁門郡之馬邑也。

《漢志》曰：馬邑，屬雁門郡。王莽曰章昭。

《晉太康地記》曰：秦時建此城，輒崩不成，有馬周旋馳走反復，父老異之，因依以筑城，遂為馬邑。

《後魏書》曰：道武天興元年，遷都平城。孝文遷都之後，於此置朔州。

《冀州圖》云：趙武靈王胡服而征，遂有獫狁之地。漢高帝以韓王信壯武，乃以太原郡為韓國，徙信以備胡。信以晉陽去塞遠，請理馬邑。上乃許之。后匈奴圍信，信數求救，上賜書責信。信懼，以馬邑降胡。

云州

《元和郡縣圖》曰：云州，云中郡。《禹貢》冀州之域。虞及周，為并州之地。春秋時為北狄地。戰國時，其地屬趙，其後屬秦雁門郡地。漢雁門郡之平城縣也。

《漢志》曰：平城，東郡都尉治。王莽曰平順。

《郡國志》曰：云中、五原，唾出口成冰，言苦寒也。

《漢書》曰：七年，上自將擊韓王信于銅鞮。縣名。信亡走匈奴，與匈奴共距漢。上從晉陽連戰，乘勝逐北。遂至平城，為匈奴所圍，七日，用陳平秘計得出。

《元和郡縣圖》曰：后魏道武於此建都，東至上谷，西至河，南至中山，北至五原，地方五千里，以為甸服。孝文改為司州牧，置代尹。

