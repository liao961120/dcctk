*王屋山

《列子》曰：太行王屋二山，方七百里，高萬仞。北山愚公者，年且九十，面山而居。懲山北之塞，出入之迂也。聚室而謀曰：「吾與汝畢力平險，可乎？」雜然相許。雜，猶僉也。其妻曰：「以君之力，曾不能損魁父之丘，如太行王屋何？且焉置土石？」雜曰：「投諸渤海之尾，隱土之北。」遂率子孫荷擔者三夫，叩石墾壤，運于渤海之尾。鄰人京城氏之孀妻，有遺男，始齔，往助之。寒暑易節，始一反焉。河曲智叟笑而止之曰：「甚矣，汝之不慧。以殘年余力，曾不能毀山之一毛，其如土石何？」北山愚公長息曰：「汝之心，曾不若孀妻弱子。雖我之死，有子存焉；子又生孫，孫又生子。子子孫孫，無窮匱也，而山不加增，何苦而不力乎？」河曲智叟無以應。操蛇之神聞之，懼其不已，告之於帝。帝感其誠，命夸娥氏二子負二山，一厝朔東，一厝雍南。

《神仙傳》曰：甘始，太原人。善行氣，不食，服天門冬，治病不用針、艾。在人間三百歲，乃入王屋山。

《茅君內傳》曰：王屋山之洞，周回萬里，名曰小有清虛之天。

《太素真人王君內傳》曰：王屋山有小天，號曰小有天，周回一萬里，三十六洞天之第一焉。

*太行山

《史記》曰：酈生說漢高祖曰：「愿足下急復進兵，收取滎陽，據敖倉之粟，塞成皋之險，杜太行之道，距飛狐之口，守白馬之津，以示諸侯。

《神仙傳》曰：王烈，邯鄲人。服黃菁、鉛華，老而更少。嵇叔夜甚愛之，與共入山游戲。烈后獨入太行山，忽聞山東北如雷聲，往視，山上破數百丈，石中有一孔徑尺，中有青泥出。烈取摶之，隨手堅凝，氣味如粳米飯也。烈自食數丸，因掘歸以與叔夜，即皆成青石，打之作銅聲。案：神山五百歲一開，其中有石髓，得而服之，壽與天地相畢。

《述征記》曰：登滑臺城，西南望太行山，白鹿巖、王莽嶺冠于眾山之表。

《墨子》曰：墨子怒，耕柱子曰：「我無愈于子。」墨子曰：「將上太行，駕驥與羊，子將誰驅？」曰：「將驅驥。以驥足責也。」墨子曰：「我亦以子為足責。」

《尸子》曰：龍門，魚之難也；太行，牛之難也；以德報怨，人之難也。

《水經注》曰：仲尼傷道不行，欲北從趙鞅，聞殺鳴犢，遂旋車而返。其後晉人思之，于太行嶺南為之立廟，蓋往時回轅處也。余案諸子書及史籍之文，并言仲尼臨河而嘆曰：「丘之不濟，命也夫！」如是，非大行回轅之言也。

《博物志》曰：按太行山而北去，亦不知山所限極處，亦如東海不知所窮。

*霍太山

《史記》曰：智伯攻趙襄子。襄子懼，乃奔保晉陽。原過后至，于王澤見三人，自帶以上可見，自帶以下不可見。與原過竹二節莫通曰：「為我以是遺趙無恤。」原過既至，以告襄子。襄子齋三日，親自剖竹，有朱書曰：「趙無恤，余霍太山，徐廣曰：在河東永安縣。山陽侯天使也。三月丙戌，余將使汝反滅智氏，亦立我百邑，余將賜汝林胡之地。」滅智伯，使原過主霍太山祠祀。又曰：飛廉先為紂作石槨，徐廣曰：作石槨于此方。還無所報。乃為壇于霍太山而報，得石棺，銘曰：「帝令處父，不與殷亂，賜汝石棺。」

《水經注》曰：霍太山上有飛廉冢，山下有岳陽廟，廟甚靈，鳥雀不棲其林，猛虎常守其庭。此則《禹貢》岳陽也。

《唐書》曰：義旗初建，高祖自太原起兵，西赴闕中，途經霍邑。時隋將宋老生陳兵拒險，義師不得進，乃屯于賈胡堡。會霖雨積旬饋運不給，高祖患之。忽有白衣老人詣軍門請見：「余霍山神也，遺語大唐皇帝，若向霍山東南傍山取路，八日雨止，我當助爾破之。」高祖初哂之，遣人東南視，果有微道。高祖笑曰：「此神不欺趙襄子，豈當負吾邪？」及八日月己卯，雨果霽。高祖大悅，以太牢祭其山。

*首陽山

《詩》曰：采苓采苓，首陽之巔。采苦采苦，首陽之下。采葑采葑，首陽之東。

《史記》曰：伯夷、叔齊，孤竹君之二子。讓國而逃，聞西伯善養老，往歸焉。及至，西伯卒，武王載木主東伐紂，伯夷、叔齊扣馬而諫，左右欲兵之。太公曰：「此義人也」。而伯夷、叔齊恥之，義不食周粟，隱于首陽山，采薇而食之，乃至餓死。

《鎖語》曰：晉平公與齊景公乘，至于澮，見人乘白驂八駟以來平公之前。公問師曠曰：「有犬貍身而狐尾者乎？」師曠有頃而答曰：「有之，其名曰□□□□□首陽之神飲酒霍太山而歸，其居于澮乎？見之甚善，君有喜焉。」

戴延之《西征記》曰：洛東北去首陽山二十里，山上有伯夷、叔齊祠。或云餓死此山。今河東蒲坂南，又謂首陽，亦有夷齊祠，未詳餓死所在。

《山海經》曰：和山上無草木而多瑤碧，實惟河之九都。是山也五曲，九水出焉，合流而北注于河。其中多蒼玉，吉神泰逢司之。是神好居于萯山之陽，出入有光。

《呂氏春秋》曰：夏后氏孔甲，田于東陽萯山，遇大風雨。

皇甫謐《帝王世紀》以為即東首陽山也。蓋是山之殊目矣。

*龍門山

《書·禹貢》曰：浮于積石，至于龍門西河。孔安國曰：龍門在河東之西界也。

《周禮》曰：大司樂以陰竹之管，龍門之琴瑟，陰竹生北。於宗廟奏之。若樂九變，則人鬼可得而禮。

《孝經援神契》曰：禹鑿龍門，辟伊闕，決江開岷導四瀆。鑿龍門以通河，鑿岷山以開江，導淮於桐柏，導濟于王屋，故言導四瀆。

《漢書·地理志》曰：龍門山在馮翊夏陽縣北。《續漢書》同。

《辛氏三秦記》曰：河津一名龍門，巨靈跡猶在，去長安九百里。江海大魚，洎集門下數千，不得上；上則為龍。故云曝鰓龍門。

《尸子》曰：古者龍門未鑿，呂梁未辟，河出于孟門上。

《慎子》曰：河之下龍門，其流駛如竹箭，駟馬追弗能及。

《淮南子》曰：龍門未辟，呂梁未鑿，河出孟門之上，大溢逆流，無有丘陵高阜，名曰洪水。大禹通之孟門。

《水經注》云：風山四十里，河水南出孟門，與龍門相對，即龍門之上口也。實為河之巨厄，兼孟門津之名也。又有黃河自風山西四十里，南出孟門山，此經禹鑿廣岸崇深傾崖，及捍巨石，臨危若墜復倚焉。

*岐山

《易》曰：王用享于岐山，吉，無咎。

《詩》曰：古公亶父，來朝走馬。率西水滸，至于岐下。又曰：居岐之陽，在渭之將，萬邦之方，下民之王。

《孟子》曰：大王居邠，狄人侵之。事之以皮幣，不得免焉。事之以珠玉，不得免焉。乃屬其耆老而告之曰：「狄人之所欲者，吾土地也。君子不以其所以養人者害人。二三子何患乎無君？我將去之。」去邠，逾梁山邑于岐山之下居焉。

《圖經》曰：岐山亦名天柱山。《禹貢》曰：導岍及岐。

《河圖括地象》云：岐山在昆侖山東南，為地乳，上多白金。周之興也，鸑鷟鳴于岐山。時人亦謂岐山為鳳凰堆。

酈元注《水經》云：天柱山上有鳳凰祠。或云：其峰高峻，迥出諸山，狀若柱，因為名焉。

*梁山

《書》曰：壺口治梁及岐。壺口在冀州，梁在雍州，循山治水在西。

《詩》曰：弈弈梁山，維禹甸之。弈弈，大貌。甸，治也。禹治梁山，除水災也。

《傳》曰：梁山崩，晉侯召伯宗，伯宗辟重。重人曰：待我，不如捷之速也。問其所。曰：「絳人也。」問絳事。曰：「梁山崩，將召伯宗謀之。」問將若之何？曰：「山有朽壤而崩，可若何？國主山川，山崩川竭，國君為之不舉，降服，乘縵，徹樂，出次，祝幣，史辭，以禮焉。其如此而已，雖伯宗，若之何？」

《穀梁書》曰：梁山崩，雍河，三日不流。晉君召伯宗而問之。伯宗來遇輦車，輦者不避，使車右下而鞭之。輦者曰：「所以鞭我者，其取道遠矣。」伯宗下車而問焉，曰：「子有聞乎？」對曰：「梁山崩，雍遏河三日不流。」伯宗曰：「君為此召我也，為之奈何？」曰：「天有山，天崩之，天有河，天壅之。雖召宗伯，如之何？」

《爾雅》曰：梁山，晉望也。郭璞注曰：晉國所望祭者也。今在馮下陽西北臨河上也。

《漢志注》曰：梁山有夏陽，西北即《尚書禹貢》「治梁及岐。」

《詩·韓弈篇》曰：弈弈梁山，晉國所望。大梁別小梁之號，俱在韓城縣界。大梁山在今縣西。又按《三秦記》梁山宮城，又名織錦城。

*太白山

《辛氏三秦記》曰：太白山在武功縣南，去長安三百里，不知高幾許。俗云：武功太白，去天三百尺。山下軍行，不得鳴鼓角；鳴鼓角，則疾風暴雨兼至也。

《周地圖記》曰：太白山甚高，上恒積雪，無草木。半山有橫云如瀑布，則澍雨。人常以為候，驗之如離畢焉。故語曰：南山瀑布，非朝即暮。

《魏略》曰：吉茂、蘇則，值亂，隱于扶風南太白山中，以經籍自娛。

*峨眉山

《列仙傳》曰：陸通，楚狂接輿也。好養性，在峨眉山，世世見之數百年。

《華陽國志》曰：犍為南安縣南，有峨眉山，去縣八十里。《地圖》云有仙藥，漢武求，不能得。

《益州記》曰：峨眉山在南安縣界，當縣南八十里，兩山首相望如峨眉。

*岷山

《易乾鑿度》曰：岷山上為井絡。

《書》曰：岷山導江，東別為沱。江東南流，沱東行也。

《書璇璣鈐》曰：禹導積水，決岷山，流九貢。九貢，九州之貢。

《家語》曰：江始出岷山，其源可以濫觴，及至於江津，不方舟則不可以涉。

《漢書》曰：成帝時，岷山崩，壅江水，江水逆流。

《山海經》曰：岷山，江水出焉。今在汶山郡廣陽縣西，大江所出也。其上多金玉，其下多梅，多棠，其獸多犀象，多夔牛。

*嶓冢山

《書》曰：嶓冢導漾，東流為漢。

《華陽國志》曰：西岷嶓地稱天府。

《河圖括地象》曰：嶓冢山，上為狼星。山上有異花草，花名骨容，食之無子。

*鳥鼠山

《河圖括地象》曰：鳥鼠同穴山，地之干也。上為掩畢星，渭水出其中。

《漢武內傳》曰：封君達，隴西人也。初，服黃連五十余年，入鳥鼠山，于山中服水百余年，還鄉里，年如三十。常乘青牛，號青牛道士也。

《山海經》曰：鳥鼠同穴山，今在隴西首陽縣西南。山有鳥鼠同穴，鳥名䳜，鼠名鼠戾。鼠戾如家鼠而短尾，䳜如鵽而黃。穿地入數尺，鼠在內，鳥在外而共處。

孔安國傳：鳥鼠共為雌雄。

《沙州記》曰：鳥鼠同穴山，鳥如家雀，色小白；鼠小黃而無尾。凡同穴地皆肥沃壤，盡軟熟如人耕，多生黃花紫草。

*積石山

《書》曰：浮于積石，至于龍門西河。

《穆天子傳》曰：西濟于河，用申八駿之乘，以飲于枝詩之中，積石之南河。水岐成曰詩。詩，諸也。

《山海經》曰：積石山，其下有石門，河水冒以西。是山也，萬物無不有。冒，覆也。積石在金地河關縣西南羌中，河行塞外，東入塞也。

《莊子》曰：鳳之所居也，積石千里，河水出下，鳳鳥居上。

