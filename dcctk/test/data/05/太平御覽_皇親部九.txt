*齊蕭道成母陳后

蕭子顯《齊書》曰：宣孝陳皇后，諱道正，臨淮東陽人。后生太祖。太祖年二歲，乳人乏乳，后夢人以兩甌麻粥與之，覺而乳大出，異而悅之。宣帝從任在外，后常留家治事，教子孫。有相者謂后曰：「夫人有貴子而不見之。」后嘆曰：「我三兒，誰當應之。」呼太祖小字曰：「正應是汝。」太祖雖從官，而家業本貧，為建康令時，高宗等冬月猶無縑纊，而奉膳甚厚，后每撤去兼肉，曰：「我于此過足矣。」殂于縣舍，年七十三。建元元年，重追尊孝皇后。

*蕭道成劉后

蕭子顯《齊書》曰：高昭劉皇后，諱智容，廣陵人也。父壽之，員外郎。后母桓氏夢吞玉勝生后，時有紫光滿室。后寢臥，家人常見上如有雲氣焉。年十余，適太祖，嚴整有禮法，家庭肅然。宋泰豫元年，殂。葬宣帝墓側，今泰安陵也。門生王清與墓工始下鍤，有白兔跳起，尋之不得，及墳成，兔還棲其上。建元元年，尊謚昭皇后。

*蕭昭業母王后

蕭子顯《齊書》曰：文安王皇后，諱寶明，瑯琊臨沂人。建元元年，為南陽王妃。四年，為皇太子妃，無寵。太子為宮人制新麗衣服及首飾，而後床帷陳設古舊，釵鑷十餘枚，永明十一年，為皇太了太妃。郁林王即位，尊為皇太后，稱宣德宮。

*蕭昭業何妃

蕭子顯《齊書》曰：郁林王何妃，名婧英，廬江灊人，撫軍將軍戢之女。后將拜，鏡在床無因墮地。其冬，與太后同日謁太廟。后稟性淫亂，為妃時，與外奸通。左右楊珉之與同寢處如伉儷，又與帝相愛褻，故帝恣之。迎后親戚入宮，賞賜人數十萬，以世祖耀靈殿處后家屬。帝被廢，貶為王妃。

*梁蕭衍母張后

《梁書》曰：太祖獻皇后張氏，諱尚柔，范陽方城人也。祖次惠，宋濮陽太守。后母蕭氏，即文帝從姑。宋元嘉中，嬪于太祖，生長沙宣武王懿、永陽昭王敷，次生高祖。初，后嘗于室內，忽見庭前菖蒲生花，光彩照灼，非世中所有。后驚視，謂侍者曰：「汝見不？」對曰：「不見。」后曰：「常聞見者當富貴。」因遂取吞之。是月，產高祖。將產之夜，后見庭內有若衣冠陪列焉。次生衡陽宣王暢、義興昭長公主令嬺。宋泰始七年，殂于秣陵縣同夏里舍，葬武進縣東城里山。天監元年五月甲辰，追上尊號為皇后，謚曰獻。

*蕭衍郗后

高祖德皇后郄氏，諱徽，高平金鄉人也。祖紹，宋國子祭酒，領東海王師。父燁，太子舍人，早卒。初，母尋陽公主方娠，夢人云：「當生貴子。」及生后，有赤光照于室內，器物盡明，家人皆怪之。巫言「此女光適有所妨」，乃于水濱祓除之。后幼而明慧，善隸書，讀史傳，女工之事，無不閑習。宋后廢帝將納為后；齊初，安陸王緬又欲結婚，郗氏并辭以女疾，乃止。建元末，高祖始聘焉。生永興公主玉姚、永世公主玉琬、永康公主玉環。建武五年，高祖為雍州刺史，先之鎮，后乃迎后至州。未幾，殂于襄陽官舍，時年三十二。明年，歸葬南徐州武進縣。二年，齊朝進高祖位相國，封梁公，詔贈后為梁公妃。高宗踐祚，追崇為皇后。

*丁貴嬪

《梁書》曰：高祖丁貴嬪，諱令光，譙國人也，世居襄陽。貴嬪生于樊城，初產，有神光之異，紫煙滿室，故以為名。相者云：「此女當大貴。」高祖臨州，丁氏因人以聞。嬪時年十四，高祖納焉。初，貴嬪生而有赤志在左臂，治之不滅，至是無何忽失所在。事德皇后小心祗敬，嘗于供養經案之側，仿佛若見神人，心獨異之。高祖義師起，昭明太子始誕育，貴嬪與太子留在州城。京邑平，乃還京都。天監元年五月，有司奏為貴人，未拜；其年八月，又為貴嬪，位在三夫人上，居于顯陽殿。

*阮脩容

高祖阮脩容，諱令嬴，本姓石，會稽餘姚人也。齊始安王遙光納焉。遙光敗后，入東昏宮。建康城平，高祖納為彩女。天監六年八月，生世祖。尋拜為脩容，常隨世祖出藩。大同六年六月，薨于江州內寢，時年六十七。歸葬江寧縣通望山，謚曰宣。世祖即位，追崇為文宣太后。

*蕭綱王后

《梁書》曰：太宗簡皇后王氏，諱靈賓，瑯琊臨沂人也。祖儉，太尉南昌文獻公。后幼而柔明淑德，叔父暕見之曰：「吾家女師也。」天監十一年，拜晉安王妃。生哀太子大器、南郡王大連、長山公主妙。大通三年十月，拜皇太子妃。太清三年三月，薨于永福省，時年四十五。其年，太宗即位，追崇為皇后，謚曰簡。大寶元年九月，葬莊陵。

*蕭繹徐妃

《梁書》曰：元帝徐妃，諱昭佩，東海郯人也。祖孝嗣，齊太尉枝江文忠公。父緄，侍中、信武將軍。妃以天監十六年十二月拜湘東王妃，生世子方等、益昌公主含貞。妃無容質，不見禮，帝三二年一入房。妃以帝眇一目，每知帝將至，必為半面裝以俟，帝見則大怒而出。妃性嗜酒，多洪醉，帝還房，必吐衣中。既而貞惠世子方諸母王氏寵愛，未幾而終，元帝歸咎于妃；及方等死，愈見疾。太清三年，遂逼令自殺，妃知不免，乃投井死。帝以尸還徐氏，謂之出妻。葬江陵瓦官寺。

*陳陳霸先章后

《陳書》曰：高祖宣皇后章氏，諱要兒，吳興烏程人也。本姓鈕，父景明，為章氏所養，因改姓焉。景明，梁代官至散騎侍郎。后母蘇氏，嘗遇道士以小龜遺己，光彩五色，曰：「三年有徵。」及期，后生而紫光照室，因失龜所在。后少而聰慧，美容儀，手爪長五寸，色紅白，每有期功之服，則一爪先折。后善書計，能誦《詩》及《楚詞》。高祖自廣州南征交阯，命后與衡陽王昌隨世祖由海道歸於長城。侯景之亂，高祖下至豫章，后為侯景所囚。景平，高祖為長城縣公，后拜夫人。及高祖踐祚，永定元年，立為皇后。高祖崩，后與中書舍人蔡景歷定計，秘不發哀，召世祖入纂。世祖即位，尊后為皇太后。下令黜廢帝為臨海王，命高宗嗣位。太建元年，冊尊后為皇太后。二年三月景申，崩于紫極殿，時年六十。

*陳蒨沈后

《陳書》曰：世祖沈皇后，諱妙容，吳興武康人也。父法深，梁安州錄事參軍。后年十餘歲，以梁大同中歸于世祖。高祖之討侯景，世祖時在吳興，景遣使收世祖及后。景平，乃獲免。高祖踐祚，永定元年，后為臨川王妃，世祖即位，立為皇后。

*陳頊柳后

《陳書》曰：高宗柳皇后，諱敬言，河東解縣人也。曾祖世隆，侯景之亂與弟盼往江陵依梁元帝，以長城公主之故，待遇甚厚。及高宗赴江陵，元帝以后配焉。承聖二年，后生后主於江陵。明年，江陵陷，高祖遷於關右，后與后主留穰城。天嘉二年，與后主還朝，后為安城王妃。高宗即位，立為皇后。后美姿容，身長七尺二寸，手垂過膝。初，高祖居鄉里，先娶吳興錢氏女，及即位，拜為貴妃，甚有寵幸。后傾心下之，每尚方供奉之物，其上者皆推于貴妃，而己御其次焉。高宗崩，始興王叔陵為亂，后主賴后與吳媼救而獲免。后主即位，尊后為皇太后，宮曰弘范。當此之時，新失淮南之地，隋師臨江，又國遭大喪，后主病瘡不能聽政。其誅叔陵、供大行喪事、邊境防守及百司眾務，雖假以后主之命，實皆決之于后。后主瘡愈，乃歸政焉。陳亡，入長安。隋大業十一年，薨于東都，時年八十三。葬洛陽之芒山。

*陳叔寶沈后

《陳書》曰：后主沈皇后，諱婺華，儀同三司憲侯君理之女也。母，高祖女會稽穆公主。主早亡，時后尚幼，而毀瘠過甚。服畢，每至歲時朔望，恒獨坐泣涕，哀慟左右，內外咸敬異焉。太建三年，納為皇太子妃。后主即位，立為皇后。后性端靜，寡嗜欲，聰敏強記，涉獵經史，工書翰。初，后主在東宮，而後父君理卒，后居憂，處別殿，哀毀逾禮。后主遇后既薄，而張貴妃寵傾后宮，后宮之政并歸之，后澹然未嘗有所忌怨。而居處儉約，衣服無錦繡之飾，左右近侍才百許人，唯尋閱圖史、佛經為事。陳亡，與后主俱入長安。及后主薨，后自為哀詞，文甚酸切。隋煬帝每所巡幸，恒令從駕。及煬帝為宇文化及所害，后自廣陵過江還鄉里，不知所終。

*張貴妃

《陳書》曰：后主張貴妃，名麗華，兵家女也。家貧，父兄以織席為業。后主為太子，選入宮。是時龔貴嬪為良娣，貴妃年十歲，后主見而悅焉，因得幸，遂有娠，生太子深。后主即位，拜為貴妃。性聰慧，甚被寵遇。后主每引見貴妃與賓客游宴，貴妃薦諸宮女預焉，后宮等咸德之，競言貴妃之善，由是愛傾后宮。又好厭魅之術，假鬼神以惑后主，置淫祀于宮中，聚諸妖巫使之鼓舞。因參訪外事，人間有一言一事，妃必知之，以白后主。由此益重妃，內外宗族，多被引用。及隋軍陷臺城，妃與后主俱入井，隋軍出之，晉王廣命斬妃于青溪中橋。

*北齊高歡婁后

《北齊書》：武明皇后婁氏，諱昭君，贈司徒內干之女也。少明悟，強族多聘之，并不肯行。及見神武于城上執役，驚曰：「此真吾夫也。」乃使婢通意，又數致私財，使以娉己，父母不得已而許焉。神武既有澄清之志，傾產以結英豪，密謀秘策，后恒參預。及拜渤海王妃，閫闈之事悉決焉。后高明嚴斷，雅遵儉約，往來外舍，侍從不過十人。性寬厚，不妒忌，神武姬侍，咸以恩待。神武嘗將西討出師，后夜孿生一男一女，左右以危急，請追告神武，后弗聽，曰：「王出統大兵，何得以我故輕離軍幕。死生命也，來復何為！」神武聞之，嗟嘆良久。沙苑敗后，侯景言請精騎二萬，必能取之。神武悅，以告于后，后曰：「若如其言，豈有還理，得獺失景，亦有何利。」乃止。文襄嗣位，進為太妃。文宣將受魏禪，后固執不許，帝所以中止。天保初，尊為皇太后，宮宣訓。濟南即位，尊為太皇太后。尚書令楊愔等受遺詔輔政，疏忌諸王。太后密與孝昭及諸大將定策誅之，令廢立。孝昭即位，復為皇太后。孝昭帝崩，太后又下詔立武成帝。大寧二年春，太后寢疾，衣忽自舉，用巫媼言改姓氏。四月辛丑，崩于北宮，年六十二。合葬義平陵。

*爾朱太妃

《北齊書》：彭城太妃，爾朱榮之女，魏孝莊后也。神武納為別室，敬重逾于婁后，見必束帶，自稱下官。神武迎蠕蠕公主還，爾朱迎于木井北，與蠕蠕公主前后別行，不相見。公主引角弓仰射翔鴟，應弦而落；妃引長弓邪射飛鳥，亦一發而中。神武喜曰：「我此二婦，并堪擊賊。」后為尼，神武為起佛寺。天保初，為太妃。及文宣狂酒，將無禮于太妃，太妃不從，遂遇禍。

*高澄元后

《北齊書》曰：文襄敬皇后元氏，魏孝靜帝之妹也。孝武帝時，封馮翊公主，而歸于文襄。容德兼美，曲盡和敬。初生河間王孝琬，時文襄為世子，三日而孝靜幸世子第，贈錦彩及布帛萬匹，世子辭，求通受諸貴禮遺，於是十屋皆滿。次生兩公主。文宣受禪，尊為文襄皇后。

*高洋李后

《北齊書》曰：文宣皇后李氏，諱祖娥，趙郡李希宗女也。容德甚美，初為太原公夫人。及帝將建中宮，高隆之、高德正言漢婦人不可為天下之母，宜更擇美配。楊愔固請依漢、魏故事，不改元妃。而德正猶固請廢后而立段昭儀，欲以結勛貴之援，帝竟不從而立后焉。帝好捶撻嬪御，乃至有殺戮者，唯后獨蒙禮敬。天保十年，改為可賀敦皇后。孝昭即位，降居昭信宮，號昭信皇后。

*高演元后

《北齊書》曰：孝昭皇后元氏，開府元蠻女也。初為常山王妃。天保末，賜姓步六孤。孝昭即位，立為皇后。帝崩，梓宮之鄴，始渡汾橋，武成聞后有奇藥，追索之不得，使閹人就車頓辱。降居順成宮。武成既殺樂陵王，元被閟隔，不得與家相知。宮闈內忽有飛語，帝令檢推，得后父兄書信，元蠻由是坐免官。后以齊亡入周氏宮中。隋文帝作相，放還山東。

*高湛胡后

《北齊書》曰：武成皇后胡氏，安定胡延之女。其母范陽盧道約女，初懷孕，有胡僧詣門曰：「此宅瓠蘆中有月。」既而生后。天保初，選為長廣王妃。產后主日，鸮鳴于產帳上。武成崩，尊為皇太后。

*高緯斛律后

《北齊書》曰：后主皇后斛律氏，左丞相光之女也。初為皇太子妃。后主受禪，立為皇后。武平三年正月，生女，帝欲悅光，詐稱生男，為之大赦。光誅，后廢在別宮，后令為尼。

