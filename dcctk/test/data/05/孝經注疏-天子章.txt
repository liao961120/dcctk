【疏】正義曰：前《開宗明義章》雖通貴賤，其跡未著，故此已下至於《庶人》，凡有五章，謂之五孝，各說行孝奉親之事而立教焉。天子至尊，故標居其首。案《禮記·表記》云：「惟天子受命於天，故曰天子。」《白虎通》云：「王者父天母地，亦曰天子。虞夏以上，未有此名。殷周以來，始謂王者為天子也。」

子曰：「愛親者，不敢惡於人。博愛也。敬親者，不敢慢於人。廣敬也。愛敬盡於事親，而德教加於百姓，刑于四海。刑，法也。君行博愛廣敬之道，使人皆不慢惡其親，則德教加被天下，當為四夷之所法則也。蓋天子之孝也。蓋，猶略也。孝道廣大，此略言之。

【疏】子曰：「至孝也正義曰：此陳天子之孝也。所謂「愛親」者，是天子身行愛敬也。「不敢惡於人」、「不敢慢於人」者，是天子施化，使天下之人皆行愛敬，不敢慢惡於其親也。親，謂其父母也。言天子豈唯因心內恕，克己復禮，自行愛敬而已，亦當設教施令，使天下之人不慢惡於其父母。如此，則至德要道之教，加被天下。亦當使四海蠻夷，慕化而法則之。此蓋是天子之行孝也。《孝經·援神契》云：「天子孝曰就，言德被天下，澤及萬物，始終成就，榮其祖考也。」五等之孝，惟於《天子章》稱「子曰」者，皇侃云：「上陳天子極尊，下列庶人極卑。尊卑既異，恐嫌為孝之理有別，故以一『子曰』通冠五章，明尊卑貴賤有殊，而奉親之道無二。」○注博愛也。○正義曰：此依魏注也。博，大也。言君愛親，又施德教於人，使人皆愛其親，不敢有惡其父母者，是博愛也。○注廣敬也。○正義曰：此依魏注也。廣亦大也。言君敬親，又施德教於人，使人皆敬其親，不敢有慢其父母者，是廣敬也。孔傳以人為天下眾人，言君愛敬己親，則能推己及物。謂有天下者，愛敬天下之人；有一國者，愛敬一國之人也。不惡者，為君常思安人，為其興利除害，則上下無怨，是為至德也。不慢者，則《曲禮》曰「毋不敬」，《書》曰「為人上者，奈何不敬？」君能不慢於人，脩己以安百姓，則千萬人悅，是為要道也。上施德教，人用和睦，則分崩離析，無由而生也。案《禮記·祭義》稱有虞氏貴德而尚齒，夏后氏貴爵而尚齒，殷人貴富而尚齒，周人貴親而尚齒。虞、夏、殷、周，天下之盛王也，未有遺年者，年之貴乎！天下久矣，次乎事親也，斯亦不敢慢於人也。所以於《天子章》明愛敬者，王肅、韋昭云：天子居四海之上，為教訓之主，為教易行，故寄易行者宣之。然愛之與敬，解者眾多。沈宏云：「親至結心為愛，崇恪表迹為敬。」劉炫云：「愛惡俱在於心，敬慢並見於貌。愛者隱惜而結於內，敬者嚴肅而形於外。」皇侃云：「愛敬各有心迹，烝烝至惜，是為愛心。溫清搔摩，是為愛迹。肅肅悚慄，是為敬心。拜伏擎跪，是為敬迹。」舊說云：「愛生於真，敬起自嚴。孝是真性，故先愛後敬也。」舊問曰：「天子以愛敬為孝，及庶人以躬耕為孝，王者並相通否？」梁王荅云：「天子既極愛敬，必須五等行之，然後乃成。庶人雖在躬耕，豈不愛敬，及不驕不溢已下事邪？」以此言之，五等之孝，反相通也。然諸侯言保社稷，大夫言守宗廟，士言保其祿位而守其祭祀，以則言之，天子當云保其天下，庶人當言保其田農。此略之不言，何也？《左傳》曰：「天子守在四夷。」故「愛敬盡於事親」之下，而言「德教加於百姓，刑于四海」。保守之理已定，不煩更言保也。庶人用天之道，分地之利，謹身節用，保守田農，不離於此。既無守任，不假旨保守也。○注刑法至則也。正義曰：「刑，法也」，《釋詁》文。云「君行博愛廣敬之道，使人皆不慢惡其親」者，是天子愛敬盡於事親，又施德教，使天下之人皆不敢慢惡其親也。云「則德教加被於天下」者，釋「刑於四海」也。百姓，謂天下之人皆有族姓；言百，舉其多也。《尚書》云「平章百姓」，則謂百姓為百官，為下有「黎民」之文，所以百姓非兆庶也。此經「德教加於百姓」，則謂天下百姓，為與「刑于四海」相對。四海既是四夷，則此百姓自然是天下兆庶也。經典通謂四夷為四海。案《周禮》、《禮記》、《爾雅》皆言東夷、西戎、南蠻、北狄謂之四夷，或云四海，故注以四夷釋四海也。孫炎曰：「海者，晦暗無知也。」○注蓋猶至略言之。○正義曰：此依魏注也。案孔傳云：「蓋者，辜較之辭。」劉炫云：「辜較猶梗槩也。孝道既廣，此纔舉其大略也。」劉瓛云：「蓋者，不終盡之辭，明孝道之廣大，此略言之也。」皇侃云：「略陳如此，未能究竟。」是也。鄭注云「蓋者謙辭」，據此而言，蓋非謙也。劉炫駮云：「若以制作須謙，則庶人亦當謙矣。苟以名位須謙，夫子曾為大夫，於士何謙？而亦云蓋也，斯則卿士以上之言，蓋者並非謙辭可知也。」

《甫刑》云：『一人有慶，兆民賴之。』」甫刑，即《尚書·呂刑》也。一人，天子也。慶，善也。十億曰兆。義取天子行孝，兆人皆賴其善。

【疏】甫刑至賴之。○正義曰：「夫子述天子之行孝既畢，乃引《尚書·甫刑篇》之言以結成其義。慶，善也。言天子一人有善，則天下兆庶皆倚賴之也。善則愛敬是也。「一人有慶」，結「愛敬盡於事親」已上也。「兆民賴之」，結「而德教加於百姓」已下也。○注甫刑至其善。○正義曰：云「《甫刑》即《尚書·呂刑》也」者，《尚書》有《呂刑》而無《甫刑》也。案《禮記·緇衣篇》孔子兩引《甫刑》辭，與《呂刑》無別，則孔子之代以《甫刑》命篇明矣。今《尚書》為《呂刑》者，孔安國云：「后為甫侯，故稱《甫刑》。」知者，以《詩·大雅·嵩高》之篇宣王之詩，云「生甫及申」，《揚之水》為平王之詩，「不與我戍甫」，明子孫改封為甫侯，不知因呂國改作甫名，不知別封餘國而為甫號。然子孫封甫，穆王時未有甫名，而稱為《甫刑》者，后人以子孫之國號名之也。猶若叔虞初封於唐，子孫封晉，而《史記》稱《晉世家》也。劉炫以為遭秦焚書，各信其學，后人不能改正而兩存之也者，非也。諸章皆引《詩》，此章獨引《書》者，以孔子之言布在方策，言必皆引《詩》、《書》證事，示不馮虛說，義當《詩》意則引《詩》，義當《易》意則引《易》。此章與《書》意義相契，故引為證也。鄭注以《書》錄王事，故證《天子》之章，以為引類得象。然引《大雅》證大夫，引《曹風》證圣治，豈引類得象乎？此不取也。云「一人，天子也。」者，依孔傳也。舊說天子自稱則言「予一人」。予，我也。言我雖身處上位，猶是人中之一耳，與人不異，是謙也。若臣人稱之，則惟言「一人」。言四海之內惟一人，乃為尊稱也。天子者，帝王之爵，猶公、侯、伯、子、男五等之稱。云「慶，善也」，《書》、《傳》通也。云「十億曰兆」者，古數為然。云「義取天子行孝，兆人皆賴其善」者，釋「一人有慶，兆民賴之」也。姓言百，民稱兆，皆舉其多也。

