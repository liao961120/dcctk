【疏】正義曰：次卿大夫者，即士也。案《說文》曰：「數始於一，終於十。」孔子曰：「推一荅十為士。」《毛詩傳》曰：「士者事也。」《白虎通》曰：「士者事也，任事之稱也。」故《禮辨名記》曰：「士者任事之稱也。傳曰：通古今，辨然不然，謂之士。」

資於事父以事母，而愛同；資於事父以事君，而敬同。資，取也。言愛父與母同，敬父與君同。故母取其愛，而君取其敬，兼之者父也。言事父兼愛與敬也。故以孝事君則忠，移事父孝以事於君，則為忠矣。以敬事長則順。移事兄敬以事於長，則為順矣。忠順不失，以事其上，然後能保其祿位，而守其祭祀。能盡忠順以事君長，則常安祿位，永守祭祀。蓋士之孝也。

【疏】資於至孝也。正義曰：夫子述卿大夫行孝之事終，次明士之行孝也。言士始升公朝，離親入仕，故此敘事父之愛敬，宜均事母與事君，以明割恩從義也。「資」者，取也。取於事父之行以事母，則愛父與愛母同。取於事父之行以事君，則敬父與敬君同。母之於子，先取其愛；君之於臣，先取其敬，皆不奪其性也。若兼取愛敬者，其惟父乎？既說愛敬取捨之理，遂明出身入仕之行。「故」者，連上之辭也。謂以事父之孝移事其君，則為忠矣；以事兄之敬移事於長，則為順矣。「長」謂公卿大夫，言其位長於士也。又言事上之道，在於忠順，二者皆能不失，則可事上矣。「上」謂君與長也，言以忠順事上，然後乃能保其祿秩官位，而長守先祖之祭祀。蓋士之孝也。《援神契》云：「士行孝曰究。」以明審為義，當須能明審資親事君之道，是能榮親也。《白虎通》云：「天子之士獨稱元士。蓋士賤，不得體君之尊，故加「元」以別於諸侯之士也。」此直言士，則諸侯之士；前言大夫，是戒天子之大夫，諸侯之大夫可知也。此章戒諸侯之士，則天子之士亦可知也。○注資取至君同。○正義曰：云「資，取也」，此依孔傳也。案鄭注《表記》、《考工記》，並同訓「資，取也」。云「言愛父與母同，敬父與君同」者，謂事母之愛，事君之敬，並同於父也。然愛之與敬，俱出於心。君以尊高而敬深，母以鞠育而愛厚。劉炫曰：「夫親至則敬不極，此情親而恭也。尊至則愛不極，此心敬而恩殺也。故敬極於君，愛極於母。」梁王云：「《天子章》陳愛敬以辨化也。此章陳愛敬以辨情也。」○注言事至敬也。○正義曰：此依王注也。劉炫曰：「母親至而尊不至，豈則尊之不極也？君尊至而親不至，豈則親之不極也？惟父既親且尊，故曰兼也。」劉瓛曰：「父情天屬，尊無所屈。故愛敬雙極也。」○注移事至忠矣。○正義曰：此依鄭注也。《揚名章》云「君子之事親孝，故忠可移於君」是也。舊說云：「入仕本欲安親，非貪榮貴也。若用安親之心，則為忠也。若用貪榮之心，則非忠也。」嚴植之曰：「上云君父敬同，則忠孝不得有異。」言以至孝之心事君，必忠也。○注移事至順矣。○正義曰：此依鄭注也。下章云：「事兄悌，故順可移於長。」注不言悌而言敬者，順經文也。《左傳》曰：「兄愛弟敬。」又曰：「弟順而敬。」則知悌之與敬，其義同焉。《尚書》云：「邦伯師長。」安國曰：「眾長，公卿也。」則知大夫已上，皆是上之長。○注能盡至祭祀。○正義曰：謂能盡忠順以事君長，則能保其祿位也。祿謂廩食，位謂爵位。《廣雅》曰：「位，涖也。涖下為位。」《王制》云：「上農夫食九人。」謂諸侯之下士，視上農夫，中士倍下士，上士倍中士。祭者際也，人神相接，故曰際也。祀者似也，謂祀者似將見先人也。士亦有廟，經不言耳。大夫既言宗廟，士可知也；士言祭祀，則大夫之祭祀亦可知也：皆互以相明也。諸侯言保其社稷，大夫言守其宗廟，士則「保」「守」並言者，皇侃云：「稱保者安鎮也，守者無近也。社稷祿位是公，故言保。宗廟祭祀是私，故言守也。士初得祿位，故兩言之也。」

《詩》云：『夙興夜寐，無忝爾所生。』」忝，辱也。所生，謂父母也。義取早起夜寐，無辱其親也。

【疏】詩云至所生。○正義曰：夫子述士行孝畢，乃引《小雅·小宛》之詩以證之也。言士行孝，當早起夜寐，無辱其父母也。○注忝辱至親也。○正義曰：云「忝，辱也」，《釋言》文。「所生，謂父母也」，下章云「父母生之」是也。云「義取早起夜寐，無辱其親也」者，亦引《詩》之大意也。

