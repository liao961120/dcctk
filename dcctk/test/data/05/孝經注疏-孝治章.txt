【疏】正義曰：夫子述此明王以孝治天下也。前章明先王因天地、順人情以為教。此章言明王由孝而治，故以名章，次《三才》之後也。

子曰：「昔者明王之以孝治天下也，言先代聖明之王，以至德要道化人，是為孝理。不敢遺小國之臣，而況於公侯伯子男乎？小國之臣，至卑者耳。主尚接之以禮，況於五等諸侯，是廣敬也。故得萬國之懽心，以事其先王。萬國，舉其多也。言行孝道，以理天下，皆得歡心，則各以其職來助祭也。

【疏】子曰至先王。○正義曰：此章之首稱「子曰」者，為事訖，更別起端首故也。言昔者聖明之王，能以孝道治於天下，大教接物，故不敢遺小國之臣，而況於五等之君乎？言必禮敬之。明王能如此，故得萬國之懽心，謂各脩其德，盡其懽心而來助祭，以事其先王。經「先王」有六焉，一曰「先王有至德」，二曰「非先王之法服」，三曰「非先王之法言」，四曰「非先王之德行」，五曰「先王見教之」，此皆指先代行孝之王。此章云「以事其先王」，則指行孝王之祖考。○注言先至孝理。○正義曰：此釋「孝治」之義也。《國語》云：「古曰在昔，祖曰先民。」《尚書·洪範》云：「睿作聖。」《左傳》：「照臨四方曰明。」「昔者」非當時代之名，「明王」則聖王之稱也，是汎指前代聖王之有德者。經言「明王」，還指首章之「先王」也。以代言之，謂之先王；以聖明言之，則為明王。事義相同，故注以至德要道釋之。○注小國至敬也。○正義曰：此依王注義也。五等諸侯，則公、侯、伯、子、男。舊解云：公者正也，言正行其事；侯者候也，言斥候而服事；伯者長也，為一國之長也；子者字也，言字愛於小人也；男者任也，言任王之職事也。爵則上皆勝下，若行事亦互相通。《舜典》曰：「輯五瑞。」孔安國曰：「舜斂公、侯、伯、子、男之瑞圭璧。」斯則堯舜之代巳有五等諸侯也。《論語》云：「殷因於夏禮，周因於殷禮。」案《尚書·武成篇》云：「列爵惟五分，土惟三。」鄭注《王制》云：「殷所因夏爵，三等之制也。是有公、侯、伯而無子、男。武王增之，揔建五等。時九州界狹，故土惟三等，則《王制》云：『公、侯方百里，伯七十里，子、男五十里。至周公攝政，斥大九州之界，增諸侯之大者地方五百里，侯四百里，伯三百里，子二百里，男百里。』」然據鄭玄，夏、殷不建子、男，武王復增之也。案五等，公為上等，侯、伯為次等，子、男為下等，則小國之臣謂子、男卿、大夫，況此諸侯則至卑也。《曲禮》云：「列國之大夫，入天子之國，曰『某士』。」諸侯言列國者，兼小大。是小國之卿、大夫有見天子之禮也。言雖至卑，盡來朝聘，則天子以禮接之。案《周禮·掌客》云：王公饔餼九牢，飱五牢；侯、伯饔餼七牢，飱四牢；子、男饔餼五牢，飧三牢：三等。其五等之介行人宰史，皆有飱、饔餼，唯上介有禽獸。其卿、大夫、士有特來聘問者，則待之如其為介時也。是待諸侯及其臣之禮，是皆廣敬之道也。○注萬國至祭也。○正義曰：云「萬國，舉其多也」者，此依魏注也。《詩》、《書》之言萬國者多矣，亦猶言萬方，是舉多而言之，不必數滿於萬也。皇侃云：「《春秋》稱『禹會諸侯於塗山，執玉帛者萬國』，言禹要服之內，地方七千里，而置九州。九州之中，有方百里、七十里、五十里之國，計有萬國也。因引《王制》殷之諸侯有千七伯七十三國也。《孝經》稱周諸侯有九千八百國，所以證萬國為夏法也。」信如此說，則《周頌》云「綏萬邦」，《六月》云「萬邦為憲」，豈周之代復有萬國乎？今不取也。云「言行孝道，以理天下，皆得懽心，則各以其職來助祭也」者，言明王能以孝道理於天下，則得諸侯之懽心，以事其先王也。各以其職來祭者，謂天下諸侯各以其所職貢來助天子之祭也。和者，《禮器》云：「大饗其王事與！」注云：「盛其饌與貢，謂祫祭先王。」又云：「三牲、魚腊，四海九州之美味也。籩豆之薦，四時之和氣也。」注云：「此饌，諸侯所獻。」又云：「內金，示和也。」注云：「此所貢也，內之庭實先設之。今從革，性和，荊、楊二州貢金三品。」又云：「束帛加璧，尊德也。」注云：「貢享所執致命者，君子於玉比德焉。」又云：「龜為前列，先知也。」注云：「龜知事情者，陳於庭，在前。荊州納錫大龜。」又云：「金次之，見情也。」注云：「金炤物。金有兩義，先入後設。」又云：「丹、漆、絲、纊、竹、箭，與眾共財也。」注云：「萬民皆有此物，荊州貢丹，兖州貢漆、絲，豫州貢纊，楊州貢蓧簜。」又云：「其餘無常貨，各以國之所有，則致遠物也。」注云：「其餘，謂九州之外夷服、鎮服、蕃服之國。《周禮》九州之外謂之蕃國，世一見，各以其所貴寶為贄。周穆王征大戎，得白狼白鹿，近之。」《大傳》云：「遂率天下諸侯，執豆籩，駿奔走。」又《周頌》曰：「駿奔走在廟。」此皆助祭者也。

治國者，不敢侮於鰥寡，而況於士民乎？理國，謂諸侯也。鰥寡，國之微者，君尚不敢輕侮，況知禮義之士乎？故得百姓之懽心，以事其先君。諸侯能行孝理，得所統之懽心，則皆恭事助其祭享也。

【疏】治國者至先君。○正義曰：此說諸侯之孝治也。言諸侯以孝道治其國者，尚不敢輕侮於鰥夫寡婦，而況於知禮義之士民乎？亦言必不輕侮也。以此故得其國內百姓懽悅，以事其先君也。○注理國至士乎。○正義曰：云「理國，謂諸侯也」者，此依魏注也。案《周禮》云：「體國經野。」《詩》曰：「生此王國。」是其天子亦言國也。《易》曰：「先王以建萬國，親諸侯。」是諸侯之國。上言明王理天下，此言理國，故知諸侯之國也。云「鰥寡，國之微者，君尚不敢輕侮」者，案《王制》云：「老而無妻者謂之鰥。老而無夫者謂之寡。此天民之窮而無告者也。」則知鰥夫寡婦，是國之微賤者也。言微賤之者，國君尚不輕侮，況知禮義之士乎？釋經之「士民」，《詩》云：「彼都人士。」《左傳》曰：「多殺國士。」此皆況惜有知識之人，不必居官授職之士。舊解：士知義理。又曰：士，丈夫之美稱。故注言「知禮義之士乎」，謂民中知禮義者。○注諸侯至享也。○正義曰：云「諸侯能行孝理，得所統之懽心」者，此言諸侯孝治其國，得百姓之懽心也。一國百姓，皆是君之所統理，故以所統言之。孔安國曰：「亦以相統理。」是也。云「則皆恭事助其祭享也」者，祭享謂四時及禘祫也。於此祭享之時，所統之人則皆恭其職事，獻其所有，以助於君。故云助其祭享也。

治家者，不敢失於臣妾，而況於妻子乎？理家，謂卿大夫。臣妾，家之賤者。妻子，家之貴者。故得人之懽心，以事其親。卿大夫位以材進，受祿養親，若能孝理其家，則得小大之懽心，助其奉養。

【疏】治家者至其親。○正義曰：說卿大夫之孝治也。言以孝道理治其家者，不敢失於其家臣妾賤者，而況於妻子之貴者乎？言必不失也。故得其家之懽心，以承事其親也。○注理家至貴者。○正義曰：云「理家，謂卿大夫」者，此依鄭注也。案下章云：「大夫有爭臣三人，雖無道，不失其家。」《禮記·王制》曰「上大夫卿」，則知治家謂卿大夫。云「臣妾，家之賤」者，案《尚書·費誓》曰：「竊馬牛，誘臣妾。」孔安國云：「誘偷奴婢。」既以臣妾為奴婢，是家之賤者也。云「妻子，家之貴」者，案《禮記》哀公問於孔子，孔子對曰：「妻者君之主也，敢不敬與？子者親之後也，敢不敬與？是妻、子家之貴者也。○注卿大夫至奉養。○正義曰：云「卿大夫位以材進」者，案《毛詩傳》曰：「建邦能命，龜田能施，命作器能銘，使能造，命升高能賦，師旅能誓，山川能說，喪紀能誄，祭祀能語：君子能此九者，可謂有德音，可以為大夫。」是位以材進也。云「受祿養親」者，若能孝理其家，則受其所稟之祿，以養其親。云「若能孝理其家，則得小大之懽心」者，謂小大皆得其懽心。小謂臣妾，大謂妻子也。云「助其奉養」者，案《禮記·內則》稱子事父母，婦事舅姑，日以「雞初鳴，咸盥潄，以適父母、舅姑之所。問衣燠寒，饘、酏、酒、醴、芼、羹、菽、麥、蕡、稻、黍、粱、秫，唯所欲。棗、栗、飴、蜜以甘之。父母、舅姑必甞之而後退」。此皆奉養事親也。天子諸侯繼父而立，故言先王、先君也。大夫唯賢是授，居位之時，或有俸祿以逮於親，故言其親也。注順經文，所以言助其奉養，此謂事親生之義也。若親以終沒，亦當言助其祭祀也。明王言「不敢遺小國之臣」、諸侯言「不敢侮於鰥寡」、大夫言「不敢失於臣妾」者，劉炫云：「遺謂意不存錄，侮謂忽慢其人，失謂不得其意。」小國之臣位卑，或簡其禮，故云不敢遺也。鰥寡人中賤弱，或被人輕侮欺陵，故曰不敢侮也。臣妾營事產業，宜須得其心力，故云不敢失也。明王「況公侯伯子男」、諸侯「況士民」、卿大夫「況妻子」者，以王者尊貴，故況列國之貴者；諸侯差卑，故況國中之卑者，以五等皆貴，故況其卑也；大夫或事父母，故況家人之貴者也。

夫然，故生則親安之，祭則鬼享之，夫然者，上孝理皆得懽心，則存安其榮，沒享其祭。是以天下和平，災害不生，禍亂不作。上敬下懽，存安沒享，人用和睦，以致太平，則灾害禍亂，無因而起。故明王之以孝治天下也如此。言明王以孝為理，則諸侯以下化而行之，故致如此福應。

【疏】夫然至如此。○正義曰：此揔結天子、諸侯、卿大夫之孝治也。言明王孝治其下，則諸侯以下各順其教，皆治其國家也。如此各得懽心，親若存則安其孝養，沒則享其祭祀，故得和氣降生，感動昭昧。是以普天之下，和睦太平，灾害之萌不生，禍亂之端不起。此謂明王之以孝治天下也，能致如此之美。○注夫然者至其祭。○正義曰：云「夫然者，然上孝理皆得懽心」者，此謂明王、諸侯、大夫能行孝治，皆得其懽心也。云「則存安其榮」者，釋「生則親安之」。云「沒享其祭」者，釋「祭則鬼享之」也。○注上敬至而起。○正義曰：此釋「天下和平」，以皆由明王孝治之所致也。皇侃云：「天反時為灾，謂風雨不節；地反物為妖，妖即害物，謂水旱傷禾稼也。善則逢殃為禍，臣下反逆為亂也。」○注言明至福應。○正義曰：云「言明王以孝為理，則諸侯以下化而行之」者，案上文有明王、諸侯、大夫三等，而經獨言明王孝治如此者，言由明王之故也，則諸侯以下奉而行之，而功歸於明王也。云「故致如此福應」者，福，謂天下和平；應，謂灾害不生，禍亂不作。

《詩》云：『有覺德行，四國順之。』」覺，大也。義取天子有大德行，則四方之國順而行之。

【疏】詩云至順之。○正義曰：夫子述昔時明王孝治之義畢，乃引《大雅·抑篇》讚美之也。言天子身有至大德行，使四方之國皆順而行之。○注覺大至行之。○正義曰：云「覺，大也」，此依鄭注也。故《詩箋》云：「有大德行，則天下順從其化。」是以覺為大也。云「義取天子有大德行，則四方之國順而行之」者，言引《詩》之大意如此也。

