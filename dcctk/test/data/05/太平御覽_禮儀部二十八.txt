*屍

《禮記·曲禮下》曰：在床曰屍。

《左傳·哀下》曰：陳候使公孫貞子吊焉，及良而卒，將以屍入。吳子使太宰嚭營勞，且辭上介。芋尹蓋對曰：「寡君聞楚為不道，薦伐吳國，滅厥民人。寡君使蓋備使，吊君之下吏。無祿，使人逢天之慼，大命殞墜。今君命逆使人曰：『無以屍造於門。』是我寡君之命委於草莽也。且臣聞之：『事死如事生，禮也。』於是乎有朝聘而終、以屍將事之禮，語裥朝聘而遭喪之禮。若不以屍將命，是遭喪而還也，無乃不可乎？以禮防民，猶或逾之。今大夫曰：『死而棄之』，是棄禮也。茍我寡君之命達於君所，雖隕于深淵，則天命也。」吳人內之。

《禮統》曰：屍之言矢也，陳也。

《家語》曰：史魚將卒，命其子曰：「吾在朝，不能進蘧伯玉，退彌子瑕，是吾為臣不能正君。生而不能正君，死不可以成禮。我死，汝其陳屍牖下。」靈公吊焉，怪而問之。其子以父言告公。公曰：「寡人過也。」命殯于客位，進蘧伯玉，退彌子瑕。孔子曰：「史魚死而屍諫，可謂直乎？」

《史記》曰：崔杼殺莊公。晏嬰立崔杼門外，曰：「君為社稷死，死之；為社稷亡，亡。若為己死，非其私昵，誰敢任之。」門開而入，枕公屍而哭，三踴而出。人謂崔杼殺之。杼曰：「民之望也，舍之得民。」又曰：吳兵入郢，伍子胥求昭王，既不得，乃掘楚平王墓，出屍，鞭之三百。又曰：吳王取子胥屍，盛以鴟夷，應劭曰：取馬皮以為鴟夷蓋形也。浮之江。吳人憐之，為立祠于江上，因命曰胥山。

《魏志》曰：宣王討王陵，乃窮治其事。發凌及令狐愚冢，剖棺暴屍于所近市三日。

王隱《晉書》曰：王浚在幽州，謠曰：「幽州城門似藏戶，中有伏屍王彭祖。」又曰：趙王倫害張華之時，洛中震悚。惟閻纘敢獨詣東市號哭，吊屍而撫之，曰：「早語君遜位而不肯去，今果不免禍。」

車頻《秦書》曰：初，幕容暐在鄴，居石虎宮，夢虎嚙其臂，募人求虎殯所在。女子李葂告暐，在東明觀下。掘得之，屍僵不毀。暐裸而罵之曰：「死胡，敢夢生天子！」鞭撻毀辱，投之漳河。河流迅疾，終不移轉。暐后為臣虎所執，乃悟而悔焉。符堅以李葂無狀，無少長，悉坑之。

《李固別傳》：梁冀誅固而露屍于四衢，命有敢臨者加其罪。固弟子汝南郭況，年始成童，游學洛陽，乃左提章鋮，右秉鈇锧，詣闕上書，乞收固屍。不許。往臨哭，陳辭于前，遂守喪不去。

《白虎通》曰：屍者何謂也？屍之為言陳也。失氣亡神，形體獨陳。

《釋名》曰：死曰屍。屍，舒也。骨節解舒，不能復自勝斂。

《搜神記》曰：初，鉤弋夫人有罪，以譴死。殯，屍不臭而香。及昭帝即位，改葬之，棺空無屍，獨絲履存焉。

《異苑》曰：河內荀儒字君林，乘冰省舅氏，陷河死。兄倫求屍，積日不得。設祭水側，又箋與河伯。投箋一，宿岸側。冰開，屍手執箋浮出。倫又箋謝。又曰：潯陽周虓字孟威。寧康中，鎮于巴西，為苻堅所摧，守節不屈。堅使使者請通。虓躬治逵陌，謂使者云：「煩君語賊苻堅何至耳！煩國士如此。」又潛圖襲。堅聞之，曰：「小人正欲覓死，殺之適足成名耳。」乃苦考楚，不食而卒。斂已經旬，堅怒猶未歇，剖棺臨視，虓屍欻回眸，鬢髭張烈，精瞳明亮，回盼矚。堅睹而嘉稱，乃厚加贈賻。又曰：元嘉中，豫章胡家奴開昌邑王冢，青州人開齊襄公冢，并得金鉤，而屍骸露在巖中儼然。茲亦未必有憑而然也。京房屍至義熙中猶完具。僵屍人肉堪為藥，軍士分割之。

《列女傳》曰：齊人杞梁襲莒，戰而死。其妻無所歸，乃就夫屍，於城下而哭之，七日而城崩。妻遂投於淄水而死。

《博物志》曰：靈帝光和元年，元遼西太守黃翻言：海邊有流靈冠絳衣，屍體完，令感夢曰：「我伯夷弟孤竹君也。海水壞吾棺，求見掩藏。」

《吳會稽分地》曰：重山者，大夫種所葬也。在西鄉郭外。后潮水穴山，漂去其屍。俗云：伍子胥乘漸水取以去。今山脅有缺處。

《臨邑國記》曰：有靈鷲能知人吉凶。覘人將死，食屍肉盡乃去。

《晏子春秋》曰：景公操玉加於晏子屍上，涕下沾衿，盡哀而去。又曰：景公伏晏子屍而號曰：「今天降禍，不加寡人而加夫子，社稷危矣。

《論衡》曰：孟賁之屍，人不刃者，氣絕也死；炭百斛，人不沃者，光滅也。又曰：淮陽都尉尹齊為吏，酷虐。及死，怨家欲取其屍，屍亡歸。

*復魂

《周禮·天官·夏采》曰：掌大喪，以冕服復於太祖，以乘車建綏，復於四郊。復，招魂也。建綏者，去其旒。

又《春官·司服》曰：大喪共復衣服。衣服，今座上魂衣也。

《禮記·檀弓》曰：復，盡愛之道也。有禱祠之心焉，復謂招魂，且分禱五祀，庶幾其精氣之反。望反諸幽，求諸鬼神之道也。鬼神處幽闇，望其從鬼神所來。北面，求諸幽之義也。向其所來也。禮，復者升屋北面。

又《檀弓》曰：邾婁復之以矢也。蓋自戰於升陘始也。時師雖勝，死傷亦甚，無衣可以招魂。

又曰《曾子問》曰：「為君使而卒於舍，禮曰：『公館復，私館不復。』凡所使之國，有司所授舍，則公館已，何謂私館？」子曰：「善乎問也。自卿大夫家曰私館，公與公所為曰公館。『公館復』，此之謂也。」

又《禮運》曰：及其死也。升屋而號，告曰：皋某復。招之於天。

又《雜記》曰：復，諸侯以襃衣、冕服、爵弁服；復，招魂復魄也。冕服者，上公五，侯伯四，子男三。褒衣亦始命為諸侯及朝覲加賜之衣也。褒猶進也。夫人稅衣榆狄、狄稅素沙。言其招魂用稅衣上至褕狄也。狄稅素沙，言皆以白紗縠為褒。復西上。北面而西上，賜長左也。復者多少，各如其命之數。

又《雜記上》曰：大夫、士死於道，則升其乘車之左轂，以其綏復。如於館死，則其復如於其家。

又《喪大記》曰：復，有林麓則虞人設階，無林麓則狄人設階。復，招魂復魄也。階，所乘以升屋者。虞人，主林麓之官也。狄人，樂吏之賤者。階，弟也。簨虞之類。小臣復。復者，朝服。君以卷，夫人以屈狄，大夫以玄赪，世婦以襢衣，士以爵弁，士妻以稅衣。皆升自東榮。中屋履危，北面三號。卷衣投於前，司服受之。降自西北榮。其為賓，則公館復，私館不復。其在野，則升其乘車之左轂而復。私館，卿大夫之家也。不於之復，為主人之惡也。復衣，不以衣尸，不以斂。不以衣尸，謂不襲也。復者，庶其生也。若以其衣襲斂，是用生施死，于義相反。《喪禮》云：以衣衣尸，俗而去之。婦人復，不以袡。袡，嫁時上服，而非事鬼神之衣。凡復，男子稱名，婦人稱字。婦人不以名行。惟哭先復，復而後行死事。氣絕則哭，哭而復，復而不蘇，可以為死事。諸侯行而死于館，則其復如于其國。如于道，則升其乘車之左轂，以其綏復。館主所致舍綏旌旗。

又《喪服小記》曰：復與書銘，自天子達於士，其辭一也。男子稱名，婦人書姓與伯仲。如不知姓，則書氏。此謂殷禮也。殷質，不重名，復則臣得名君。周之禮，天子崩，則同復曰：皋天子復。諸侯薨，復曰：皋某甫復。其餘及書銘。

《禮記外傳》曰：人之精氣曰魂，魂，陽也。云云而動。形體謂之魄，魄，陰也。漠然不動。合陰陽二氣而生也。精氣聚而為一物。形勞則神逝，謂死而魂游散。死則難復生也。孝子之心不能忍也，故升屋而招其魂神也。神智無涯也。鬼者，復於土也。人皆食土之物，養成形體也。氣絕而收其魂，使反復於體也。

《齊書》曰：張融，建武四年病卒，遺令白旐無旒，不設祭，令人捉麈尾登屋復魂。曰：「吾生平所善，自當陵云一笑。三千買棺，無制新衾。左手執《孝經》、《老子》，右手執小品《法華經》。妾二人，事哀畢，各遣還家。」

*含

《周禮·天官·冢宰》曰：太宰之職，大喪贊贈玉、含玉。助王為之也。贈玉既窆，所以送先王。含玉，死者實也。天子以玉。《雜記》曰：「含者執璧將命曰：『寡君使某含。』」則諸侯含以璧。小宰喪荒，受其唅、襚、幣玉之事。《春秋傳》曰：口實曰含，衣服曰襚，凶荒有璧玉者，賓客所赒委之禮。

又《天官·玉府》曰：大喪，共含玉。

又《春官·典瑞》曰：大喪，共飯玉、含玉、贈玉。飯玉，碎玉以雜米也。

《禮記·檀弓下》曰：邾婁考公之喪，考公，益之曾孫也。考公或為定公也。徐君使容居來吊含，吊且含，非之也。曰：「寡君使容居坐含進侯玉，其使容居以含。」欲親含，非禮也。含不使賤者，君行則親含耳。侯玉者，徐僣稱王，自比天子。有司曰：「諸侯之來辱敝邑者，易則易，于則于。易于雜者，未之有也。」易謂臣禮，于謂君禮也。容居以臣欲行君禮于徐，自比天子，使大夫敵諸侯，有司固拒之，是也。容居對曰：「容居聞之，事君不敢忘其君，亦不敢遺其祖。昔我先君駒王西討，濟於河，無所不用斯言也。容居魯人也，不敢忘其祖。」言我祖與今君，於諸侯初如是，不聞義則服也。駒王，徐先君，謂僭號者，容居，其孫也。濟，渡也。言西討渡於河，廣大其國也。魯，魯鈍也。言魯鈍者，欲自明不妄。

又《檀弓下》曰：飯用米、貝，弗忍虛也。不以食道，用美焉爾。尊之也。食道米、貝，美也。

又《雜記上》曰：含者執璧將命曰：「寡君使某含。」相者入告，出曰：「孤某須矣。含玉為璧制，其分寸大小未聞。唅者入，升堂致命，再拜稽顙。唅者坐委於殯東南。又曰：天子飯九貝，諸侯七，大夫五，士三。此蓋夏時也。《周禮》天子飯唅用玉。

《左傳》曰：叔孫豹會晉士丐于柯，盟于督陽。荀偃癉疽，生瘍於頭，癉疽，惡瘡。二月卒，而視，不可含。目開口禁。宣子與撫之曰：「事吳敢不如事主！」猶視。欒懷子曰：「其為未卒事於齊故也。」懷子，欒盈。乃復撫之曰：「主茍終，所不嗣事于齊，有如河。」乃瞑，受唅也。又曰：公會吳子伐齊。將戰，公孫夏命其徒歌虞殯。虞殯，送終歌典，示必死也。陳子行命其徒具唅玉。亦示必死。

《春秋說題辭》曰：口實曰含，緣生象食，孝子不忍虛其欲。不忍虛，故欲實其口。天子以珠，諸侯以玉，大夫以璧，士以貝。唅之為言含也。生常食，故死亦有所含。

《說文》曰：唅，送終口中玉也。

《釋名》曰：唅以米、貝，含其口中也。

《莊子》曰：青青之麥，生於陵阪。生不布施，死何唅珠為？

《呂氏春秋》曰：含珠鱗施，今葬皆用之。注云：含珠口實。鱗施，施玉匣於死者之體如魚鱗。

*絞紟衾冒

《儀禮·士喪禮》曰：死於適室，撫用斂衾；幠，覆也。斂衾，大斂所用之衾也。衾，被也。奉尸於室，撫用夷衾。夷衾，覆尸柩之衾也。又曰：冒，緇質，長與手齊。赪殺，掩足。冒，韜尸者也。制如直囊，上曰質，下曰殺。殺韜足而上，質韜首而下。齊手上衣尤下，赤象地也。又曰：厥明，陳衣于房，南頭。西上綪紟，橫三縮一，廣終幅，拆其末。綪，屈也。紟，所以束衣服為堅急也，以布為之。縮從，橫者三幅，從者一幅，折其末令可結之也。

《禮記·雜記》曰：惟絞紟衾冒，死而後制。

又《喪大記》曰：君錦冒黼殺，綴旁七；大夫玄冒黼殺，綴旁五；士緇冒赪殺，綴旁三。

又《喪大記》曰：小斂：布絞，縮者一，橫者三；大斂：布絞，縮者三，橫者五；布紟，二衾。君、大夫、士，一也。

《禮記外傳》曰：絞紟衾帽，死而後制。絞者，交束之名也；紟者，堅急之稱也；衾者，單被也；帽者，小斂衣，故設帽以掩形也。小斂用一衾。大用二衾：一以覆之；一者將斂之時，先鋪衾於紟之下，用以舉尸入棺者也。

《釋名》曰：絞，交也。交結之也。紟，禁也。禁系之也。

