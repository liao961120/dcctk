【疏】正義曰：庶者，眾也，謂天下眾人也。皇侃云：「不言眾民者，兼包府史之屬，通謂之庶人也。」嚴植之以為士有員位，人無限極，故士以下皆為庶人。

「用天之道，春生、夏長、秋斂、冬藏，舉事順時，此用天道也。分地之利。分別五土，視其高下，各盡所宜，此分地利也。謹身節用，以養父母。身恭謹則遠恥辱，用節省則免飢寒，公賦既充則私養不闕。此庶人之孝也。庶人為孝，唯此而已。

【疏】用天至孝也。○正義曰：夫子上述士之行孝已畢，次明庶人之行孝也。言庶人服田力穡，當須用天之四時生成之道也，分地五土所宜之利，謹慎其身，節省其用，以供養其父母，此則庶人之孝也。《援神契》云「庶人行孝曰畜」，以畜養為義，言能躬耕力農，以畜其德，而養其親也。○注春生至道也。○正義曰：云「春生、夏長、秋斂、冬藏」者，此依鄭注也。《爾雅·釋天》云：「春為發生，夏為長毓，秋為收成，冬為安寧。」安寧即藏閉之義也。云「舉事順時，此用天之道也」者，謂舉農畝之事，順四時之氣，春生則耕種，夏長則耘苗，秋收則穫刈，冬藏則入廩也。○注分別至利也。正義曰：云「分別五土，視其高下」者，此依鄭注也。案《周禮·大司徒》云：「五土：一曰山林、二曰川澤、三曰丘陵、四曰墳衍、五曰原隰。」謂庶人須能分別，視此五土之高下，隨所宜而播種之，則《職方氏》所謂青州其穀宜稻麥、雍州其穀宜黍稷之類是也。云「各盡其所宜，此分地利也」者，此依孔傳也。劉炫云：「黍稷生於陸，苽稻生於水。」○注身恭至不闕。○正義曰：云「身恭謹則遠恥辱」者，《論語》曰：「恭近於禮，遠恥辱也。」云「用節省則免飢寒」者，「用」謂庶人衣服、飲食、喪祭之用，當須節省。《禮記》曰：「食節事時。」又曰：「庶人無故不食珍，及三年之耕，必有一年之食：九年耕，必有三年之食。以三十年之通，雖有凶旱水溢，民無菜色。」是免飢寒也。云「公賦既充則私養不闕」者，「賦」者自上稅下之名也。謂常省節財用，公家賦稅充足，而私養父母不闕乏也。《孟子》稱「周人百畝而徹，其實皆什一也」，劉熙注云：「家耕百畝，徹取十畝以為賦也。」又云：「公事畢然後敢治私事。」是也，○注庶人至而已。○正義曰：此依魏注也。案天子、諸侯、卿大夫、士皆言「蓋」，而庶人獨言「此」，注釋言「此」之意也。謂天子至士，孝行廣大，其章略述宏綱，所以言「蓋」也。庶人用天分地，謹身節用，其孝行已盡，故曰「此」，言惟此而已。《庶人》不引《詩》者，義盡於此，無贊諸也。

故自天子至於庶人，孝無終始，而患不及者，未之有也。始自天子，終於庶人，尊卑雖殊，孝道同致，而患不能及者，未之有也。言無此理，故曰未有。

【疏】故自至有也。○正義曰：夫子述天子、諸侯、卿大夫、士、庶人行孝畢，於此緫結之，則有五等。尊卑雖殊，至於奉親，其道不別，故從天子已下至於庶人，其孝道則無終始貴賤之異也。或有自患已身不能及於孝，未之有也。自古及今，未有此理，葢是勉人行孝之辭也。○注始自至未有。○正義曰：云「始自天子，終於庶人」者，謂五章以天子為始，庶人為終也。云「尊卑雖殊，孝道同致」者，謂天子庶人尊卑雖別，至於行孝，其道不殊。天子須愛親敬親，諸侯須不驕不溢，卿大夫於言行無擇，士須資親事君，庶人謹身節用，各因心而行之斯至，豈藉創物之智、扛鼎之力？若率強之，無不及也。云「而患不能及者，未之有也」者，此謂人無貴賤尊卑，行孝之道同致，若各率其己分，則皆能養親。言患不及於孝者未有也。說孝道包含之義廣大，塞乎天地，橫乎四海。經言「孝無終始」，謂難備終始，但不致毀傷，立身行道，安其親、忠於君，一事可稱，則行成名立，不必終始皆備也。此言行孝甚易，無不及之理，故非孝道不終始致必反之患也。云「言無此理，故曰未有」者，此釋「未之有」之意也。謝萬以為無終始，恒患不及，未之有者，少賤之辭也。劉瓛云：「禮不下庶人。若言我賤而患行孝不及己者，未之有也。」此但得憂不及之理，而失於歎少賤之義也。鄭曰：「諸家皆以為患及身，今注以為自患不及，將有說乎？」荅曰：「案《說文》云：『患，憂也。』《廣雅》曰：『患，惡也。』又，若案注說，釋『不及』之義凡有四焉，大意皆謂有患貴賤行孝無及之憂，非以患為禍也。」經傳之稱患者多矣：《論語》「不患人之不己知」，又曰「不患無位」，又曰「不患寡而患不均」；《左傳》曰「宣子患之」：皆是憂惡之辭也。惟《蒼頡篇》謂患為禍，孔、鄭、韋、王之學引之以釋此經，故皇侃曰：「無始有終，謂改悟之善，惡禍何必及之？」則無始之言，已成空設也。《禮·祭義》：「曾子說孝曰：『眾之本教曰孝，其行曰養。養可能也，敬為難。敬可能也，安為難。安可能也，卒為難。父母既沒，慎行其身，不遺父母惡名，可謂能終矣。』」夫以曾參行孝，親承聖人之意，至於能終孝道，尚以為難，則寡能無識，固非所企也。今為行孝不終，禍患必及。此人偏執，詎謂經通？鄭曰：「《書》云：『天道福善禍淫。』」又曰：「惠迪吉，從逆凶，惟影響，斯則必有灾禍，何得稱無也？」荅曰：「來問指淫凶悖慝之倫，經言戒不終善美之輩。」《論語》曰：「今之孝者，是謂能養。曾子曰：『參，直養者也，安能為孝乎？』」又此章云：「以養父母，此庶人之孝也。」儻有能養而不能終，只可未為具美，無宜即同淫慝也。古今凡庸，詎識孝道？但使能養，安知始終？若今皆及於灾，便是比屋可貽禍矣。而當朝通識者以為鄭注非誤，故謝萬云：「言為人無終始者，謂孝行有終始也。患不及者，謂用心憂不足也。能行如此之善，曾子所以稱難，故鄭注云：『善未有也。』」諦詳此義，將謂不然。何者？孔聖垂文，包於上下，盡力隨分，寧限高卑？則因心而行，無不及也。如依謝萬之說，此則常情所昧矣。子夏曰：「有始有卒者，其惟聖人乎？」若施化惟待聖人，十載方期一遇，加於百姓，刑於四海，乃為虛說者與！《制有》曰：「嗟乎！孝之為大，若天之不可逃也，地之不可遠也。朕窮五孝之說，人無貴賤，行無終始，未有不由此道而能立其身者。然則聖人之德，豈云遠乎？我欲之而斯至，何患不及於己者哉！」

