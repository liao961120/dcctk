*唐高祖竇皇后

《唐書》：高祖太穆皇后竇氏，京兆始平人，隋定州總管神武公毅之女也。后母，周武帝姊襄陽長公主。后生而發垂過頸，三歲與身齊。周武帝特愛重之，養於宮中。時武帝納突厥女為后，無寵。后尚幼，竊言於帝曰：「四邊未靜，突厥尚強，愿舅抑情撫慰，以蒼生為念。但得突厥之助，則江南、關東不能為患矣。」武帝深納之。毅聞之，謂長公主曰：「此女才貌如此，不可妄以許人，當為求賢夫。」乃於門屏畫二孔雀，諸公子有求婚者，輒與兩箭射之，潛約中目者許之。前后數十輩莫能中，高祖后至，兩發各中一目。毅大悅，遂歸於我帝，及周武帝崩，后追思如喪所生。隋文帝受禪，后聞而流涕，自投於床曰：「恨我不為男，以救舅氏之難。」毅與長公主遽掩口曰：「汝勿妄言，滅吾族矣！」后事元貞太后以孝聞。聞太后素有羸疾，時或危篤。諸姒以太后性嚴，懼譴，皆稱疾而退。唯后晝夜扶侍，不脫衣履者，動淹旬月焉。善書，學類高祖之書，人莫能辨。工篇章，而好存規誡。大業中，高祖為扶風太守，有駿馬數匹。常言於高祖曰：「上好鷹愛馬，公之所知，此堪進御，不可久留，人或言者，必為身累，愿熟思之。」高祖未決，竟以此獲譴。未幾，后崩於涿郡，時年四十五。高祖追思后言，方為自安之計，數求鷹犬進之，俄而擢拜將軍，因流涕謂諸子曰：「我早從汝母之言，居此官久矣。」初葬壽安陵，后祔葬獻陵。上元元年八月，改上尊號曰太穆順聖皇后。

*太宗長孫皇后

《唐書》曰：太宗文德順聖皇后長孫氏，長安人，隋右驍衛將軍晟之女也。后少好讀書，造次必循禮則。年十三，嬪於太宗。武德元年，冊為秦王妃。九年，冊拜皇太子妃。太宗即位，立為皇后。后性尤儉約，凡所服御，取給而已。太宗彌加禮待。十年六月己卯，崩於立政殿，時年三十六。葬於昭陵。后嘗撰古婦人善事勸戒十卷，名曰《女則》，自為之序。又著論駁漢明德馬皇后，以為不能抑退外戚，令其當朝貴盛，乃戒其龍馬水車，此乃開其禍源而防其末事耳。且誡主守者曰：「此吾以自防閑耳，婦人著述無條貫，不欲至尊見之，慎勿言。」崩后，宮司以聞，太宗覽而增慟，以示近臣曰：「皇后此書，足可垂於后代。我豈不達天命而不能割情乎！以其每能規諫，補朕之闕，今不復聞善言，是內失一良佐，以此益令人哀耳。」上元元年，改上尊號曰文德順聖皇后。

*徐妃

附

《唐書》曰：太宗賢妃徐氏，名惠，右散騎常侍堅之姑也。生五月而能言，四歲誦《論語》、《毛詩》，八歲好屬文。其父孝德試擬《楚辭》，云「山中不可以久留」，詞甚典美。自此遍涉經史，手不釋卷。太宗聞之，納為才人。其所屬文，揮翰立成，詞華綺瞻。俄拜婕妤，再遷充容。時軍旅亟動，宮室互興，百姓頗倦勞役，上疏諫之。太宗善其言，優賜甚厚。及太宗崩，追思顧遇之恩，哀慕愈甚，發疾不自醫。疾甚，謂所親曰：「吾荷顧實深，志在早歿，魂其有靈，得侍園寢，吾之志也。」因為七言詩及連珠以見其志。永徽元年，卒，時年二十四。詔贈賢妃，陪葬於昭陵之石室。

*高宗廢王皇后

《唐書》曰：高宗廢后王氏，并州祁人也。父仁祐。同安長公主即后之從祖母也。公主以后有美色，言於太宗，遂納為晉王妃。高宗登儲，冊為皇太子妃。永徽初，立為皇后。初，武皇后貞觀末隨太宗嬪御居於感業寺，后及左右數為之言，高宗由是復召入宮，立為昭儀。俄而漸承恩寵，遂與后及良娣蕭氏遞相譖毀。帝終不納后言，而武昭儀寵遇日厚。后懼不自安，密與母柳氏求巫祝厭勝。事發，帝大怒，斷柳氏不許入宮，將廢后。長孫無忌、褚遂良等固諫，乃止。俄又納李義府之策。永徽六年，廢后及蕭良娣皆為庶人，囚之別院。武昭儀令人皆縊殺之。

*中宗趙皇后

《唐書》曰：中宗和思皇后趙氏，京兆長安人。父環，尚高祖女常樂公主。中宗為英王時，納后為妃。既而妃母公主得罪，妃亦坐廢，幽死於內侍省。則天臨朝，瑰為壽州刺史，坐與越王貞連謀被誅，公主亦坐死。神龍元年，贈后謚為恭皇后。及中宗崩，將葬於定陵，追謚后為和思。莫知瘞所，以皇后祎衣於陵所寢宮招魂，置衣於魂輿，以太牢告祭，遷衣於寢宮，舒於御榻之右，覆以夷衾而祔葬焉。

*中宗廢韋皇后

《唐書》曰：中宗韋庶人，京兆萬年人也。中宗為太子時，納后為妃，仍擢后父玄貞為豫州刺史。嗣聖元年，立為皇后。其年，中宗見廢，后隨從房州。時中宗懼不自安，每聞制使至，惶恐欲自殺。后勸王曰：「禍福倚伏，何常之有？豈失一死，何遽如是也！」累年同艱危，情義甚篤。所生懿德太子，永泰、永壽、長寧、安樂四公主，安樂最幼，生於房州，帝自脫衣裹之，遂名曰裹兒，特寵異焉。及中宗復立為太子，又立后為妃。中興初，復立為皇后。帝在房州時，常謂后曰：「一朝見天日，誓不相禁忌。」及得志，乃受上官昭容邪說，引武三思入宮中，升御床，與后雙陸，帝為點籌，以為歡笑，丑聲日聞於外。景龍四年六月，帝遇暴暴崩，后懼，秘不發喪。及臨淄王勒兵入內，后惶駭遁入殿前飛騎營，及武延秀、安樂公主皆為亂兵所殺，追貶為庶人。

*上官昭容

《唐書》曰：中宗上官昭容，名婉兒，西臺侍郎儀之孫也。父庭芝，與儀同被誅，婉兒時在襁褓，隨配入掖庭。及長，有文詞，明習史事。則天時，婉兒忤旨當誅，則天惜其才不殺，但黥其面而已。自聖歷已后，百司表奏，多令參決。中宗即位，又令專掌制命，深被信任。尋拜為昭容。婉兒既與武三思淫亂，每下制敕，多因事推尊武氏而排抑皇家。節愍太子深惡之，及舉兵，至肅章門，扣閣索婉兒。婉兒大言曰：「觀其此意，即當次索皇后以及大家。」帝與后遂激怒，并將婉兒登玄武門樓以避兵鋒，俄而事定。婉兒常勸帝廣置昭文學士，盛引當朝詞學之臣，數賜游宴，賦詩唱和。婉兒每代帝及后，長寧、安樂二公主，數首并作，辭甚綺麗，時人咸諷誦之。婉兒俄又通於吏部侍郎崔湜，引知政事。湜嘗充使開商山新路，功未半而中宗崩，婉兒草遺制，曲敘其功而加褒賞。及韋庶人敗，婉兒亦斬于旗下。

*睿宗劉皇后

《唐書》曰：睿宗肅明順聖皇后劉氏，父延景，陜州刺史。儀鳳中，睿宗居藩，納后為孺人，尋立為妃。生寧王憲，壽昌、代國二公主。睿宗即位，冊為皇后；及降為皇嗣，從降為妃。長壽中，與昭成皇后同被譴，為則天所殺。景云元年，追謚肅明皇后。招魂葬於東都城南，陵曰惠陵。

*睿宗竇皇后

《唐書》曰：睿宗昭成順聖皇后竇氏，父孝諶，潤州刺史。后姿容婉順，動循禮則。睿宗為相王時，為孺人，甚見禮異。光宅元年，立為德妃。生玄宗及金仙、玉真二公主。長壽二年，為戶婢團兒誣贊與肅明皇后厭蠱咒詛。正月二日，朝則天皇后於嘉豫殿，既退而同時遇害。梓宮秘密，莫知所在。睿宗即位，謚曰昭成皇后。招魂葬於都城之南，陵曰靖陵。

*玄宗廢王皇后

《唐書》曰：玄宗廢后王氏，同州下邳人，梁冀州刺史神念之後。上為臨淄王時，納后為妃。上將起事，頗預密謀，贊成大業。先天元年，立為皇后，以父仁皎為太仆卿。后兄守一以后無子，嘗懼有廢立，導以符厭之事。有左道僧明悟為祭南北斗，刻霹靂木書天地字及上諱，合而佩之，且咒曰：「佩此有子，當與則天皇后為比。」事發，上親究之，皆驗。下制廢為庶人，守一賜死。其年十月，庶人卒，以一品禮葬於無相寺。寶應元年，雪冤，復尊為皇后。

*玄宗武皇后

《唐書》曰：玄宗貞順皇后武氏，則天從父兄子恒安王攸正女也。攸正卒后，后尚幼，隨例入宮。上即位，漸承恩寵。及王庶人廢后，特賜號為惠妃，宮中禮秩，一同皇后。惠妃開元初產夏悼王及懷安哀王、上仙公主，并襁褓不育，上特垂傷悼。及生壽王瑁，不敢養於宮中，命寧王憲於外養之。又生盛王琦，咸宜、太華二公主。惠妃以開元二十五薨，年四十餘。

*楊貴妃

《唐書》曰：玄宗楊貴妃，父玄琰，蜀州司戶。妃早孤，養於叔父玄璬。開元初，武惠妃特承恩遇，故王皇后廢黜。二十四年，惠妃薨，帝哀悼久之，后庭數千，無可意者。或奏玄琰女姿色冠代，宜蒙召見。時妃衣道士服，號曰太真。既進見，玄宗大悅。不期歲，恩禮如惠妃。太真姿質豐艷，善歌舞，通音律，智算過人。每倩盼承迎，動移上意。宮中呼為娘子，禮數實同皇后。有姊三人，皆有才貌，玄宗并封國夫人。天寶中，安祿山大立邊功，上深寵之。祿山來朝，帝令貴妃姊妹與結為兄弟，祿山母事妃，每宴賜，錫賚稠沓。及祿山叛，露檄數國忠之罪。河北盜起，玄宗以皇太子為天下兵馬元帥，監撫軍國事。國忠大懼，諸楊聚哭，貴妃銜土陳請，帝遂不行內禪。及潼關失守，從幸至馬嵬，禁軍大將陳玄禮密啟太子，誅國忠父子。既而六軍不散，玄宗遣力士宣問，對曰：「賊本尚在。」蓋指貴妃也。力士復奏，帝不獲已，與妃決，縊死於佛室。時年三十八，瘞於驛西道側。

*玄宗楊皇后

《唐書》曰：玄宗元獻皇后楊氏，弘農華陰人。后景云元年八月，選入太子宮。時太平公主用事，尤忌東宮。宮中左右持兩端，而潛附太平者，必陰伺察，事雖纖芥，皆聞於上，太子心不自安。后時方娠，太子密謂侍讀張說曰：「用事者不欲吾多息裔，恐禍及此婦人，其如之何？」密令說懷去胎藥而入，太子於曲室躬自煮藥，醺然似寐，夢神人覆鼎。既寤如夢，如是者三。太子異之，告說，說曰：「天命也，無宜他慮。」既而太平誅，后果生肅宗皇帝。太子妃王氏無子，后班在下，后不敢母肅宗。王妃撫鞠，慈甚所生。開元中，肅宗為忠王，后為妃，又生寧親公主。張說以舊恩特承寵異，說亦奇忠王儀表，心知運歷所鍾，故寧親公主降說子垍。開元十七年，后薨，葬細柳原。

*肅宗張皇后

《唐書》曰：肅宗張皇后，本南陽西鄂人，后徙家昭應。祖母竇氏，玄宗母昭成皇太后之妹也。昭成為天后所殺，玄宗幼失所恃，為竇姨鞠養。景雲中，封鄧國夫人。父去逸。天寶中，選入太子宮，為良娣。后辯惠豐碩，巧中上旨。祿山之亂，玄宗幸蜀，太子與良娣俱從，車駕渡渭，百姓遮道，請留太子收復長安。肅宗性仁孝，以上皇播越，不欲違離左右。宦者李靖忠啟太子請留，良娣贊成之，白於玄宗。太子如靈武，時賊已陷京師，從官單寡，道路多虞。每太子次舍宿止，良娣必居其前。太子曰：「捍御非婦人之事，何以居前？」良娣曰：「今大家跋履險艱，兵衛非多，恐有倉卒，妾自當之，大家可由后而出，庶幾無患。」及至靈武，產子，三日起縫戰士衣。太子勞之曰：「產忌作勞，安可容易？」后曰：「此非妾自養之時，須辦大家事。」肅宗即位，冊為淑妃。贈父去逸左仆射，母竇氏封義章縣主。乾元元年，冊為皇后。肅宗崩，太子監國，遂移后於別殿，幽崩。

*肅宗吳皇后

《唐書》曰：肅宗章敬皇后吳氏，濮陽人。后父坐事，沒入掖庭。開元二十二年，玄宗幸忠王邸，見王服御蕭然，傍無媵侍，命將軍高力士選掖庭宮人賜之，而後在籍中。容止端麗，性多謙抑，寵遇益隆。明年，生代宗皇帝。二十八年，薨，葬于春明門外。代宗即位，群臣以肅宗山陵有期，準禮以先太后祔。

*代宗沈皇后

《唐書》曰：代宗睿真皇后沈氏，吳興人，世為冠族。父易直，秘書監。開元末，以良家子選入東宮，賜太子，生男廣平王。天寶元年，生德宗皇帝。祿山之亂，玄宗幸蜀，諸王、妃、主從幸不及者，多陷於賊，后被拘於東都掖庭。及代宗破賊，收東都，見之，留后於宮中。方經略北征，未暇迎歸長安。俄而，史思明再陷河、洛。及朝義敗，復收東都，失后所在，莫測存亡。代宗遣使求訪，十餘年寂無所聞。德宗即位，下詔遙尊為皇太后。

*代宗獨孤皇后

《唐書》曰：代宗貞懿皇后獨孤氏，父穎，左威衛錄事參軍。后以美麗入宮，嬖幸專房，故長秋虛位，諸姬罕所進御。后始冊為貴妃，生韓王迥、華陽公主。大歷十年五月，薨。追謚曰貞懿皇后，殯於內殿，累年不忍出宮。十三年十月方葬，命宰臣常袞為哀冊。

*德宗王皇后

《唐書》曰：德宗昭德皇后王氏，父遇，官至秘書監。德宗為魯王時，納后為嬪。上元二年，生順宗皇帝，特承寵異。德宗即位，冊為淑妃。貞元二年，妃病。十一月甲午，冊為皇后，是日，崩於兩儀殿。

*韋賢妃

《唐書》曰：德宗韋賢妃，不知氏族所出。初為良娣，貞元二年，冊為賢妃。性敏惠，言無茍容，動必由禮，德宗深重之，六宮師其德行。及德宗崩，請於崇陵終喪紀，因侍於寢園。元和四年，薨。

*順宗王皇后

《唐書》曰：順宗莊憲皇后王氏，瑯琊人。父顏，衛尉卿。后幼以良家子選入宮，為才人。順宗在藩時，代宗以才人賜之，時年十三。大歷十三年，生憲宗皇帝，立為宣王孺人。順宗升儲，冊為良娣。后言容恭謹，宮中稱其德行。順宗即位，疾恙未平，后供侍醫藥，不離左右。屬帝不能言，冊禮將行復止。及永貞內禪，冊為太上皇后。中和元年正月，順宗晏駕。五月，尊太上皇后為皇太后，冊禮畢，憲宗御紫宸宣赦。太后居興慶宮。后性仁和恭遜，深抑外戚，無絲毫假貸，訓厲內職，有母儀之風焉。元和十三年三月，崩於咸寧殿，謚曰莊憲。

*憲宗郭皇后

《唐書》曰：憲宗懿安皇后郭氏，尚父子儀之孫，駙馬都尉曖之女。母代宗長女昇平公主。憲宗為廣陵王時，納后為妃。以母貴，父祖有大勛於王室，順宗深寵異之。貞元十一年，生穆宗皇帝。元和元年，冊為貴妃。時后庭多私愛，以后門族華盛，慮正位之後，不容嬖幸，以是冊拜后時。穆宗嗣位，冊為皇太后。敬宗即位，尊為太皇太后。宣宗繼統，即后之諸子也，恩禮愈異於前朝。大中年，崩於興慶宮。謚曰懿安，祔葬於景陵。后歷位七朝，五居太母之尊，人君行子孫之禮，福壽隆貴，四十餘年，雖漢之馬、鄧，無以加焉。

*女學士宋尚宮

附

《唐書》曰：女學士尚宮宋氏者，名若昭，貝州清陽人。父庭芬，世為儒學，至庭芬有詞藻。生五女，皆聰慧，庭芬始教以經藝，既而課為詩賦，年未及笄，皆能屬文。長曰若華，次曰若昭、若倫、若憲、若荀。若華、若昭文尤淡麗，性復貞素閒雅，不尚芳華之飾，嘗白父母，誓不從人，愿以藝學揚名顯親。若華教誨四妹，有如嚴師，著《女論語》十篇，其言模仿《論語》，以韋逞母宣文君宋氏代仲尼，以曹大家等代顏、閔，其間問答，悉以婦道所尚。若昭注解，皆有理致。貞元四年，昭義節度使李抱真表薦以聞。德宗俱召入宮，試以詩賦，兼問經史中大義，深加賞嘆。德宗能詩，與侍臣唱和相屬，亦令若華姊妹應制。每進御，無不稱善。嘉其節概不群，不以宮妾遇之，呼為學士先生。庭芬起家受饒州司馬，習藝館內，教賜第一區，給俸料。元和末，若華卒，贈河內郡君。自貞元七年以后，宮中記注簿籍，若華掌其事。穆宗復令若昭代司其職，拜尚宮。姊妹中，若昭尤通曉人事，自憲、穆、敬三帝，皆呼為先生，六宮嬪媛、諸王、公主、駙馬皆師之，為之致敬。進封梁國夫人。寶歷初，卒。將葬，詔所司供鹵簿。敬宗復令若憲代司宮籍。文宗好文，以若憲能屬文，能論議奏對，尤重之。大和中，坐駙馬沈事，幽若憲於外第，賜死。

*穆宗王太后

《唐書》曰：穆宗恭僖皇太后王氏，越人。父紹卿，婺州金華令。后少入太子宮。元和四年，生敬宗。穆宗皇帝即位，立為妃。長慶四年二月，尊為皇太后。文宗即位之初，號寶歷太后。

*穆宗蕭皇后

《唐書》曰：穆宗貞獻皇后蕭氏，福建人。初，入十六宅為建安王侍者，元和四年，生文宗皇帝。寶歷三年，敬宗崩，中尉王守澄率兵討賊，迎江王即位。文宗踐祚之月，奉冊上尊號曰皇太后。武宗即位，供養彌謹，徙居積慶殿，號積慶太后。會昌中，崩。謚曰貞獻。

*敬宗郭貴妃

《唐書》曰：敬宗郭貴妃，父義，右威衛將軍。長慶末，以姿貌選入太子宮。敬宗即位，為才人，生晉王普。帝以少年有子，復以才人容德冠絕，特寵異之。俄冊為貴妃。及昭愍遇盜，宮闈變起，文宗即位，尤憐晉王，有若己子，故貴妃禮遇不衰。

*昭宗何皇后

《唐書》曰：昭宗積善皇后何氏，東蜀人。侍壽王邸，婉麗多智，特承恩顧，生德王、輝王。昭宗即位，立為淑妃。乾寧中，車駕在華州，冊為皇后。自乾符已后，盜滿天下，妖生九重，宮廟榛蕪，奔播不暇。景福之際，奸臣內侮，后于蒙塵簿狩之中，嘗膳御侮，不離左右。天祐初，朱全忠逼遷輿駕，東幸洛陽。其年八月，昭宗遇弒。翌日，宰相柳璨、獨孤損等詐宣皇后令云：「帝為宮人所害，輝王祚宜升帝位。」仍尊皇后為皇太后。遭罹變故，迫以凶威，宮中哭泣，不敢聲聞於外。明年十二月，全忠將僣立，先行九錫，然後受禪。全忠牙將蔣玄暉在洛陽宮知樞密，宣徽副使趙殷衡素與不葉，且欲代知樞密事，因使於梁，誣告云：「玄暉私于何太后，相與盟詛，誓復唐室，不欲王受九錫。」全忠大怒，即日遣使至洛陽，誅玄暉，太后亦被害於積善宮，又殺宮人阿秋、阿虔，仍乃廢太后為庶人。

