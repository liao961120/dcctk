*烏

《春秋運斗樞》曰：搖光星散為烏。

《左傳》曰：子玄以車六百乘伐鄭。諸侯救鄭，楚師夜遁。鄭人將奔桐丘，諜告曰：「楚幕有烏。」乃止。又曰：晉侯伐齊，齊師夜遁。師曠告晉侯曰：「鳥烏之煽戎，齊師其遁。」鳥烏得空營，故樂也。叔向告晉侯曰：「城上有烏，齊師其遁。」

《毛詩》曰：莫赤匪狐，莫黑匪烏。又曰：瞻烏爰止，于誰之屋？具曰予聖，誰知烏之雌雄！又曰：弁彼鸒斯，歸飛提提。

《爾雅》曰：鸒斯，鵯鶋。楚烏也。又曰鴉烏，小而多聲，腹下白。又曰：烏鵲丑，其掌縮。飛，縮腳腹下。又曰：有燕，白脰烏；鸀，山烏。鸀，似烏而小，赤嘴，穴乳，出西方。

《春秋運斗樞》曰：飛翔羽翮為陽，陽氣仁，故烏反哺。

《春秋玄命苞》曰：火流為烏。烏，孝烏。陽精，天意，烏在日中，從天以昭孝也。

《尚書緯》曰：火者，陽也。烏有孝名。武王卒大業，故烏瑞臻。

《漢書》曰：成帝時，御史府中列柏樹，常有野烏數千棲宿其上，晨去暮來，號曰「朝夕烏」。又曰：黃霸為潁川太守，遣吏有所伺察。吏出，不敢舍郵亭，食於道旁，烏攫其肉。民有欲詣府言事，適見之，霸與語道此。後日，吏還見，霸迎勞之曰：「甚苦！食於道旁，乃為烏所盜其肉。」吏大驚，以霸具知其起居，所問毫厘不敢有所隱。

《後漢書》曰：馬援曰：「當吾在西黑浪泊間，詔書每到，腹如湯火。下潦上霧，毒氣上蒸。仰視烏鳶，跕跕墮死晷。」

謝承《後漢書》曰：廣漢儒叔林為東郡太守，烏巢於廳事屋梁，兔產於床下。

司馬彪《續漢書》曰：桓帝時，童謠曰：「城上烏，尾畢逋，一年生九雛。公為吏，子為徒，一徒死，百乘車。」

《吳歷》曰：吳王為神主來，立廟蒼龍門。時有烏巢朱雀門上。

《晉書·載記》曰：慕容沖之亂，有群烏數萬翔鳴於長安城上。其聲甚悲。占者以為斗羽不中，年有甲兵入城之像。

《梁書》曰：高國有烏，旦旦集王殿前，為行列，不畏人。日出后，然後散去。

《陳書》曰：司馬申短毛喜於后主，使其廢錮。又與施文慶、李脫兒比周，譖殺傅縡，奪任忠部曲，以配蔡徵。申常晝寢於尚書下省，有烏啄其口，流血及地。時論以為譖賢之效也。

《北史》曰：西魏裴俠，年七歲不能言。后於洛城西見群烏蔽天從西來，舉手指之而言。遂志識聰惠，甚異常童。又曰：齊蕭放居喪以孝聞。居廬孝門室前，有二慈烏來集，各據一樹為巢。自午以前，馴庭前飲啄，午后更不下樹。每臨時，舒翅悲鳴，全似哀泣。家人伺之，未常有闕。又曰：齊世辨性怯。武平末，為開府。周師入鄴，令辨以千餘騎覘候，出險口，登高阜西望，遙見群烏飛起，謂是西軍旗幟，即馳還。比至紫陌橋，不敢返顧。

《後周書》曰：宗懔遭母憂，去職，哭歐血，兩牙戤內，絕而復蘇者三。每旦，有群烏數千集于廬舍，候哭而來，哭止而去。又曰：皇甫遐，字永賢，少喪父，事母以孝聞。后母亡，廬於墓側，負土為墳。乃有鴟、烏各一，徘徊悲鳴，不離墓側，若助遐者。

《隋書》曰：煬帝起宮丹陽，將游于江左。有烏鵲來巢幄帳，驅不能止。

《唐書》曰：武德中，張志寬純孝。丁母憂，於墓側，負土成墳。有烏巢于廬前樹上，志寬哭臨，烏輒悲鳴。高祖聞之，遣使吊，賜帛三十段，表其門閭。又曰：李義府召見，太宗試令詠烏，其末云：「上林多許樹，不借一枝棲，」帝曰：「吾將全樹借汝，豈惟一枝？」又曰：貞玄四年夏，鄭、汴二州烏群皆去，分入田緒、李納境內，銜木為城，高二三尺，方十餘里。緒、納惡而命焚之，信宿如故。烏口多流血。又曰：柳仲郢為尚書左仆射、東都留守。盜發先人墓，棄官歸華原。除華州刺史，不拜。后以本官為天平軍節度，受節鉞於華原別墅，卒於鎮。初，仲郢自拜諫議，后每遷官，群烏大集於昇平里第庭樹，戟架皆滿，凡五日而散。詔下，不復集。家人以為候，惟除天平，烏不集。又曰：長慶中，濮州雷澤縣百姓張憲莊榆樹有烏巢，因風墜二雛。有鵲巢於東南樹，引所墜二雛於其巢，哺之。

《太公六韜》曰：武王登憂臺，以臨殷民。周掛叢曰：「臣聞之，愛其人者，愛其屋上烏。憎其人者，憎其餘胥。」

《燕丹子》曰：燕太子丹質於秦，秦王遇之無禮，不得意，喻彘。秦王不聽，謬言：「令烏白頭，馬生角，乃可。」丹仰天嘆之，烏即白頭，馬為生角。秦王不得已而遣之。

《韓子》曰：夫馴烏者，斷其下翎，則必持人而食焉，得不馴乎？夫明主之畜臣亦然。全臣不得人沱。夫利君之祿，不得無服上之名，君焉得不復祿？

《淮南子》曰：堯時，十日并出。堯命羿仰射十日，中其九。烏皆死，墮其羽翼。

《抱樸子》曰：石先生丹法：取烏之未生毛羽者，以真丹和牛肉，以吞之。至長其毛羽，皆赤，乃殺，陰乾百日，并搗服百日，得壽五百歲。

《說苑》曰：孔子曰：「告亡禍福，皆在己而已，天災地妖亦不能殺也。昔者殷王帝辛之時，爵生烏於城之隅，工人占之曰：『凡小以生巨，國家必祉，王名必倍。』帝辛喜爵之德，不治國家，凶暴無極，外寇乃至，遂亡殷國。此逆天之時，說福反為禍也。」

《楚辭》曰：羿焉畢日？烏焉解羽？

焦氏《易林》曰：城上有烏，自名破家。

《風俗通》曰：案《明帝起居注》曰：上東巡泰山，到苜眶，有烏飛鳴乘輿上。虎賁王吉射之，中而祝曰：「烏烏啞啞，引弓射，洞左腋。陛下壽萬年，臣為二千石。」帝賜錢二百萬，令亭壁悉畫為烏。又曰：「烏號弓」者，柘桑枝條暢茂，烏登其上，垂下著地，烏適飛去，從後撥殺。取以為弓，因名為「烏號」。

《說文》曰：烏，孝鳥也。

《異苑》曰：陽顏以純孝著聞。後有群烏銜鼓集顏所居村，烏口皆傷。一境以為顏至孝，故慈烏來萃。銜鼓之興，故令聾者遠聞。即於鼓處立縣，而名為「烏傷」。王莽改為烏孝，以章其行跡云。

崔豹《古今注》曰：烏，一名鷙鳥。

《述征記》曰：相風：烏在靈臺上，遇千里風則動。

成公綏《烏賦序》曰：有孝烏集余之廬，乃喟爾嘆曰：無仁惠之德，祥禽曷為而至哉？夫烏為瑞久矣，以其反哺識養，故為吉鳥。是以《周書》神其流變，詩人瞻其所集。國有道則見，國無道則隱。斯鳳鳥之德，何以加焉？鵩，惡鳥，而賈生懼之；烏，善禽，而吾嘉焉。懼惡而作歌，嘉善而賦之，不亦可乎？

《洞林》曰：寧遠參軍弘景則，其姊適吳，病四十餘年，暫來歸，在其家。令吾卦之，得《明夷》之《小過》。然病每欲動時，輒有烏來鳴，即便發作。案卦中，當時得獨蹄豬畜之。江東名之為獨足豬。后婦人如欲眠，而見一丈夫，衣服盡黑，在戶前立，遙呼婦人，語其來前，不肯，言有所畏，遂泣而去。病始小間。吾與殷侯共論此事，曰：「烏，日之禽；豬，月畜。水火相忌，自然之數。故取玄陰之伏物，用消太陽之飛精。日中三腳，故以獨足者當之。」

《南越記》曰：烏賊魚，常自浮水上，烏見以為死，便啄之，乃卷取烏，故謂「烏賊魚」。今匹烏化為之魚。

《地理志》曰：孤山正在江中，有烏飛入舡，人以飲與之，烏且飛且啖。

《譙子法訓》曰：夫孝，行植稻。替本而求，未有得之者也。如或得之，君子不貴矣。烏者獨有返哺，況人而無孝心者乎？

《孝子傳》曰：李陶，交趾人。母終，陶居于墓側，躬自治墓，不受鄰人助，群烏銜塊助成墳。

劉義慶《世說》曰：徐干木年少時，常夢烏從天下，銜長斗傘，敬樹其庭前。烏復上天銜傘下，凡樹三傘竟，烏大鳴，作惡聲而去。徐后果得疾，遂以惡終。

《春秋運斗樞》曰：維星得，則日月光。烏三足，禮義循，物類合。

《春秋玄命苞》曰：日有三足烏者，陽精，其僂呼也。僂呼，濕潤生長之言。

《東觀漢記》曰：章帝玄和二年，三足烏集沛國。三年，代郡高柳烏子生三足，大如雞，色赤，頭上有角，長寸餘。

《後漢周書》曰：明帝三年秋七月，景申、順陽獻三足烏。八月甲子，群臣上表稱慶，詔曰：「夫天不愛淫，地稱表瑞，莫不威鳳巢閣，圖龍躍沼。豈直日月珠連，風雨玉燭？是以《鉤免攕》曰：『王者至孝則出。』《玄命苞》曰：『人君至治所有。』虞舜烝烝，來茲異祉；周文翼翼，翔此靈禽。文考至德下覃，遺仁爰被，遠符欽簇，降斯三足。將使三方歸本，九州翕定。惟此大禮，景福在民。予安敢攘宗廟之善，弗宣大惠？可大赦天下，文武官并遣進三級。」

《隋書》曰：大業四年，蜀郡獲三足烏，張掖獲玄狐各一。

《唐書》曰：天授玄年，有進三足烏者，天后以為周室嘉應。睿宗時為皇嗣，言曰：「烏前足偽也。」天后不悅。須臾，一足墮地，果如其言。又曰：寶應玄年秋七月己卯，京兆府萬年縣獲三足烏，獻之。

《淮南子》曰：日中有踆烏，月有蟾蜍。

《抱樸子》曰：《青泠傳》云：「熒惑，火精，生朱烏。」《古今注》所謂「赤烏」者，朱烏也。其所居高遠，日中三足烏之精。三足烏何以三足？陽數奇也。以是有虞至孝，三足集其庭；曾參鋤菰，三足萃其冠。

司馬相如《大人賦》曰：吾乃睹西王母，皓然白母，首戴勝而穴處，有三足烏為之使。

《論衡》曰：儒者言：日中有三足烏。日，火也。烏入火中焦爛，安得立？然烏，日氣也。

張衡《靈憲》曰：日，陽精之宗，積而成烏。烏有三趾，陽之類數奇。

《括地圖》曰：昆侖之弱死晷，非乘龍不得至。有三足神烏，為西王母取食。

《孫氏瑞應圖》曰：三足烏生，王者慈孝著天地，則至。

《晉諸公贊》曰：世祖時，西域獻三足烏。遂累有赤烏來集此昌陵后縣。案：「昌」種重「日」；烏者，日中之烏。有托體陽精，應期曜質，以顯至德者也。

《尚書中侯》曰：周太子發渡孟津，有火自天止于王屋，為赤烏。又曰：有火自上復於王屋，流為烏，其色赤，其聲魄。

《瑞應圖》曰：赤烏，武王時銜谷米至王屋上，兵不血刃而殷服。一本曰：王者不貪天下，而重民命，則至。

《墨子》曰：赤烏銜珪，降周之歧社，曰命周文王伐殷。河出圖，地出乘黃，天錫武王黃鳥之旗。

《帝王世紀》曰：豐公，家于沛之豐邑中陽里。其妻夢赤烏若龍，戲己而生執嘉，是為公，即太上皇。

《吳志》曰：赤烏玄年八月，武昌言赤烏見。集於殿前，朕所親見，若神靈，以為嘉祥者。改年，宜以「赤烏」。又曰：孫休永安三年春三月，西陵言赤烏見。

常璩《華陽國志》曰：僰道縣孝子吳順，養母至孝，赤烏巢其門。

《孝子傳》曰：吳叔和犍為人。母沒，負土成墳。有赤烏巢門，甘露降戶。

薛綜《赤烏頌》曰：赫赫赤烏，惟日之精，朱羽丹質，希代而生。

《孝經援神契》曰：王者德至鳥獸，則白烏下。

《漢書》曰：孝昭玄鳳三年，有白烏數千，下集泰山萊蕪山南。

《古今注》曰：成帝河平四年，白烏集孝文廟殿下，黑烏從之。和帝玄興玄年，白烏一見廬江，足皆赤。

王隱《晉書》曰：虞溥為鄱陽內史，勸勵學業，為召肯而不猛，寬裕簡素。白烏巢郡庭，止于棗樹，就執不動。

《宋起居注》曰：玄嘉十三年，戚羨縣民談含送白烏，皓質潔映，有若輝璧。爰稽瑞圖，實惟嘉祥。

《齊書》曰：高帝時，有獻白烏。帝問此何瑞，范云位卑，最后答曰：「臣聞王者敬宗廟，則白烏至。」時謁廟始畢，帝曰：「卿言是也，感應之理，一至此乎？」

薛琮《白烏頌》曰：粲焉白烏，皓體如素。宗廟致敬，乃胥來顧。

《禮斗威儀》曰：江海不揚鴻波，東海輸之蒼烏。又曰：君乘木而王，其政升平，南海輸以蒼烏。

《孫氏瑞應圖》曰：文王時見蒼烏。王者孝悌，則至。一本曰：賢君帝王修行，孝慈被於萬姓，不好殺生，則來。

《隋書》曰：高祖授禪之年三月辛已，高平獲赤雀，太原獲蒼烏。

