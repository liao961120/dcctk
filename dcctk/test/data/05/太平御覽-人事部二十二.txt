*美婦人下

《莊子》曰：西施、毛嬙，人之所美也。魚見之深入，鳥見之高飛。

《尹文子》曰：齊有黃公者，好謙卑。有二女皆國色，常謙辭毀之，以為丑惡。丑惡之名遠布，年過而一國無敢聘者。衛有鰥夫失時冒娶之，果國色。

《闞子》曰：西施自窺于井，不恃其美，猶佐湯沐；堯舜自窺于世，不恃其賢，猶須才德。況中庸而距諫！嫫母自窺于井，以為媚于西施；桀紂自窺于世，以為賢于堯舜。

《韓子》曰：魏王遺楚王美女，王甚悅之。

《慎子》曰：毛嬙、西施，天下之至姣也，衣以皮褐則見者皆走，易以玄錫則行者皆止。

《淮南子》曰：曼顏皓齒，形姱骨佳，不待脂粉芳澤而美者，西施、陽文也。許慎注曰：陽文，楚好女也。又曰：蔡之幼女，衛之稚質，纂組奇彩，抑黑質，揚赤文，纂組，織紀也，如今之綬也，沒黑見赤其工也。湯禹之知不能逮也。言不能及二國女之行也。

《神仙傳》曰：介象字玄則，會稽人。入山求仙，見谷上有石，皆紫色，如雞子，象取二枚，見一美人，被五彩。象向之叩頭，乞長生，女曰：「汝急送手中物，還著故處。汝未應取此。」象乃送石還，女授丹方一首。

《穆天子傳》曰：赤烏之人獻二女于天子，女聰、女列。赤烏氏，美人之地也。

劉向《列仙傳》曰：蕭史者，秦穆公時人，善吹簫，能致孔雀白鶴。穆公女弄玉好之，公以妻焉，一朝隨鳳飛去。

《漢武內傳》曰：西王母乘紫雲之輦，履玄瓊之舄，下輦上殿，呼帝共坐，命侍女許飛瓊鼓云和之簧。

《續列女傳》曰：曹節弟破石為越騎校尉。越騎營伍伯妻有美色，破石從求之，伍伯不敢違。妻執意不肯行，遂自殺。

《襄陽耆舊記》曰：楚襄王游云夢，望朝云之餘，上有雲氣，宋玉曰：「昔先王游高唐，怠而晝寢，夢一婦人，曖乎若云，皦乎若星，將行未至，如浮如傾，對曰：我帝季女，名曰瑤姬，未行而喪，封乎巫山之臺，精魂為草，實為靈芝。」

《西京雜記》曰：卓文君好眉色，如望遠山，臉際常若芙蓉，肌膚柔如脂。十七而寡，為人放誕風流，故悅長卿之才，而越禮焉。長卿作《美人賦》以自刺。

王子年《拾遺記》曰：魏文帝所愛美人，姓薛名靈蕓，常山人也。靈蕓年十七，容貌絕世。時明帝選良家子入宮，靈蕓別父母，歔欷累日，淚下沾衣。至升車就路之時，玉唾壺承淚，壺即如紅色。及至京師，壺中之淚凝如血矣。又曰：蜀先主甘后，沛人，生微賤，里中相者云：「此后後貴，位極宮掖。」及后長，體貌特異。年十八，玉質柔肥，態媚容冶。先主置后白綃帳中，戶外望者如月下聚雪。河南獻玉人高三尺，乃取玉人置后側，常稱：「玉人之所貴，比德君子，況為人形，而不可說乎！」后與玉人潔白齊色，觀者殆相亂惑。嬖者非惟嫉于后，亦妒在玉人。后欲毀之，乃誡上曰：「昔子罕不以玉為寶，《春秋》美之。今吳、魏未滅，安以妖玩經懷，勿復進也？」上乃徹玉人，眾嬖皆退。當時以甘后為神知婦人。又曰：吳王潘夫人父坐法，夫人輸入織室，容態少儔，江東絕色。同幽者百餘人，謂夫人曰「神女」，敬而遠之。有司陳于吳主，使圖其容。夫人憂戚不食，減瘦改形。工人寫之以進吳主，主見喜，以虎魄如意撫案嗟曰：「此神女也！愁貌尚能感人，況在歡樂！」乃納于后宮。又曰：孫亮作綠琉璃屏風，每于月下清夜舒之。常愛寵四姬，皆振古絕色：一名朝姝，二名儷居，三名潔華，四名洛寶。又曰：周成王時有因祗國，去王都九萬里，獻女工一人，善于工巧，體貌輕潔，被纖羅雜繡之衣，長袖修裾。風至，則結其襟帶，恐飄搖不能自止。善織，以五色絲引而結之，則成文錦。

《吳會分地記》曰：土城者：勾踐時索美女，欲以獻吳，于羅山得西施、鄭旦，作土城貯之，使近道習見人，令賢傅母教之三年。

段龜龍《涼州記》曰：隱王美人張氏，色艷，出家為道。乃自投門樓，雙股頻折，口誦經，顏色自若，俄而死。

《鄴中記》曰：廣陵公陳逵妹，才色甚美Ｍ袖長七尺，石虎以為夫人。

《三國典略》曰：崔孝芬取貧家子賈氏以為養女，有姿色。騰納之，請以邑號。又曰：齊武成曾有疾，自云初見空中有五色物，稍近變成一美婦人，去地數丈，亭亭而立。徐之才云：「此至靈所致」，即進湯服一劑，便覺稍遠；又服，還變成五色物。數劑疾平。

《帝王世紀》曰：紂以鬼侯為三公，鬼侯有女美，而進之于紂，紂悅之。妲己乃泣而譖之，紂怒鬼侯女，遂殺之，而醢鬼侯。

何集《續帝王世紀》曰：張天錫疾篤。閻、薛二姬并有國色，天錫謂曰：「吾死之後，汝二人豈可更為他妻？」皆曰：「尊若不諱，請效死尊前，誓無他志。」二人自殺。天錫有瘳，追悼二姬，葬以夫人禮。

《說苑》曰：齊王起九重之臺，募國中有畫者，賜之錢，狂卒敬君居常饑寒，妻端正。敬君工畫，貪賜畫臺，去家日久，思念其妻，像向之嬉笑。旁人瞻見之，以白王，王即設酒與敬君相樂，謂敬君曰：「國中獻女無好者，以錢百萬，謂妻可乎？不者，殺汝。」敬臼甸慞惶聽許。

《世語》曰：太祖下鄴，文帝先入袁尚府，有婦女被發垢面，立紹妻后，文帝問之，答曰：「是熙妻」，顧攪發，以袖拭面，姿貌絕倫。遂納之。

《世說》曰：漢玄帝宮人既多，乃令畫工圖之，欲有呼者，輒披圖召焉，其中皆行貨賂。王昭君，姿容甚麗，志不可茍求。工遂毀為甚丑，終身不召。后匈奴來和，求美女于帝，以昭君充行，既召見而嘆之。又曰：桓宣武平蜀，以李勢妹為妾，主始不知，既聞，與數十婢拔白刃襲之。溫尚明帝女南康長公主。正值梳頭Ｍ袖籍地，膚色玉耀，不為動容。徐曰：「國破家亡，以至今日，若能見殺，乃其本懷。」主慚而退。

《俗說》曰：宋祎是石崇妓綠珠弟子，有色，善吹笛，後在晉明帝處。帝疹患篤，群臣進諫：請出宋祎，帝曰：「卿諸人誰欲得之？」阮遙集時為吏部尚書，對曰：「愿以賜臣。」即與之。

《典說》曰：司隸馮方女，國色也，避地揚州，袁術登城見而遂納焉。諸婦害其寵，紿言將軍以貴人有志節，但見時示憂色，必長見敬重。馮氏如其言，術益哀之。諸婦因絞懸之廁，言自殺。術誠以為不得志而死，乃厚葬之。

《方言》曰：娥、女贏，音盈。好也。秦曰娥言娥娥也。宋謂之㜲言㜲㜲也。秦晉之間，凡好而輕者謂之娥。自關而東，河淆之間謂之媌，今關西人亦呼好為媌，吾交切。或謂之姣，言姣潔也，音交。趙魏燕岱之間曰姝，音妹，亦四方通語耳。或曰妦。言妦容也，音蜂。自關而西，秦、晉之間故都曰懺。秦舊都，今扶風雍縣也。晉舊都，今太原晉陽縣也。其俗通呼好為懺，五干切。又曰：釥、錯眇切。嫽洛夭切。好也。青徐海岱之間曰釥，或謂嫽。今通呼小姣潔喜好者為嫽眇。好，凡通語也。朦龐鴟𪁪豐也。自關而西，秦晉之間凡大貌謂之朦，或謂之龐。豐，其通語也。娃烏佳切。媠諾過切。窕途了切。艷，美也。吳楚衡淮之間曰娃，南楚之外曰媠，宋衛晉鄭之間曰艷，陳楚周南之間曰窕。自關而西秦晉之間，凡美色或謂之好，或謂之窕。故吳有館娃之宮，秦有柒音七娥之臺。秦晉之間美貌謂之娥，美狀為窕，美色為艷，美心為窈。奕、偞，容也。自關而西凡美容謂之奕，或謂之媟。弈弈、媟媟，皆輕麗之貌也。

《竹書紀年》曰：桀伐岷山，獻女于桀，二女曰琬，曰琰。桀受女，刻其名于苕華之玉，苕是琬，華是琰。

《楚辭》曰：姱容修態縆洞房，娥眉慢脧目騰光。又曰：粉白黛黑施芳澤。又曰：美人既醉朱顏酡。又曰：室中之觀多珍怪，蘭膏燭明華容備。

《山海經》曰：丹山西即巫山也，帝女居焉。宋玉所謂我帝之季女，名曰瑤姬。其間首尾一百六十里，謂之巫峽，蓋因山為名也。

崔豹《古今注》曰：魏文帝宮人有莫瓊樹、薛夜來、陳回衣、陳巧笑。瓊樹始制蟬鬢，望之縹緲如蟬翼，故號曰「蟬鬢」。

桓譚《新論》曰：或曰陳平為高帝解平城圍，隱而不傅，子能知乎？曰：「陳平說閼氏，言漢有美女，其容貌天下無有，今急馳使歸迎，欲進單于，單于見必愛之，則閼氏言之單于而得免也。

《六韜》曰：紂囚文王羑里。散宜生受命而行宛懷、條涂之山。山有玉女三人，宜生得之，因費仲而獻之于紂，以免文王。

何承天《纂文》云：孚瑜，美色也。

服虔《通俗文》云：容麗曰媌莫豹切。形美曰媠湯火切。容媚曰婠烏活切。南楚以好為娃烏佳切。肥骨柔弱曰婐烏果切。娜奴果切。頰妍美曰嫵媚，容茂曰㜰。羊灼切。

《越絕書》曰：越王勾踐得采薪二女西施、鄭旦，以獻吳王。

崔骃《七依》曰：閭娵之孕既麗且閑，紫唇素齒，雪白玉輝，回眸百萬，一笑千金。孔子傾于阿谷，浮屠忘其桑門，彭祖飛而溶集，王喬忽而墮云。

司馬相如《上林賦》曰：若夫青琴、宓妃之徒皆古神女名也。絕殊離俗，妖冶閑都，靚妝刻飾。

又《美人賦》曰：臣之東鄰有一女子，玄發豐艷，蛾眉皓齒，顏盛色茂，景曜光起。離宮閑館，寂寞重虛；門閣晝掩，曖若仙居。芳香郁烈，黼帳高張；有女獨處，婉然在床；奇葩逸麗，素質艷光。辭不具載。

蔡邕《協初賦》曰：其在近也，若神龍彩鱗翼將舉。其既遠也，若披雲掃漢見織女。

陳思王《洛神賦》曰：其形也，翩若驚鴻，蜿若游龍。榮輝秋菊，華茂春松。仿佛兮若輕雲之蔽月，飄飄兮若流風之回雪。遠而望之，皎若太陽昇朝霞；迫而察之，灼若芙蕖出綠波。醲纖得中，修短合度。肩若削成，腰如約素。延頸秀項，皓質呈露。芳澤無加，鉛華弗御。丹唇外朗，皓齒內鮮。明眸善睞，靨輔承權。辭不具載。

曹植《扇賦》曰：情駘蕩而外得，心悅豫而內安。增吳民之姣好，發西子之玉顏。

阮籍《清思賦》曰：靨白玉以為面，披丹霞以為衣。襲九英之曜精，佩瑤光以發輝。

袁弘《夜酣賦》曰：開金扇，坐瓊筵。衛姬進，鄭女前。形窈窕以纖弱，艷妖冶而清妍。似春蘭之齊秀，象明月之雙懸。

宋玉《神女賦》曰：楚襄王游于雲夢之浦，使宋玉賦高唐之事。王夢神女，其狀甚麗，王異之。明日以白玉，玉曰：「其夢若何？」王曰：「見一婦人，狀甚奇異，撫心定氣，復有所夢。其始來也，耀乎。若白日初出照屋梁；其少進也，皎乎若明月舒其光。秾不短，纖不長，步裔裔兮耀殿堂。忽兮改容，蜿若游龍乘雲翔。」王曰：「此盛矣，試為寡人賦之。」玉曰：「夫何神人妖麗兮，含陰陽之渥飾。被華藻之可好兮，若翡翠之奮翼。其象無雙，其極毛嬙。」

又《登徒子賦》曰：夫天下之佳人，莫若楚國。楚國之麗者，莫若臣里。臣里之美者，莫若臣東家之子。東家之子，增之一分則太長，減之一分則太短，著粉太白，施朱太赤，眉如翠羽，肌如白雪，腰如束素，齒如含貝。

又《高唐賦》曰：昔者先王嘗游高唐，怠而晝寢，夢一婦人曰：「妾巫山之女也，為高唐之客。」辭曰：「妾在巫山之陽，高唐之岨，朝為行雲，暮為行雨，朝朝暮暮，陽臺之下。」王曰：「朝云始出狀若何？」玉對曰：「其始出也，對兮若松榯；其少進也，晰兮若姣姬揚袂。障日而望所思，忽兮改容，偈兮若駕駟馬，建羽旌。湫兮如風，凄兮如雨。風止雨霽，云無處所。」

王粲《神女賦》曰：發似玄鑒，鬢類刻成。質素純皓，粉黛不加。朱顏熙曜，曄若春華。口譬含丹，目若瀾波。美姿巧笑，靨輔奇牙。

傅毅《舞賦》曰：鄭女出進，二八飾侍。眉連娟以增繞，目流睇而橫波。

劉楨《魯都賦》曰：眾媛侍側，鱗附盈房。娥眉青眸，顏若濡霜。含丹吮素，巧笑妍詳。掖耀日之珍笄，珥明月之珠珰。圭衣紛裶，振佩鳴璜。

應玚《神女賦》曰：騰玄眸而俄青陽，離朱唇而耀雙輔。紅顏曄而和妍，時調聲以笑語。

張衡《舞賦》曰：裾若飛煙，袖如回雪。窣若霆震，瞥若電滅。於是粉黛施兮玉質燦，朱簪挺兮緇發亂。

謝靈運《江妃賦》曰：小腰微骨，朱顏皓齒。綿視騰采，靡膚膩理。天臺二娥，宮庭雙媛。青袿晨接。紫衣形見，或飄翰凌煙，或潛泳浮海。萬里俄頃，寸陰未改。辭不具載。

魏文帝《與繁欽書》曰：今之妙舞，莫巧于絳樹，清歌那激于宋臘。

《古詩》曰：青青河畔草，郁郁園中柳。盈盈樓上女，皎皎當窗牖。娥娥紅粉妝，纖纖出素手。又曰：燕趙多佳人，美者顏如玉。被服羅衣裳，當戶理清曲。音響一何悲，弦急知柱促。愿為雙飛燕，銜泥巢君屋。

梁簡文帝《晚景出行詩》曰：細樹含殘影，春閨散晚香。輕花鬢邊墮，微汗粉中光。

梁徐悱妻詩曰：東家挺奇麗，南國擅容暉。夜月方神女，朝霞喻洛妃。

晉阮籍詩曰：妖冶閑都子，英曜何芬葩。玄鬢發朱顏，睇盼有光華。又曰：西方有佳人，皎若白素光。被服織羅衣，左右佩雙璜。

又詩曰：抖晰游江濱，逍遙順風翔。交甫懷玉佩，婉孌有芬芳。

左思《嬌女詩》曰：吾家有嬌女，嬌女皦白晳。小字為紈素，口齒自清歷。髻發覆廣額，雙耳似連璧。明朝弄梳臺，黛眉類掃跡。五言。

傅玄歌曰：有女懷芬芳，媞媞步東廂。蛾眉雙翠羽，明硇蔻清光。丹唇翳皓齒，秀顏若圭璋。巧笑露靨輔，眾媚不可詳。令儀希世出，無乃古毛嬙。首戴金步搖，耳系明月珰。

李延年歌曰：北方有佳人，絕世而獨立。一顧傾人城，再顧傾人國。豈不言傾城國，佳人難再得！

陸機《艷歌行》曰：美目揚玉澤，蛾眉象翠翰。

古樂府《陌上桑行》曰：日出東南隅，照我秦氏樓。秦氏有好女，自言名羅敷。羅敷善蠶桑，采桑城南隅。青絲為籠繩，桂枝為籠鉤。頭上發墮髻，耳中明月珠。

鮑昭《堂上行》曰：臚暉朱顏酡，紛紛織女梭。滿堂皆美女，目我對湘娥。箏笛更彈吹，高唱好相和。

曹植《美女篇》曰：美女妖且閑，采桑歧路間。桑條芬苒苒，落葉何翩翩。攘袖見素手，皓腕約金環。頭上金雀釵，腰佩翠瑯玕。

