【疏】正義曰：開，張也。宗，本也。明，顯也。義，理也。言此章開張一經之宗本，顯明五孝之義理，故曰《開宗明義章》也。第，次也。一，數之始也。以此章揔標，諸章以次結之，故為第一，冠諸章之首焉。案《孝經》遭秦坑焚之後，為河間顏芝所藏，初除挾書之律，芝子貞始出之。長孫氏及江翁、后倉、翼奉、張禹等所說皆十八章。及魯恭王壞孔子宅，得古文二十二章，孔安國作傳。劉向校經籍，比量二本，除其煩惑，以十八章為定，而不列名。又有荀昶集其錄及諸家疏，並無章名，而《援神契》自《天子》至《庶人》五章，唯皇侃標其目而冠於章首。今鄭注見章名，豈先有改除，近人追遠而為之也？御注依古今集詳議，儒官連狀題其章名，重加商量，遂依所請。「章」者，明也，謂分析科段，使理章明。《說文》曰：「樂歌竟為一章，章字從音，從十。」謂從一至十，十，數之終。諸書言章者，蓋因《風》、《雅》，凡有科段，皆謂之章焉。言天子、庶人雖列貴賤，而立身行道，無限高卑。故次首章先陳天子，等差其貴賤以至庶人，次及《三才》、《孝治》、《聖治》三章，並敘德教之所由生也。《紀孝行章》敘孝子事親為先，與五刑相因，即夫孝始於事親也。《廣要道章》、《廣揚名章》即先王有至德要道，揚名於後世也。揚名之上，因諫爭之臣，從諫之君，必有應感。三章相次，不離於揚名。《事君章》即忠於事君也。《喪親章》繼於諸章之末，言孝子事親之道紀也。皇侃以《開宗》及《紀孝行》、《喪親》等三章通於貴賤。今案《諫爭章》大夫已上皆有爭臣，而士有爭友，父有爭子，亦該貴賤。則通於貴賤者有四焉。

仲尼居，仲尼，孔子字。居，謂閒居。曾子侍，曾子，孔子弟子。侍，謂侍坐。

【疏】仲尼居，曾子侍。正義曰：夫子以六經設教，隨事表名。雖道由孝生，而孝綱未舉，將欲開明其道，垂之來裔。以曾參之孝，先有重名，乃假因閒居，為之陳說。自摽已字，稱「仲尼居」；呼參為子，稱「曾子侍」。建此兩句，以起師資問荅之體，似若別有承受而記錄之。○注仲尼至閒居。○正義曰：云「仲尼，孔子字」者，案《家語》云：「孔子父叔梁紇，娶顏氏之女徵在。徵在既往廟見，以夫年長，懼不時有男，而私禱尼丘山以祈焉。孔子故名丘，字仲尼。夫伯仲者，長幼之次也。仲尼有兄字伯，故曰仲。」其名則案桓六年《左傳》：「申繻曰：名有五，其三曰以類命為象。」杜注云：「若孔子首象尼丘，葢以孔子生而汙頂，象尼邱山，故名丘，字仲尼。」而劉瓛述張禹之義，以為仲者中也，尼者和也。言孔子有中和之德，故曰仲尼。殷仲文又云：「失子深敬孝道，故稱表德之字。」及梁武帝又以丘為娶，以尼為和。今並不取。仲尼之先，殷之後也。案《史記·殷本紀》曰：「帝嚳之子契為堯司徒，有功，堯封之於商，賜姓子氏。契後世孫湯滅夏而為天子，至湯裔孫有位無道。周武王殺之，封其庶兄微子啟於宋。」案《家語》又《孔子世家》皆云：「孔子其先宋人也。宋閔公有子弗父何，長而當立，讓其弟厲公。何生宋父周，周生世子勝，勝生正考父，正考父受命為宋卿，生孔父嘉。嘉別為公族，故其後以孔為氏。」或以為用乙配子，或以滴溜穿石，其言不經，今不取也。孔父嘉生木金父，木金父生皐夷父，皐夷父生防叔，避華氏之禍而奔魯。防叔生伯夏，伯夏生叔梁紇，紇生孔子也。云「居，謂閒居」者，《古文孝經》云「仲尼閒居」，蓋為乘閒居而坐，與《論語》云「居！吾語汝」義同，而與下章「居則致其敬」不同。○注曾子至侍坐。○正義曰：云「曾子，孔子弟子」者，案《史記·仲尼弟子傳》稱：「曾參，南武城人，字子輿，少孔子四十六歲。孔子以為能通孝道，故授之業，作《孝經》，死於魯。」故知是仲尼弟子也。云「侍，謂侍坐」者，言侍孔子而坐也。案古文云「曾子侍坐」，故知侍謂侍坐也。卑者在尊側曰侍，故經謂之侍。凡侍有坐有立，此曾子侍即侍坐也。《曲禮》有侍坐於先生，侍坐於所尊，侍坐於君子。據此而言，明侍坐於夫子也。

子曰：「先王有至德要道，以順天下，民用和睦，上下無怨。孝者，德之至、道之要也。言先代聖德之主，能順天下人心，行此至要之化，則上下臣人，和睦無怨。汝知之乎？」曾子避席曰：「參不敏，何足以知之？」參，曾子名也。禮：師有問，避席起荅。敏，達也。言參不達，何足知此至要之義？子曰：「夫孝，德之本也，人之行莫大於孝，故為德本。教之所由生也。言教從孝而生。復坐，吾語汝。曾參起對，故使復坐。

【疏】子曰至語汝。○正義曰：「子」者，孔子自謂。案《公羊傳》云：「子者，男子通稱也。」古者謂師為子，故夫子以子自稱。「曰」者，辭也。言先代聖帝明王，皆行至美之德、要約之道，以順天下人心而教化之，天下之人，被服其教。用此之故，並自相和睦，上下尊卑，無相怨者。參，汝能知之乎？又假言參聞夫子之說，乃避所居之席，起而對曰：參性不聦敏，何足以知先王至德要道之言義？既敘曾子不知，夫子又為釋之曰：夫孝，德行之根本也。釋「先王有至德要道」。謂至德要道，元出於孝，孝為之本也。云「教之所生也」者，此釋「以順天下，民用和睦，上下無怨」。謂□教由孝而生也。孝道深廣，非立可終，故使「復坐，吾語汝」也。○注孝者至無怨。○正義曰：云「孝者，德之至，道之要也」者，依王肅義，德以孝而至，道以孝而要，是道德不離於孝。殷仲文曰：「窮理之至，以一管眾為要。」劉炫曰：「性未達，何足知？」然性未達，何足知至要之義者，謂自云性不達，何足知此先王至德要道之義也。○注人之至德本。○正義曰：此依鄭注引其《聖治章》文也，言孝行最大，故為德之本也。德則至德也。○注言教從孝而生。○正義曰：此依韋注也。案《禮記·祭義》稱曾子云：「眾之本教曰孝。」《尚書》：「敬敷五教。」解者謂教父以義，教母以慈，教兄以友，教弟以恭，教子以孝。舉此，則其餘順人之教皆可知也。○注曾參至復坐正義曰：此義已見於上。

身體髮膚，受之父母，不敢毀傷，孝之始也。父母全而生之，已當全而歸之，故不敢毀傷。立身行道，揚名於後世，以顯父母，孝之終也。言能立身行此孝道，自然名揚後世，光顯其親，故行孝以不毀為先，揚名為後。

【疏】身體至終也。○正義曰：身謂躬也，體謂四支也，髮謂毛髮，膚謂皮膚。《禮運》曰：「四體既正，膚革充盈。」《詩》曰：「鬢髮如雲。」此則身體髮膚之謂也。言為人子者，常須戒慎，戰戰兢兢，恐致毀傷，此行孝之始也。又言孝行非唯不毀而已，須成立其身，使善名揚於後代，以先榮其父母，此孝行之終也。若行孝道，不至揚名榮親，則未得為立身也。○注父母至毀傷。○正義曰：云「父母全而生之，已當全而歸之」者，此依鄭注引《祭義》樂正子春之言也。言子之初生，受全體於父母，故當常自念慮，至死全而歸之，若曾子「啟手啟足」之類是也。云「故不敢毀傷」者，毀謂虧辱，傷謂損傷。故夫子云：「不虧其體，不辱其身，可謂全矣。」及鄭注《周禮》「禁殺戮」云「見血為傷」是也。○注言能至其後。正義曰：云「能言立身行此孝道」者，謂人將立其身，先須行此孝道也。其行孝道之事，則下文「始於事親，中於事君」是也。云「自然名揚後世，光榮其親」者，皇侃云：「若生能行孝，沒而揚名，則身有德舉，乃能光榮其父母也。」因引《祭義》曰：「孝也者，國人稱願然，曰：幸哉！有子如此。」又引《哀公問》稱孔子對曰：「君子也者，人之成名也。百姓歸之名，謂之君子之子。是使其親為君子也。」此則揚名榮親也。云「故行孝以不毀為先」者，全其身為孝子之始也。云「揚名為後」者，謂後行孝道為孝之終也。夫不敢毀傷，闔棺乃止，立身行道，弱冠須明經。雖言其始終，此略示有先後，非謂不敢毀傷唯在於始，立身獨在於終也。明不敢毀傷，立身行道，從始至末，兩行無怠。此於次有先後，非於事理有終始也。

夫孝始於事親，中於事君，終於立身。言行孝以事親為始，事君為中。忠孝道著，乃能揚名榮親，故曰終於立身也。

【疏】夫孝至立身。○正義曰：夫為人子者，先能全身而後能行其道也。夫行道者，謂先能事親而後能立其身。前言立身，末示其跡。其跡，始者在於內事其親也；中者在於出事其主；忠孝皆備，揚名榮親，是終於立身也。○注言行至身也。○正義曰：云「言行孝以事親為始，事君為中」者，此釋始於事親，中於事君也。云「忠孝道著，乃能揚名榮親，故曰終於立身也」者，此釋終於立身也。然能事親事君，理兼士庶，則終於立身，此通貴賤焉。鄭玄以為「父母生之，是事親為始。四十強而仕，是事君為中。七十致仕，是立身為終也」者，劉炫駮云：「若以始為在家，終為致仕，則兆庶皆能有始，人君所以無終。若以年七十者始為孝終，不致仕者皆為不立，則中壽之輩盡曰不終，顏子之流亦無所立矣。」

《大雅》云：『無念爾祖，聿脩厥德。』《詩·大雅》也。無念，念也。聿，述也。厥，其也。義取恒念先祖，述脩其德。

【疏】大雅至厥德。○正義曰：夫子敘述立身行道揚名之義既畢，乃引《大雅·文王》之詩以結之。言凡為人子孫者，常念爾之先祖，常述脩其功德也。○注詩大至其德。○正義曰：云「無念，念也」，「聿，述也」，此並《毛傳》文；「厥，其也」，《釋言》文。云「義取常念先祖，述脩其德」者，此依孔傳也。謂述脩先祖之德而行之。此經有十一章引《詩》及《書》。劉炫云：「夫子敘經，申述先王之道。《詩》、《書》之詩，事有當其義者，則引而證之，示言不虛發也。七章不引者，或事義相違，或文勢自足，則不引也。五經唯《傳》引《詩》，而《禮》則雜引，《詩》、《書》及《易》並意及則引。若汎指，則云『《詩》曰』、『《詩》云』；若指四始之名，即云《國風》、《大雅》、《小雅》、《魯頌》、《商頌》；若指篇名，即言『《句》曰』、『《武》曰』：皆隨所便而引之，無定例也。」鄭注云：「雅者，正也。方始發章，以正為始。」亦無取焉。

