*竹

*叙竹類

《竹譜》：竹類有三十九。出酉陽雜爼

*涕竹

南方荒中有涕竹，長數百丈，圍三丈六尺，厚八九寸。可以為船。其笋甚美，煮食之，可止瘡癘。出《神異經》

*棘竹

棘竹一名笆竹，節皆有刺，數十莖為叢。南夷種以為城，猝不可攻。或自崩根出，大如酒甕，縱橫相承，狀如繰車。食之，下人髮。出酉陽雜爼

*𥯨簩竹

𥯨簩竹。皮薄而空多，大者徑不逾二寸。皮上有麄澁文。可為錯子。錯甲，利勝於鐵。若鈍，以漿水澆之，還復快利。出《廣州記》。古林之竹，勁而利，削為刀，割象皮如切芋。出《嶺表錄異》

*䈄𥶴竹

䈄𥶴竹。大如脚指，腹中白幕攔隔。狀如濕麪。將成而筒皮未落。輙有細蟲齧處。成赤跡，似繡畫可愛。出《酉陽雜俎》

*慈竹

慈竹，夏月經雨，滴汁下地，生蓐，似鹿角，色白。食之，已痢。出《酉陽雜俎》

*筋竹

筋竹，南方以為矛。筍未成竹時，堪為弩弦。出《酉陽雜俎》

*百葉竹

百葉竹，一枝百葉。有毒。出《酉陽雜俎》

*桃枝竹

東官郡，漢順帝時屬南海，西接高凉郡。又以其地為司監陳校本「監」作「鹽」。都尉。東有蕪地，西接臨大海。有長洲，多桃枝竹，緣岸而生。原闕出處。今見酉陽雜爼

*癭竹

東洛勝境有三溪，張文規有莊近溪。忽有竹一竿生癭，大如李。出酉陽雜爼

*羅浮竹

唐貞元中，有鹽戶犯禁，逃于羅浮山。深入第十三嶺。《南越志》云，本只羅山，忽海上有仙浮來相合，是謂羅浮山。有十五嶺。二十二峯。九百八十瀑泉。洞穴則山無出其右也。曾有詩曰。四百餘崖海上排。根連蓬島蔭天台。百靈若為移中土，嵩華都為一小堆。」，遇巨竹萬千竿，連直巖谷。竹圍皆二丈餘。有三十九節，二丈許。迯者遂取竹一竿。破以為篾。會赦宥，遂挈以歸。有人得一篾。奇之，獻於太守李復。乃圖而紀之。予嘗覽《竹譜》曰：「雲丘帝竹。帝陵上所生竹，一節為船。」又何偉哉。南海以竹為甑者，類見之矣，皆羅浮之竹也。出《嶺表錄異》

*童子寺竹

唐李衛公言：北都唯童子寺有竹一窠，纔長數尺。相傳其寺綱維，每日報竹平安。出酉陽雜爼

*竹花

《山海經》曰：竹生花，其年便枯。竹六十年易根，易根必花，結實而枯死。實落復生，六年而成町。子作穗，似小麥。出《感應經》

*竹䈙

竹復死曰䈙。六十年一易根，易根則結實枯死。出酉陽雜爼

*竹實

唐天復甲子歲，自隴而西，迨于褒梁之境，數千里內亢陽，民多流散。自冬經春，飢民啖食草木，至有骨肉相食者甚多。是年，忽山中竹無巨細，皆放花結子。飢民採之，舂米而食，珍于粳糯。其子粗，顏色紅纖，與今紅粳不殊，其味尤更馨香。數州之民，皆挈累入山，就食之。至于溪山之內，居人如市，人力及者，競置囤廩而貯之。家有羨粮者不少者，又取與葷茹血肉而同食者，嘔噦。如其中毒，十死其九。其竹，自此千蹊萬谷，並皆立枯。十年之後，復產此君。可謂百萬圓顱，活之于貞筠之下。出《玉堂閑話》

*五穀

*雨稻

夏禹時，天雨稻。古詩云：「安得天雨稻，飼我天下民。」出《述異記》

*雨粟

呂后三年，秦中天雨粟。出《述異記》

*雨麥

漢武帝時，廣陽縣雨麥。原闕出處。明鈔本作出述異記

*彫葫

太液池邊。皆是彫葫紫蘀。綠節蒲叢之類。菰之有米者，長安人謂為彫葫；葭蘆之未解葉者。謂為紫蘀。菰之有首者，謂為綠節。其間鳧雛子，布滿充積。又多紫龜綠鼈。池邊多平沙。沙上鵜鶘鷿□。鵁鶄鴻鶃。動輙成群。出《西京雜記》

*雨穀

漢宣帝時，江淮饑饉，人相食。天雨穀三日。尋魏地奏，亡穀二千頃。出《述異記》

*搖枝粟

宣帝地節元年。樂浪之「之」原作「子」，據明鈔本、陳校本改。東。有背背字原闕。據《拾遺記》補。明之國人至，貢方物。言其鄉土在扶桑之東，見日出于西方。其國昏昏恒開。宜五穀，名日融澤，方三千里。五穀皆良，食者延年，清腹一粒。歷年不饑。有搖枝粟，言其枝長而弱，無風常搖，食之益髓。出《王子年拾遺記》

*鳳冠粟

鳳冠粟，似鳳鳥之冠。食者多力。有遊龍粟，枝葉屈曲，如遊龍。有瓊膏，色白如銀。食此二粟，令人骨輕。出《王子年拾遺記》

*繞明豆

繞明豆。言其莖弱。自相縈纏。有挾劍豆。言莢形似人挾劍。而橫斜生。有傾籬豆。言見日則葉垂覆地。食者不老不疾。出《王子年拾遺記》

*延精麥

延精麥，言延壽益氣。有昆和麥，調暢六腑。有輕心麥，食者體輕。有淳和麥。麪以釀酒。一醉累月，食之凌冬不寒。有含露麥。穟中有露。甘如飴。出《王子年拾遺記》

*紫沉麻

紫沉麻，其實不浮。有雲水麻，實冷而光，宜為油澤。有光通麻，食者行不待燭，則巨勝也。食之延壽，後天而死。出《王子年拾遺記》

*雨五穀

吳桓王時，金陵雨五穀于貧民家，富民家則不雨。出《述異記》

*野粟石殼

宋高祖「祖」原作「宗」，據明鈔本、許本改。之初，當晉末饑饉之後。既即位。而江表二千餘里。野粟生焉。又淮南諸山石殼生，石上生殼也。袁安云，石殼藥名，穗之尤小者是也。出《述異記》

*芋

天芋，生終南山中，葉如荷而厚。出酉陽雜爼

*雀芋

雀芋，狀如雀頭。置乾地反濕。置濕處反乾。飛鳥觸之墮。走獸遇之僵。出酉陽雜爼

*甘蔗

南方山有𤮽□甘蔗二音。之林。其高百丈，圍三尺八寸。促節多汁，甜如蜜。咋嚙其汁。令人潤澤。可以節蚘蟲。人腹中蚘蟲。其狀如蚓。此消穀蟲也。多則傷人，少則穀不消。是甘蔗能滅多益少。凡蔗亦然。出《神異經》

*茶荈

*叙茶

茶之名器益衆。劍南有蒙頂石花，或小方，或散芽，號為第一；湖州有顧渚之紫笋，東川神泉、昌明；硤州有碧澗、明月。芳蕋。茱萸簝；福州有方山之生芽；夔州有香山。江陵有楠木；湖南有衡山。岳州有㴩湖之含膏。常州有義興紫笋；婺州有來白；睦州有鳩坑；洪州有西山白露；壽州有霍山黃芽；蘄州有蘄門團黃。浮梁商賈不在焉。出《國史補》

*獲神茗

《神異記》曰。餘姚人虞茫。入山採茗，遇一道士，牽三百青羊，飲瀑布水。曰：「吾丹丘子也。聞子善茗飲，常思惠。山中有大茗，可以相給。祈子他日有甌檥之餘。必相遺也。」因立茶祠。後常與人往山，獲大茗焉。出《顧渚山記》

*饗茗獲報

劉敬叔《異苑》曰，剡縣陳婺妻，少與二子寡居，好飲茶茗。以宅中有古冢，每飲，先輒祀之。二子恚之曰：「冢何知。徒以勞祀。」欲掘去之。母苦禁而止。及夜，母夢一人曰。吾止此冢三百餘年。母二子恒欲見毀，賴相保護，又饗吾嘉茗，雖泉壤朽骨，豈忘翳桑之報。及曉。「曉」原作「報」。據陳校本改，于庭內獲錢十萬。似久埋者，唯貫新。母告二子。二子慙之。從是禱酹愈至。出《顧渚山記》

*消食茶

唐有人授舒州牧。李德裕謂之曰，到彼郡日，天柱峰茶，可惠三數角。其人獻之數十觔。李不受，退還。明年罷郡。用意精求，獲數角，投之。德裕閱之而受。曰：「此茶可以消酒食毒。」乃命烹一甌，沃于肉食內，以銀合閉之。詰旦開視，其肉已化為水矣。衆伏其廣識也。出《中朝故事》

