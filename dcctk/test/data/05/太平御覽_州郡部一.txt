*敘京都上

《釋名》云：都者，國君所居，人所都會也。邑，猶俋，聚會之稱也。

《左傳》曰：邑有先君宗廟之主，曰都。

《尚書大傳》曰：十邑為都。

《尚書》曰：建邦設都。又曰：成王在豐，欲宅洛邑，使召公先相宅，作《召誥》：「惟太保先周公相宅。厥既得卜，則經營。」

《毛詩》：文王受命，有此武功，既伐於崇，作邑于酆。

《周禮·大司徒》：以土圭之法測土深，正日影，以求地中。又曰：四縣為都。又曰：距國五百里為都。

《公羊傳》曰：京師者，天子之居也。京者，大也；師者，眾也，天子之居必以眾大之辭言之。

《白虎通》曰：京師者何謂也？千里之邑號也，明什倍諸侯，法日月之徑千里。或曰夏為夏邑，殷為商邑，周為京師。

《帝王世紀》曰：天子畿方千里，曰甸服，甸服之內曰京師。又曰：天子所居宮曰都。

《風俗通》曰：京謂非人力所能成，天地性自然也。京師義亦取此。

《帝王世紀》曰：宓羲為天子都陳，在《禹貢》豫州之域，西望外方東及明緒，於周陳胡公所封，故《春秋傳》曰：「陳，太昊之墟也。」於漢屬淮陽，今陳國是也。神農氏亦都陳，又營曲阜，故《春秋》稱「魯，大庭氏之庫」。黃帝都涿鹿，於《周官》幽州之域，在漢為上谷。而《世本》云「涿鹿在彭城南。」然則上谷本名彭城，今上谷有涿鹿縣及蚩尤城，阪泉地又有黃帝祠，皆黃帝戰蚩尤之處也。或曰黃帝都有熊，今河南新鄭是也。少昊氏自窮桑登位，故《春秋傳》曰：「世不失職，遂濟窮桑，登帝位在魯北，后徙曲阜。」於周為魯，在《禹貢》徐州蒙羽之野，奎婁之分，降婁之次，周以封伯禽，故《春秋傳》曰：「命伯禽而封少昊之墟。」是以《書敘》稱「魯公伯禽宅曲阜」是也。顓頊氏自窮桑徙商丘，於周為衛，在《禹貢》冀州太行之東北，逾常山及兗州桑土之野，營室東壁之分，豕韋之次，故《春秋傳》曰：「衛，顓頊之墟也，謂之帝丘。」今東郡濮陽是也。帝嚳氏都宅，今河南偃師是也。《禹貢》外方之城，嵩之北，或言在梁非也。帝堯氏始封於唐，今中山唐縣是也。堯山在焉，唐水在西北入唐河，南有望都縣，有都山，即堯母慶都之所居也，相去五十里，都山一名亙山，北登堯山，南望都山，故名其縣曰望都。而《地理志》堯山在唐南山中，張晏以堯山實在唐北。《地理志》堯之都后徙涿鹿，《世本》云：「在彭城南，」今上谷郡北，自有彭城，非宋彭城也。后又徙晉陽，今太原縣也，於《周禮》在并州之域，及為天子都平陽，於《詩風》為唐國，武王子叔虞封焉，更名唐。故吳季札聞唐之歌曰：「思深哉，其有陶唐氏之遺民乎！」帝舜其所營都或言蒲阪，即河東縣。

《帝王世紀》曰：夏鯀封崇伯，故《春秋傳》曰：「謂之有崇伯鯀，國在秦晉之間。」《左氏傳》曰「趙穿侵崇」是也。禹受封為夏伯，在《禹貢》豫州外方南，角亢氐之分，壽星之次，於秦漢屬潁川，本韓地，今河南陽翟是也。受禪都平陽，或在安邑，或在晉陽。於漢平陽、安邑，皆屬河東。晉陽屬太原，在冀州太行恒山之西，太原太岳之野，參代之分，實沉之次，於周為晉，今司隸并州之域也。相徙商丘，於周為衛，成公夢康叔曰：「相奪予享」是也。少康中興，復還舊都，故《春秋傳》曰：「復禹之跡，不失舊物」是也。《世本》又言「夏后居陽城」，本在大梁之南，於戰國大梁魏都，今陳留浚儀是也。案《經傳》曰：「夏與堯、舜，同在河北冀州之域，不在河南也。」故《五子歌》曰：「惟彼陶唐，有此冀方，今失厥道，亂其紀綱，乃底滅亡。」言自禹至太康，與唐虞不易都城也。然則居陽城者，自謂禹避商均時，非都也。故《戰國策》稱「桀之居，左天門之險，右天溪之陽，成皋在其北，伊洛在其南。」吳起對魏武侯亦言「桀之居，左河濟，右太華，伊闕在其南，羊腸在其北。」案《地理志》：上黨商都，有天井關，即天門也。有羊腸坂，在太原晉陽西北九十里，為通西上郡關，即吳起之所云也。洛皆在陽城，非都審矣。

《帝王世紀》曰：商契始封於商，在《禹貢》太華之陽，上洛商是也。《世本》「契居蕃，相土徙商丘。」本顓頊之墟，故陶唐氏之火正閼伯之所居也。故《春秋傳》曰：「閼伯居商丘，祀大火，相因之，故商主大火。」謂之辰，故辰為商星，今濮陽是也。然則契之所封，商丘商洛是也。商土於周為衛商是也。而學者以商丘為契封，謬也。湯始居亳，學者咸以亳本帝嚳之墟，在《禹貢》豫州洛河之間，今河南偃師西二十里尸鄉之陽亭是也。以經考之事實，甚失其正。《孟子》稱「湯居亳，與葛為鄰。」案《地理志》：葛，今梁國寧陵之葛鄉是也。湯地七十里，葛又伯耳，封域有制；葛伯不祀，湯使亳眾為之耕，有童子餉食，葛伯奪而殺之。計寧陵至偃師八百里，而使亳眾為之耕，有童子餉食，非其理也。今梁自有二亳，南亳在穀熟，北亳在蒙，非偃師也。故古文《仲虺之誥》曰：「乃葛伯仇餉，初征自葛。」即《孟子》之言是也。湯又盟諸侯於景亳，然則二亳皆在梁矣，《春秋》「會于亳」是也。太甲既立，不明，伊尹放諸桐。《世本》又言「太甲徙上司馬」，在鄴西南。案《詩》、《書》太甲無遷都之文，桐宮其在斯乎！仲丁徙囂，或曰今河南之敖倉是也，故《書序》曰「仲丁徙于囂」。河亶甲徙相，在河北，故《書序》曰「河亶甲居相」是也。祖乙徙耿，為河所毀，故《書序》曰「祖乙圮于耿」，今河東有耿鄉是也。及盤庚立，復南居亳之殷地，故《書序》曰「將治亳、殷」，今偃師是也。然則殷有三亳，二亳在梁國，一亳在河南。南亳谷熟，即湯都也；蒙為北亳，即景亳，湯所盟地；偃師為西亳，即盤庚所徙者也。故《立政篇》曰「三亳坂尹」是也。武丁徙朝歌，於周為衛，今河內縣也。紂自朝歌北筑沙丘臺。沙丘，《地理志》在巨鹿東北七十里。邯鄲國屬趙，於《禹貢》在冀州大陸之野，昴畢之分，大梁之次。至今民俗歌謠，男女淫縱，猶有紂之餘風，世稱趙女之美是也。又曰：周后稷始封邰，今扶風是也。及公劉徙邑於豳，今新平漆之東北有豳亭是也。故《詩》稱「篤公劉，于豳斯館。」至太王避狄，循漆水，逾梁山，徙邑於岐山之陽，西北岐城舊址是也。故《詩》稱「率西水滸，至於岐下。」南有周原，故始改號曰周。王季徙郢，故《周書》曰「維周王季宅程」是也。故《孟子》稱「文王生於畢郢，西夷人也。」暨文王受命，徙都於酆，在今京兆之西是也。故稱伐戎於崇，作邑於酆。及武王伐紂，營洛邑而定鼎焉。今洛陽西南洛水之北有鼎中觀是也。周公相成王，以酆、鎬偏處，西方貢道不均，乃使邵公卜居洛水之陽，以即土中。故《援神契》曰：「八方之廣，周洛為中。」於是遂筑新邑，營定九鼎，以為王之東都之洛邑。故《周書》稱「我乃卜澗水東，瀍水西，唯洛食。」是為王城，名曰東周。故《公羊傳》曰「王城者何？東周也。」《地理志》王城本郟鄏之地，是以或謂之郟鄏，故《春秋傳》曰「成王定鼎于郟鄏」，河南是也。今郟鄏東門名鼎門，蓋九鼎所從入也。成王即卜營洛邑，建明堂，朝諸侯，復還酆、鄗。故《書序》曰「成王既黜殷命，還歸在酆。」至懿王徙大丘，秦謂之廢丘，今京兆槐里是也。

《世本》曰：懿王居大丘，厲王淫亂，出于彘，今河東永安是也。平王即位，徙居洛，《洛誥》所謂新邑也。《國語》曰：「幽王滅，周乃東遷。」本殷之畿內，在《禹貢》豫州外方之域，河洛瀍澗之間。周於南柳七星張之分，鶉火之次也。及敬王避子朝之亂，東居成周，故《春秋經》曰「天王入于成周」是也。後六年，王室定，遂徙都成周。是后晉又率諸侯之徒修繕其城，以成周城小，不受王都，故壞翟泉而廣焉。翟泉，地在成周東北，今洛陽城中有周王冢是也。至赧王，又徙居西周而失位。「又曰：秦非子始封於秦，故《秦本紀》稱周孝王曰：「朕分之土邑秦。」本隴西秦谷亭是也。玄孫莊公徙廢丘，周懿王之所都，今槐里是也。及襄公始受酆之地，列為諸侯。文公徙汧，故《秦本紀》曰：「公事獵至汧，乃卜居之。」今扶風郿縣是也。寧公又都平陽，故《秦本紀》曰：「寧公二年，徙居平陽。」今扶風郿之平陽亭是也。秦德公徙都雍，故《秦本紀》曰：「德公元年，初居雍。」今扶風雍是也。至獻公即位，徙治櫟陽，今馮翊萬年是也。孝公自櫟陽徙咸陽，《秦本紀》曰：「作為咸陽，筑冀闕，徙之。」及漢元年，更名新城，屬扶風，后并于長安。故《太史公傳》曰：「長安，故咸陽也。」元鼎三年，復別為渭城，今長安西北渭水陽有故城，故《西京賦》曰「秦里其朔，實為咸陽」是也。又曰：漢高帝元年，始為漢王，都南鄭，屬漢中，秦厲王所置，在《禹貢》梁州之域，北達雍南，跨巴蜀，與秦同分。二年，北徙櫟陽，故秦獻公之所居。后居萬年，故屬馮翊，今京兆縣也。都長安，秦咸陽之地，今京兆所治縣也。其城狹小，至惠帝元年，始更筑廣，五年乃成。光武以武信侯進封蕭王，在《禹貢》徐州之域，於周以封子姓之別附庸，事在《春秋》；於漢屬豫州，今沛國蕭是也。及即位於鄗，更名高邑。建武元年，始都洛陽，故成周之舊基，城東西六里一十步，南北九里一百步。是以時人謂洛陽為東京，長安為西京。又曰：魏武為魏公，都鄴，今魏郡是也。后文帝因漢之舊，復都洛陽，以譙為先人本國，許昌為漢之所居，長安為西京之遺跡，鄴為王業之本基，與洛陽凡五處，故號曰五都。

《博物志》曰：河東平陽，堯所都。河東太陽，虞所都。太保后。

潁川陽翟，夏禹國。弘農陜，虢所都。王季后。

河南偃師尸鄉，湯所都。

魯國，薛奚仲所都。河南洛陽，周公遷殷民曰成周。河南，武王遷九鼎，周公營之，以為王城；平王所都。

河南鞏，東周所都。

扶風槐里，周懿王所都。

扶風郇邑豳鄉，公劉所都。

左馮翊櫟陽，秦獻公所都。

扶風雍，秦惠王所都

《晉書》云：晉都洛陽。至永嘉南遷，居建康，今潤州江寧縣。宋、齊、梁、陳，并同居建康。梁元帝及后梁蕭詧，又別居江陵。永嘉之亂，有十六國，各建都邑：前梁張軌，都敦煌；后梁呂光，都姑臧；南涼禿發烏孤，都略陽；西涼李暠，都酒泉；北涼沮渠蒙遜，都張掖；前燕慕容廆，初都和龍，后徙薊，又徙鄴；后燕慕容垂，都中山；南燕慕容德，都廣固；北燕馮跋，都和龍；前秦苻堅，后秦姚萇，并都長安；西秦乞伏國仁，都定樂；前趙劉聰，都平陽；后趙石勒，都襄國，至石季龍，都鄴；后蜀李特，都成都；夏赫連勃勃，都統萬城。又曰：永嘉南遷，后魏據中原，初都代，又徙洛陽。至文帝遷長安，孝靜帝遷都鄴，號東魏、西魏。東魏禪北齊，高洋以鄴為上都，晉陽為下都。西魏禪周，周禪隋，并都長安。隋高祖營大興城，后徙居之，名曰長安，今西京也。隋煬帝遷洛陽，於故周之王城，對伊闕，即今東都城也。

