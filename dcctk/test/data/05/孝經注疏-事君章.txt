【疏】正義曰：此章首言君子之事上，又言進思盡忠，退思補過，皆是事君之道。孔子曰：「天下有道則見，無道則隱。」前章言明王之德、應感之美，天下從化，無思不服。此孝子升朝事君之時也，故以名章，次《應感》之後。

子曰：「君子之事上也，上，謂君也。進思盡忠，進見於君，則思盡忠節。退思補過，君有過失，則思補益。將順其美，將，行也。君有美善，則順而行之。匡救其惡，匡，正也。救，止也。君有過惡，則正而止之。故上下能相親也。下以忠事上，上以義接下。君臣同德，故能相親。

【疏】子曰至親也。○正義曰：此明賢人君子之事君也。言入朝進見，與謀慮國事，則思盡其忠節。若退朝而歸，常念己之職事，則思補君之過失。其於政化，則當順行君之美道，止正君之過惡。如此則能君臣上下情志通協，能相親也。經稱「君子」有七焉：一曰「君子不貴」，二曰「君子則不然」，三曰「淑人君子」，四曰「君子之教以孝」，五曰「愷悌君子」。已上皆斷章指於聖人君子，謂居君位而子下人也。六曰「君子之事親孝」，故此章「君子之事上」，則皆指於賢人君子也。○注上，謂君也。○正義曰：此對《論語》云：「孝悌而好犯上者鮮矣。」彼「上」謂凡在己上者，此「上」惟指君，故云「上，謂君也」。○注進見至忠節。○正義曰：此依韋注也。《說文》云：「忠，敬也。」盡心曰忠。《字詁》曰：「忠，直也。」《論語》曰：「臣事君以忠。」則忠者善事君之名也。節，操也。言事君者敬其職事，直其操行，盡其忠誠也。言臣常思盡其節操，能致身授命也。○注君有至補益。○正義曰：案舊注韋昭云「退歸私室，則思補其身過」，以《禮記·少儀》曰：「朝廷曰退，燕遊曰歸。《左傳》引《詩》曰：「退食自公。」杜預注：「臣自公門而退入私門，無不順禮。」室猶家也。謂退朝理公事畢，而還家之時。則當思慮以補身之過。故《國語》曰：「士朝而受業，晝而講貫，夕而習復，夜而計過，無憾而後即安。」言若有憾則不能安，是思自補也。案《左傳》：「晉荀林父為楚所敗，歸，請死於晉侯。晉侯許之，士渥濁諫曰：『林父之事君也，進思盡忠，退思補過。』晉侯赦之，使復其位。」是其義也。文意正與此同，故注依此傳文而釋之。今云君有過則思補益，出《制旨》也，義取《詩·大雅·烝民》云：「袞職有闕，惟仲山甫補之。」毛傳云：「有袞冕者，君之上服也。仲山甫補之，善補過也。」鄭箋云：「袞職者，不敢斥王言也。王之職有缺，輙能補之者，仲山甫也。」此理為勝，故易舊也。○注將行至行之。○正義曰：此依王注也。案孔注《尚書·太誓》云：「肅將天威，為敬行天罰。」是「將」訓為「行」也。言君施政教有美，則當順而行之。○注匡，正也。救，止也。○正義曰：此依王注也。「匡，正」，《釋詁》文也。馬融注《論語》云：「救猶止也。」云「君有過惡，則正而止之」者，《尚書》云「予違汝弼，汝無面從」是也。○注下以至相親。○正義曰：此依魏注也。《書》曰：「居上克明，為下克忠。」是其義也。《左傳》曰：「君義臣行，如此則能相親也。」

《詩》云：『心乎愛矣，遐不謂矣。中心藏之，何日忘之？』」遐，遠也。義取臣心愛君，雖離左右，不謂為遠。愛君之志，恒藏心中，無日蹔忘也。

【疏】詩云至忘之。○正義曰：夫子述事君之道既已，乃引《小雅·隰桑》之詩以結之。言忠臣事君，雖復有時離遠，不在君之左右，然其心之愛君，不謂為遠；中心常藏事君之道，何日暫忘之？○注遐遠至忘也。○正義曰：云「遐，遠也。義取臣心愛君，雖離左右，不謂為遠」者，「遐，遠也」，《釋詁》文，此釋「心乎愛矣，遐不謂矣」。云「愛君之志，恒藏心中，無日蹔忘也」者，釋」中心藏之，何日忘之」。案《檀弓》說事君之禮云：「左右就養有方。」此則臣之事君，有常在左右之義也。若周公出征，管叔、蔡叔、召公聽訟於甘棠，是離左右也。

