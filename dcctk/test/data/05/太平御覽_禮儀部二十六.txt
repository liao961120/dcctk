*喪服

《周禮·春官·司服》曰：凡凶事，服弁服。服弁，喪冠也。其服斬縗、齊縗也。凡吊事，弁绖服。弁绖者，如爵弁而素加環绖也。《論語》曰：羔裘玄冠不以吊绖。大如緦之绖，其服錫、縗、緦、縗、疑縗。諸侯及大夫亦以錫縗為吊也。凡喪，為天王斬衰，為王后齊縗。王后，小君也，諸侯為之不杖期也。王為三公六卿錫縗，為諸侯緦縗，為大夫、士疑縗，其首服皆弁绖。君為臣吊服也。疑縗十四日升衰。疑之言擬也，擬于吉。

《儀禮·喪服》曰：喪服，斬衰裳，苴绖、杖、絞帶，冠繩纓，菅屨者。為父，諸侯為天子，君，父為長子，為人后者。妻為夫，女子子在室為父，子嫁反在父之室，為父三年。公士大夫之眾臣，為其君布帶、繩屨。又曰：疏衰裳、齋牡麻绖、冠布纓、削杖、布帶、疏屨，三年者。父卒則為母。繼母、慈母如母。母為長子。又曰：疏衰裳、齋牡麻绖、冠布纓、削杖、布帶、疏屨，期者，父在為其母，出妻之子父母。父卒，繼母嫁，從為之服報。不杖，麻屨者，祖父母、世父母、叔父母。又曰：疏衰裳、齋牡麻绖，無受者：無受者，服足而除，不以經服而受也。寄公為所寓，丈夫、婦人為宗子、宗子之母妻，為舊君、君之母妻，庶人為國君，大夫在外，其妻長子為舊國君。又曰：大功布，衰裳，牡麻绖，無受者：子，女子，子之長殤、中殤，叔父之長殤、中殤，姑、姊妹之長殤、中殤，昆弟之長殤、中殤，夫之昆弟之子、女子、子之長殤、中殤，嫡孫之長殤、中殤，大夫之庶子為嫡昆弟之長殤、中殤，公為嫡子之長殤、中殤，大夫為嫡子之長殤、中殤。其長殤皆九月，纓绖；其中殤七月，不纓绖。大功布衰裳，牡麻绖纓布帶，三月。受以小功衰，即葛九月者：姑、姊妹、女子之適人者。又曰：繐衰裳，牡麻绖，既葬除之者。傳曰：繐衰者何？以小功之繐也。諸侯之大夫為天子。傳曰：何以繐衰也？諸侯之大夫，以時接見乎天子。小功布衰裳，澡麻帶绖五月者：叔父、嫡孫、昆弟之下殤。又曰：小功布衰裳，牡麻绖，即葛五月者：從祖祖父母，從祖父母報；從祖昆弟，從父姊妹、孫適人者。為人後者，為其姊妹適人者，為外祖父母。又曰：緦麻三月者，族曾祖父母、族祖父母、族父母、族昆弟，庶孫之婦、庶孫之中殤。又曰：公子為其母練冠麻，麻衣縓緣；為其妻縓冠，葛绖帶，麻衣縓緣。皆既葬除之。又曰：凡妾為私兄弟，如邦人。大夫吊于命婦，錫衰；命婦吊于大夫，亦錫衰。

《禮記·檀弓上》曰：喪服，兄弟之子猶子也，蓋引而進之。嫂叔之無服，蓋推而遠之。姑、姊妹之薄也，蓋有受我而厚之者。欲其一心厚之者，姑、姊妹嫁，大功，夫為妻期。

又《檀弓》曰：成人有兄死而不為衰者，聞子皋將為成宰，遂為衰。成人曰：「蠶則績而蟹有匡，范則冠而蟬有緌，兄則死而子皋為之衰。」蚩兄死者，言其衰之不為兄死，如蟹有匡、蟬有緌，不為蠶之績、范之冠也。范，蜂也。蟬，蜩也。緌謂蜩喙長在賜下。

又《喪服小記》曰：近臣君服斯服矣，其餘從而服，不從而稅。除喪者，先重者；易服者，易輕者。斬衰之葛，齊衰之葛，與大功之麻同。又曰：《服問》曰：三年之喪，已練矣，有期之喪，既葬矣，則帶其故葛帶，绖期之绖，服其功衰。有大功之喪，亦如之。小功，無變也。無所變於大功齊斬之服，不用輕累重。麻之有本者，變三年之葛。有本謂大功以上也。小功以下，澡麻斷本。既練，遇麻斷本者，于免，绖之。既免，去绖。每可以绖必绖。既绖，則去之。

《禮統》曰：天子諸侯皆為貴臣妾服三月，適夫人為八妾服三月，八妾為夫人服與舅姑同。

《家語》曰：門人疑所以服夫子者。子貢曰：「昔夫子之喪顏淵，若喪子，而無服，喪子路亦然。請喪夫子若喪父而無服。」於是弟子皆服而加麻，出有所之，則猶绖。

《孔叢子》曰：秦莊子死，孟武伯問于孔子曰：「古者同僚有服乎？」曰：然。同僚有相友之義，貴賤殊等，不為同官。問諸老聃：昔虢叔、閎夭友太顛、散宜生、南宮括。五臣者同僚，比德以贊文武。及虢叔死，四人者為服友之服。古達禮者行之。「又曰：子思居衛。魯穆公卒，縣子使乎衛，聞喪而服。謂子思曰：「子雖未臣魯，父母之國也，先君宗廟在焉，奈何弗服？」子思曰：「吾豈愛乎？禮弗得也。」縣子曰：「請問之。」答曰：「臣而出國，君不掃其宗廟，則不為之服。」又曰：司徒文子改葬，其叔父問服于子思。子思曰：「禮，父母改葬，緦，既葬而除，不忍無服送至親也。非父母無服，無服則吊服加麻。」又曰：魯人有同歲上計而卒，欲為之服，問于季立。季立曰：「思好者其緦乎？昔諸侯大夫共會事于王，及以君命同盟，霸主其死也，則皆有哭臨之禮。今之上計，上覲天子，有交宴之忻，同名綈素。上記先君，下祿子弟，相敦以好，相厲以義，又數相往來，特有思親，比之朋友，不亦重乎？」

《白虎通》曰：弟子為師服者，弟子有君臣父子朋友之道也。故生竭敬而親之，死則哀痛之。恩深義重，故為之服。入則绖，出則否。

習鑿齒《漢晉春秋》曰：初，文帝之崩也，羊祜謂傅玄曰：「三年之喪，雖貴遂服，自天子達，而漢文除之，毀禮傷義，常以為嘆。今上天縱至孝，有曾、閔之性，雖奪其服，而實行喪禮。喪禮行，除服何為耶？若因此革魏之薄而興先王之法，以敦厚風俗，垂之百代，不亦美乎？」玄曰：「漢文以來，世乃淺薄，不能行國君之喪，因而除之數百年。一旦復古，恐難行也。」祜曰：「就不能使天下如禮，且使主上遂服，不猶善乎？」玄曰：「若主上不除而下除，此為但有父子，無君臣，三綱之道虧矣。」君子曰：「傅玄知無君臣之傷教，而不知兼無父子之為重，豈不蔽惑哉！漢廢君臣之喪，不降父子之服，故四海黎庶莫不盡于其新，三綱之道，二服恒用于私室。而王者獨盡廢之，豈所以孝治天下乎？《詩》云：『猶之未遠』，其傅玄之謂也。」

摯虞《新禮議》曰：虞謹案：古者諸侯臨君其國，臣諸父兄之諸侯，未同于古。未同于古，則其尊未全，不宜使絕期之制，而令傍親服斬衰之重也。諸侯既然，則公孫之爵亦宜如舊。又曰：喪無弟子為師服之制。《新禮》：弟子為師衰。臣虞謹案：自古無服師之禮。故仲尼之喪，門人疑所服。子貢曰：「昔夫子喪顏淵，若喪子，而無服。請喪夫子若父而無服。」遂心喪三年。此則懷三年之哀而無齊衰之制也。出則绖，居則否，所謂吊加麻也。先聖為禮，必易從而可傳。師從之義誠重，而服制之若歷代相襲，不以為疑，宜定親新禮，無服如舊。

摯虞《決疑要注》曰：禮：故臣為舊君齊衰三月，謂策名委質稱臣吏者也。見察舉而不為吏者，吊服加麻。

*衰冠

《毛詩·羔裘》曰：《素冠》，刺不能三年也。「庶見素冠兮，棘人欒欒兮。」箋云：時無三年之恩于父母，廢其喪禮，故冀幸一見素冠，急于哀慼也。

《周禮·春官·小宗伯》曰：王崩，懸衰冠之式于路門之外。《肆師》之職：大喪，禁外內男女之衰不中法者。

又《夏官·太仆》曰：大喪，懸首服之法于宮。首服之法謂免髽笄，總長短之數于宮門，示四方也。

又《天官·內司服》曰：共後之衣服，及九嬪世婦。凡命婦，共其服，共喪衰亦如之。

《儀禮·喪服》曰：斬衰者，不緝也。冠繩纓，條屬，冠六升外畢，鍛而勿灰。齊衰者，緝也。又曰：疏衰裳齊。傳曰：問者曰：「何冠也？」曰：「齊衰、大功，冠其受也。緦麻、小功，冠其衰也。帶緣各視其冠。」又曰：緦者，十五升抽其半，有事其縷，無事其布，曰緦也。錫衰者何也？麻之有錫者也。錫者，十五升抽其半，無事其縷，有事其布，曰錫。「又曰：凡衰，外削幅；裳，內削幅，幅三袧。削，殺也。若齊，裳內衰外，員，廣出于適寸。員在背上，適辟領也。員出于辟領外傍一寸。適，博四寸，出于衰。衰，長六寸，博四寸。

《禮記·檀弓》曰：衰與其不當物也，寧無衰。惡其亂禮。不當物謂精粗廣狹不應法制。齊衰不以邊坐。

又《檀弓》曰：古者冠縮縫，今也衡縫。縮，從也。今禮制衡讀為橫。今冠縫橫，以其辟積多。故喪冠之反吉，非古也。解時人之惑。喪冠縮縫，古冠耳。

又《間傳》曰：斬衰三升，齊衰四升、五升、六升，大功七升、八升、九升，小功十升、十一升、十二升，緦麻十五升去其半。有事其縷，無事其布，曰緦。此哀之發于衣服者也。

《禮記外傳》曰：凡言斬衰者，以六寸之布，廣四寸為衰，帖于心前，剪而不緝也。衰者，言悲摧也。緝者，縫緶之名。齊之言齊也。加針縷其裳下之縫使齊平也。凡言有事其縷者，先加灰錫治漢其麻縷，為布則不治也。哀在外故。有事其布者，則不治其縷。哀在內也。為布之後即先治也。緦者如絲也。錫衰者，先緝錫白之謂也。疑衰者，疑其布是絲也。疑衰、錫衰，二者，君之吊服也。又曰：吉冠之布倍于衣也。朝服十五升，則冠三十升是也。今喪冠升數少，喪禮簡。斬衰三升，冠六升，升者，登也，轉祖訓耳。凡麻八十縷為十升，至六升即為成布也。凡言受以成布者，即葬之後漸去粗受細。齊衰四升，冠七升。語裥疏衰，即三升半之衰也。疏亦粗也。其布在齊斬之間。

《左傳·僖上》曰：許僖公見楚子于武城，許男面縛銜璧，大夫衰經，士輿棕。櫬，棺。楚子問諸逢伯，對曰：「武王克殷，微子啟如是。」

又《襄六》曰：魯昭公立十九年矣，猶有童心。比及葬，三易衰，衰衽如故衰。言其嬉戲無度。

《吳錄》曰：諸葛恪將誅，有著衰衣入其閣。令人詰，答曰：「不自知入時。」外內守備亦不見也。

《鄭玄別傳》曰：玄卒，受業者衰绖于千余人。

《郭子》曰：劉王共在𦨵南酣宴，謝鎮西往尚書墓還，是葬後三日。諸人欲要之。真長云：「仁祖應來。」便遣要之，果即回駕。諸人迎之，把臂便下，裁得脫幘，酣宴半，坐乃覺，未得脫衰。

《釋名》曰：衰，摧也。绖，實也。傷摧實也。斬衰，下緝其末，剪斬而已也。大功，其布加粗大之功，不善治之也。小功，精細之小功，轉有飾也。緦，絲也，錫也。治其麻使滑易也。繐繐，如流如繐也。

*绖帶

《周禮·夏官》曰：《弁師》王之弁绖，弁而加環绖。弁绖，王吊所服也。其弁如爵弁而素，所謂素冠也。而加環绖。環者，大如緦之麻，绖纏而不糾。《司服》職曰：凡吊事弁绖事。

《儀禮·喪服》曰：苴绖者，麻之有蕡者也。苴绖大槅，槅，手槅圍九寸。左本在下，去五分一以為帶。齊衰之绖，斬衰之帶也，去五分一以為帶。絞者，垂帶也。鄭玄注曰：凡服，上曰衰，下曰裳，在首在腰皆曰绖。绖之言實也。首绖象幘布冠之幘，腰绖象大帶。語裥絞帶革帶也。牡麻者，枲麻也。牡麻绖，右本在上。又曰：斬衰絞帶七寸三分，齊之帶五寸六分，大功之帶四寸五分，小功之帶三寸七分，緦麻之帶二寸九分。鄭注：絞帶象革帶斬之绖五分去一以為帶，繩帶也。

《禮記外傳》曰：绖者，實也。表其有喪戚之情實也。《喪服》衰之與绖，因象平裳之時冠帶，吉凶相變也。有首绖，有腰绖，有絞帶。斬衰，首绖圍九寸，向下皆五分去一，用為腰绖則七分五分。五分去一者，從斬至緦，緣有五服，相減，窮其數也。然則絞帶又小于腰绖。齊衰，首绖七寸五分之一，腰绖五寸八分。大功，首绖五寸八分，腰绖四寸六分。小功，首绖三寸七分。緦，首绖三寸七分，腰首绖二寸九分。

《左傳·僖下》曰：晉襄公擊秦師于殽，子墨衰绖。晉文公未葬，故襄公稱子；以凶服從戎，故墨之。

又《襄二十三》曰：晉侯有姻喪。王駙使宣子墨縗冒绖，晉自殽之役，遂常墨衰绖也。二婦人輦以如公。奉公以如固宮。

《後漢書》曰：胡廣年八十三，熹平元年薨。故吏自公卿、大夫、博士、議郎以下數百人，皆衰绖殯位，自終及葬。漢興已來，人臣之盛，未嘗有也。

《宋書》曰：王誕為吳國史，母憂去職。武帝伐劉毅，起為輔國將軍。誕固辭，以墨绖從行。

