*賈偶

漢建安中，南陽賈偶字文合，得病而亡。時有吏將詣太山，司命閱簿，謂吏曰：「當召某郡文合，何以召此人。可速遣之。」時日暮，遂至郭外樹下宿。見一少女子獨行，文合問曰：「子類衣冠，何乃徒步。姓字為誰。女曰：「某三河人，父見為弋陽令，昨被召而來，今得却還。遇日暮，懼獲瓜田李下之譏。望君之容，必是賢者，是以停留，依馮左右。」文合曰：「悅子之心，願交歡於今夕。」女曰：「聞之諸姑，女子以貞專為德，潔白為稱。文合反覆與言。終無動志，天明各去。文合卒已再宿。停喪將殮，視其面有色，捫心下稍溫，少頃却蘇。文合欲驗其事，遂至弋陽，修刺謁令，因問曰：「君女寧卒而却蘇耶。具說女子姿質服色。言語相反覆本末。令入問女，所言皆同。初大驚嘆，竟以女配文合焉。出《搜神記》

*章汎

臨海樂安章汎年二十餘。死經日，未殯而蘇。云，被錄天曹，天曹主者是其外兄，料理得免。初到時，有少女子同被錄送，立住門外。女子見汎事散，知有力助，因泣涕，脫金釧三隻及臂上雜寶託汎與主者，求見救濟。汎即為請之。幷進釧物。良久出，語汎已論，秋英亦同遣去，秋英即此女之名也。於是俱去。脚痛疲頓，殊不堪行，會日亦暮，止道側小屈。狀如客舍，而不見主人。汎共宿嬿接，更相問。女曰：「我姓徐，家吳縣烏門，臨瀆為居，門前倒棗樹即是也。」明晨各去，遂並活。汎先為護軍府吏，依假出都，經吳，乃對烏門。依此尋索。得徐氏舍，與主人叙闊，問秋英何在，主人云：「女初不出入，君何知其名。汎因說昔日魂相見之由。秋英先說之，所言因符。「符」原作「得」，據明鈔本改。主人乃悟。惟「惟」原作「甚」，據明鈔本改。羞不及寢嬿之事。而其隣人或知。以語徐氏。徐氏試令侍婢數人遞出示汎。汎曰：「非也。乃今秋英見之。則如舊職。徐氏謂天意，遂以妻汎。生子名曰天賜。出《異苑》

*謝弘敞妻

唐吳王文學陳郡謝弘敞，妻高陽許氏。武德初，遇患死，經四日而蘇。說云，被二三十人拘至地獄，未見官府，即聞喚。雖不識面，似是姑夫沈吉光語音。許問云：「語聲似是沈丈，何因無頭。南人呼姑姨夫，皆為某姓丈也。吉光即以手提其頭，置於膊上，而誡許曰：「汝且在此，勿向西院。待吾為汝造請。即應得出。」許遂住，吉光經再宿始來。語許云：「汝今此來，王欲令汝作女伎。倘引見。不須道解絃管。如不為所悉，可引吾為證也。」少間，有吏抱案引入。王果問解絃管不。許云：「不解，沈吉光具知。」王問吉光。答云。不解。」王曰：「宜早放還，不須留也。」于時吉光欲發遣，即共執案人籌度。許不解其語。執案人云。娘子功德雖彊，然為先有少罪，隨便受却。身業俱淨。豈不快哉。更東引入一院。其門極小。見有人受罪，許甚驚懼。乃求於主者曰：「平生修福，何罪而至斯耶。答曰。娘子曾以不淨盌盛食與親。須受此罪，方可得去。」遂以銅汁灌口，非常苦毒，比蘇時，口內皆爛。吉光即云：「可於此人處受一本經，記取將歸，受持勿怠。自今已去。保年八十有餘。許生時素未誦經，蘇後，遂誦得一卷。詢訪人間，所未曾有。今見受持不闕。吉光其時尚存。後二年，方始遇害。凡諸親屬，有欲死者，三年前並於地下預見。許之後父弟仁則說之。出《冥雜記》，黃本作《冥祥記》。明鈔本作冥報記

*梁氏

咸陽有婦人姓梁，貞觀年中，死經七日而蘇。自云，被收至一大院，見廳上有官人，據案執筆，翼侍甚盛。令勘問，此婦人合死不。有吏人賫一案云。與合死者同姓名，所以誤追。「誤追」原作「追耳」，據明鈔本改。官人敕左右，即放還。吏白官人云：「不知梁有何罪，請即受罪而歸。官人即令勘按。云：「梁生平唯有兩舌惡罵之罪，更無別罪。」即令一人拔舌。一人執斧斫之。日常數四。凡經七日，始送令歸。初似落深崖，少時如睡覺。家人視其舌上，猶大爛腫。從此以後，永斷酒肉。至今猶存。出《冥報拾遺》

*朱氏

唐鄭州武陽縣婦女姓朱，其夫先負外縣人絹，夫死之後，遂無人還。貞觀末，因病死，經再宿而蘇。自云，被人執至一所，見一人云：「我是司命府史。汝夫生時，負我家若干匹，所以追汝。今放汝歸，宜急具物，至某縣某村，送還我母。如其不送，追捉更切。兼為白我孃，努力為造像修福。」朱即告某乙鄉閭，得絹送還其母。具言其男貌狀，有同平生。其母亦對之流涕。歔欷久之。出《法苑珠林》

*李彊名妻

隴西李彊名，妻清河崔氏，甚美，其一子，生七年矣。開元二十二年，彊名為南海丞。方暑月。妻因暴疾卒。廣州囂熱，死後埋棺於土，其外以墼圍而封之。彊名痛其妻夭年，而且遠官，哭之甚慟，日夜不絕聲。數日，妻見夢曰：「吾命未合絕，今帝許我活矣。然吾形已敗，帝命天鼠為吾生肌膚。更十日後。當有大鼠出入整棺中。即吾當生也。然當封閉戶。待七七日，當開吾門，出吾身，吾即生矣。」及旦，彊名言之，而其家僕妾夢皆協。十餘日。忽有白鼠數頭，出入殯所。其大如㹠。彊名異之，試發其柩，見妻骨有肉生焉，遍體皆爾。彊名復閉之。積四十八日，其妻又見夢曰：「吾明晨當活，盍出吾身。」既曉，彊名發之，妻則蘇矣。扶出浴之。妻素美麗人也，及乎再生，則美倍於舊。膚體玉色。倩盻多姿。袨服靚粧，人間殊絕矣。彊名喜形於色。時廣州都督唐昭聞之，令其夫人觀焉，於是別駕已下夫人皆從。彊名妻盛服見都督夫人，與抗禮，頗受諸夫人拜。薄而觀之，神仙中人也。言語飲食如常人，而少言。衆人訪之。久而一對。若問冥間事，即杜口，雖夫子亦不答。明日，唐都督夫人置饌，請至家。諸官夫人皆同觀之，悅其柔姿艷美，皆曰。目所未覩。既而別駕長史夫人等次其日列筵，請之至宅，而都督夫人亦往。如是已二十日矣。出入如人，唯沉靜異於疇日。既彊名使於桂府，七旬乃還。其妻去後為諸家所迎，往來無恙。彊名至數日，妻復言病。病則甚。間一日遂亡。計其再生，纔百日矣。或曰，有物憑焉。出《記聞》

*荊州女子

開元二十三年，荊州女子死三日生。自言具見冥途善惡，國家休咎。鬼王令其傳語於人主，荊州以聞，朝廷駭異，思見之。敕給驛騎，令至洛。行至南陽，遂喑不能言，更無所識。至都，以其妄也，遽歸。出《記聞》

*周哲滯妻

汝南周哲滯妻者，戶部侍郎席豫之女也。天寶中，暴疾，危亟殆死。平生素有衣服，悉捨為功德。唯有一紅地繡珠綴背襠，是母所賜，意猶惜之，未施。「施」原作「言」，據明鈔本改。其疾轉劇。又命佛工，以背襠於疾所鑄二軀佛，未畢而卒。初群鬼搏撮席氏，登大山。忽聞背後有二人喚，令且住，群鬼乃遷延不敢動。二人既至，顏色滋黑，灰土滿面。群鬼畏懼，莫不駭散。遂引席氏還家，聞家人號哭，二人直至屍前，令入其中。乃尖。二人即新鑄二佛也。出《廣異記》

*劉長史女

吉州劉長史無子，獨養三女，皆殊色，甚念之。其長女年十二，病死官舍中。劉素與司丘掾高廣相善，俱秩滿，與同歸，劉載女喪還。高廣有子。年二十餘。甚聰慧，有姿儀。路次豫章。守冰不得行。兩船相去百餘步。日夕相往來。一夜，高氏子獨在船中披書。二更後，有一婢，年可十四五，容色甚麗，直詣高云：「長史船中燭滅，來乞火耳。」高子甚愛之，因與戲調，妾亦忻然就焉。曰：「某不足顧，家中小娘子，艷絕無雙，為郎通意，必可致也。」高甚驚喜，意為是其存者，因與為期而去。至明夜，婢又來曰：「事諧矣，即可便待。」高甚踴躍，立候於船外。時天無纖雲，月甚清朗。有頃，遙見一女，自後船出，從此婢直來，未至十步，光彩映發，馨香襲人。高不勝其意，便前持之。女縱體入懷，姿態橫發，乃與俱就船中，倍加款密。此後夜夜輒來，情念彌重。如此月餘日。忽謂高曰：「欲論密事，得無嫌難乎。高曰：「固請說之。」乃曰：「兒本長史亡女，命當更生。業得承奉君子，若垂意相採，當為白家令知也。」高大驚喜曰：「幽明契合，千載未有。方當永同枕席，何樂如之。女又曰：「後三日必生，使為開棺。夜中以面乘霜露，飲以薄粥，當遂活也。」高許諾。明旦，遂白廣。廣未之甚信，亦以其絕異，乃使詣劉長史，具陳其事。夫人甚怒曰：「吾女今已消爛，寧有玷辱亡靈，乃至此耶。深拒之。高求之轉苦。至夜，劉及夫人俱夢女曰：「某命當更生，天使配合，必謂喜而見許。今乃靳固如此，是不欲某再生耶。及覺，遂大感悟。亦以其姿色衣服，皆如所白，乃許焉。至期，乃共開棺，見女姿色鮮明，漸有暖氣，家中大驚喜。乃設幃幕於岸側，舉置其中，夜以面承露，晝哺飲。父母皆守視之。一日，轉有氣息，稍開目，至暮能言，數日如故。高問其婢，云：「先女死，屍柩亦在舟中。」女既蘇，遂臨，悲泣與決。乃擇吉日。遂於此地成婚。後生數子。因名其地，號為禮會村也。出《廣異記》

*盧頊表姨

沿州刺史盧頊表姨當畜一猧子。名花子，每加念焉。一旦而失，為人所斃。後數月，盧氏忽亡。冥間見判官姓李，乃謂曰：「夫人天命將盡，有人切論，當得重生一十二年。」拜謝而出。行長衢中，逢大宅，有麗人。侍婢十餘人。將遊門屏，使人呼夫人入。謂曰：「夫人相識耶。曰：「不省也。」麗人曰：「某即花子也。平生蒙不以獸畜之賤，常加育養。某今為李判官別室，昨所囑夫人者，即某也。冥司不廣其請，只加一紀，某潛以改十二年為二十。以報存育之恩。有頃李至，伏願白之本名，無為夫人之號，懇將力祈。李逡巡而至，至別坐語笑。麗人首以圖乙改年白李，李將讓之。對曰：「妾平生受恩，以此申報，萬不獲一，料必無難之。」李欣然謂曰：「事則匪易，感言請之切，遂許之。」臨將別，謂夫人曰。請收餘骸。為瘞埋之。骸在履信坊街之北墻，委糞之中。」夫人既蘇，驗而果在，遂以子禮葬之，後申謝於夢寐之間。後二十年，夫人乃亡也。出《玄怪錄》

*劉氏子妻

劉氏子者，少任俠，有膽氣，常客遊楚州淮陰縣。交遊多巿井惡少。隣人王氏有女。求聘之，王氏不許。後數歲，因飢。遂從戎。數年後，役罷，再遊楚鄉。與舊友相遇，甚歡，常恣遊騁。晝事弋獵，夕會狹邪。因出郭十餘里。見一壞墓，棺柩暴露。歸而合飲酒。時將夏夜。暴雨初止。衆人戲曰。誰能以物送至壞冢棺上者。劉秉酒恃氣曰：「我能之。衆曰。若審能之，明日。衆置一筵。以賞其事。乃取一塼。同會人列名於上，令生持去。餘人飲而待之。生獨行，夜半至墓。月初上，如有物蹲踞棺上，諦視之，乃一死婦人也。生捨塼於棺。背負此屍而歸。衆方歡語。忽聞生推門，如負重之聲。門開，直入燈前，置屍於地，卓然而立，面施粉黛，髻髮半披。一座絕倒，亦有奔走藏伏者。生曰：「此我妻也。遂擁屍致牀同寢。衆人驚懼。至四更，忽覺口鼻微微有氣。診視之，即已蘇矣。問所以，乃王氏之女，因暴疾亡，不知何由至此。未明，生取水，與之洗面濯手，整釵髻，疾已平復。乃聞隣里相謂云。王氏女將嫁暴卒，未殮，昨夜因雷，遂失其屍。生乃以告王氏，王氏悲喜，乃嫁生焉。衆咸歎其冥契。亦伏生之不懼也。出《原化記》

*延陵村人妻

延陵靈寶觀道士謝又損，近縣村人有喪婦者，請又損為齋。婦死已半月矣，忽聞推棺而呼。衆皆驚走。其夫開棺視之，乃起坐，頃之能言。云，為舅姑所召去，云我此無人，使之執爨。其居處甚閑潔，但苦無水。一日，見溝中水甚清，因取以漉饋。姑見之，大怒曰：「我不知爾不潔如是，用爾何為。因逐之使廻。走出門，遂蘇。今尚無恙。出《稽神錄》

*趙某妻

丁亥歲，浙西有典客吏趙某妻死。未及大殮，忽大叫而活。去云為吏所錄。至鶴林門內，有府署，侍衛嚴整。官吏諮事及領囚禁者甚衆。吏持己入，至庭下，堂上一綠衣一白衣偶坐。綠衣謂吏曰：「汝誤，非此人也，急遣之。」白衣曰：「已追至此，何用遣也。綠衣不從，相質食頃。綠衣怒，叱吏遣之。吏持己疾趨出，路經一橋，數十人方修橋，無板有釘。吏持之走過，釘傷足，因痛失聲，遂活。視足果傷。俄而隣婦暴卒。不復蘇矣。出《稽神錄》

