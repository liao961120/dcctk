*秋下

蔡邕《月令章句》曰：仲秋白露節，盲風至。秦人謂蓼風為盲風。

崔寔《政論》曰：秋風厲而賞武臣。

《顏氏家訓》曰：或問何故名治獄參軍為長流乎？答曰：《帝王代紀》云：「帝少昊崩，其神降於長流之山，事出《山海經》。於祀主秋。」按《周禮秋官》司寇主刑罰，長流之職也，漢魏捕賊掾耳，晉宋已來始為參軍，上屬司寇，故取秋帝所屬為嘉名焉。

《夏小正》曰：八月丹鳥羞白鳥，羞，進也。白鳥，蚊蚋。辰則伏，辰，房星。鴽為鼠也。九月內火。

《漢舊儀》曰：八月飲酎，車駕夕牲以繡衣之，皇帝暮視牲。以陰燧取水于月，以陽燧取火于日，為明水火，左袒，以水沃牛右肩，手執鸞刀，以切牛毛血薦之，而即更衣。

李雕《四部》曰：吊鳥山，俗傳曰，鳳死其上，每至七月九日晦望，群鳥常來集其上鳴呼也。

應劭《風俗通》曰：周秦常以八月，輶軒使采異俗方言，藏之秘府。

劉歆《鍾律書》曰：春宮秋律，百卉必凋，秋宮春律，萬物必榮。

魏丁儀《刑禮論》曰：上天垂象，聖人則之，歲先春而後秋，宮之為理，先禮而後刑。

《論衡》曰：秋氣擊殺谷草，谷草不任凋傷而死，此言失實。夫物以春生夏榮，秋而熟老，適自枯死，陰氣適盛，與之會遇。何以驗之？物有秋不死者，生性未極也。

陸機《要覽》曰：秋樹名成，秋雨名愁。

《地鏡經》曰：八月中，草木獨有葉枝下垂者，必有美玉。又云：八月后草木死者，亦有玉。

《梁元帝纂要》曰：秋曰白藏，氣白而收藏萬物。亦曰收成，萬物成而收斂。亦曰三秋、九秋、素秋，素商，高商；天曰旻天；旻，愍也。愍萬物之凋零。風曰商風、素風、凄風、高風、涼風、激風、悲風；景曰朗景、澄景、清景；時曰凄辰、霜辰；霜辰可施九月。節曰素節，商節；草曰衰草；木曰疏木，衰林，霜柯，霜條。七月孟秋，亦曰初秋，首秋，上秋，肇秋，蘭秋；八月仲秋，亦曰仲商；九月季秋，亦曰暮秋，末秋，暮商，季商，杪秋，亦曰授衣，此時婦功畢，始授衣。亦曰玄月。

《盧公范饋餉儀》曰：凡八月旦，上承露盤，赤松子承柏上露為囊，以膏面皮，古人用點炙枝，以梨枝為之，及銀盞中有朱砂銀枝子也。盧公范者，盧懷盛之家。

《臨海異物志》曰：黃雀常以八月入海化為魚。

《博物志》曰：舊說天河與河海通，近世有人居海渚者，年年至八月浮查來，至甚大，往返不失期，其人乃至查上，赍糧食，乘查而去，至天河。

《世說》曰：張季鷹辟齊王東曹掾，在洛見秋風起，因思吳中莼菜羹，鱸魚鲙。曰：「人生貴適志耳，何能從宦數千里以要名爵？」遂命駕便歸，俄而齊王敗，人皆謂見機而作。又曰：王子敬云：從山陰道上行，山川自相映發，使人應接不暇，若值秋冬之時，尤難為懷。

《陰陽五行歷》曰：一時皆三月，一月為一秋，三月為三秋。又以十日為一秋，故三月有九秋之名也。

《明堂之制》曰：治秋以矩，矩之為度也，肅而不勃，剛而不匱，取而無怨，內而無害，威厲而不懾，令行而不廢，殺伐既得，仇敵乃克，矩正不失，百職乃服。

《乙巳占》曰：太白主秋。人君當秋之時，順太白以施政則吉，逆則凶。秋時行冬令，則辰星之氣干於太白，黑色而有芒角，陰氣太勝，戎兵乃來，風災數起，國多盜賊，邊境不寧。亡地震坼而國有大喪重獄。秋時行春令，則歲星之氣干於太白，色青昧小則國旱，君有大憂，陽氣凌遲，五谷不實，秋雨不降，草木生榮，非時矣。以秋時行夏令，則熒惑之氣干於太白，色赤而怒，國多火，寒熱不節，人多瘧疾，蟄蟲不藏矣。

《大衍星分圖》曰：八月酉，日月會于壽星。

《天文錄》曰：胃、昴，趙之分野。自胃七度止畢十二度，於辰在酉，大梁之疆也。八月之時，白露始降，萬物堅成而疆大，故曰大梁。

漢李陵《與蘇武書》曰：窮秋九月，塞外草衰，夜不能寐，側耳遠聽，胡笳互動，牧馬悲鳴，吟嘯成群，邊聲四起。晨坐聽之，不覺流淚。

《楚辭》曰：裊裊兮秋風，洞庭波兮木葉下。言秋風疾則草木搖，湖水波而木葉落矣。又曰：悲哉秋之為氣也，蕭瑟兮草木搖落而變衰。憀栗兮若在遠行，登山臨水兮送將歸。泬寥兮天高而氣清，寂寥兮收潦而水清。憯凄增欷兮薄寒之中人，愴恍曠浪兮去故而就新。坎壈兮貧士失職而不平，廓落兮羈旅而無友生，惆悵兮而私自憐。燕翩翩其辭歸，蟬寂寞而無聲。雁嗈々而南游，鵾雞啁哳上張流切，下陟轄切。鳥鳴聲也。而悲鳴，獨申旦而不寐，哀蟋蟀之宵征。又曰：皇天平分四時兮，竊獨悲此凜秋。白露既下降百草兮，奄離被此梧楸。去白日之昭昭兮，襲長夜之悠悠。

魏曹植《秋思賦》曰：四節更王兮秋氣悲，遙思惝恍兮若有遺。云高氣靜兮露凝衣，野草變色莖葉稀，鳴蜩抱木雁南飛，西風凄悷郎計切。朝夕臻，扇篷屏棄絺绤捐。

晉潘岳《秋興賦》曰：嗟秋月之可哀，良無愁而不盡。野有歸燕，隰有翔隼，游氛朝興，槁葉夕殞。於時乃屏輕篷，釋纖絺，藉莞蒻，御夾衣，庭樹槭所責切。殞落兒。以灑落，勁風戾而吹帷。蟬嘒嘒以寒吟，雁雝雝而南飛。天晃朗而彌高，日游暘而浸微，何微陽之短晷，覺涼夜之方永。月朣朧以含光，兮露凄清以凝冷。熠燿熠燿，螢也。粲於階闥，蟋蟀鳴于軒屏。聽離鴻之晨吟，望流火之余景。

王愆期《懷秋賦》曰：哀時來之慘凄，悼秋風之可悲。

古樂府歌詩曰：秋風蕭蕭愁殺人，出亦愁，入亦愁。胡地多飚風，樹木何蕭蕭。離家日趣遠，衣帶日趣緩。心思不能言，腸中車輪轉。

魏應璩雜詩曰：秋日苦促短，遙夜邈綿綿，貧士感此時，慷慨不能眠。

晉陸機《為顧彥先作詩》曰：肅肅素秋節，湛湛濃露凝。太陽夙夜降，少陰忽已升。

又：悼亡詩曰：皦皦窗中月，照我室南端。清商應秋至，溽暑隨節闌。懔懔涼氣升，始覺夏衾單。

晉張載詩曰：靈象運天機，日月如激電。秋風兼夜戒，微霜凄舊院。嘉木殞蘭圃，芳草悴芝苑。嚶嚶南翔雁，翩翩辭歸燕。玉肌隨爪素，噓氣應口見。斂襟思輕衣，出入忘華扇。睹物識時移，顧已知節變。

晉孫綽詩曰：蕭瑟仲秋月，飚戾風雲高。山居感時變，遠詠興長謠。疏林積涼氣，虛岫結凝霄。零露灑庭林，密葉辭榮條。撫茵悲先落，攀松羨後凋。

宋劉鑠詩曰：旻天清旦高，秋風發初涼。白露下微津，明月流素光。凝煙泛城闕，凄風入軒房。朱葉先零落，綠草就蕓黃。織羅還笥篋，輕紈改衣裳。

宋江逌詩曰：祝融改炎轡，蓐收起涼駕。長林悲素秋，茂草思朱夏。鳴雁薄雲嶺，蟋蟀吟深榭。寒蟬向夕號，驚飚激中夜。感物增人懷，凄然無忻暇。

宋謝惠連《懷秋詩》曰：平生懷苦心，矧復值秋晏。皎皎天月明，弈弈河宿爛，蕭瑟含風蟬，嘹唳度雲雁。寒商動清閨，孤燈曖幽幔。又曰：《搗衣詩》曰：衡紀無淹度，晷運倏如催。白露滋園菊，秋風落庭槐。肅肅莎雞羽，烈烈寒螀啼。夕陰結空幕，霄月皓中閨。美人式常服，端飾相招攜。簪玉出北房，鳴金步南階。檐高砧響發，楹長杵聲哀。

宋湯惠休《白纻舞歌詩》曰：秋風裊裊入曲房，羅帳含月思心傷。蟋蟀夜鳴斷人腸，長夜思君心飛揚。它人相思君相忘，錦衾瑤席為誰芳。

又《古歌八變》曰：北風秋初至，吹我章華臺。浮云多暮色，似從崦嵫來。

宋鮑照答湯惠休詩曰：枯桑葉易零，疲客心易驚。今茲亦何早，已聞絡緯鳴。回風滅且起，卷蓬息復征。愴愴簟上寒，凄凄帳里清。物色延暮思，霜露逼朝榮。百物方蕭瑟，長嘆從此生。

又：《和王護軍秋夕詩》曰：散漫秋云遠，蕭蕭霜月寒。驚風西北起，孤雁夜往還。金氣方勁殺，降陽微且殫。泉涸甘井竭，節后芳草殘。

何瑾《悲秋夜》曰：欣莫欣兮春日，悲莫悲兮秋夜。

*立秋

《易說》曰：坤，西南也，主立秋。

京房《易占》曰：立秋坤王，主涼風用事。

《易通卦驗》曰：立秋日涼風至，白露下。

《春秋考異郵》曰：立秋趣織鳴，女功急趣之。

《春秋元命苞》曰：瑤光星散為鷹，立秋之日鷹鹯擊。

《三禮義宗》曰：七月立秋，秋之言揫音秋，聚也。縮之意，陰氣出地，始殺萬物，故以秋為節名。

《五經要義》曰：磬，立秋之樂也。

《白虎通》曰：磬者，夷則之氣，象萬物之成。

《月令占候圖》曰：立秋坤卦用事，其神攝提，二宮荊州分也。晡時申，西南涼風至，黃雲如群羊，宜粟谷。若晴朗，風云不至，萬物不成。望西南坤上有黃雲氣，是正氣，立秋應節，萬物皆榮，豆谷熟。赤氣出其右，萬物半死，豆谷半收，地動，人民不安。坤氣衰，萬物不成，地頻動，牛馬多病，應在十二月。坤氣見于江湖，江湖水必竭。乍存乍亡。坤氣退則地裂，泉涌。申時西南有赤黃氣，或白潤厚白澤者，粟大熟。又曰：立秋日午時，豎八尺竿，影得四尺五寸二分半，五谷熟。立秋後四十五日內，土氣在坤，不得修造動土及遠行，出軍事凶。

《漢書》曰：孫寶為京兆尹，請侯文為掾，進見如賓。禮數月，以立秋日署文東部郵，且曰：「今日鷹隼始擊，當順天氣取奸惡以成嚴霜之誅。掾部詎有其人乎？」文曰：「無其人，不敢受職。」寶曰：「誰也？」文曰：「霸陵杜稚季。」寶問其次，文曰：「豺狼橫道，不宜復問狐貍。」

《後漢書》曰：申屠建等與御史大夫隗囂合，欲以立秋日貙膢時，共劫更始。《前漢書》音義曰：貙獸以其立秋日祭獸，王者亦此日出獵，用祭宗廟。冀州北八月朝作飲食為膢。其俗謂曰膢獵。社伏貙音丑于反，膢音婁。

《續漢書》曰：立秋之日，夜漏未盡五刻，京都百官皆衣白絁皂領緣中衣，迎氣于西郊。又曰：立秋之日，西郊畢，始揚威武，斬牲于郊東門，以薦陵廟。其儀乘輿御戎駱，白馬朱鬛，躬執弩射牲，牲以鹿麛。太宰令謁者令一人獲，馳駟送陵廟，還宮，遣使者赍束帛以賜武官，肄兵習戰陣之儀。斬牲之禮，名曰貙劉，如淳曰：膢，《漢儀注》立秋貙膢。許慎曰：俗以二月祭飲食，冀州北部或以八月作飲食為膢也。

《祠令》曰：立秋祀白帝于西郊，帝少昊配，蓐收從祠。又曰：立秋后辰祀靈星于國城東南。

《登真隱訣》曰：立秋之日，日中五岳諸真人諸黃老君，于黃房靈庭山，會仙官于日中，定天下神圖靈藥。

《符瑞圖》曰：立秋，西方閶闔風至。一名飂風。

《白虎通》曰：涼風立秋至，王者報地德，禮西郊。

《周書時訓》曰：立秋之日涼風至，又五日白露降，又五日寒蟬鳴。涼風不至，國無嚴政；白露不降，民多咳病；寒蟬不鳴，人臣力爭。白露之日，鴻雁來，又五日玄鳥歸，又五日群鳥養羞。鴻雁不來，遠人背叛；玄鳥不歸，室家離散；群鳥不羞，臣下驕慢。秋分之日，雷始收聲，又五日蟄蟲附戶，又五日水始涸。雷不收聲，諸侯淫汰；蟄蟲不附，民靡有賴；水不始涸，介蟲為害。

《五行休王論》曰：立秋坤王，兌相，乾胎，坎沒，艮死，震困，巽廢，離休。

陸機《要覽》曰：列子御風，常以立春歸乎八荒，立秋游乎風穴。是風至，草木皆生，去則搖落，謂之離合風。

*秋分

《說文》曰：龍春分而登天，秋分而入淵。

《易說》曰：秋分閶闔風至，雷始收聲，鷙鳥擊，玄鳥歸。又曰：兌，西方也，主秋分。

《孝經說》曰：斗指酉為秋分。又曰：秋分日在內衡。

《文子》曰：陰陽調，日夜分，故萬物春分而生，秋分而成，生與成必得和之精。故積陰不生，積陽不化。陰陽交接，乃能成和。此天地之氣和平，故萬物得生成故也。

京房《易候》曰：虹八月出西方，粟貴。

又：京房《易占》曰：秋分而人君釋鐘鼓之懸。

孔安國《尚書注》曰：虛玄武之中星，皆以秋分日見，以正三秋。

《天文錄》曰：仲秋秋分暮，出角、亢、氐、房，東四舍為漢中。

《周書時訓》曰：秋分八月中，雷乃收聲；不收聲，即人民不安。又云諸侯驕逸，放蕩于上。蟄蟲坯戶；不坯戶，即邊方不寧。又云人靡有賴。水始涸；水不涸，即人多痼疾。

《歷日疏》曰：秋分，八月之中氣也。秋分之時，日出于卯，入于酉，分天之中，陰陽氣等，晝五十刻，夜五十刻，一晝一夜，二氣中分，故謂之秋分也。

