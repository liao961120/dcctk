*隴右道

秦州

《十道志》曰：秦州，天水郡。《禹貢》雍州之域，古西戎地。秦始封之邑，秦為隴西郡。漢武置天水郡。

《史記·秦本紀》曰：周孝王時，非子好馬及善畜養。孝王曰：「昔柏翳為舜主畜多息，故有土，賜姓嬴。今其後世亦為朕息馬。」遂分土地為附庸，邑之秦，使續嬴氏。

《漢志》曰：天水郡，莽曰填戎。明帝改曰漢陽。

《秦州記》曰：郡前有湖水，冬夏無增減。或說天水取名由此湖也。

《漢志》曰：上邽，屬隴西郡。戎邑也。又曰：成紀、清水，并屬天水郡。莽改清水曰識睦。

《輿地志》曰：石紐，地名；夏禹所生之地。

《續漢書·郡國志》曰：成紀，古帝庖犧氏所生之地。

《漢志》曰：略陽道，屬天水郡。《十二州志》曰：略陽，即故冀城也。又曰：街泉，戎邑道，屬天水郡。

《續漢書·地理志》有街泉亭。

渭州

《十道志》曰：渭州，隴西郡。春秋及戰國時，羌戎所居。秦昭王伐得義渠戎王，始置隴西郡。

《禹貢》曰：導渭自鳥鼠同穴。

又曰終南、敦物，至于鳥鼠。

《漢志》：豲道，戎邑也。屬天水郡。即今隴西縣地。豲音桓。

《地道記》曰：漢陽有大阪曰隴坻，亦曰隴山。郡處其西，故曰隴西。其山堆旁崩，聲聞數百里，揚雄所謂響若坻頹是也。

蘭州

《十道志》曰：蘭州，金城郡。《禹貢》雍州之域，古西戎地。秦并天下，為隴西郡。

《後漢書·西羌傳》曰：羌無弋援劍曾孫忽留湟中。忽子研立，研最豪健，故羌中號為研種。秦始皇時，務并六國，兵不西行，故羌人得蕃息。及秦并天下，筑長城以界之，眾羌不復南渡。漢興，匈奴冒頓強盛，臣伏諸羌。景帝時，研種留何率人求守隴西，於是徙留何於狄道。

《漢志》曰：狄道，屬隴西郡。以其地有狄種，故云狄道。又曰：浩亹水出西塞外，東至允吾入湟水。《詩·大雅》曰：「鳧鹥在亹」，亦其義也。蘭州有浩亹故城。浩亹音閤門。

《漢志》曰：金城郡，領縣十三。應劭曰：初筑城得金，故曰金城。瓚曰：金，取其堅固也，故《墨子》曰「金城湯池」。

會州

《十道志》曰：會州，會寧郡。《禹貢》雍州之域，古西羌地。秦并天下，屬隴西郡。漢屬金城郡。唐武德二年，平李軌，置西會州。貞觀八年，改為會州。

《元和郡縣志》曰：后周太祖為西魏相，來巡，會師於此，因置州，為名。唐貞觀中，亦為粟州。

河州

《十道志》曰：河州，安鄉郡。《禹貢》雍州之域，古西羌地。秦并天下，為隴西郡。漢分置天水郡。

《漢志》曰：枹罕，屬金城郡。故罕羌侯邑也。枹音孚，其字從木。

《禹貢》曰：道河積石，至於龍門。積石山在金城西南。

《西域傳》曰：河注蒲昌海，潛行地下，南出於積石山。

洮州

《十道志》曰：洮州，臨洮郡。《禹貢》雍州之域。秦、漢諸羌之地。

《漢志》曰：洮水出西羌中，北至枹罕，東入河沙。

岷州

《十道志》曰：岷州，和政郡。《禹貢》雍州之域。六國時屬秦，秦并天下，為隴西之臨洮縣。

《史記》曰：蒙恬筑長城，起臨洮。

廓州

《十道志》曰：廓州，寧塞郡。《禹貢》雍州之域，古西羌地。

《漢書》曰：宣帝時，諸羌數背叛，后將軍趙充國屯隴西羈縻之，諸羌不敢動。

《後漢書·段颎傳》曰：延熹中，煎當、燒、河、勒姐等八種羌寇隴西、金城，颎追討，大破之。明年，燒河大豪寇張掖，颎斬燒河大帥，虜五千餘人。西羌於是弭定。

疊州

《十道志》曰：疊州，合川郡。《禹貢》梁州之域，歷秦、漢、魏、晉，為諸羌所據。

《後周書》曰：建德六年，西逐諸戎，始統有其地，因置恒香郡。尋改為疊州。蓋以其地多山重疊，以名郡也。又於三交口筑城，置甘松防。又為三川縣，以隸恒香郡。至建德九年，改三川縣為常芬縣，仍立芳州，以邑隸焉。取其地多芳草，為郡之名。

鄯州

《十道志》曰：鄯州，西平郡。《禹貢》雍州之域，古西戎之地。

《漢志》曰：允吾，屬金城郡。今龍支縣即其地。

涼州

《十道志》曰：涼州，武威郡。《禹貢》雍州之域。六國至秦，戎狄肢居焉。漢初，為匈奴右地。

《釋名》曰：西方寒凍，或云河西土田薄，故曰涼。

《晉書》曰：姑臧城，匈奴所筑舊蓋臧城，語訛后云姑臧。又曰：惠帝末，張軌求為涼州，於是大城此地為一會府以據之，號前涼。后呂光復據之，號后涼。

《禹貢》曰：原隰厎績，至于豬野。織皮昆侖、析支、渠搜，西戎即敘。

《續漢書》曰：西羌自賜支以西，濱河首左右居。今河關西可十餘里有河曲，羌謂之賜支。

《異物志》曰：古渠搜國，當大宛北界。豬野，今姑臧界豬野澤是。

劉昞《敦煌實錄》曰：晉安帝隆安元年，涼州牧李暠微玄服出城，逢虎道邊，虎化為人，遙呼暠為西涼君，暠因彎弧待之。又遙呼暠曰：「有事告汝，無疑也。」暠知其異，投弓於地。人乃前曰：「敦煌空虛，不是福地。君之子孫王於西涼，不如徙酒泉。」言訖，乃失。暠乃移都酒泉。

《後漢書》曰：安帝時，匈奴寇常山。於是西北有事，民饑，民用不足。大將軍鄧騭欲棄涼州，專務北邊，曰：「譬若家人衣壞，敗一以相補，猶有所完。若不如此，將兩無所保。」郎中虞詡曰：「大將軍之策，不可者三：先帝辟境，而今棄之，不可一也。棄涼州，即以三輔為塞，園陵單外，不可二也。諺曰：『關西出將，關東出相。』烈士武臣，多出涼州；風土壯猛，便習兵事。今羌所以不過三輔，為腹心害者，以涼州在其後也。」

甘州

《十道志》曰：甘州，張掖郡。《禹貢》雍州之域。六國至秦，戎狄肢居焉。漢為匈奴右地。

《尚書·禹貢》曰：道弱水，至于合黎。

《十道志》曰：今張掖有合黎水。

《漢志·西域傳》曰：月支本居祁連、敦煌間。《霍去病傳》曰：濟居延，遂臻小月氏，攻祁連。即此道也。

《漢志》曰：張掖郡，匈奴昆邪王地，武帝時開之。莽曰設屏。應劭曰：張國臂掖，故曰張掖也。又曰：觻得，屬張掖郡。有千金渠西至樂涫入澤中。莽曰官式。又曰：刪丹，屬張。莽曰貫虜。

肅州

《十道志》曰：肅州，酒泉郡。《禹貢》雍州之域，古西戎地，月支所居。漢為武威、酒泉郡也。

《漢書》曰：武帝元狩二年，昆邪王殺休屠王，將其眾來降。以其地為武威、酒泉郡。

又《匈奴傳》曰：漢置酒泉郡以隔絕胡與羌通路。又西通月支、大夏，以公主妻烏孫王，以分匈奴西方之援國。其水甘若酒，故名酒泉。

《後漢書》曰：班超久在西域，年老思土，上書曰：「臣不敢望到酒泉郡，但愿生入玉門關。玉門屬敦煌，今沙州也，去長安三千六百里。酒泉，今肅州也，去長安二千八百五十里路。

瓜州

《十道志》曰：瓜州，晉昌郡。《禹貢》雍州之域，古西戎地。戰國時，烏孫、月支居焉。漢初為匈奴右地，后為武威、酒泉二郡。

《漢志》曰：冥安，屬敦煌郡。冥水出焉，又名籍端水，出羌中，西入澤。冥安即晉昌地。又曰：廣至，宜禾都尉治昆侖障。莽曰廣桓。即常樂地，有宜禾故城。

沙州

《十道志》曰：沙州，敦煌郡。《禹貢》雍州之域，古西戎地。秦屬西戎。漢置敦煌郡。

《左傳》：范宣子數戎子駒支曰：「昔秦人追逐乃祖吾離於瓜州，蒙犯荊棘，以來歸我先君。惠公有不腆之田，與汝剖分而食之。」瓜州，地在敦煌。

《漢書》曰：武帝元鼎六年，分酒泉置敦煌郡，徙人以實之。應劭曰：敦，大也，煌，盛也。

又《西域傳》曰：東則接漢，扼以玉門、陽關。今壽昌有陽關及玉門故關。

《漢志》曰：敦煌縣龍勒縣有陽關、玉門關。

伊州

《十道志》曰：伊吾郡，本伊吾盧地，在敦煌之北，大磧之外，南去玉門八百里。

《後漢書》曰：永平十六年，明帝命將北征，取伊吾盧地，置宜禾都尉以屯田。

又《西羌傳》曰：伊吾地宜五穀、桑、麻、葡萄，其北有柳中，皆膏腴之地，故漢與匈奴爭車師、伊吾之地以制西戎。

西州

《十道志》曰：西州，交河郡。

《漢書·西域傳》曰：車師後王國有新道通玉門關，戊己校尉徐普欲開以省道里半，以避白龍堆之扼。車師後王姑勾以道通為不便，即馳突出高昌壁，入匈奴。

《後魏書》曰：以其地勢高峻，人物昌盛，因名高昌。

庭州

《十道志》曰：庭州，雍州之外，流沙之西北，前漢烏孫舊地，東與匈奴接，歷代為胡虜所居。

《漢書·西域傳》曰：貳師伐西域，諸國震懼。自敦煌西至鹽澤，往往起亭，而輪臺、渠黎多有田卒。

《後漢書》曰：班超將兵擊伊吾於蒲類海。

