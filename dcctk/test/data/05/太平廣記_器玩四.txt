*符載

唐符載文學武藝雙絕，常畜一劍，神光照夜為晝。客游至淮浙，遇巨商舟艦，遭蛟作梗，不克前進。擲劍一揮，血灑如雨，舟舸安流而逝。後遇寒食。于人家裹秬粽。麤如桶，食刀不可用，以此劍斷之訖。其劍無光，若頑鐵，無所用矣。古人云。千鈞之弩。不為鼷鼠發機。其此劍之謂乎。出《芝田錄》

*破山劍

近世有士人耕地得劍，磨洗詣市。有胡人求買，初還一千，累上至百貫，士人不可。胡隨至其家，愛玩不捨，遂至百萬。已尅明日持直取劍。會夜佳月，士人與其妻持劍共視。笑云。此亦何堪，至是貴價。庭中有搗帛石，以劍指之，石即中斷。及明，胡載錢至。取劍視之，嘆曰。劍光已盡，何得如此。不復買。士人詰之，胡曰。此是破山劍，唯可一用。吾欲持之以破寶山。今光鋩頓盡。疑有所觸。士人夫妻悔恨，向胡說其事，胡以十千買之而去。出《廣異記》

*揚州貢

揚州舊貢江心鏡，五月五日，揚子江所鑄也。或言無百煉者，六七十煉則止。易破難成，往往有鳴者。出《國史補》

*鄭雲逵

唐鄭雲逵少時得一劍。鱗鋏星錍。有時而吼。常莊居，橫膝玩之。忽有一人從庭樹窣然而下，紫衣朱幘，被髮露劍而立。黑氣周身，狀如重霧。鄭素有膽氣，佯若不見。其人因言。我上界人，知公有異劍，願借一觀。鄭謂曰。此凡鐵耳。君居上界，豈藉此乎。其人求之不已。鄭伺便良久。疾斫之，不中。刜墜黑氣著地，數日方散。出《酉陽雜俎》

*張存

唐段成式，其友人溫介云：大曆中，高郵百姓張存以踏藕為業。嘗于陂中見旱藕稍大如臂，遂盡力掘之，深二丈，大至合抱。以不可窮，乃斷之。中得一劍長二尺，色青無刃，存不之寶。邑人有知者，以十束薪獲焉。其藕無絲。出《酉陽雜俎》

*百合花

唐元和末，海陵夏侯一庭前生百合花，大如常數倍，異之。因發其下，得臂匣十三重，各匣一鏡。至第七者。光不蝕。照日光環一丈。其餘規銅而已。出《酉陽雜俎》

*浙右漁人

唐李德裕，長慶中，廉問浙右。會有漁人于秦淮垂機網下深處，忽覺力重，異于常時。及歛就水次，卒不獲一鱗。但得古銅鏡可尺餘。光浮于波際。漁人取視之，歷歷盡見五臟六腑，血縈脉動，竦駭氣魄。因腕戰而墜。漁人偶話于旁舍，遂聞之于德裕。盡周歲，萬計窮索水底，終不復得。出《松囪錄》

*元禎

唐丞相元禎之鎮江夏也，常秋夕登黃鶴樓。遙望其江之湄，有光若殘星焉，遂令親信一人往視之。其人棹小舟，直詣光所，乃釣船中也。詢彼漁者，云。適獲一鯉，光則無之。其人乃携鯉而來。既登樓，公命庖人剖之。腹中得鏡二，如錢大，而面相合。背則隱起雙龍，雖小而鱗鬣爪角悉具。精巧且澤，常有光耀。公寶之，置臥內巾箱之中。及相國薨。鏡亦亡去。出《三水小牘》

*李德裕

唐太尉衛公李德裕，嘗有老叟詣門。引五六輩舁巨桑木請謁焉，閽者不能拒之。德裕異而出見，叟曰。此木某家寶之三世矣。某今年耄，感公之仁德，且好奇異，是以獻耳。木中有奇寶，若能者斷之，必有所得。洛邑有匠，計其年齒已老，或身已歿。子孫亦當得其旨。設非洛匠，無能有斷之者。公如其言，訪于洛下，匠已殂矣。子隨使而至。玩視良久曰。可徐而斷之。因解為二琵琶槽，自然有白鴿，羽翼嘴足，巨細畢備。匠料之微失。厚薄不中。一鴿少其翼。公以形全者進之，自留其一。今猶在民間。水部員外盧延讓，見太尉之孫，道其事。出《錄異記》

*甘露僧

唐潤州甘露寺僧某者道行孤高，名重江左。李衛公德裕廉問日，常與之游。及罷任，以方竹杖一枝留贈焉。方竹出大宛國，堅實而正方，節眼鬚牙，四面對出。寔衛公之所寶也。及再鎮浙右，其僧尚在。公問曰。前所奉竹杖無恙否。僧對曰。已規圓而漆之矣。公嗟惋彌日。出《桂苑叢談》

*令狐綯

唐丞相令狐綯因話奇異之物。自出鐵筩，徑不及寸，長四寸，內取小卷書於日中視之，乃九經並足。其紙即蠟蒲團。其文勻小。首尾相似，其精妙難以言述。又傾其中，復展看輕絹一匹。度之四丈無少，秤之纔及半兩，視之似非人世所。按所字下脫佚甚多。返報二字以下似係虔州刺史條之下半。中脫裴岳等四條。返報，太守懼。追叟欲加刑，叟曰。乞使君不草草，某知書，褚輩只須此筆。乞先見相公書跡，然後創製。太守示之，叟笑曰。若如此，不消使君破三十錢者，且更寄五十管。如不稱，甘鼎鑊之罪。仍乞械繫。俟使回期。太守怒稍解，且述叟事。云。覩相公神翰。宜此等筆。相府得之，試染翰甚佳。復書云。筆大可意，宜優賜匠人也。太守喜，以束帛贈叟而遣之。出《芝田錄》

*周邯

唐周邯自蜀沿流。甞市得一奴。名曰水精，善於探水，乃崑崙白水之屬也。邯疑瞿塘之深，命水精探之。移時方出，云。其下有關，不可越渡，但得金珠而已。每遇深水潭洞，皆命奴探之，多得寶物。聞汴州八角井多有龍神，時有異手出於井面。欲使水精探之，而猶豫未果。其友邵澤有利劒。常自神之。解劒授奴。遣之入井。邯與澤於外以俟之，悄然經久，忽見水精高躍出井，未及投岸。有大金手拏之復入。劒與奴自此並失。邯悲其水精。澤恨其寶劒。終莫窮其事。他日，有人謂邯曰。此井乃龍神所處，水府靈司。豈得輙犯。可祭而謝之。邯乃祭謝而去。出《原化記》。明鈔本作出錄異記。《類說》三十二引作出《傳奇》

*真陽觀

新浙縣有真陽觀者，即許真君弟子曾真人得道之所。其常住有莊田，頗為邑民侵據。唐僖宗朝。南平王鍾傳據江西八州之地。時觀內因修元齋，忽有一香爐自天而下。其爐高三尺，下有一盤。盤內出蓮花一枝，花有十二葉。葉間隱出一物，即十二屬也。爐頂上有一僊人，戴遠遊之冠。着雲霞之衣。相儀端妙。左手搘頤，右手垂膝。坐一小磐石。石上有花竹流水松檜之狀，雕刊奇怪，非人工所及也。其初降時，凡有邑民侵據本觀莊田，即蜚於田所，放大光明。邑民驚懼，即以其田還觀，莫敢逗留。南平王聞其靈異，遣使取爐，至江西供養。忽一夕失爐。尋之却至舊觀。道俗目之為瑞爐。故丞相樂安公孫偓南遷，路經此觀。留題。末句云。好是步虛明月夜，瑞爐蜚下醮壇前。其瑞爐比如金色，輕重不定。尋常舉之，只可及六七斤。曾有一盜者竊之，雖數人亦不能舉。至今猶在本觀，而不能復蜚矣。出《玉堂閒話》

*陴湖漁者

徐宿之界有陴湖周數百里。兩州之莞葪萑葦，迨芰荷之類，賴以資之。唐天祐中，有漁者於網中獲鐵鏡。亦不甚澁。光猶可鑒面，闊六五寸，携以歸家。忽有一僧及門，謂漁者曰。君有異物，可相示乎。答曰：「無之。僧曰。聞君獲鐵鏡，即其物也。遂出之。僧曰。君但却將往所得之處照之。看有何覩。如其言而往照，見湖中無數甲兵。漁者大駭，復沉于水。僧亦失之。耆老相傳，湖本陴州淪陷所致，圖籍亦無載焉。原闕出處。明鈔本作出玉堂閒話

*文谷

偽蜀詞人文谷，好古之士也。甞詣中書舍人劉光祚。喜曰。今日方與二客為約，看予桃核盃。文方欲問其由，客至。乃青城山道士劉雲，次乃昇宮客沈默也。劉謂之曰。文員外亦奇士。因令取桃核盃出視之。盃闊尺餘。紋彩燦然，真蟠桃之實也。劉云。予少年時，常游華岳。逄一道士。以此核取瀑泉盥漱。予覩之驚駭。道士笑曰。爾意欲之耶。即以半片見授。予寶之有年矣。道士劉雲出一白石，圓如雞子。其上有文彩，隱出如畫，乃是二童子，持節引僊人，眉目毛髮，冠履衣帔，纖悉皆具。云。於麻姑洞石穴中得之。沈默亦出一石。闊一寸餘。長二寸五分。上隱出盤龍，鱗角爪鬣，無不周備。云。於巫峽山中得之。文谷一日盡覩此奇物。幸矣。出《野人閒話》

