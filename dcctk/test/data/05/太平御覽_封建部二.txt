*公封

韋昭《辨釋名》曰：公，直也；取其正直無私。

《易·師卦》曰：大君有命，開國承家。

《周書》：能移於眾，與百姓同之謂公。

《周禮·地官》曰：大司徒職曰：諸公之地，封土方五百里，其食半。

又《春官》曰：大宗伯職曰：公執桓圭。

《晉書》曰：陶侃，有善相者師圭謂侃曰：「君左手中指有堅理，當為公。若徹於上，貴不可言。」侃以針決之見血，灑壁而為公字，以紙裛手，公字愈明。

《後魏書》曰：許洛陽為雁門太守，家田三生嘉禾，皆異壟合穎。世祖善之，進爵北地公。

魏咸熙元年，相國晉王奏建五等，諸公地方七十五里，邑一千八百戶，置相一人，典祠、典書、典衛、典禮各一人，妾六人，車前司馬十人，旅賁四十人。

*侯封

《周易·豫卦》曰：豫，利建侯，行師。彖曰：豫，順以動，故天地如之，而況「建侯行師」乎。

又《比卦》曰：地上有水，比。先王以建萬國，親諸侯。

又《屯卦》曰：磐桓，利居貞，利建侯。

《周書》曰：能樹名生物，與天道俱，謂之侯。

《周禮·春官》：大宗伯職曰：侯執信圭。

又典命職曰：侯伯七命，其國家、宮室、車旗、衣服、禮儀皆以十為節。

《漢書解詁》曰：列侯金印紫綬，以賞有功，功大者食縣邑，小者食鄉亭。

《後漢書》曰：馮石襲母公主封獲嘉侯，亦為侍中，稍遷衛尉。能取悅當代，為安帝所寵。帝幸其府，留飲十許日，賜駁犀貝劍、佩刀、以班犀飾劍也。紫艾綬、艾，綠色也。其色似艾。玉玦各一。半環曰玦，以飾帶也。又曰：丁綝，建武元年，拜河南太守。及封功臣，帝令各言所樂，諸將皆占豐邑美縣，唯綝愿封本鄉。或謂綝曰：「人皆欲縣，子獨求鄉，何也？」綝曰：「昔孫叔敖敕其子，受封必受墝埆之地，今綝能薄功微，得鄉亭厚矣。」帝從之，封為定陵新安鄉侯，食邑五千戶。后徙封陵陽侯。又曰：韓歆封扶陽侯。好直言，無隱諱，帝每不能容。嘗因朝會，聞帝讀隗囂公孫述相與書，歆曰：「亡國之君皆有才，桀、紂亦有才。」帝大怒，以為激發。歆又證歲將饑凶，指天畫地，言甚剛切。坐免歸田里。帝猶不釋，復遣使宣詔責之。又曰：建武二年，定封景丹櫟陽侯，帝謂丹曰：「今關東故王國雖數縣，不過櫟陽萬戶邑。夫富貴不歸故鄉，如衣繡夜行，故以封卿耳。」《前書》武帝謂朱買臣之詞也。丹頓首謝。又曰：光武下詔封諸將，博士丁恭議曰：「古帝王封諸侯不過百里，故利以建侯，取法如雷。」又曰：陰興遷侍中，賜爵關內侯。帝後召興，欲封之，置印綬於前，興固辭曰：「臣未有先登陷陣之功，而一家數人并蒙爵土，令天下觖望，誠為盈溢。臣蒙陛下責之，恩澤至厚，富貴已極，不可復加，至誠不愿。」帝嘉興之讓，不奪其志。又曰：傅昌嗣，建初中遭母憂，因上書，以國貧不愿之封，乞錢五十萬，為關內侯。肅宗怒，貶為關內侯，竟不賜錢。

《魏志》曰：張魯自巴中將其餘眾降，封魯及五子皆為列侯。又曰文帝黃初二年，分三公戶邑封子弟各一人為列侯。

又咸熙元年，晉王奏建五等，諸侯地七十里，邑千六百戶，官屬同諸公，妾五人，車前司馬八人，旅賁三十六人。

《吳志》曰：全琮，字子璜。劉備將關羽圍逼襄陽，琮上疏陳羽可討之計。權時已與呂蒙陰議襲之，恐事泄，故寢琮表不答。及擒羽，權置酒公安，顧謂琮曰：「君前陳此，孤雖不相答，今日之捷，亦君之功也。」於是封華亭侯。

《晉書》曰：高貴鄉公將攻文帝，召王沈及王業告之。沈馳白帝，以功封安平侯，邑二千戶。沈既不忠於主，為眾論所非。又曰：衛瓘都督幽州，以其離間二虜功，賜子亭侯。瓘乞以封弟，未受命而亡，子密受封為亭侯。瓘六男無爵，悉讓於弟，遠近稱之。

《隋書》曰：李崇，字永隆，英果有籌算，膽力過人。后周元年，以父賢勛封回樂縣侯。時年尚小，拜爵之日，親族相賀，崇獨泣。賢怪而問之，對曰：「無勛於國，而幼少封侯。當報主恩，不得終於奉養，是以悲耳。」賢由是大奇之。

*伯封

《周書》曰：率眾時作，謂之伯。

《周禮·春官》：大宗伯職曰：伯執躬圭。

《孝經援神契》曰：伯，白也。

《魏志》曰：咸熙元年春，晉王奏建五等，伯地方六十里，邑千二百戶，妾四人，車前司馬八人，旅賁二十八人。

《後周書》曰：王勇論討茹茹功，別封永固縣伯，邑五百戶。時有別封者，例聽回授次子，勇獨請封兄子元興，時人義之。

*子封

《周禮·春官》典命職曰：子男五命，其國家、宮室、車旗、衣服、禮儀皆以五為節。又曰：春官大宗伯職曰：子執穀璧。

《魏志》曰：蔣愷，濟之孫也。咸熙中開建五等，以濟著勛前朝，改封愷為下蔡子。又曰：咸熙元年，相國晉王奏建五等，諸子地方五十里，邑八百戶，相一人，典詞令、典書丞、典衛丞各一人，妾三人，車前司馬四人，旅賁二十人。

《齊書》曰：王敬則封重安縣子，邑三百五十戶。敬則少時於草中射獵，有蟲如鳥豆集其身，擿去乃脫，其處皆流血。敬則惡之，詣道士卜，道士曰：「不須憂，此封侯之瑞也。」敬則聞之喜，故出都自效，至是如言。

《環濟要略》曰：子獨孳孳，棲下之稱也。

*男封

《周禮·地官》：大司徒職曰：諸男之地，封疆方百里，其食者四之一。

又《春官》：典命職曰：男執蒲璧。

《環濟要略》曰：男，任也；任治事，受王命為君也。

《魏志》曰：咸熙元年，相國晉王奏建五等，男地方三十五里，邑四百戶，相一人，典祠長、典書丞各一人，妾二人，車前司馬二人，旅賁十二人。又次國男方二十五里，邑二百戶。

*同姓封

《毛詩·閟宮》曰：乃命魯公，俾侯于東。奄有龜蒙，遂荒大東。

《左傳·僖中》曰：昔周公吊二叔之不咸，故封建親戚，以蕃屏周。管、蔡、郕、霍、魯、衛、毛、聃、郜、雍、曹、滕、畢、原、酆、郇、文之昭也。文昭十六國也。邗、晉、應、韓，武之穆也。武穆四國。凡、蔣、邢、茅、胙、祭，周公之胤也。周公胤六國也。

又《昭公上》曰：武王邑姜娠大叔，夢天謂已：「余命而子曰虞，將與之唐。」及生，文在手曰虞，遂以命之。

《史記》曰：吳太伯，太伯弟仲雍，皆周太王之子，而季歷之兄。二人知大王欲立季歷，乃適荊蠻，以避季歷。義而歸之千餘家，立為吳太伯。太伯無子，而仲雍氏立。五世，武王克商，求太伯、仲雍之後，得周章。周章已君吳，因而封之。又曰：武王封吳周章之弟虞仲於虞，列為諸侯。十二世而為晉所滅。又曰：周公旦，武王之弟。佐武王平紂而封於少皞之墟曲阜，是為魯公。凡四十四世而楚考烈王滅魯。又曰：管叔鮮，蔡叔度，武王之弟。武王巳克殷，封鮮於管，封度於蔡。周公誅武庚，殺管叔，放蔡叔。蔡既遷而死，其子曰胡。胡乃改行率德，周公言於成王，復封於蔡。凡二十五世，至侯齊而楚惠王滅蔡。又曰：曹叔振鐸者，武王弟也。武王已克殷，封振鐸於曹。凡二十四世，至伯陽而宋滅曹。又曰：衛康叔者，武王弟也。周公以成王之命伐武庚，放蔡叔，殺管叔，以殷餘民封康叔，為衛君。凡三十九世，至君角而秦并天下，廢為庶人。又曰：晉叔虞者，成王之弟。成王與叔虞戲，削桐葉為珪，曰：「以唐封汝。」史佚因言，請擇日立叔虞。成王曰：「吾與之戲耳。」史佚曰：「天子無戲言。」遂封叔虞於唐。唐在河汾之東。三十五世，至靖公而韓、魏、趙三分其地。又曰：鄭桓公友者，周厲王庶子。封於鄭。二十四世，至鄭君乙而韓哀侯滅鄭，并其地。又曰：越王勾踐，其先禹之苗胤，夏后少康之子。封會稽以奉守禹之祀。斷發文身。二十餘世，至子勾踐立，滅吳，稱霸。後十世，閩君搖佐諸侯平秦，高祖以搖為楚王。

《漢書》曰：漢興之初，尊王子弟，大啟九國。京師內外凡十五郡，公主、列侯頗邑其中。而國大者跨州兼郡，小者連城數十也。又曰：高祖封兄喜為代王，匈奴入代，廢為合陽侯。子濞為吳王。又曰：呂后封楚王郢為下邳侯，齊王肥子章朱虛侯，興居東牟侯。又曰：孝文封齊王肥子十人為侯，淮南王子長四人為侯，后改封王。又曰：孝景封楚王子四人為侯，梁王子二人為侯。又曰：淮南厲王死后，孝文憐淮南王有子四人，年皆七八歲，乃封子安為阜陵侯，子勃為安陽侯，子賜為陽周侯，子良為東城侯。又曰：梁孝王死，竇太后泣極哀，不食。帝哀懼，不知所為。與長公主計之，乃分梁為五國，盡立孝王男五人為王，女五人皆令食湯沐邑。奏之太后，太后乃悅，為帝一食。又曰：孝武帝令諸王推恩分子弟，諸王子孫一百七十七人為侯。又曰：武帝以子弘為齊王，子旦燕王，子胥廣陵王，子髆昌邑王。髆子賀為昭帝后，即位二十七日，廢歸故縣。又曰：武帝使御史大夫張湯策立子閎為齊王，曰：「於戲！小子閎，受茲青社。朕承祖考，維稽古，建爾國家，封於東土，世為漢蕃輔。」立子旦燕王，曰：「小子旦，受茲赤社，建爾國家，封於北土。」子胥為廣陵王，曰：「小子胥，受茲赤社。建爾國家，封於南土。」又曰：宣帝詔曰：「蓋聞象有罪，舜封之。其封昌邑王賀為海昏侯。」又曰：宣帝封子厥為淮陽王，宇為東平王，囂為楚王，竟為中山王，廣陵王子胥宏為高密王。又曰：昭帝封諸王子孫十二人，宣帝封六十三人，元帝封四十八人，成帝封四十三人，哀帝封九人，平帝封四十八人為侯。

《續漢書》曰：靈帝封河間王子庾為濟南王，奉帝父孝仁祀。

《魏志》曰：明帝太和六年春二月，詔曰：「古之帝王，封建諸侯，所以藩屏王室也。《詩》不云乎：懷德惟寧，宗子維城。秦、漢繼周，或強或弱，俱失厥中。大魏創業，諸王開國，隨時之宜，未有定制，非所以永為後法也。其改封諸侯王，皆以郡為國。」

《晉起居注》曰：武帝詔：皇子裕生七歲矣，得疾，封始興王。又曰：武帝詔：安平獻王孫承，昔以父早亡，不建大祚，以縣封之。今以三縣，封為武邑王。又曰：惠帝詔：侍中司馬討楊駿之功，封東海王，食六縣。

《晉百官名》曰：武帝以齊王蕤為遼東王，紹弟弟定國后。贊為廣陵王，紹弟廣德后。

《陳留風俗傳》曰：周成王戲其弟，桐葉之封。周公曰：「君無二言。」遂封之於唐。后侯常慎其德，其《詩》曰：「媚茲一人，應侯慎德」是也。

《華陽國志》曰：武帝封子潁為成都王，以蜀、廣漢、犍為、汶山十萬戶為王國，邑蜀郡太守號為成都內史。

*外戚封

《史記》曰：武帝衛后弟青，封長平侯，四子皆封侯，貴震天下，天下歌曰：「生男無喜，生女無怒，獨不見衛子夫霸天下。」

《漢書》曰：文帝封太后弟薄昭為軹侯，又封王舅駟鈞為侯。又曰：景帝封太后弟侄竇廣國為章武侯，竇彭祖為南皮侯，竇嬰以破吳楚功封魏其侯，后弟王信為益靖侯。又曰：武帝封太后同母弟田蚡為武安侯，勝周陽侯，皇后弟衛青以伐匈奴封長平侯，皇后姊子霍去病以伐匈奴封冠軍侯。

《漢書》曰：元帝封王皇后父禁為平陽侯。薨，長子鳳嗣。又曰：王音既以從舅越親用事，小心親職。歲餘，上下詔，封音為安陽侯，食邑與五侯等，俱三千戶。又曰：成帝封太后兄子莽為新都侯，宣帝悼皇考皇舅孫史丹為武陽侯，皇后兄趙欽為新成侯，父趙臨為成陽侯，太后姊子淳于長定陵侯，中山王舅馮參為宜陽侯。又曰：哀帝欲封祖母傅太后從弟商，鄭崇諫曰：「孝武皇帝封親舅五侯，天為赤黃，晝昏，日中有黑氣。今祖母從昆弟二人已侯，許皇后父高武侯以三公封，尚有因綠。今欲復封商，壞亂制度，逆天人心，非傅氏之福。」

《東觀漢記》曰：封馬防兄弟三人各六千戶，防為潁陽侯，特以勛勞，綏定西羌，以襄城羹亭一千二百戶增防。防身帶三勛，寵貴至盛。又曰：鄧訓，自中興後累世寵貴，凡侯者二十九人，貴盛莫比。

《後漢書》曰：明德馬后詔不得封外戚。章帝省詔悲嘆，復重請曰：「漢興，舅氏之封侯，猶皇子之為王也。太后誠存謙虛，奈何令臣獨不加恩三舅乎？且衛尉年尊，兩校尉大有病，衛尉，太后兄廖，兩校尉，兄防，兄光也。如今不諱，使臣長抱刻骨之恨。宜及吉時，不可稽留。」太后報曰：「吾反復念之，思令兩善，豈徒欲獲謙讓之名，而使帝受不外施之嫌哉！以恩澤封爵外家為外施也。昔竇太后欲封王皇后之兄，竇太后，文帝后也。王皇后，景帝后也。兄即王信，后封為益侯。丞相條侯言受高祖約，無軍功，非劉氏不侯。條侯，周亞夫也。前書曰，高帝與功臣約，非劉氏不王，非功不侯。如違約，天下共擊之。今馬氏無功於國，豈得與陰、郭中興之後等耶？」

《後漢書》曰：陰識封陰鄉侯。二年，以征伐軍功增封，識讓曰：「天下初定，將帥有功者眾。臣託屬掖庭，乃加爵邑，不可以示天下。」帝甚美之。

《魏志》：黃初二年，詔曰：「后族之家，不得橫受茅土之爵。以此詔傳後世，若有違背，天下共誅之。」

《魏志》曰：明帝追封甄后父逸安成鄉侯，兄豫襲封。后改為魏昌侯，子暢嗣父封，暢弟溫、韡、艷皆列侯。又以后亡從孫黃合葬帝愛女淑，追封黃列侯。

《吳志》曰：孫皓元年十二月，封后父滕為高密侯，舅何等三人皆列侯。

王隱《晉書》曰：武帝封楊后父鎮軍將軍楊駿為臨晉侯，后母太原龐為安昌鄉君。太學生王鈴曰：「侯稱臨晉，后必制國也。」駿漸驕傲，胡奮語駿曰：「卿恃女更豪耶？人與天家婚，未有不滅門者，早晚事耳。」駿曰：「卿女復不在天家耶？」奮曰：「我女與卿女作婢，何能增損！」又曰：楊駿以女超居重位，自鎮軍將軍遷車騎將軍，封臨晉侯。識者議之曰：「夫建諸侯，所以藩屏王室也。后妃，所以供粢盛，弘內教也。后父始封而以臨晉為侯，兆於亂也。」

