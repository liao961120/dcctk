*貪

《釋名》曰：貪，探也，探取他人分也。

《說文》曰：貪，欲物也。

《毛詩》曰：《碩鼠》，國人刺其君重斂，蠶食於民，不修其政，貪而畏人，若大鼠也。又曰：《伐檀》，刺貪也。在位貪鄙，無功而受祿，君子不得進仕。又曰：大風有隧，貪人敗類。

《禮》曰：用人之仁，去其貪。

《左傳》曰：楚莊王欲納夏姬，巫臣曰：「不可！君召諸侯以討罪，今納夏姬，貪其色也。貪色為淫，淫為大罰。」又曰：穆叔見孟孝伯，語之曰：「趙孟將死矣。其語偷，大夫多貪，求欲無厭，齊、楚不足與也。」又曰：楚子在申，召蔡靈侯。靈侯將往，蔡大夫曰：「貪而無信，惟蔡是憾，今幣重而言甘，誘我也。」又曰：楚文王謂申侯曰：「貪利而無厭，予取予求，不汝疵瑕。」又曰：昔有仍氏，生女甚美。樂正后夔取之，生伯封，實有豕心，貪婪無厭，忿颣無期，謂之封豕。

《論語》曰：季氏富於周公，求也為之聚斂而附益之。子曰：「非吾徒也。小子鳴鼓而攻之可也。」

《周書》曰：清明之日，田鼠化為鴽，不化國貪殘。又曰：今爾執政小子，惟以貪諛事王，不勤德以備難。

《史記》曰：宋義令於軍中曰：「很如羊，貪如狼，強不可使者皆斬之。」又曰：范增說項羽曰：「沛公居山東，貪於財貨，好美姬。今入關，無所取，志大不在小也。」又曰：魏文侯問吳起何如人，李克曰：「吳起貪而好色。然用兵，司馬穰苴弗能過也。」

《東觀漢記》曰：馬援平交趾，上言太守蘇定張眼視錢，䁋目計賊，怯於戰功，宜加切敕。後定果下獄。

《續漢書》曰：侯參為益州刺史，有豐富者輒誣以大逆，皆誅滅之，沒于財物。太尉衷奏參，檻車徵於道，自殺。京兆尹袁逢於旅舍閱參輜重三萬餘斤兩，皆金銀珍玩，不可勝數。又曰：陽仁，字文義，關中人。後辟司徒。桓虞府掾有宋章者，貪而不法，仁終不與交言同席，時人畏其節。

《魏略》曰：丁斐，字文侯。初隨太祖，太祖以斐鄉里，特饒愛之。斐性好貨，數犯法，輒得原宥。為典軍校尉，太祖征吳，斐隨行，以家牛羸私易官牛。太祖謂左右曰：「我非不知，譬如人家有盜狗而善捕鼠，盜狗雖有小損，而鼠不切我囊貯。」遂復斐官。

《晉書》曰：瑯琊內史孫無終，貪橫忍虐。妓妾有忤意者，輒彈其面。

《晉中興書》曰：謝萬，安石之弟也。為尚書令，薨，博士議謚，曰：「萬無他才望，直以宰相弟，遂居清顯，妄自夸擬，曾無慚德。案謚法，因事有功曰襄，貪以敗官曰墨，宜謚曰襄墨公。」朝議直曰襄公。又曰：廣州北界有一水，名曰貪水，父老云：「飲此水者，皆使廉士變貪。」

《吳書》曰：薛綜上疏曰：「交州刺史朱苻多以鄉人虞稟、劉彥之徒分作長史，侵虐百姓，強賦於民，黃魚一頭，收稻一秤，百姓怨叛，山賊并起。」

《燕書》曰：章該，字宣恒，為左長史。太祖會群僚，以該性貪，故賜布百餘匹，負而歸，重不能勝，乃至僵頓，以愧辱之。

《後魏書》曰：玄修義為吏部尚書，惟事貨賄，官之大小皆有定價，中散大夫高居呼為京師白劫。又曰：玄誕為齊州刺史。在州貪暴，大為民患，馬牛無不逼奪。有沙門為誕采藥還，誕曰：「師從外來，有何得？」對曰：「惟聞王貪，愿王早代。」誕曰：「齊州七萬家，吾每家未得三升錢，何得言貪？」

《隋書》曰：張威在青州，頗治產業，遣家奴於民間鬻蘆荻根，其奴緣此侵擾百姓。上深加譴責，坐廢於家。后從上祠太山，至洛陽，上謂威曰：「自朕之有天下，每委公以重鎮，可謂推赤心矣。何乃不修名行，惟利是視？豈直孤負朕心，亦且累卿名德。」因問威曰：「公所執笏今安在？」威頓首曰：「臣負罪虧憲，無顏復執，謹藏於家。」上曰：「可持來。」威明日奉笏以見，上曰：「公雖不遵法度，功效實多，朕不忘之。今還公笏。」於是復拜洛州刺史。又曰：宇文述貪鄙，知人有珍異之物，必求取之。富商大賈及隴右諸胡子弟，述皆恩接，呼之為兒。由是爭饋金寶。

《晏子春秋》曰：景公與晏子登路，寢而望國，公愀然而嘆曰：「使後嗣代代有此，豈不可哉！」晏子曰：「服牛死，夫婦共哭，非骨肉之親也，為其利之大也。今公之酒醴酸酢不勝飲也，菽粟郁積不勝食也，又厚籍斂於百姓而不以分喂人也，欲代之延，不亦難乎？」

《莊子》曰：專知擅事，侵人自用，謂之貪。

《孔叢子》曰：衛人有釣於河，得鰥魚，其大盈車。子思問之：「鰥難得，子如何得之？」對曰：「吾下釣，垂魴之餌，過而不視之，更以豚之半體則吞之。」子思喟然曰：「鰥雖難得，貪以死餌；士雖懷道，貪以死祿。」

《孫卿子》曰：勇而不見憚者，貪也；信而不見敬者，好專行也。此小人之所務，而君子之所不為。

《淮南子》曰：琬琰之玉在污泥之中，雖廉者不釋也。弊箅甑縻在旃茵之上，雖貪者不摶也。甑縻，帶也。美之所在雖污辱，世不能賤；惡之所在雖高隆，世不能貴。

譙子《法訓》曰：貪者難為惠，苛煩者難為恭，君子以禮而已矣。

《郭子》曰：王夷甫雅尚玄遠，又疾其婦貪濁，口未嘗言錢。婦欲試之，夜令婢以錢繞床，不得行。夷甫晨起見錢閱之，令婢舉阿堵物。婦，郭太寧女，才拙性剛，聚斂無厭，夷甫患之。又曰：王含為廬江，含字處恒，征東將軍敦之兄。貪濁狼籍。王敦欲護其兄，故於眾中稱：家兄在郡廬江，人咸稱之。時何充為主簿，在坐，正色曰：「充廬江人，所聞異於此。」敦默然，傍人為之反側，充晏然，神意自若。

《魯國先賢志》：東門奐，歷吳郡、濟陰太守，所在貪濁，謠曰：「東門奐，取吳半；吳不足，濟陰續。」

《華陽國志》曰：李盛為太守，貪財重賦，國人詈之曰：「盧鵲何喧喧，有吏來在門。披衣出門應，府縣欲得錢。語窮乞請期，吏怒反見尤。」

《南州異物志》曰：俚人不愛骨肉，而貪寶貨，見賈人財物、牛犢，便以子易之。

《襄陽耆舊記》曰：羅尚貪而不斷，付任失所，故遂至大敗。蜀人不堪其徵求，數萬人共連名詣太傅東海王，言之曰：「尚之所愛，非邪則佞；尚之所憎，非忠則直。富擬魯衛，家成市鄽。貪如虎狼，無復已極。」又曰：黃穆，字伯開，博學，養門徒。為山陽太守，有德政，致甘露、白兔、神雀、白鳩之瑞。弟奐，字仲開，為武陵太守，貪穢無行，武陵歌曰：「天有冬夏，人有兩黃。」言不同也。

桓譚《新論》曰：鄙人有得脠音亶，生肉醬也。醬，而美之，及飲，惡。與人共食，即小唾。其中而共者，因涕其醬，遂棄而俱不得食焉。彼王公，利欲取天下，時乃樂與人分之。及已得，而重愛不肯予，是皆唾脠之類。

《竹林七賢論》曰：鬲令袁毅，為政貪濁，饋遺朝廷，以營虛譽。嘗遺山濤絲百斤，濤不欲異眾，受之，命懸之梁。后毅事露，案驗，眾官吏至濤，于梁上得絲，已數年，塵埃封印如初。

《會稽典錄》曰：周規，字公圖，太守唐鳳命為功曹。鳳，中常侍衡之從兄，恃中官專行貪暴。規諫曰：「明府以負薪之才，受剖苻之任，所謂力弱載重，不惟顛蹶。方今聖治在上，不容紕政。明府以教人之職，行桀紂之暴。」鳳怒，縛規，槌於閣中。鳳后果以檻車徵。

*虐

《釋名》曰：虐焅也。凡疾或寒或熱，先寒後熱，兩疾似焅，虐也。

《說文》曰：虐，殘也。

《尚書》曰：無若丹朱，傲虐是作。又曰：今商王受弗恭上天，降災下民，沈湎冒色，敢行暴虐。

《毛詩》：《北風》，刺虐也。衛國并為威虐，百姓不親，莫不相攜持而去焉。

《左傳》曰：隱公問於眾仲曰：「衛州吁其濟乎？」對曰：「臣聞以德和民，不聞以亂。夫州吁弒其君而虐用其民，不務令德，而欲以亂成，必不免矣！」又曰：莒犁比公生去疾及展輿，既立展輿，又廢之。犁比公虐，國人患之。十一月，展輿因國人以攻莒子，殺之，乃自立。又曰：楚公子圍殺大司馬蒍掩，而取其室。申無宇曰：「王子必不免。善人，國之主也。王子相楚國，將善是封植，而虐之，是禍國也。」又曰：莒子展輿虐而好劍，茍鑄劍必試諸人。又曰：楚使椒舉如晉，求諸侯。晉侯欲勿許。司馬侯曰：「不可。楚王方侈，天其或者欲盈其心，以厚其毒而降之罰，未可知也。其使能終，亦未可知也。若歸於德，吾猶將事之，況諸侯乎？若適淫虐，楚將棄之，吾又誰與爭？」

《論語》曰：慢令致期謂之虐。

《戰國策》曰：宋康王為無頭之冠以示勇。剖傴者之背，鉆朝涉之脛，國人大駭，齊聞而伐之。

《史記》曰：白起一日坑趙降卒四十二萬。又曰：呂后斷戚夫人手足，居廁中，命曰「人彘」。召惠帝觀之。孝惠問，乃知，大呼哭，因病，歲餘不能起。使人謂太后曰：「此非人所為。臣為太后子，終不能治天下。」以此日飲為淫樂，不聽政。又曰：懷王諸老將皆曰：「項羽為人慓悍禍虐，嘗攻襄城，襄城無噍類，如淳曰：噍，音作笑反。所過無不殘滅。

《漢書》曰：江都王建游章臺宮，人乘小船，以足蹈覆船，四人溺，三人死。后游雷陂，大風，建使郎二人乘小船入陂，船覆，兩郎溺，攀船，乍見乍沒，建臨觀大笑。宮人有過，輒令倮擊鼓，居樹上，久者三十日乃衣。或髡鉗以鉛杵舂，不中程，輒縱狼嚙殺之。專為淫虐。又曰：周由，武帝即位，吏治尚修謹，然由居二千石中，最為暴虐驕恣。所愛者撓法活之，所憎者曲法滅之。又曰：翟義起兵，王莽發義父方進及先祖冢，燒其棺槨，夷滅三族，誅及種嗣，至皆同坑，以棘五毒并葬之。又曰：翟義黨王孫慶至，莽使太醫尚方與巧屠共刳剝之，量度五臟，以竹筳導脈，知所終始。云可治病。

《魏略》曰：高祖劉類，歷位宰守，苛虐尤甚。為弘農太守，吏二百餘人不與休假，專使為不急事，過無輕重，輒捽其頭，亂杖撾之，牽出復入也。

《吳志》曰：孫皓愛妾，或使人至市賤奪百姓財物。司市中郎將陳聲，素皓幸臣也，恃皓寵遇，繩之以法。妾以訴之，皓大怒，假它事燒鋸斷聲頭，投身於四望山。又曰：初，孫皓每宴會群臣，無不咸令沉醉。置黃門郎十人侍立，為司過之吏。宴罷，奏其闕失，大者即加刑，小者緝為罪。激水入宮，宮人不合意者，輒殺流之。或剝人之面，或鑿人之眼。

《江表傳》曰：孫皓用巫史之言，謂建業宮不利，乃西巡武昌，乃有遷都之意。恐群臣不從，乃大會將吏，問王蕃：「『射不主皮為力不同科』，其義云何？」蕃思惟未答，即於殿上斬蕃。出登袁山，使親近將蕃首作虎跳狼爭咋嚙之，頭皆碎壞，欲以示威，使眾不敢犯。

王隱《晉書》曰：荀晞，字道將，領兗州牧，暴虐殺人流血，號曰屠伯。人皆怖疏，流入他州。其弟純，領青州，刑殺尤甚於晞，百姓號「小茍酷於大荀」也。又曰：劉淵殘虐。所在城邑，無不傾敗，流離死散，殆無孑遺。

《漢晉春秋》曰：初，甄后之誅，由郭后之寵。及殯，令被發覆面，以糠塞口。遂立郭后，使養明帝。帝知之，心常懷念，數泣，問甄后死狀。郭后曰：「先帝自殺，何以請問我？且汝為人子，可追讎死父，為前母枉殺后兒耶？」明帝怒，遂逼殺之，敕殯者如甄后故事。

《晉中興書》曰：苻健凶淫暴虐，露刃張弓，椎鉗鋸鑿，殺人之具備左右。又曰：石虎有所平克，不復料其善惡，或盡坑斬，使無孑遺。

《宋書》曰：竟陵王誕據廣陵反，及城陷，士庶皆裸身鞭面，然後加刑。聚所殺人首於石頭南岸，謂之髑髏山。又曰：宋越御眾嚴酷，好行刑誅，睚眥之間，動用軍法。時王玄謨御下亦少恩，將士為之語曰：「寧作五年徒，不逐王玄謨；玄謨尚可，宋越殺我。」又曰：奚顯度者，東海郯人也。官至員外散騎郎，世祖常使主領人而苛虐無道，動加捶撲，暑雨雪寒，不聽暫休，人不堪命。或有自經死者，人役間配，顯度加就刑戮。又曰：《文帝玄嘉起居注》曰：汝陽太守王道標下縣，作木人二枚，高八尺，豎著郡門。有犯事者，使拳擊木人令倒，倒者免罪，力弱者手拳傷剝。

《齊書》曰：江謐，字令和，濟陽考城人也。為長沙內史，行湘州事，政治苛刻。僧道人與謐情款，隨蒞郡，犯小事，餓系獄，裂二衣食之。

《後魏書》曰：汝南王悅，孝昌中除司州牧，為大剉碓置於州門，盜者斬其手，奸偷畏之，暫息。

《隋書》：魚贊性暴虐，令部下炙肉，少不中意，以簽盲其目，有溫酒不適者斷其舌。又曰：崔恒度，性嚴酷。時有屈突蓋，為武侯驃騎，亦嚴刻。長安為之語曰：「寧飲三升醋，不見崔恒度；寧茹三升艾，不逢屈突蓋。」

《唐書》曰：索玄禮為游擊將軍。尋以酷毒轉甚，則天收人望而殺之。天下之人謂之來、索，言酷毒之極。又曰：韓滉在浙右也，政令明察，末年傷於嚴急，巡內有犯令，誅及鄰伍，死者數百人。又俾推覆官分察，情涉疑似，必置極法。雖令行禁止，而冤濫相尋。議者以滉幼立貞廉，晚途苛慘，身未達則飾情以進，得其志則本質遂彰。又曰：竇軌每臨戎對寇，鞠挾月，身不解甲。其部眾無貴賤少長，不恭命即立斬。鞭吏士，流血滿庭。初入蜀，將其甥以為心腹，常夜出，呼之不以時至，怒而斬之。誡家僮不得出，嘗遣奴就官廚取漿而悔之，謂奴曰：「我誠使汝，借汝頭以明法耳！」遣收奴斬之。奴稱冤，監刑者猶豫未決，軌怒，俱斬之。

《梁冀別傳》曰：冀為河南尹，居職恣暴，多為非法。遼東太守侯猛初拜不謁，冀托以它事，乃腰斬之。郎中汝南袁著年十九，見冀凶縱，不勝其憤，乃詣闕上書，冀聞而密遣掩捕得笞殺之。

《董卓別傳》曰：卓知所為不得遠近，意欲以力服之，遣兵到陽城。時適二月，社民皆各在其社下祈祠，悉就斷頭，駕其家車牛，載其婦女財物，以斷頭系車轅，云大獲賊

《文子》曰：今采萬民之力，反為殘賊，是為虎翼，何為不除？

《孫卿子》曰：不教而責成功，虐也。

《韓子》曰：梁車為鄴令，其婦往見之，暮而門閉，因逾郭而入，車刖其足。趙成侯以為不慈，奪之璽，而免令。

《會稽典錄》曰：吳王使王孫雄謂范蠡曰：「子先人有言曰：無助天為虐，助天虐者不祥。今吾稻蟹無遺種，子將助天為虐，不忘其不祥乎？」

《吳越春秋》曰：子胥諫吳王，怒，子胥伏劍而死。王乃取子胥尸，盛以鴟夷，投之于江。斷其頭置百尺之上，謂曰：「日月炙汝肉，熛風飄汝眼，炎火燒汝骨，盡成灰土，何有所見？」

《涼州記》曰：郭黁奴昆切。略地之際，王孫八人年幼，悉隨乳母。先在東苑，黁遂盡投王孫於鋒刃之上，或枝分節解，飲血盟眾。睹者無不掩目寒心，而黁意氣翛然。

《趙書》曰：汲桑，清灑貝丘人。六月盛暑，而桑重裘累茵，使十餘人扇之，悉不清涼，斬扇者。時軍中為之謠曰：「士為將軍何可羞，六月重茵被狐裘，不識寒暑斷人頭。」

《鄧析書》曰：粟陸氏殺東里子，宿沙君戮箕文，桀誅龍逢，紂刳比干。此四者，常彎弓露刃以見朝臣，鉗錘鋸鑿所可為害之具，備置左右。即位未幾，后公卿已下至於仆隸，殺五百餘人。

崔鴻《前秦錄》曰：左光祿大夫強平諫苻生曰：「玄正盛旦，日有蝕之，正陽神昏，風災水旱，於時未息，此皆由陛下不勉強於政治，乖和氣所致也。」生怒，以為妖言，鑿其頂而殺之。

崔鴻《夏錄》曰：赫連勃勃徵隱士京兆韋思，思至而恭，懼，逭禍，勃怒曰：「吾以國士徵汝，汝奈何以非類處吾？汝昔不拜姚興，何獨拜我？我今未死，汝猶不以我為帝王，吾死之後，汝輩弄筆，當置我何處！」遂殺之。又曰：赫連勃勃凶殘好殺，常居城上，置矛劍於側，有所嫌忿，手自戮之。群臣忤，視者毀目，笑者決唇，諫者截其舌而斬之。

