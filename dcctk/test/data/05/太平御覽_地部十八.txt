*丘

《說文》曰：丘，土之高，非人所為。丘字從一，一，地也。人居在丘南，從北，中邦之居在昆侖東南。一曰，四方高，中央下，象形也。

《詩》曰：送子涉淇，至於頓丘。又曰：子之蕩兮，宛丘之上兮。

又《詩序》曰：崇丘，萬物得極其高大也。

又《詩》曰：楊園之道，猗于畝丘。又曰：綿蠻黃鳥，止于丘隅。又曰：丘中有麻，彼留子嗟。

《禮》曰：太公封于營丘，比及五世，皆反葬於周。君子曰：樂，樂其所自生，禮不忘其本。古之人有言曰，狐死正丘首，仁也。正丘首，正首丘也。仁，恩也。又曰：公叔文子升於瑕丘，蘧伯玉從。二子，衛大夫。文子曰：「樂哉，斯丘也，死則我欲葬焉。」蘧伯玉曰：「吾子欲之，則瑗請前。」利其欲，害人良田也。瑗，伯玉名也。又曰：為高必因丘陵，為下必因川澤。

《周禮》曰：丘陵，其動物宜羽物，其植物宜核物，其民專而長。

《傳》曰：車脫其輹，火焚其旗，不利行師，敗于崇丘。

《春秋元命苞》曰：堯為天子，季秋下旬夢白帝遺吾烏喙子，其母為扶始昇高丘，睹白帝，上有雲虎之狀感己生皋陶。

《春秋說題辭》曰：丘者，墓也。又曰：丘谷輔氣，元士扶化。

《爾雅》曰：丘一成為敦丘，成猶重。《周禮》曰：為壇三成。今江東呼地高堆者為敦。舊音頓。再成銳上為融丘，三成為昆侖丘。昆侖山三重，形如累三孟。如乘者，乘丘；形似乘車。如渚者，渚丘。水中小洲為渚。水潦所止，泥丘。頂上洿下。丘方，胡丘。形四方。絕高為之京。人力所作。非人力為之曰丘。地自然生。水潦所還曰將丘。將者謂丘邊有界，埒水環繞之。上正，章丘。頂平。澤中有丘，都丘。在水澤內。當涂，梧丘。涂，道。途出其右而還之，畫丘。言為道所規畫。途出其前，戴丘；道出丘南。涂出其後，昌丘。道出丘北。水出其前，渻丘；水出其後，沮丘；水出其右，正丘；水出其左，營丘。今齊之營丘，淄水過其南及東。如覆敦者，敦丘。邐迤，沙丘。左高，咸丘；右高，臨丘；前高，旄丘；後高，陵丘；偏高，阿丘。丘背有丘為負丘。中央隆峻，如負一丘於背上。右澤，定丘；右陵，泰丘；宋有泰丘，見《史記》。如畝，畝丘；丘有壟界如田。如陵，陵丘。丘上有丘為宛丘。今在陳郡陳縣。陳有宛丘，晉有潛丘，今在太原晉陽縣。淮南有州黎丘。今在壽春。天下有名丘五，其三在河南，二在河北。說者多以州黎宛營為河南者，潛敦為河北者。案北方稱天下之名丘，恐此諸丘碌碌，未足用當之。殆別有魁梧桀大者五，但未詳其名號所在耳。

《廣雅》曰：小陵曰丘。又曰：丘上有木為秘丘。

《家語》曰：丘陵為牡，溪谷為牝。

《方言》曰：冢大者謂之丘。

《穆天子傳》曰：天子昇于昆侖之丘，以觀黃帝之宮。郭璞注曰：黃帝巡狩四海，登昆侖山，起宮室於其上。又曰：為盛姬謚，曰哀淑卜之丘，天子名之，為丘作名。是曰淑人之丘。乙丑，天子東征，舍乎五鹿，叔㛗七和切。且哭，是曰女㛗之丘，因以五鹿名。丁卯。

《山海經》曰：昆侖之丘，實惟帝之下都。

《莊子》曰：衛靈公死，卜葬於故墓，不吉，卜葬於沙丘而吉。掘之數仞，得石槨焉，洗而視之，有銘曰：「不憑其子靈公奪而埋之。」夫靈公之為靈，久矣。

《淮南子》曰：堯時有大風為民害，乃繳大風於青丘之野。許慎注曰：大風，大鷙鳥也。

《文子》曰：川竭而谷虛，丘夷而泉塞。

《越絕書》曰：闔閭冢在吳縣昌門外，名曰虎丘。下廣平六十步，水深丈五，銅槨三重，玉鳧之流，扁諸之劍在焉。卒十萬人治之，取土臨湖。葬三日，白虎居上，故號曰虎丘。

東方朔《十洲記》曰：長洲一名青丘，在南辰巳地，地五千里，去岸二十五萬里，上饒山川，又多大樹，樹有二千圍者，一洲之上，專是林木，故一名青丘，仙草、靈藥、甘液、玉英，靡所不有。

《齊地記》曰：營丘，在臨淄小城內，古以為齊室也。丘下周三百余步，高九丈，北廂下隆丈五，造井水深七丈余，井與地平。

伏韜《北征記》曰：博望城內有成湯、伊尹、箕子冢，今皆為丘。

《述異記》曰：南海中有軒轅丘，鸞自歌，鳳自舞，古云天之樂也。

《郡國志》曰：濮陽縣本顓頊之城，今謂之帝丘，夏后之代昆吾居之，春秋衛遷于帝丘，夢人登昆吾之墟是也。又曰：濮州初徙陶於乘丘，故縣掘得漆杯二，底內有朱書曰「乘丘」，既見風日，靡然爛碎矣。

《外國圖》曰：員丘之上有不死樹，食之乃壽。有赤泉，飲之不老。蕭丘多大風，無人民，群犬居之。青丘之民食穀，衣野絲，去瑯琊萬三千里。神丘有火穴，其光照千里，去瑯琊三萬里。

《陳留風俗傳》曰：雍丘縣有五陵之丘，以故名縣。

酈善長注《水經》曰：沮水西逕楚昭王墓，東對江陵城，故王仲宣之賦《登樓》云，「西接昭丘」是也。又曰：隋縣有斷蛇丘，隋侯出見大蛇中中斷，因舉而藥之，故謂之斷蛇丘。又曰：鞏縣北有山臨河，謂之岑原丘，下有穴，謂之鞏穴，言山潛通淮濟，北達于河，直穴有渚，謂之鮪渚。

《十道志》云：岑原丘，在縣西北三十三里。

*陵

《釋名》曰：陵，隆也，體隆高也。

《易》曰：天險不可升，地險山川丘陵。又曰：躋于高陵，三歲不覿。

《詩》曰：窵彼飛隼，率彼中陵。又曰：高岸為谷，深谷為陵。

《禮》曰：五月可以居高明，可以遠眺望，可以處臺榭。

《傳》曰：蹇叔送其子曰：「殽有二陵，其南陵，夏后皋之墓也；其北陵，文王之所避風雨也。」

《春秋說題辭》曰：陵之為言棱也，輔山成其廣，層棱扶推，益厥長也。

《孝經援神契》曰：德至山川丘陵則景雲出。宋均注曰：景云應間繹不遍也。

《爾雅》曰：大阜曰陵。又曰：東陵阝凡，所陳切。南陵息慎，西陵威夷，中陵朱滕，北陵西隃。陵莫大於加陵，梁莫大於溴梁，墳莫大於河墳。謂之八陵。

《穆天子傳》曰：天子東游，次於崔梁，曝蠹書于羽陵。

《莊子》曰：盜跖死於東陵之上。又曰：步仞之丘陵，巨獸無所隱其軀，而孽狐為之祥。

《穆天子傳》曰：天子東征，釣于隰水，祭淑人。是日祭，丘為之降。

《呂氏春秋》曰：凡葬必於高陵之上，以避狐貍之患，水泉之濕，此則善矣。

《楊子法言》曰：百川學海而至於海，丘陵學山而不至山，是故惡夫住者。

《魏子》曰：堯入百仞之溪，則不照三里，非朦暗，位卑勢下故也。桀、紂昇百丈之陵，能見四海，非照明，位高勢尊故也。

《十洲記》曰：昆侖陵，即昆侖山也。西海之戌地，北海之亥地，去中國十萬里，有弱水周匝繞山。

《吳錄》曰：張纮言於孫權曰：秣陵，楚武王所置，名為金陵，秦始皇時望氣，故掘斷連崗，改名秣陵。

《物理論》曰：地者，鎮之以五岳，積之以丘陵。

*阪

《詩》曰：阪有漆，隰有栗。

《爾雅》曰：坡者曰阪。郭璞注曰：阪，地不平也。

《史記》曰：漢文帝常從霸陵西馳下峻坂，袁盎攬轡。上曰：「將軍怯也？」盎曰：「臣聞千金之子，坐不垂堂，百金之子，立不倚衡。今聖主乘危馳不測之淵，如馬驚車敗，奈高廟何？」上乃止。

《漢書地理志》曰：河東蒲坂縣，故曰蒲，秦更名。應劭曰：秦始皇東巡，見有長阪。孟康曰：本屬晉，文公以賂秦，秦人還蒲，魏人喜曰，蒲反矣。

《漢書》曰：王陽為益州，至邛僰，蒲北切。坂九折，嘆曰：「奈何以先人之遺體乘此險乎？」遂以病去。及王遵為刺史，至此坂，問吏曰：「此非王陽所畏道耶？」叱其馭驅之曰：「王陽為孝子，王遵為忠臣。」應劭注曰：阪在嚴道縣界。

《漢書西域傳》曰：西域有赤土身熱之坂，上即令人身熱無色，頭痛嘔吐。

《續漢書地理志》曰：河東大陽縣有顛軨坂。

《蜀志》曰：先主至當之陽長坂，為曹公所追敗。

王隱《晉書》曰：孫登，楊駿逼迎之，與語不答，賜布袍，登借刀截斷棄門中，大呼曰：「刺斫！刺斫！」卒病死，后人見在貴馬坂。

《穆天子傳》曰：天子南還，昇于長松之坂。郭璞注曰：坂有長松。

酈善長注《水經》曰：洛水東經九曲，其地千里，有九坂之曲，《穆天子傳》所謂「天子西征，升九阿」是也。又曰：河水東經施門坂北，今成皋西大坂是也。昇陟此坂而東趣成皋城。

《列女后傳》曰：呂榮者，吳郡許昇之妻也。昇為賊所害，榮貞固自守，黃巾賊陳寶欲干穢之，榮執節不聽，寶遂殺榮。是日疾風暴雨，雷電晦冥，寶恐懼叩頭謝，葬之而去。糜府君聞榮高行，遣主簿祭之，又出錢助縣為冢於嘉興郭里墟北，名曰義婦坂。

《華陽國志》曰：有牛叩頭坂，馬搏頰坂，其險如此。

《晉太康地記》曰：常山曲陽縣有恒山坂，號飛狐口，上壺關縣有羊腸坂。

《地理志》曰：函谷東坂，謂之八特坂。

《述征記》曰：黃卷坂者，傍絕澗以昇潼關，長坂十余里，九坂皆迤邐長坂。《東京賦》所謂「西阻九阿」者也。

戴延之《西征記》曰：黃坂去終南六十里，少華山西。

任豫《益州記》曰：汶江水，源出玉輪坂下，今屬汶江郡，在郡東北三十里。

《古今地名》曰：冥軨坂，在鹽池東，吳城之北，今之吳板。

《新序》曰：趙簡子上羊腸之坂，群臣皆推車，宗會獨當戟行歌。簡子曰：「人臣而侮其主，其罪若何？」宗會曰：「其罪死。君亦聞人君而侮其臣乎？則智者不為謀，辯者不為斗，則其國危乎！」簡子曰：「善！」以宗會為上客。

《郡國志》曰：雍州咸陽縣北十五里長平坂，漢武帝幸甘泉，馳道有蟲覆地，赤如生肝。問東方朔，朔曰：「秦獄地冤氣也。臣聞酒能消愁。」以酒澆之，果銷矣。

*陘

《爾雅》曰：山絕曰陘。郭璞注曰：連山中斷者也。

《漢書》曰：趙王成安君陳余聞漢且襲之，聚兵井陘口，號稱二十萬。

《穆天子傳》曰：天子北征，乃絕漳水至于钘山之下。郭璞注曰：即井钘山。今在常山石邑鄉。

《述征記》曰：燕趙間，凡厥山路，名之曰陘，井陘在常山。

*峽

《水經注》曰：丹山在丹陽，屬巴丹山，西即巫山者也，帝女居焉。宋玉所謂天帝之季女，名曰瑤姬，未行而亡，封于巫山之陽，高唐之岨，旦為云，暮為雨，朝朝暮暮，陽臺之下。旦朝視之，果如其言，故為立廟，號朝雲焉。其間首尾一百六十里，謂之巫峽，蓋因山為名也。

盛弘之《荊州記》曰：舊云自二峽取蜀數千里中，恒是一山，此蓋好大之言也。惟三峽七百里中，兩岸連山，略無闕處，重巖疊嶂，隱天蔽日，自非亭午夜分，不見日月。至於夏水襄陵，沿溯阻絕，或王命急宣，有時云朝發白帝，暮至江陵，其間千二百里，雖乘奔御風，不為疾也。春冬之時，則素湍淥潭，回清到影，絕巘多生檉，懸泉瀑布，飛漱其間，清榮峻茂，良多雅趣。每晴初霜旦，林寒澗肅，常有高猿長嘯，屬引凄異，空岫傳響，哀轉久絕。故漁者歌曰：「巴東三峽巫峽長，猿鳴三聲淚沾裳。」又曰：「南崖有重嶺疊起，最大高崖間有石，色如人負刀牽牛，人黑牛黃，成就分明。此崖既大，加以江湍縈紆回途，經宿猶望見之。行者歌曰：」朝發黃牛，暮宿黃牛，三日三夜，黃牛如故。「

庾仲雍《荊州記》曰：巴陵，巴陵楚之世有三峽，明月峽、廣德峽、東突峽，即今之巫峽、秭歸峽、歸鄉峽。

袁山松《宜都記》曰：楚之世有三峽，高山重鄣，非日中半夜，不見日月，猿鳴至清，諸山谷傳其響。泠泠不絕也。

王韶之《始興記》曰：宿縣有觀峽，橫巒交枕，絕崖岞崿。護水口有貞女峽，峽西岸水際有石如人形，高可七尺，狀似女子，是曰貞女。父老相傳，秦世有女數人，取螺於此，遇風雨晝昏，而一女化為此石。

鄧德明《南康記》曰：雩都峽，其水常自激，通奔如轉輪。

《郡國志》曰：南鄉峽，峽西八十里有巴鄉村，善釀酒，故俗稱巴鄉酒也。村旁有溪，溪中多靈壽木焉。

《水經注》曰：湞陽觀峽下有廟，世人以為河伯。晉時縣人有使至洛者，使訖將還，忽有一人寄其書云：「吾家在觀前石間，石間懸藤即其處也，但扣藤，自當有人取之。」使者依其言，果有二人出外取書，并延入水府，衣不沾濡。又曰：《續漢書》云：虞詡為武都太守，下辯東三十余里有峽，峽中白水生大石，鄣塞水流，春夏輒嘳溢，敗壞城郭，詡使人燒石，以醋灌之，石皆淬裂，因鐫去焉，遂無泠溺之害。又曰：涇水東南逕都盧山，山路之中常有如彈箏之聲，行者鼓舞樂而後去，即弦歌之山也。故謂此山峽為彈箏峽。

《隴西記》曰：襄武有錦鏡峽，即黑水所經，其峽四望，花木明媚，照影於其中，因以稱之也。

《峽程記》曰：瀘、合、遂、蜀四郡，皆峽之郡，自蠻江、梧柏、沱導等江至此，二百八十江會于峽前，次荊門都四百五十灘，即有清水、重峰、胡灘、漢灘、忽雷、閃電、咤灘、瀨灘、狼尾、使君、主簿，皆使君、主簿沉舟之所，遂為名，其他不悉記之。三峽者，即明月峽、仙山峽、廣澤峽，其有瞿塘、滟滪、燕子、屏風之類，皆不預三峽之數。

李膺《益州記》曰：廣陽州東七里，水南有遮要二塠石，石東二里至明月峽，峽前南岸壁高四十丈，其壁有圓孔，形如滿月，因以為名。

*岡

《釋名》曰：岡，亢也，在上言之。

《詩》曰：陟彼高岡，我馬玄黃。又曰：如山如阜，如岡如陵。又曰：謂山蓋高，為岡為陵。又曰：陟彼岡矣，瞻望兄矣。

《尚書》曰：火炎昆岡，玉石俱焚。

《爾雅》曰：山脊曰岡。

山謙之《丹陽記》曰：句容縣東三十五里有龍岡，岡頂有沸潭，周回十三丈，聞人聲水便沸動，不聞不涌也。

王韶之《始興記》曰：郡西南有芙蓉岡，高若玉山，鄰枕郊郭，周回連亙四十余里。又曰：含洭縣白鹿城南有白鹿岡，晉咸和中，郡民張鮑作令著惠，有白鹿游此岡，因以為名。

雷次宗《豫章記》曰：洪井西有鸞岡，舊說洪崖先生乘鸞所憩處也。

顧微《廣州記》曰：四會有金岡，行人往往見金於岡側。

斐淵《廣州記》曰：城西北五里，連續大岡，直上百尋，名為粵王冢。吳朝掘覓尉他墓，竟無所見。於天井岡得六玉璽。一小車。州城北有馬鞍岡，秦時瞻氣者言南方有天子氣，始皇發民鑿破此岡，地中出血，今鑿處猶在。增城縣有雲母岡，日出照之晃曜。

《武昌記》曰：城北有岡高數丈，名曰鳳闕，其處顯敞，昇闕以望川澤，多所遠瞻。吳黃龍元年，有鳳皇集此岡，故謂之鳳闕。鳳闕南十里有金牛岡，古老相傳，云有金牛出此岡，岡今半崩，坑深數丈，金牛躍出踐岡邊遺跡猶存。

王妥《安成記》曰：萍鄉西津南五里，山名女岡，天氣將雨，水輒先涌出石門，而有五色玄黃，百姓謂之玉女披衣。

鄧德明《南康記》曰：陳蕃墓在青龍岡，土人傳云，昔有一物龍形，而通身絕青，數出岡頂及山邊，故言名青龍也。又曰：贛縣馬脊岡在縣西，形如馬脊，故以為名也。

任端休《江陵記》曰：州城北五十四里，有楚平王冢枝江有班竹岡。又云：平王冢周回數百步。未知孰是。

《荊州記》曰：零陵郡東南有黃溪，黃溪西有礬石岡。

《衡山記》曰：衡山有曾青岡，出曾青，可合仙藥。有靈壽岡，有靈壽木，周回數十里。芝草岡，有神芝靈草。

《郡國志》曰：久留岡，昔太守衛諷罷郡還京，故老送別，久留此岡。又曰：顯朝岡，在郁平縣，陸績制渾儀處。

《隋圖經》曰：歷陵縣西十里有石子岡，寶山也，而高大，有冢如硯子，世謂之研子冢，是趙簡子冢也。石虎令人發之，初得炭，深一丈得連木板，厚高八尺，次得流泉水，水色青冷非常。以牛皮為囊，作絞車以汲之，一月而水無極，乃止。筑城繞之，氣成樓闕。

酈元注《水經注》曰：蓼水出襄國石井岡，岡上有井大如輪。

《隋區宇圖志》云：此井光武營軍所鑿，傍有叢荊棘生，皆蟠縈如人手結，云是光武系馬處。又曰：石勒時天旱，沙門佛圖澄於此岡，掘得一死龍，長丈余，濟之以水，良久乃蘇。尋祭之，龍騰空而上天，雨即降，因名龍岡。

《鄱陽記》曰：大雷岡在縣東北，后漢雷義，字仲公所居。又有小雷岡，雷煥所居之處。

