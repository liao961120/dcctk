*廚

《說文》曰：廚，庖屋也。

《易》曰：庖有魚義，不及賓也。

《毛詩》：大庖不盈。

《禮記·玉藻》曰：君子遠庖廚，凡有血氣之類，弗身踐也。又田獵之禮，一為乾豆，二為賓客，三為充君之庖。

《漢書·賈誼》曰：其禽獸，見其生不忍見其死，聞其聲不忍食其肉，故遠胞庖廚，所以長恩，且明有仁也。

《後漢書》：禰衡到許都，人問：「荀文若、趙稚子云何？」趙為蕩寇將軍。見《魏志》。衡曰：「文若可使借面吊喪，稚長可監廚請客。《典略》云：衡見荀儀容，但有貌耳，故可吊喪，趙有腹健，啖肉，故可監廚也。

《七賢傳》曰：阮籍以步兵廚中有美酒，求為步兵校尉。

司馬相如《上林賦》曰：庖廚不徙，後宮不移。

古詩曰：左顧敕中廚。

*灶

《禮》：有五祀，灶居一焉。

《月令》：孟夏，其祀灶，祭先肺。陽氣盛，熱外，祀之於灶，從熱類也。

《禮》：臧文仲燔柴於灶者，灶者，老婦之祭也；盛於盆，尊於瓶，非所柴也，文仲焉知禮？

《禮》：庶人立一祀，或立戶，或立灶。

《論語》：王孫賈曰：「與其媚於奧，寧媚於灶。」

《史記》：孫臏救韓入魏，為十萬灶，明日為五萬灶，又明日為三萬灶。龐涓經三日，大喜曰：「我固知齊人怯，入吾地三日，士卒亡者過半。」遂逐之。

又李斯曰：「灶上騷除，萬世一時也。」騷音掃。

《漢書》：李少君言祀灶皆可致神物，而丹沙可化為黃金，黃金成以為器，以食則益壽，壽益則海中蓬萊仙者乃可見之，封禪則不死，黃帝是也。天子親祀灶焉。又曰：初，霍氏奢侈，茂陵徐生曰：「霍氏必亡。夫奢則不遜，不遜必侮上。侮上，逆道也。在人之右，眾必害之也。霍氏秉權日久，害之者多矣。天下害之，而又行以逆道，不亡何待！」乃上疏，言「霍氏太盛，陛下即愛厚之，宜以時抑制，無使至亡。」書三上，輒不報聞。其後霍氏誅滅，而告霍氏者皆封。人為徐生上書曰：「臣聞客有過主人者，見其灶直突，傍有積薪，客謂主人，更為曲突，遠徙其薪，不者且有火患。主人不應。俄而家果失火，鄰里共救之，幸而得息。於是殺牛置酒謝其人，灼爛者在於上行，餘各以次，不錄言曲突者。人謂主人曰：『鄉使聽客之言，不費牛酒，終亡火患。今論功而請賓，曲突徙薪亡恩澤，焦頭爛額為上客。』主人乃寤而請之。茂陵徐福數上書言霍氏且變，宜防絕之。鄉使福說得行，則國亡裂土出爵之費，臣亡逆亂誅滅之敗。往事既已，而福不蒙其功，唯陛下察之，貴徙薪曲突之策，使居焦髮灼爛之右。」上乃賜福帛千疋，后以為郎。又曰：息夫躬祠灶，人見之，告咒詛，遂棄市。又曰：昭帝時，燕王宮豕出圂胡困切，壞都灶。注：都灶，蒸炊之大灶也。劉向以為豕禍。

《後漢書》：李南女曉術，為由拳縣人妻。晨詣灶室，卒有暴風，婦上堂從姑求歸，辭其二親。姑不許，乃跪而泣曰：「家世傳術，疾風起，先吹灶突及井，此禍為婦女主爨者，妾將應之。」因著其亡日。乃聽還家，如期病卒。又曰：《更始傳》：李軼、朱鮪擅命山東，王匡、張卬橫暴三輔。其所寫官爵皆群小賈豎，或有膳夫庖人，多著繡面衣、錦袴、襜褕、諸于，罵詈道中。長安為之語曰：「灶下養，中郎將。爛羊頭，關內侯。」又曰：虞詡為懷令。後羌寇武都，鄧太后以詡有將帥之略，遷武都太守，引見嘉德殿，厚加賞賜。羌乃率眾數千，遮詡於陳倉、崤谷，詡即停軍不進，而宣言上書請兵，須到當發。羌聞之，乃分鈔傍縣。詡因其兵散，日夜進道，兼行百餘里。令吏士各作兩灶，日增倍之，羌不敢迫。或問曰：「孫臏減灶，而君增之。兵法日行不過三十里，以戒不虞，而今日行二百，何也？」詡曰：「虜眾多，吾兵少，徐行則易為所及，速過則彼所不測。虜見吾灶日增，必謂郡兵來迎。眾多行速，必憚追我。孫臏見弱，吾今示強，勢有不同故也。」又曰：向栩性不恒，又似狂，坐于灶北板屋上。又曰：張忠署孫賓為主簿，遂祭灶，請比鄰。又曰：陰子方臘日晨炊而灶神見。殺黃羊，因祀之。三世繁昌，遂常以臘日祭也。

《戰國策》曰：智伯攻晉陽城，城不沉者三版，洎灶生蛙，懸釜而炊。

《魯連子》曰：一井五瓶，泄可立待。一灶五突，烹飪十倍，分煙者眾。

《淮南子》曰：黃帝作灶，死為灶神。

《莊子》曰：仲尼讀《春秋》，老聃踞灶觚而聽。觚，灶額也。又曰：陽子居南郭之沛，老聃西游於秦，邀還於郊，至於梁而遇。老子中道仰天而嘆曰：「始以汝為可教，今不可也。」陽子居不答。至舍，進盥漱巾櫛，脫屨戶外，膝行而前曰：「向者弟子欲請夫子，夫子行不閑，是以不敢問。今閑矣，請聞其過。」老子曰：「而睢睢肝肝，而誰與居？大白若辱，盛德若不足。」陽子居蹴然變容曰：「敬聞命矣！」其往也，舍者迎將，家公執席，妻執巾櫛，舍者避席，煬者避灶。其反也，舍者與之爭席矣。

《宜都縣記》曰：宜都山絕崖壁立數百丈，有一火燼插在崖間，望可長數尺。傳云堯洪水，人泊船此旁，爨餘留之，故曰插灶崖。

《萬畢術》曰：灶神晦日歸天，白人罪。

《夢書》曰：灶主食，夢者得食。

李尤《灶銘》曰：燧人造火，灶能以興。

*竇

《周禮·考工記》曰：宮中之竇，其崇三尺。

《左傳》曰：蓽門圭竇之人皆凌其上。又曰：有過氏滅夏后相，后緡方娠，逃出自竇。

《晉書》：光逸避亂依胡母輔之初，至屬輔之與謝鯤、阮放、畢卓、羊曼、桓彝、阮孚散發裸袒，閉室酣飲已累日。逸將排戶入，守者不聽，逸便於戶外脫衣露頭於狗竇中窺之而大叫。輔之驚曰：「他人決不能爾，必我孟祖也。」遽呼入，遂與飲，不舍晝夜。時人謂之八達。

《家語》曰：子羔為衛之士師，刖人之足。衛有蒯瞆之亂，子羔逃至郭門，刖者守焉。謂子羔曰：「彼有缺。」子羔曰：「君子不逾。」又曰：「彼有竇。」子羔曰：「君子不隧。」又曰：「彼有室。」子羔入焉。追者罷，子羔乃去。

*廁

《廣雅》曰：清溷，屏廁也。

《說文》曰：廁，清也。

《釋名》曰：廁，言人雜廁在上，非一也。或曰：溷，濁也。或曰：清至穢，宜常修治，使清潔。

《儀禮》曰：隸人溫廁。溫，塞也；為人復往褻也。

《左傳》曰：晉侯將食麥，如廁，陷而卒。

《史記》曰：朱虛侯入未央宮，遂擊呂產，產走。天風大起，從官亂，莫敢斗，遂殺產于郎中府吏廁中。又曰：范雎事魏中大夫須賈。賈為魏昭王使於齊，睢從。齊襄王聞睢辯有口才，乃使人賜雎金十斤及牛酒。須賈以睢持魏事陰告齊，故睢獨得此饋，心怒。歸以告魏相魏齊。齊使人笞擊睢，折肋折齒。睢佯死，卷以置廁中。賓客飲者醉，更溺睢，以懲后，令無妄言者。又曰：李斯者，楚之上蔡人也。少時為鄉小吏，見吏舍廁中鼠食不潔，近人犬，數驚恐之。斯入倉，觀倉中鼠，食積粟，居大廡下，不見人犬之憂。於是李斯乃嘆曰：「人之賢、不肖譬如鼠矣，在所自處耳！」乃從荀卿學帝王之術。又曰：萬石君長子建老白首，萬石君尚無恙。建為郎中令，每五日洗沐歸謁親，入子舍，竊問侍者，取親中裙廁窬，身自浣滌，徐廣曰：窬，筑垣短板也。《音注》：廁窬，謂溷垣墻，隱於其側而浣滌也。一謂窬竇。言建又自洗蕩廁竇。廁竇，瀉除穢污之穴也。復與侍者，不敢令萬石君知，以為常。又曰：趙襄子滅智伯，其臣豫讓遁逃山中，曰：「嗟乎！士為知己者死，女為說己者容。今智伯知我，我必為報仇，而死以報智伯，則吾魂魄不愧矣。」乃變名姓為刑人，入宮涂廁，中挾匕首，欲以剌襄子。襄子如廁，心動，執問涂廁之刑人，豫讓內持刃兵，曰：「欲為智伯報仇。」左右欲誅之，趙襄子曰：「彼義人也，我謹避之耳；且智伯亡無後，而其臣欲為報仇，此天下之賢人也。」卒釋去之。又曰：大將軍衛青侍中，上據廁而視之。注：溷，廁也。

《漢書》：郅都侍上。賈姬如廁，有野彘入廁，上目都擊之，都不往。上欲自行，都伏諫曰：「一姬死，復一姬進，上雖自輕，奈太后宗廟何？」太后聞之，賜都金。

《晉書》：王戎，惠帝反宮，以戎為尚書令。既而河間王颙遣使說成都王潁，將誅齊王冏。檄書至，冏謂戎曰：「孫秀作逆，天子幽逼。孤糾合義兵，掃除元惡，臣子之節，信著神明。二王聽讒，造構大難，當賴忠謀，以和不協。卿善為我籌之。」戎曰：「公首舉義眾，定大業，開辟已來，未始有也。然論功報賞，不及有勞，朝野失望，人懷貳志。今二王帶甲百萬，其鋒不可當，若以王就第，不失故爵。委權崇讓，此求安之計也。」冏謀臣葛旟怒曰：「漢魏以來，王公就第，寧有得保妻子乎！議者可斬。」於是百官震悚，戎偽藥發墮廁，得不及禍。又曰：郭璞素與桓彝友善，彝每造之，或值璞在婦女間，便入。璞曰：「卿來，他處自可徑前，但不可廁上相尋耳。必客主有殃。」彝后因醉詣璞，正逢在廁，掩而觀之，見璞裸身被發，銜刀設醊。璞見彝，撫心大驚曰：「吾每屬卿勿來，反更如是！非但禍吾，卿亦不免矣。天實為之，將以誰咎！」璞終嬰王敦之禍，彝亦死蘇峻之難。

《魏氏春秋》曰：許允為鎮北將軍，未發，徙樂浪。允善相，印將拜，印以不善更刻大，如此者三。允曰：「印雖好而已被辱。」問送印者，果懷之而墜於廁。

《幽明錄》曰：建德民虞敬上廁，輒有一人授草手內與之，不睹其形，如此非一。過后至廁，久無送者，但聞戶外斗聲，窺之，正見死奴與死婢爭先進草，奴適在前，婢便因后撾之，由此，輒兩相擊。食頃，敬欲出，婢奴陣勢方未已，乃厲聲叱之，奄如火滅。自是遂絕。又曰：阮德如嘗於廁見一鬼，長丈餘，色黑眼大，著皂單衣、平上幘，去之咫尺，德如心安氣定，徐喚而語之曰：「人言鬼可憎，果然。」

桓譚《新論》曰：博士弟子譚生居東寺，連三夜有惡夢，以問人，教使晨起廁中說之。三旦而人告，以為咒詛，撲治數日。

曹毗曰：杜蘭香戒張碩不宜露頭上廁，夜行必燭，若脫誤，當跪拜謝。

周景式《孝子傳》曰：管寧避地遼東，經海遇風，船人危懼，皆叩頭思過；寧思惟無愆，念嘗如廁不冠，即便悔過，海風尋止。

《異苑》：陶侃曾如廁，見數十人悉持杖，有一人著平上介幘，自稱後帝，云：君長者，故出相見。「

《襄沔記》：蜀先主之依劉表，起至廁，見髀里生肉，慨然流涕。還坐，表怪問之，備曰：「平常身不離鞍，髀肉皆消。今不復騎，髀里肉生。日月若馳，老將至矣，而功業不建，是以悲耳。」表雖重備，因此欲取備。備覺，偽如廁，潛遁出。所乘馬名的鸕，從襄陽城西檀溪水中而渡，被溺不得出，備既急，乃曰：「的鸕：今日危矣，可不弩力乎！」的鸕乃一踴三丈，遂得過溪而去。

《神仙傳》曰：淮南王安謁仙伯，坐起不恭。主者奏安不敬，謫守廁三年。

《抱樸子·內篇》曰：河東項曼都入山學仙，十年而歸。家問其故，曼都曰：「在山中，仙人乘龍迎我上天，先過紫府，金床玉幾，真貴處也。仙人以流霞杯飲我，輒不死不饑渴。昔淮南王事天帝有失行，謫之守廁矣，吾何人哉？」

《語林》曰：劉實詣石崇，如廁，見有絳文帳茵縟甚麗，兩婢持錦囊。實遽退，笑謂崇曰：「向誤入卿室。」崇曰：「是廁耳。」實更往，向乃守廁婢所進錦囊是籌，良久不得便，行出，謂崇曰：「貧士不得此廁。」乃如他廁。又曰：石崇廁常有十餘婢侍列，皆佳麗，藻飾置甲煎沉香，無不畢備；又與新衣，客多不能著。王敦為將軍年少，往脫故衣，著新衣，氣色傲然。群婢謂曰：此客必能作賊。

《世說》：王大將軍敦初尚主，廁見漆箱中盛乾棗，本以塞鼻，王謂廁上下果，食遂至盡。既還，婢擎金澡盤盛水，琉璃碗盛澡豆，敦自倒著水中而飲之，謂之乾飯。群婢掩口而笑之。

