*交友三

《宋書》曰：晉安帝義熙初，高祖命瑯琊王弘為徐州治中從事吏，不就，隱于會稽，與魯國孔淳之為莫逆交。又曰：何點，字子皙，廬江灊人也。宋徵為庶子，不就。與陳郡謝瀹、吳國張融、會稽孔稚珪為莫逆之交。

王知腎露宋紀》曰：孔淳之隱居剡山，嘗遇桑門法崇於三山，披衿領契，自以為得意之交。

《齊春秋》曰：檀超，字悅祖，高平金鄉人也。少而負氣。始為南徐州西曹書佐，與別駕蕭惠開抗禮。惠開，自以地位居前，稍相凌駕。而嘯傲不以地勢推之，謂惠開曰：「我與卿并有何等官閥？俱是國家征時外戚耳。何以一爵高人！」惠開欣然，更為刎頸之交。

《齊書》曰：劉悛，字士操，彭城安上里人也。從駕登蔣山，上數嘆曰：「貧賤之交不可忘。」顧謂悛曰：「此況卿也。今日與卿盡布衣之交游。」悛起拜謝。又曰：柳世隆，字彥緒，河東解縣人。宋太尉玄景弟也。當時名士張緒、王延之、沈淡之徒，雅相欽慕，以為君子之交。又曰：劉善明素與崔思祖友善，聞死慟哭，仍得病卒。又曰：孔稚珪，字德璋，會稽人也。早立名譽，當時名士陸惠曉、謝瀹、張融、何點、沈淵，相與為君子之交。

《梁書》曰：何遜，字仲言，東郡郯人也。弱冠舉秀才，南鄉范雲見其答策，大相稱賞，因結忘年交好。自是一文一詠，云輒嗟賞。又曰：張緬弟纘遷尚書吏部，河東裴子野曰：「張吏部有喉舌之任。」子野性曠遠，自云年出三十，不復詣人。初未與纘遇，便相推重。因為忘年交。又曰：蕭介，性高簡，少交游，惟與族兄琛、從兄眕音軫。素、及洽、從弟淑等文酒賞會，時人以比謝氏烏衣之游。又曰：高祖性不好聲色，頗慕高名，與裴子野、劉顯、蕭子云、張纘及當時才秀為布衣交。

何玄之《梁典》曰：劉許，字彥度。與陳留阮籍、李緒申金蘭之契。筑室鍾阜之傍，共聽內義，鉆尋奧典。

《魏書》曰：夏侯尚，字伯仁。有籌畫知略，文帝器之，為布衣之交。

《後魏書》曰：眭夸，一名昶，趙郡高邑人也。少與崔浩為莫逆之交。

《北齊書》曰：崔瞻與趙郡李概為莫逆之交。概將東還，瞻與之書曰：「仗氣使酒，我之恒弊，詆訶指切，在卿尤甚。足下告歸，吾於何聞過也？」又曰：袁聿修歷任清華，在郎署之日，值趙彥深為水部郎中，同在一院，因成交友。彥深后被沙汰停秩，門生藜藿，聿修猶以故情，存問往來。又曰：裴讞魚列切。之，字士平。不妄交游，惟與隴西辛術、趙郡李繪、頓丘李構、清河崔瞻為妄年之交。

《後周書》曰：柳弘，字光道，河東解縣人。少聰潁，工草隸，博涉群書，詞彩豐贍。與弘農楊素為莫逆之交。又曰：張軌，濟陰臨邑人也。少好學，志識開朗。初在洛陽，家貧，與樂安孫仁為莫逆之交，每易衣而出，以此見稱。又曰：黎景希，字季明，河間鄚音莫。人也。好占玄象，頗知術數，而落魄音托。不事生業。與范陽盧道源為莫逆之交。又曰：韋夐，休政切。字弘遠。志尚夷簡，澹於榮利。周弘正乃造夐，談謔盡日，恨相遇之晚也。后請夐至賓館，夐未赴。弘正乃贈詩曰：「德星猶未動，真車詎肯來。」當時所欽挹如此。

《南史》曰：謝弘微性寬博，無喜慍。末年嘗與友人棋，友人西南棋有死勢，復一客曰：「西風急，或有覆舟者。」友人悟，乃救之。弘微大怒，投局於地。識者知其暮年之事，果以此歲終。

《北史》曰：盧懷仁，有行撿，善與人交。與瑯琊王衍、隴西李壽之情好相得，嘗語衍云：「昔太丘道廣、許邵知而不顧，嵇生峭立鍾會遇而絕言語，處季孟之間，去其太甚。」衍曰：「然。」

《三十國春秋》曰：敦煌太守李暠古老切。表於段業，暠稱盡忠不貳，橫為李嗣所讒，請業殺嗣。暠自歸司敗，業乃殺嗣，遣使謝暠，初，嗣與暠結刎頸之交，嗣常以宗族托暠曰：「我身猶子身，勿為疑也。」及是暠反為嗣所構，暠乃恨之。又曰：姚萇單騎度淮，見豫州刺史謝尚于壽陽，幅巾以待之，一面如舊相識。又曰：王鎮惡隨宋高祖入關中。初，鎮惡流寓崤澠，崤澠人李方厚待之。鎮惡曰：「待吾佇英雄主，取萬戶侯，乃厚相報。」方笑曰：「本縣足矣。」鎮惡力不絕人，不閑弓馬，略通諸子兵書，縱橫有智計，以此成名。及是，李方尚在，鎮惡升堂拜母，表方澠池令。

《陳書》曰：江總聰敏，篤學有文。范陽張纘、瑯琊王筠、南陽劉之遴，并高才碩學，總時少有名，纘等雅相推重，為忘年友。又曰：陸景文，字叔辯。少有膽略，武勇，與陳武帝有布衣之舊。

《隋書》曰：李密與楊玄感為刎頸之交，尤好兵書，常皆在口。

《唐書》曰：武德中玄敬為秘書郎，太宗召為天策府參軍，兼直記室。薛收與玄敬俱為文學館學士。時房、杜等處心腹之寄，深相友托。玄敬畏於權勢，竟不之狎。如晦常云：「小記室不可得而親，不可得而疏。」又曰：于休烈，河南人也。貞觀中任左仆射，為十八學士。心性貞愨，機鑒敏悟。自幼好學，善屬文，與會稽賀朝萬齊融、延陵包融為文詞之友，齊名一時。又曰：王琚，懷州河內人也。少孤而聰敏，有才略，好玄象合煉之學。神龍初，嘗謁駙馬王同皎，同皎甚器之。言及謀刺武三思事，琚義許之，與周璟、張仲之為忘年之友。又曰：蕭昕，河南人也。開玄中，首舉博學弘詞，首嬸武縣主簿，后遷左拾遺。昕嘗與布衣張鎬友善，表薦之曰：「如鎬者，用之則為王者師，不用之則幽谷一叟爾。」玄宗擢鎬拾遺，后為將相。又曰：權皋，德輿之父，大歷中卒于家。玄和中謚曰：「貞孝」。初，皋卒，韓泂、王定為服朋友之喪，李華為其墓表，以為「分天下善惡，一人而已」。又曰：杜伏威，齊州章丘人也。少為盜，與鄉人輔公祐為刎頸之交。公祏姑家公牧羊為業，公祐數攘羊以饋之。又曰：楊憑，字虛受。為左散騎。少負氣節，與母弟凝、凌相愛，皆有名。重交游，與穆質、許孟容、李鄘、王仲舒為友，故時人稱穆、許、李之交。又曰：朱敬則，亳州永城人也。長壽中，為右補闕。家代孝義稱。敬則倜儻，早以詞學知名。與左史江融、尚書左仆射魏玄忠相友善。又曰：劉黑闥，貝州漳南人也。與竇建德少相友善。家貧無以自給，建德每資之。黑闥所費至盡，而不以為疑，建德亦弗之間也。又曰：劉孝孫者，荊州人也。祖貞周，石臺太守。孝孫弱冠知名，為當時詞人。虞世南、蔡君和、孔德紹、庾自直、劉斌等登臨山水，結為交會。又曰：陸象先弟監察御史景倩，吏部侍郎景融，大理正景獻，河南令景裔，皆有美譽。僧一行少時，與象先昆弟友善，常謂人曰：「陸氏兄弟皆有才行，古之荀、陳，無以加也。」又曰：楊纂，華州華陰縣人也。父文偉，隋溫州刺史。纂略涉經史，尤明時務。少與瑯琊顏師古、敦煌令狐德棻音芬。友善。大業中，進士舉，終為考功郎中。又曰：張道源嘗與友人客游，友人病，中宵而卒，道源恐驚擾主人，遂共尸臥，達曙方哭，親步營送至其本鄉。后仕隋，吻監察御史。又曰：孔紹安，越州山陰人也，陳吏部尚書奐之子也。少以文詞知名。年十三，入隋，徙居京兆鄠縣。閉門讀誦，集數十萬言。時有詞人孫萬壽，與紹安篤忘年之好。紹安大業末吻監察御史。又曰：李密，長安人也。父寬，隋上柱國、蒲山公。密開皇中襲父爵，年始弱冠。尚書令楊素見而奇之，謂其子玄感曰：「李密智計不窮，爾所不及，可與為友。」玄感遂傾心禮遇，定為刎頸之交。又曰：劉裔之，徐州彭城人也。少有學業，與隋信都丞孫萬壽、宗正卿李百藥為忘年之交。又曰：柳宗玄移柳州，時劉禹錫得播州，宗玄謂所親曰：「禹錫有母，今為郡蠻方，絕域萬里，如何與母偕行？吾於禹錫為執友，胡忍見其若是？」即草奏，請以柳州授禹錫，自往播州。禹錫易連山。又曰：張九齡，素與中書侍郎嚴挺之、尚書左丞袁仁敬、右庶子梁昇卿、御史中丞盧怡結交友善。挺之等皆有才幹，而交道終始不渝，甚為當時所稱也。

