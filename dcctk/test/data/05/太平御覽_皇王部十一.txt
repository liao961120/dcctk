*秦

《史記》曰：秦之先，帝顓頊之苗裔，孫曰女脩。女脩織，玄鳥隕卵，女脩吞之，生子大業。大業娶少典之子，曰女華。女華生大費，與禹平水土。已成，帝錫玄圭。禹受曰：「非予能成，亦大費與禹平水土。已為輔。」帝舜曰：「咨爾費，贊禹功，其賜爾皂游。爾嗣將大出。」遂妻之姚姓之玉女。大費拜受，佐舜調馴鳥獸，鳥獸多馴服，是為柏翳。舜賜姓羸氏。大費生子二人：一曰大廉，實鳥俗氏；二曰若木，實費氏。其玄孫曰費昌。子孫或在中國，或在夷狄。費昌當夏桀之時，去夏歸商，為湯御，以敗桀於鳴條。大廉玄孫曰孟戲、中衍，鳥身人言。帝太戊聞而卜之使御，吉，遂致使御而妻之。自太戊以下，中衍之後，世有功，以佐殷國，故羸姓多顯，遂為諸侯。其玄孫曰中潏，在西戎，生蜚廉。蜚廉生惡來。惡來有力，蜚廉善走，父子俱以才力事紂。周武王伐紂，并殺惡來、蜚廉，死葬於霍太山。蜚廉復有子曰季勝。季勝生孟增，是為宅皋狼。皋狼生衡父，衡父生造父。造父以善御幸於周繆王，繆王以趙城封造父，造父族由此為趙氏。蜚廉以下五世別居趙。趙衰其後也。惡來革者，蜚廉子也，早死。有子曰女防。女防四世生非子。以造父之寵，皆姓趙氏。非子居犬丘，周孝王分土為附庸，邑之秦，今天水隴西縣秦亭也。使復續嬴氏祀，號曰秦嬴。三世至秦仲始大，其孫襄公時，周平王避犬戎之難，東徙洛邑。襄公以兵送平王。平王封襄公為諸侯，賜之岐以西之地。襄公於是始與諸侯通使聘享之禮。至繆公、康公之世，漸為強霸，與齊、晉爭為諸侯盟主。秦仲已下二十八世曰武王，武王卒，立異母弟，是為昭襄王。于時周室微弱。

*昭襄王

《史記》曰：昭襄王十九年，王為西帝，齊為東帝，皆復去之。五十二年，周九鼎入秦，周初亡。五十四年，王郊見上帝於雍丘。五十六年，昭襄王卒，子孝文王立。

《古史考》曰：王赧卒后，天下無主四十九年，以歲所在紀之。

*孝文王

《史記》曰：孝文王元年，赦罪人，修先王功臣，褒厚親戚，弛苑囿。孝文王除喪，十月己亥即位，三日辛丑卒，子莊襄王立。

*莊襄王

《史記》曰：莊襄王元年，大赦罪人，修先王功臣，施德厚骨肉而布惠於民。東周公與諸侯謀秦，秦使相國呂不韋誅之，盡入其國。以陽人之地賜周君，奉其祭祀。四年，莊襄王卒，子政立。

*始皇帝

《河圖》曰：秦始皇帝，名政。虎口、日角、大目、隆鼻，長八尺六寸，大七圍，手握兵執矢，名祖龍。

《尚書考靈耀》曰：秦失金鏡，宋均注曰：金鏡，喻明道也。魚目入珠。言偽亂真也。襄王納呂不韋之妻生始皇也。

《古文奇字》曰：秦改古文以為大篆及隸字，國人多誹謗怨恨，秦苦天下不從而召諸生到者拜為郎，凡七百人。又密令冬月種瓜於驪山硎谷之中溫處，瓜實成，乃使人上書曰：「瓜冬有實。」有詔天下博士、諸生說之，人人各異說，則皆使往視之，而為伏機。諸生賢儒皆至焉，方相難不能決，因發機從上填之以土，皆壓死。

《史記》曰：莊襄王為秦質子於趙，見呂不韋姬，悅而取之，生始皇帝。始皇以秦昭王四十八年正月生於邯鄲。及生，名為政，姓趙氏。年十三歲，莊襄王死，政代立為秦王。十年，大梁人尉繚來，說秦王曰：「以秦之強視諸侯，譬如郡縣之君，臣但恐諸侯合從，而出不意，此乃智伯、夫差、湣王之所以亡也。愿大王無愛財物，賂其豪臣，以亂其謀，不過亡四十萬金，則諸侯可盡。」王從其計，見尉繚抗禮，衣服食飲與繚同。繚曰：「秦王為人，蜂準，長目，鷙鳥鷹，豺聲，少恩而虎狼心，居約易出人下，得志亦輕食人。我布衣，然見我常身自下我。使秦王得志於天下，天下皆為虜矣。不可與久游。」乃亡去。秦王覺，固止，以為秦國尉，卒用其計策。二十六年，秦初并天下，廷尉斯等與博士議曰：「有天皇，有地皇，有人皇，人皇最貴。臣等昧死上尊號，王為泰皇，命為制，令為詔，天子自稱為朕。」王曰：「去泰，著皇，采上古帝王位號，號曰皇帝。他如議。」制曰：「朕聞太古有號毋謚，中古有號，死而以行為謚。如此則子議父、臣議君，甚無謂，朕弗取焉。自今以來，除謚法，朕為始皇帝。后世以計數，二世三世至於萬世，傳之無窮。」始皇推終始五德之傳，音亭傳之傳也。以為周得火德，秦代周，德從所不勝。方今水德之始，改年始，朝賀皆自十月朔。衣服旄旌節旗皆上黑。數以六為紀，符法冠皆六寸，而輿六尺為步，乘六馬。更名河曰德水，以為水德之始。剛毅戾深，事皆決於法。分天下之國以為三十六郡，郡置守、尉、監。更命民曰「黔首」。大酺。收天下兵，聚之于咸陽，銷以為鐘鐻，鑄為金人十二，重各千石，置宮庭中。一法度衡石丈尺。車同軌。書同文字。地東至海暨朝鮮，西至臨洮、羌中，南至北向戶，北據河為塞，并陰山至遼東。徙天下豪富於咸陽十二萬戶。諸廟及章臺、上林皆在渭南。秦每破諸侯，寫放其宮室，作之咸陽北坂上，南臨渭，自雍門以東至涇渭，殿屋復道，周閣相屬。所得諸侯美人鐘鼓，以充入之。二十七年，始皇巡隴西、北地，出雞頭山，過回中。作長信宮渭南已來，更命信宮為極廟，象天極。自極廟道通驪山，上作甘泉前殿。筑甬道，自咸陽屬之。二十八年，始皇東行郡縣，上鄒嶧山，立石。與魯諸儒生刻石頌秦德，議封禪望祭山川之事。乃遂上太山，立石，封，祠祀。禪梁父。刻所立石。乃并渤海以東，過黃、腄，窮成山，登之罘，立石頌德而去。南登瑯琊，大樂之，留三月。徙黔首三萬戶瑯琊臺下，復十二歲。作瑯琊臺，立石頌秦德。二十九年，始皇東游。至陽武博浪沙中，為盜所驚。求弗得，乃令天下大索十日。三十一年，始皇為微行咸陽，與武士四人俱，夜出，逢盜蘭池，見窘，武士擊殺盜。三十二年，始皇之碣石，使燕人盧生求羨門高誓。刻碣石門。盧生使入海還，以鬼神事，因奏錄圖書，曰「亡秦者胡也」。始皇乃使將軍蒙恬發兵三十萬人北擊胡，略取河南地。三十三年，略取陸梁地，為桂林、象郡、南海，以適譴戍。西北斥逐匈奴。自榆中并河以東，屬之陰山，以為三十四縣，城河上為塞。又使蒙恬渡河取高闕、陶山、北假中，北假，地名。筑亭障以逐戎人。三十四年，丞相斯議曰：「臣請史官非秦記燒之，非博士官所職，天下敢有藏《詩》、《書》、百家語者，悉詣守、尉雜燒之。有敢偶語《詩》、《書》者棄市，以古非今者族，吏見知不舉者與同罪。諸有文學之書蠲除之。令下三十日不燒，黥為城旦。所不去者，醫藥、卜筮、種樹之書。若欲有學法令，以吏為師。」三十五年，乃營作朝宮渭南上林苑中。先作前殿阿房，東西五百步，南北五十丈，上可坐萬人，下可建五丈旌旗，周馳為閣道，自殿下直抵南山。表南山之巔以為闕。為復道，自阿房渡渭，屬之咸陽，以象天極閣道絕漢抵營室也。立石東海上朐界中，以為秦東門。因徙三萬家驪邑，五萬家云陽，皆復不事十年。乃令咸陽之旁二百里內，宮觀二百七十，復道甬道相連，惟帳鐘鼓美人充之，各案署不移徙。行所幸，有言其處者，罪死。始皇帝幸梁山宮，從山上見丞相車騎眾，不善也。中人或告丞相，丞相後損車騎。始皇怒曰：「此中人泄吾語。」案問莫服。當是時，詔捕諸時在旁者，皆殺之。自是後莫知行之所在。聽事，群臣受決事，悉於咸陽宮。侯生、盧生相謀亡去，始皇怒，案問諸生犯禁者四百六十人皆坑之。長子扶蘇諫曰：「天下初定，遠方黔首未集，諸生皆誦法孔子，今皆重法繩之，臣恐天下不安。惟上察之。」始皇怒，使扶蘇北監蒙恬於上郡。

三十七年，始皇出游，左丞相斯從，右丞相去疾守。少子胡亥愛慕請從，始皇許之。十一月，行至雲夢，望祀虞舜於九疑。浮江下，觀蘇柯，渡梅渚，過丹陽，至錢塘。臨浙江，水波惡，乃西百二十里從峽中渡。上會稽，祭大禹，望于南海，而立石刻頌秦德。還，過吳，從江乘渡。并海上，北至瑯琊。方士徐福等入海求神藥，數歲不得，費多，恐譴，乃詐曰：「蓬萊藥可得，然常為大鮫魚所害，故不得至。愿請善射與俱，見則以連弩射之。」始皇夢與海神戰，如人狀。以問占夢，博士曰：「水神不可見，以大魚蛟龍為候。今上禱祠備謹，而有此惡神，當除去，而善神可致。」乃命入海者赍捕巨魚具，而自以連弩候大魚出射之。自瑯琊北至營城山，弗見。至之罦見巨魚，射殺一魚，遂并海西。至平原津而病。始皇惡言死，群臣莫敢言死事。上病益甚，乃為璽書賜公子扶蘇曰：「與喪，會咸陽而葬。」書已封在中車府令趙高行符璽事所，未授使者。七月丙寅，始皇崩於沙丘平臺。時年五十，在位三十七年。丞相斯為上崩在外，恐諸公子及天下有變，乃秘之，不發喪。棺載轀輬車中，故幸宦者參乘，所至上食，百官奏事如故，宦者輒從轀輬車中可其奏事。獨子胡亥，趙高及用幸宦者五六人知上死。趙高故嘗教胡亥書及獄律令法事，胡亥私幸之。高乃與胡亥、丞相斯陰謀破去始皇所封書賜公子扶蘇者，而更詐為丞相斯受始皇遺詔沙丘，立子胡亥為太子。更為書賜公子扶蘇、蒙恬，數以罪，賜死。遂從井陘抵九原。會暑，上轀輬車臭，乃詔從官令車載一石鮑魚，以亂其臭。行從直道至咸陽，發喪。太子胡亥襲位。

《漢書》曰：秦據勢勝之地，騁狙詐之兵，蠶食山東，一切取勝。因矜其所習，自任私智，訕笑三代，蕩滅古法，竊自號為皇帝，而子弟為匹夫。內亡骨肉本根之輔，外亡尺土蕃翼之衛。吳陳奮其白挺，劉項隨而斃之。又曰：秦始皇即位三十九年，內平六國，外攘四夷。死人如麻，暴骨長城之下，頭顱相屬於道，不一日而無兵。又曰：賈山借秦為喻，名曰《至言》。其辭曰：「始皇貴為天子，富有天下，賦斂重數，百姓罷弊，赭衣半道，群盜滿山，使天下之人載目而視，傾耳而聽。離宮三百，鐘鼓帷帳，不移而具。為宮室之麗如此，使其後世曾不得聚廬而托處焉。為馳道於天下，東窮燕、齊，南極吳、楚，厚筑其外，隱以金椎，樹以青松。為馳道之麗如此，使其後世曾不得邪徑而托足焉。葬于驪山，銅錮其內，漆涂其外，中成游觀，上成山林。為葬埋之侈如此，使其後世曾不得蓬顆蔽冢而托葬焉。秦以熊羆之力，虎狼之心，蠶食諸侯，并吞海內，而不篤禮義，故天殃已加矣。」

《異苑》曰：秦世有謠云：「秦有帝，號始皇奄僵。開吾戶，據吾床。飲吾酒，啜吾漿。餐吾飯，以為糧。張吾弓，射東墻，前至沙丘當滅亡。」始皇既坑儒焚典，乃發孔子墓，欲取諸《經》、《傳》。壙既啟，於是悉如謠者之言。又言謠文刊在冢壁，政甚惡之。及達沙丘，而修別路，見一群小兒輦沙為阜，問云沙丘，從此得病。

《淮南子》曰：秦之時，高為臺榭，大為苑囿，造馳道數千里，鑄金人，發邊戍，入芻藁，頭會箕斂，輸於少府。丁壯丈夫，西至臨洮狄道，東至會稽浮石，南至象郡桂林，北至飛狐陽原，道路死人以溝量。當此之時，有忠諫者謂之不祥，道仁義者謂之狂。

桓譚《新語》曰：秦始皇見周室失統，自以當保有九州。見萬民碌碌，猶群羊聚豬，皆可以竿而驅之，故遂以敗也。

*二世皇帝

《史記》曰：二世皇帝元年，年二十一。趙高為郎中令，任用事。征材士五萬人為屯衛咸陽，令教射狗馬禽獸。當食者多，度不足，下調郡縣轉輸，用法益刻深。七月，戍卒陳勝等反。二年冬，陳涉所遣周章等將西至戲，兵數十萬。二世大驚，夢白虎嚙其左驂馬殺之，心不樂，怪，問占夢。卜曰：「涇水為祟。」二世乃齋於望夷宮，欲祠涇水，沉四白馬。使使責讓高以盜賊事。高懼，乃陰與其婿咸陽令閻樂、其弟趙成謀。使郎中令為內應，詐為有大賊，遣樂將吏卒千餘人至望夷宮。郎中令與樂俱入，射上幄坐幃。二世怒，召左右，左右皆惶擾不斗。旁有宧者一人，侍不敢去。二世入內，謂曰：「何不早告我？」宧者曰：「臣不敢言，故得全。使臣早言，皆已誅，安得至今？」閻樂前即二世，數曰：「足下驕恣，誅殺無道，天下共叛，足下其自為計。」二世曰：「丞相可得見不？」樂曰：「不可。」二世曰：「吾愿得一郡為王。」弗許。又曰：「愿為萬戶侯。」弗許。又曰：「愿與妻子為黔首，比諸公子。」樂曰：「臣受命於丞相，為天下誅足下，足下雖多言，臣不敢報。」麾其兵進。二世自殺。閻樂歸報趙高，趙高乃悉召諸大臣公子，告以誅二世之狀，曰：「秦故王國，始皇君天下，故稱帝。今六國復自立，秦地益小，乃以空名為帝，不可。宜為王如故，便。」立二世之兄子公子嬰為秦王。以黔首葬二世杜南宜春苑中。在位三年。

*秦王子嬰

《史記》曰：趙高令子嬰齋，當廟見，受玉璽。齋五日，子嬰與其子二人謀，稱疾不行，高果自往，曰：「宗廟重事，王奈何不行？」子嬰遂刺殺趙高於齋宮，夷三族以徇咸陽。子嬰為秦王四十六日，楚將沛公破秦軍入武關，遂至霸上，使人約降子嬰。子嬰即系頸以組，白馬素車，奉天子璽符，降軹道旁。項籍為從長，殺子嬰及秦諸公子宗族。

《史記》太史公曰：始皇自以為功過五帝，地廣三皇，而羞與之侔。善哉乎賈生推言之也！曰：秦并兼諸侯，繕津關，據險塞，修甲兵而守之。陳涉以戍卒散亂之眾數百，奮臂大呼，不用弓戟之兵，鉏耰白挺，耰田器也，音憂。望屋而食，橫行天下。秦人阻險不守，關梁不闔，長戟不刺，強弩不射。楚師深入，戰於鴻門，曾無藩籬之艱。當此時也，世非無深慮知化之士也，然不敢盡忠拂過者，秦俗多忌諱之禁，忠言未卒於口而身為戮歿矣。故天下之士，傾耳而聽，重足而立，箝口而不言。是以三主失道，忠臣不敢諫，智士不敢謀，天下已亂，奸不上聞，豈不哀哉！秦王纘六世之餘烈，振長策而御宇內，吞二周而亡諸侯，履至尊而制六合，執捶拊附，拍。音府。以鞭笞天下，威震四海。南取北越之地，以為桂林、象郡，乃使蒙恬北筑長城而守藩籬，卻匈奴七百餘里，胡人不敢南下而牧馬，士不敢彎弓而報怨。於是廢先王之道，焚百家之言，以愚黔首。隳名城，殺豪俊，收天下之兵聚之咸陽，銷鋒鏑，鐻以為金人十二，以弱黔首之民。然後塹華為城，因河為津。據億丈之城，臨不測之溪以為固。良將勁弩守要害之處，信臣精卒陳利兵而誰何？天下已定，秦王之心自以為關中之固，金城千里，子孫帝王萬世之業也。秦王既沒，陳涉斬木為兵，揭竿為旗，天下雲集而響應，羸糧而影從。山東豪俊遂并起而亡秦族矣。然秦以區區之地，千乘之權，招八州而朝同列，百有餘年。然後以六合為家，崤、函為宮，一夫作難而七廟隳，身死人手，為天下笑者，何也？仁義不施，而攻守之勢異也。秦王懷貪鄙之心，行自奮之智，不信功臣，不親士民，廢王道，立私權，禁文書而酷刑法，先詐力而後仁義，以暴虐為天下始，孤獨而有之，故其亡可立而待。

《帝王世紀》曰：秦凡四王二帝，合四十九年。

*楚義帝

附

《尚書中侯》曰：空受之帝立。

《史記》曰：項梁聞陳王定死，召諸別將會薛計事。沛公亦起沛，往焉。居鄛人范增，好奇計，往說項梁曰：「秦滅六國，楚最無罪。自懷王入秦不反，楚人憐之至今，故楚南公曰：『楚雖三戶，亡秦必楚。』今陳勝首事，不立楚后而自立，其勢不長。今君起江東，楚蜂起之將爭附君者，以君世世楚將，為能復立楚后也。」梁然其言，乃求楚懷王孫心在民間，為人牧羊，立以為楚懷王，從民所望。陳嬰為楚上柱國，與懷王都盱眙。秦滅，尊懷王為義帝。《漢書》曰：義帝名心也。項羽謂諸將曰：「天下初發難時，假立諸侯後以伐秦。然身被堅執銳首事，暴露於野三年，滅秦定天下者，皆將相諸君與籍之力也。義帝雖無功，故當分其地而王之。」諸將皆曰：「善。」漢元年四月，諸侯罷戲下，各就國。項王出之國，使人徙義帝，曰：「古之帝者地方千里，必居上游。」乃徙義帝長沙，都郴縣。其群臣稍叛之，乃陰令衡山、臨江王擊殺之江中。

