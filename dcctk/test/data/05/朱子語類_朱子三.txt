*外任

*同安主簿

主簿就職內大有事，縣中許多簿書皆當管。某向為同安簿，許多賦稅出入之簿，逐日點對僉押，以免吏人作弊。時某人為泉倅，簿書皆過其目。後歸鄉與說及，亦懵不知。他是極子細官人，是時亦只恁呈過。賀孫

因說「慢令致期謂之賊」，曰：「昔在同安作簿時，每點追稅，必先期曉示。只以一幅紙截作三片，作小榜遍貼云，本廳取幾日點追甚鄉分稅，仰人戶鄉司主人頭知委。只如此，到限日近時，納者紛紛。然此只是一箇信而已。如或違限遭點，定斷不恕，所以人怕。」時舉

初任同安主簿，縣牒委補試。喚吏人問例。云：「預榜曉示，令其具檢頗多。」即諭以不要如此，只用一幅紙寫數榜，但云縣學某月某日補試，各請知悉。臨期吏覆云：「例當展日。」又諭以「斷不展日」！過

問：「奏狀還借用縣印否？」曰：「豈惟縣印？縣尉印亦可借。蓋是專達與給納官司及有兵刑處，朝廷皆給印。今之官司合用印處，緣兵火散失，多用舊印。要去朝廷請印，又須要錢，所以官司且只苟簡過了。某在同安作簿，去州請印。當時有箇指揮使，并一道家印，緣胥吏得錢方給。某戲謂，要做箇軍員與道士，亦不能得！又見崇安縣丞用淮西漕使印。」人傑

*南康

因說賑濟，曰：「平居須是修陂塘始得。到得旱了賑濟，委無良策。然下手得早，亦得便宜。在南康時，才見旱，便凛刷錢物，庫中得三萬來貫，準擬糴米，添支官兵。卻去上供錢內借三萬貫糴米賑糶。早時糴得，卻糶錢還官中解發，是以不闕事。舊來截住客舡，糴三分米。至於客舡不來，某見官中及上戶自有米，遂出榜放客船米自便，不糴客舡米。又且米價不甚貴。」又曰：「悔一件事：南康煞有常平米，是庚寅辛卯年大旱時糴，米價甚貴。在法不得減元價，遂不曾糶。當時只好糶了，上章待罪，且得為更新米一番。亦緣當時自有米，所以不動。此米久之為南康官吏之害。」璘

某在南康時，民有訟坐家逃移者，是身只在家，而託言逃移不納稅。又有訟望鄉復業者，是身不回鄉，而寄狀管業也。淳

道夫言：「察院黃公鍰，字用和。剛正，人素畏憚。其族有縱惡馬踏人者，公治之急。其人避之惟謹，公則斬其馬足以謝所傷。」先生曰：「某南康臨罷，有躍馬於市者，踏了一小兒將死。某時在學中，令送軍院，次日以屬知錄。晚過廨舍，知錄云：『早上所喻，已栲治如法。』某既而不能無疑，回至軍院，則其人冠屨儼然，初未嘗經栲掠也！遂將吏人并犯者訊。次日，吏人杖脊勒罷，偶一相識云：『此是人家子弟，何苦辱之？』某曰：『人命所係，豈可寬弛！若云子弟得躍馬踏人，則後日將有甚於此者矣。況州郡乃朝廷行法之地，保佑善良，抑挫豪橫，乃其職也。縱而不問，其可得耶！』後某罷，諸公相餞於白鹿，某為極口說西銘『民吾同胞，物吾與也』一段。今人為秀才者，便主張秀才；為武官者，便主張武官；為子弟者，便主張子弟；其所陷溺一至於此！」賀孫聞之先生云：「因出謁回，即使吏杖之譙樓下，方始交割。」道夫。人傑錄云：「因說劉子澄好言家世，曰：『某在南康時，有一子弟騎馬損人家小兒，某訊而禁之，子澄以為不然。某因講西銘「凡天下疲癃殘疾，惸獨鰥寡，吾兄弟顛連而無告者也」。君子之為政，且要主張這一等人，遂痛責之。』大概人不可有偏倚處。」

法：鄰縣有事於鄰州，只是牒上。今卻小郡與鄰大郡便申狀，非是。蓋雖是大郡，卻都只是列郡，只合使牒。某在南康時，吏人欲申隆興。又，建康除了安撫，亦只是列郡，某都是使牒。吏初皇懼，某與之云：「有法，不妨只如此去。」揚

*總論作郡

因論常平倉，曰：「某自點二州，知常平之弊如此，更不敢理會。看南康自有五六萬石，漳州亦六七萬石，盡是浮埃空殼，如何敢挑動！這一件事，不知做甚麼合殺？某在浙東嘗奏云，常平倉與省倉不可相連，須是東西置立，令兩倉相去遠方可。每常官吏檢點省倉，則掛省倉某號牌子；檢點常平倉，則掛常平倉牌子。只是一箇倉，互相遮瞞！令所在常平倉，都教司法管，此最不是。少間太守要侵支，司法如何敢拗他！通判雖管常平，而其職實管於司法。又，所在通判，大率避嫌不敢與知州爭事，韓文公所謂『例以嫌不可否事者也』。且如經、總制錢、牙契錢、倍契錢之類，盡被知州瞞朝廷奪去，更不敢爭。」僩

與陳尉說治盜事，因曰：「凡事，須子細體察，思量到人所思量不到處，防備到人所防備不到處，方得無事。」又曰：「凡事，須是小心寅畏，若恁地粗心駕去，不得。」又曰：「某嘗作郡來。每見有賊發，則惕然皇恐！便思自家是長民之官，所以致此是何由？遂百種為收捉。捉得，便自歡喜；不捉得，則終夜皇恐！」賀孫

因說鄭惠叔愛惜官錢，云：「某見人將官錢胡使，為之痛心！兩為守，皆承弊政之後，其所用官錢，並無分明。凡所送遺，並無定例，但隨意所向為厚薄。問胥輩，皆云：『有時這般官員過往，或十千，或五千。後番或是這樣，又全不送，白休了。』某遂云：『如此不得。朝廷有箇公庫在這裏，若過往官員，當隨其高下多少與之，乃是公道，豈可把為自家私恩！』於是立為定例，看甚麼官員過此，便用甚麼例送與之，卻得公溥。後來至於凡入廣諸小官，如簿、尉之屬，箇箇有五千之助，覺得意思儘好。」賀孫

馬子嚴莊甫見先生言：「近有人作假書請託公事者。」先生曰：「收假書，而不見下書之人，非善處事者。舊見吳提刑逵公路當官，凡下書者，須令當廳投下；卻將書於背處觀之，觀畢方發付其人，令等回書。前輩處事，詳密如此。又，某當官時，有人將書來者，亦有法以待之，須是留其人喫湯，當面拆書，若無他，方令其去。」人傑

問：「今之神祠，無義理者極多。若當官處，於極無義理之神祠，雖係敕額，凡祈禱之類不往，可否？」曰：「某當官所至，須理會一番。如儀案所具合祈禱神示，有無義理者，使人可也。」人傑

*浙東

「而今救荒甚可笑。自古救荒只有兩說：第一是感召和氣，以致豐穰；其次只有儲蓄之計。若待他飢時理會，更有何策？東邊遣使去賑濟，西邊遣使去賑濟，只討得逐州幾箇紫綾冊子來，某處已如何措置，某處已如何經畫，元無實惠及民。」或問：「先生向來救荒如何。」曰：「亦只是討得紫綾冊子，更有何策！」自修

賑濟無奇策，不如講水利。到賑濟時成甚事！向在浙東，疑山陰會稽二縣刷飢餓人少，通判鄭南再三云數實。及子細，刷起三倍！可學

紹興時去得遲，已無擘畫，只依常行，先差一通判抄劄城下兩縣飢民。其人不留意，只抄得四萬來人。外縣卻抄得多，遂欲治之而不曾，卻託石天民重抄得八萬人。是時已遲。天民云：「甚易。只關集大保長盡在一寺，令供出人之貧者。大保長無有不知，數日便辨。卻分作數等賑濟賑糶。其初令畫地圖，量道里遠近，就僧寺或莊宇置糶米所。於門首立木涜，關防再入之人。」璘

先生語次，問浙東旱。可學云：「浙東民戶歌先生之德。」先生曰：「向時到部，州縣有措置，亦賴朝廷應副得以效力，已自有名無實者多。」因曰：「向時浙東先措置，分戶高下出米，不知有米無米不同。有徐木者獻策，須是逐鄉使相推排有米者。時以事逼不曾行。今若行之一縣，甚易。大抵今時做事，在州郡已難，在監司尤難，以地闊遠，動成文具。惟縣令於民親，行之為易。計米之有無，而委鄉之聰明誠信者處之；聰明者人不能欺，誠信者人不忍欺。若昏懦之人，為之所紿；譎詐之士，則務欲容，於此大不可。」可學

浙東之病，如和買之害，酒坊之害，置酒坊者，做不起破家，做得起害民。如鹽倉之害，如溫州有數處鹽倉，置官吏甚多，而一歲所買不過數十斤，自可省罷。更欲白之朝。出鹽之地，納白戶鹽，卻令過私鹽。升卿

某向在浙東，吏人押安撫司牒，既僉名押字；至紹興府牒，吏亦請僉名，某當時只押字去。聞王仲行有語，此伊川所謂「只第一件便做不得」者。如南康舊來有文字到建康，皆用申狀，某以為不然。是時陳福公作留守，只牒建康僉廳；若作前宰執，只當直牒也。如南康有文字到鄰路監司，亦只合備牒。其諸縣與鄰州用牒，卻有著令。德明

因論監司巡歷受折送，曰：「近法，自上任許一次受。」直卿曰：「看亦只可量受。」曰：「某在浙東，都不曾受。」道夫

「建陽簿權縣。有婦人，夫無以贍，父母欲取以歸。事到官，簿斷聽離。致道深以為不然，謂夫婦之義，豈可以貧而相棄？官司又豈可遂從其請？」曰：「這般事都就一邊看不得。若是夫不才，不能育其妻，妻無以自給，又柰何？這似不可拘以大義。只怕妻之欲離其夫，別有曲折，不可不根究。」直卿云：「其兄任某處，有繼母與父不恤前妻之子。其子數人貧窶不能自活，哀鳴於有司。有司以名分不便，只得安慰而遣之，竟無如之何。」曰：「不然。這般所在，當以官法治之。也須追出後母責戒勵，若更離間前妻之子，不存活他，定須痛治。」因云，程先生謂「舜不告而娶」，舜雖不告，堯嘗告之矣。堯之告之也，以王法治之而已。因云：「昔為浙東倉時，紹興有繼母與夫之表弟通，遂為接腳夫，擅用其家業，恣意破蕩。其子不甘，來訴。初以其名分不便，卻之。後趕至數十里外，其情甚切，遂與受理，委楊敬仲。敬仲深以為子訴母不便。某告之曰：『曾與其父思量否？其父身死，其妻輒棄背與人私通，而敗其家業。其罪至此，官司若不與根治，則其父得不銜冤於地下乎！今官司只得且把他兒子頓在一邊。』渠當時亦以為然。某後去官，想成休了。初追之急，其接腳夫即赴井，其有罪蓋不可掩。」賀孫

*漳州

郡中元自出公牒，延郡士黃知錄樵施允壽石洪慶李唐咨林易簡楊士訓及淳與永嘉徐寓八人入學，而張教授與舊職事沮格。至是先生下學，僚屬又有乞留舊有官學正，有司只得守法，言者不止。先生變色厲詞曰：「郡守以承流宣化為職，不以簿書財計獄訟為事。某初到此，未知人物賢否，風俗厚薄。今已九月矣，方知得學校底裏，遂欲留意學校。所以採訪鄉評物論，延請黃知錄，以其有恬退之節，欲得表率諸生。又延請前輩士人同為之表率，欲使邦人士子識些向背，稍知為善之方，與一邦之人共趨士君子之域，以體朝廷教養作成之意。不謂作之無應，弄得來沒合殺。教授受朝廷之命，分教一邦，其責任不為不重，合當自行規矩。而今卻容許多無行之人、爭訟職事人在學，枉請官錢，都不成學校！士人先要識箇廉退之節。禮義廉恥，是謂四維。若寡廉鮮恥，雖能文要何用！某雖不肖，深為諸君恥之！」淳。寓錄少異

詣學，學官以例講書。歸謂諸生曰：「且須看他古人道理意思如何。今卻只做得一篇文字讀了，望他古人道理意思處，都不曾見。」道夫

先生熟聞知錄趙師虙之為人，試之政事，又得其實，遂首舉之，其詞曰：「履行深醇，持心明恕。」聞者莫不心服。道夫

「聞先生禁漳民禮佛朝嶽，皆所以正人心也。」曰：「未說到如此。只是男女混淆，便當禁約爾。」侍坐諸公各言諸處淫巫瞽惑等事，先生蹙頞嗟歎而已。因舉江西有玉隆萬壽宮，太平興國宮，每歲兩處朝拜，不憚遠近奔趨，失其本心，一至於此！曰：「某嘗見其如此，深哀其愚！上昇一事，斷無此理。豈有許多人一日同登天，自後又卻不見一箇登天之人！如汀民事定光二佛，其惑亦甚。其佛肉身嘗留公廳，禱祈徼福。果有知道理人為汀州，合先投畀水火，以祛民惑。愚民施財崇修佛宇，所在皆然，此弊滋蔓尤甚。」陳後之言：「泉州妖巫惑民！新立廟貌。海舡運土石，及遠來施財，遭風覆舟相繼而不悟。」曰：「亦嘗望見廟宇壯麗，但尋常不喜入神廟，不及往觀。凡此皆是愚而無知者之所為耳！」謨

鄭湜補之問戢盜。曰：「只是嚴保伍之法。」鄭云：「保伍之中，其弊自難關防，如保頭等，易得挾勢為擾。」曰：「當令逐處鄉村舉眾所推服底人為保頭。又不然，則行某漳州教軍之法，以戢盜心。這是已試之效。」因與說：「某在漳州，初到時，教習諸軍弓射等事，皆無一人能之。後分許多軍作三番，每日輪番入校場挽弓，及等者有賞；其不及者留在，只管挽射，及等則止；終不及則罷之。兩月之間，翕然都會射，及上等者亦多，後多留刺以填闕額。其有老弱不能者，並退罷之。他若會射了，有賊盜他是不怕他。」劉叔通問：「韓范當初教兵甚善。」先生因云：「公道韓公兵法如何？」又云：「刺陝西義勇事，何故這箇人恁地不曉事！儂智高反，亦是輕可底事，何故恁地費力？」劉云：「聞廣中都無城郭，其處種竻木為城，枝節生刺，刀火不能破。」賀孫

楊通老問：「趙守斷人立後事錯了，人無所訴。」曰：「理卻是心之骨，這骨子不端正，少間萬事一齊都差了！如一箇印刊得不端正，看印在甚麼所在，千箇萬箇都喎斜。不知人心如何恁地暗昧！這項事，其義甚明。這般所在，都是要自用，不肯分委屬官，所以事叢雜，處置不暇，胡亂斷去。在法，屬官自合每日到官長處共理會事；如有不至者，自有罪。今則屬官雖要來，長官自不要他來，他也只得體這般法意是多少好。某嘗說，或是作縣，看是狀牒如何煩多，都自有箇措置。每聽詞狀，集屬官都來，列位於廳上看，有多少均分之，各自判去。到著到時，亦復如此。若是眼前易事，各自處斷。若有可疑等事，便留在，集眾較量斷去，無有不當，則獄訟如何會壅？此非獨為長官者省事，而屬官亦各欲自效。兼是如簿尉等初官，使之決獄聽訟得熟，是亦教誨之也。某在漳州，豐憲送下狀如雨，初亦為隨手斷幾件。後覺多了，恐被他壓倒了，於是措置幾隻廚子在廳上，分了頭項。送下訟來，即與上簿。合索案底，自入一廚；人案已足底，自入一廚。一日集諸同官，各分幾件去定奪。只於廳兩邊設幙位，令逐項敘來歷，未後擬判。俟食時，即就郡廚辦數味，飲食同坐。食訖，即逐人以所定事較量。初間定得幾箇來，自去做文章，都不說著事情。某不免先為畫樣子云，某官今承受提刑司判下狀係某事。（一）甲家於某年某月某日有甚干照，計幾項；乙家於某年某月某日有甚干照，計幾項，逐項次第寫令分明。（一）甲家如何因甚麼事爭起到官，乙家如何來解釋互論，甲家又如何供對已前事分明了。（一）某年某月某日如何斷。（一）某年某月某日某家於某官番訴，某官又如何斷。以後幾經番訴，並畫一寫出，後面卻點對以前所斷當否，或有未盡情節，擬斷在後。如此了，卻把來看：中間有擬得是底，並依其所擬斷決，合追人便追人；若不消追人，便只依其所擬，回申提刑司去。有擬得未是底，或大事可疑，卻合眾商量。如此事都了，並無壅滯。」楊通老云：「天下事體固是說道當從原頭理會來，也須是從下面細處理會將上，始得。」曰：「固是。如做監司，只管怕訟多，措置不下。然要省狀，也不得。若不受詞訟，何以知得守令政事之當否？全在這裏見得。只如入建陽，受建陽民戶訟，這箇知縣之善惡便見得。如今做守令，其弊百端，豈能盡防！如胥吏沈滯公事，邀求於人，人皆知可惡，無術以防之。要好，在嚴立程限。他限日到，自要苦苦邀索不得。若是做守令，有可以白干沈滯底事，便是無頭腦。須逐事上簿，逐事要了，始得。某為守，一日詞訴，一日著到。合是第九日亦詞訟，某卻罷了此日詞訟。明日是休日，今日便刷起，一旬之內，有未了事，一齊都要了。大抵做官，須是令自家常閑，吏胥常忙，方得。若自家被文字來叢了，討頭不見，吏胥便來作弊。做官須是立綱紀，綱紀既立，都自無事。如諸縣發簿曆到州，在法，本州點對自有限日。如初間是本州磨算司，便自有十日限，卻交過通判審計司，亦有五日限。今到處並不管著限日，或遲延一月，或遲延兩三月，以邀索縣道，直待計囑滿其所欲，方與呈州。初過磨算司使一番錢了，到審計司又使一番錢，到倅廳發回呈州呈覆，吏人又要錢。某曾作簿，知其弊，於南康及漳州，皆用限日。他這般法意甚好，後來一向埋沒了。某每到，即以法曉諭，定要如此，亦使磨底磨得子細，審底審得子細。有新簿舊簿不同處，便批出理會。初間吏輩以為無甚緊要，在漳州押下縣簿，付磨算司及審計司，限到滿日卻不見到。根究出，乃是交點司未將上，即時決兩吏，後來卻每每及限，雖欲邀索，也不敢遷延。縣道知得限嚴，也不被他邀索。如此等事整頓得幾件，自是省事。此是大綱紀。如某為守，凡遇支給官員俸給，預先示以期日，到此日，只要一日支盡，更不留未支。這亦防邀索之弊。看百弊之多，只得嚴限以促之，使他大段邀索不得。」又曰：「某人世為良宰，云要緊處有八字：『開除民丁，凛割戶稅。』世世傳之。」又曰：「法初立時，有多少好意思。後來節次臣僚胡亂申請，皆變壞了。如父母在堂，不許異財，法意最好。今為人父母在不異財，卻背地去典賣，後來卻昏賴人。以一時之弊，變萬世之良法，只是因某人私意申請。法儘有好處。今非獨下之人不畏法，把法做文具事，上自朝廷，也只把做文具行了，皆不期於必行。前夜說上下視法令皆為閑事。如不許州郡監司饋送，幾番行下，而州郡監司亦復如前；但變換名目，多是做忌日，去寺中焚香，於是皆有折送，其數不薄。間有甚無廉恥者，本無忌日，乃設為忌日焚香以圖饋送者。朝廷詔令，事事都如此無紀綱，人人玩弛，可慮！可慮！」又：「只如省部有時行下文字，儘有好處。只是後來付之胥吏之手，都沒收殺。某在漳州，忽行下文字，應諸州用鑄印處，或有闕損磨滅底，並許申上，重行改造。此亦有當申者。如合有鑄印處，乃是兵刑錢穀處；如尉有鑄印，亦有管部弓兵，司理主郡刑獄，乃無鑄印。後來申去，又如掉在水中一般！過得幾時，又行文字來；又申去，又休了。如今事事如此，省部文字，一付之吏手，一味邀索，百端阻節。如某在紹興，有納助米人從縣保明到州，州保明到監司，監司方與申部，忽然部中又行下一文字來，再令保明！某遂與逐一詳細申去云：『已從下一一保明訖，未委今來因何再作行移？』如此申去，休了。後來忽又行下來云：『助米人稱進士，未委是何處幾時請到文解？還是鄉貢？如何，仰一一牒問上來。』這是叵耐不叵耐！他事事敢如此邀求取索。當初朝廷只許進士助米，所謂『進士』，只是科舉終場人，如何敢恁地說！某當時若便得這省吏在前，即時便與刺兩行字配將去！然申省去，將謂省官須治此吏，那裏治他？又如奏罷一縣令，即申請一面差人待闕，候救荒事訖，交割下替。不知下替便來爭，上去部裏論，部裏便判罷權官。後來與申去云，元初差這人，乃是奉聖旨令救荒，盡與備許多在前。及後部中行下，乃前列聖旨了，後乃仍舊自云：『合還下替，交割職事。』直是恁地胡亂行移，略不知有聖旨！那箇權官見代者來得恁地急，不能與爭，自去了。」賀孫

敬之問：「淳熙事類，本朝累聖刪定刑書，不知尚有未是處否？」曰：「正緣是刪改太多，遂失當初立法之意。如父母在堂，不許分異，此法意極好。到後來因有人親在，私自分析，用盡了，到親亡，卻據法負賴，遂著令許私分。又某往在臨漳，豐憲送一項公事，有人情願不分，人皆以為美。乃是有寡嫂孤子，後來以計嫁其嫂，而又以已子添立，併其產業。後委鄭承看驗，逐項剖析子細，乃知其情。」賀孫

頃常欲因奏對言一事，而忘之：諸州軍兵衣絹或非所有，則以上供錢對易於出產州軍，最為煩擾。如漳州舊與信處二州對易。每歲本州為兩州包認上供錢若干，盡數解納，而兩州絹絕不來！太守歲遣書饋懇情，恬不為意，或得三分之一，措發到一半，極矣。然絹紕薄，而價高，常致軍人怨詈。傅景仁初解漳州，以支散衣絹不好，為軍人喊噪，不得已以錢貼支，始得無事，歲以為苦。興化取之台州，更是回遠。此事最不難理會，而無一人肯言之者，不知何故。既知漳不出絹，信州處州有之，何不令兩州以所合發納上供錢輸絹左藏，只令漳州以錢散軍人，豈不兩便！軍人皆願得錢，不願得絹。蓋今絹價每疋三千省，而請錢則得五千省故也。此亦當初立法委曲勞複之過，改之何妨？僩

本州鬻鹽，最為毒民之橫賦，屢經旨罷，而複屢起。先生至，石丈屢言其利害曲折。先生即散榜，先罷瀕海十一鋪，其餘諸鋪擬俟經界正賦既定，然後悉除之。至是諸鋪解到鹽錢，諸庫皆充塞。先生曰：「某而今方見得鹽錢底裏，與郡中歲計無預。前後官都被某見過，無不巧作名色支破者。古者山澤之利，與民共之；今都占了，是何理也！合盡行除罷，而行迫無及矣！」淳

本朝立法，以知州為不足恃，又置通判分掌財賦之屬。然而知州所用之財，下面更有許多幕職官通管，尚可稽考。惟通判使用，更無稽考。通判廳財賦極多。某在漳州，凡胥吏輩窠坐，有優輕處，重難處，盡與他擺換一次，優者移之重處，重者移之優處。惟通判廳人吏不願移換，某曰：「你若不肯，盡與你斷罷。」於是皆一例擺換。蓋通判廳財賦多，恣意侵漁，無所稽考也。僩

問欲行經界本末。曰：「本一官員姓唐，上殿論及此，尋行下漳泉二州相度。本州申以為可行，而泉州顏尚書操兩可之說，致廟堂疑貳。卻是因黃伯耆輪對再論，其劄子末極好。如云：『今日以天下之大，公卿百官之眾，商量一經界，三年而不成！使更有大於此者，將若之何？』上如其請，即時付出。三省宰執奏請，又止且行於漳州。且事當論是非。若經界果可行，當行於三州；若不可行，則皆當止。漳與泉汀接壤，今獨行於漳州，果何謂？」某云：「今農務已興，乃差官措置，豈是行經界之時？去冬好行，乃不行，廟堂何不略思？」曰：「今日諸公正是如此滾纏過，故做到公卿。如少有所思，則必至觸礙，安得身如此之安！若放此心於天地間公平處置，則何事不可為？去年上朝廷文字，及後來抗祠請，皆有後時之慮。今日卻非避事。」可學

「經界，料半年便都了。以半年之勞而革數百年之弊，且未說到久，亦須四五十年未便卒壞。若行，則令四縣特作四樓以貯簿籍，州特作一樓，以貯四縣之圖帳，不與他文書混。闔郡皆曰不可者。只是一樣人田多稅少，便造說唪嚇，以為必有害無利。一樣人是憚勞，懶做事，卻被那說所誣，遂合辭以為不可。其下者因翕然從之。」或曰：「亦是民間多無契，故恐耳。」曰：「十分做一分無契，此只一端耳。況某亦許無契者來自陳。」或曰：「只據民戶見在田，不必索契，如何？」曰：「如此則起無限爭訟，必索契，則無限爭訟遏矣。今之為縣，真有愛民之心者十人，則十人以經界為利；無意於民者十人，則十人以經界為害。今之民，只教貧者納稅，富者自在收田置田，不要納稅。如此，則人便道好，更無些事不順他，便稱頌為賢守！」淳

因論漳泉行經界事：「假未得人，勢亦著做。古人立事，亦硬擔當著做，以死繼之而已。韓魏公作相，溫公在言路，凡事頗不以魏公為然，魏公甚被他激撓。後來溫公作魏公祠堂記，卻說得魏公事分明，見得魏公不可及處，溫公方心服他。記中所載魏公之言曰：『凡為人臣者，盡力以事君，死生以之，顧事之是非何如耳。至於成敗，天也，豈可豫憂其不成，遂輟不為哉！』公為此言時，乃仁宗之末，英宗之初，蓋朝廷多故之時也。」必大。人傑錄云：「某在臨漳，欲行經界，只尋得善熟者數人任之。大抵立事須要人才，若人才難得，不成便休，須著做去。」又一條云：「立事之人，須要硬擔當，死生以之。如韓魏公之立英廟。英廟即位，繼感風疾，魏公當時只是鎮之以靜。及英廟疾亟，迎立穎王。或曰：『若主上復安，將如之何？』魏公曰：『不過為太上皇耳。』溫公為諫官，魏公甚苦之。及作魏公祠堂記，有數語形容魏公最好，是他見得魏公有不可及處。」

先生於州治射堂之後圃，畫為井字九區，中區石甃為高壇，中之後區為茆菴，菴三涜，左涜欞為泰卦，右為否卦，後為復卦；前扇為剝卦。菴前接為小屋。前區為小茅亭。左右三區，各列植桃李，而間以梅。九區之外，圍繞植竹。是日遊其間，笑謂諸生曰：「上有九疇八卦之象，下有九丘八陣之法。」淳

先生庚戌四月至臨漳。淳罷省試歸，至冬至，始克拜席下。明年，先生以喪嫡子，丐祠甚堅。當路者又以經界一奏，先生持之力，雖已報行，而終以不便己為病，幸其有是請也，即為允之。四月，主管鴻慶宮，加祕閣修撰，二十九日遂行。淳送至同安縣東之沈井鋪而別，實五月二日也。先生在臨漳，首尾僅及一期，以南陬敝陋之俗，驟承道德正大之化，始雖有欣然慕，而亦有諤然疑，譁然毀者。越半年後，人心方肅然以定。僚屬厲志節而不敢恣所欲，仕族奉繩檢而不敢干以私，胥徒易慮而不敢行姦，豪猾斂蹤而不敢冒法。平時習浮屠為傳經禮塔朝岳之會者，在在皆為之屏息。平時附鬼為妖，迎遊於街衢而掠抄於閭巷，亦皆相視斂戢，不敢輒舉。良家子女從空門者，各閉精廬，或復人道之常。四境狗偷之民，亦望風奔遁，改復生業。至是及期，正爾安習先生之化，而先生行矣！是豈不為恨哉！淳

先生因說邑中隕星，恐有火災，縣官禱禳，云：「豈可不修人事！合當拘家家蓄水警備。」因舉漳州之政。賀孫

建寧自鄭丙程大昌至今，聖節不許僧子陞堂說法。他處但人不敢擔當住罷。某在臨漳，且令隨例祝香，只不許人問話。頃曾孝敘知青州，請一僧開堂，觀者甚眾。其僧忽云：「此知州是你青州半面天子。」孝敘大皇恐，即時自劾，枷此僧送獄。必大

先生除江東漕，辭免。文蔚問：「萬一不容辭免，則當如何？」曰：「事便是如此安排不得。此已辭了，而今事卻在他這裏，如何預先安排得？」文蔚

*潭州

在潭州時，詣學陞堂，以百數籤抽八齋，每齋一人，出位講大學一章。講畢，教授以下請師座講說大義。曰：「大綱要緊，只是前面三兩章。君子小人之分，卻在『誠其意』處。誠於為善，便是君子；不誠底，便是小人，更無別說。」琮

問：「先生到此，再詣學矣，不知所以教諸生者，規模如何？」曰：「且教他讀經書，識得聖人法語大訓。」曰：「鄉來南康白鹿學規，卻是教條，不是官司約束。」曰：「屢欲尋訪湖學舊規，尚此未獲。」曰：「先生如此教人，可無躐等之患。」曰：「躐等何害？若果有會躐等之人，自可敬服。」曰：「何故？」曰：「今若有人在山腳下，便能一躍在山頂上，何幸如之！政恐不由山腳，終不可以上山頂耳。」琮

先生至嶽麓書院，抽簽子，請兩士人講大學，語意皆不分明。先生遽止之，乃諭諸生曰：「前人建書院，本以待四方士友，相與講學，非止為科舉計。某自到官，甚欲與諸公相與講明。一江之隔，又多不暇。意謂諸公必皆留意，今日所說，反不如州學，又安用此贅疣！明日煩教授諸職事共商量一規程，將來參定，發下兩學，共講磨此事。若只如此不留心，聽其所之。學校本是來者不拒，去者不追，豈有固而留之之理？且學問自是人合理會底事。只如『明明德』一句，若理會得，自提省人多少。明德不是外面將來，安在身上，自是本來固有底物事。只把此切己做工夫，有甚限量！此是聖賢緊要警策人處，如何不去理會？不理會學問，與蚩蚩橫目之氓何異？」謙

客說社倉訟事。曰：「如今官司鶻突，都無理會，不如莫辨。」因說：「如今委送事，不知屬官能否，胡亂送去，更無分曉了絕時節。某在潭州時，州中僚屬，朝夕相見，卻自知得分曉，只縣官無由得知。後來區處每月版帳錢，令縣官逐人輪番押來，當日留住，試以公事。又怕他鶻突寫來，卻與立了格式云：今蒙使府委送某事如何。（一）某人於某年月日於某處理某事，某官如何斷。（一）又於某時某再理，某官如何斷。（一）某今看詳此事理如此，於條合如何結絕。如此，人之能否，皆不得而隱。」木之

問：「先生須更被大任用在。」曰：「某何人，安得有此！然亦做不得，出來便敗。且如在長沙城，周圍甚廣，而兵甚少。當時事未定，江上洶洶，萬一兵潰，必趨長沙。守臣不可去，只是浪戰而死。此等事，須是有素定家計。魏公初在五路，治兵積粟為五年計，然後大舉。因虜人攻犯淮甸，不得已為牽制之師。事既多違，魏公久廢，晚年出來，便做不得。欲為家計，年老等不得了，只是逐急去，所以無成。某今日亦等不得了，規模素不立，才出便敗。」德明

或問修城事。云：「修城一事，費亦浩瀚。恐事大力小，兼不得人，亦難做。如今只靠兩寨兵，固是費力，又無馭眾之將可用。」張倅云：「向來靖康之變，虜至長沙，城不可守。雖守臣之罪，亦是闊遠難守。」曰：「向見某州修城，亦以闊遠之故，稍縮令狹，卻易修。」周伯壽云：「前此陳君舉說，長沙米倉酒庫自在城外。萬一修得城完，財物盡在城外，不便。只當移倉庫，不當修城。」曰：「此是秀才家應科舉議論。倉庫自當移，城自當修。」先生又云：「向見張安國帥長沙，壁間掛一修城圖，計料甚子細。有人云：『如何料得如此？恐可觀不可用。』張帥自後便卷了圖子，更不說著。周益公自是怕事底人，不知誰便說得他動。初，益公任內，只料用錢七萬。今磚瓦之費已使了六萬，所餘止一萬，初料得少，如今朝廷亦不肯添了。」謙

而今官員不論大小，盡不見客。敢立定某日見客，某日不見客。甚至月十日不出，不知甚麼條貫如此。是禮乎？法乎？可怪！不知出來與人相應接少頃，有甚辛苦處？使人之欲見者等候不能得見，或有急幹欲去，有甚心情等待？欲吞不可，欲吐不得，其苦不可言！此等人，所謂不仁之人，心都頑然無知，抓著不痒，搯著不痛矣！小官嘗被上位如此而非之矣，至他榮顯，又不自知矣。因言夏漕每日先見過往人客了，然後請職事官相見。蓋恐幙職官稟事多時，過客不能久候故也。潭州初一十五例不見客，諸司皆然，某遂破例令皆相見。先生在潭州每間日一詣學，士人見於齋中，官員則於府署。僩

今人獄事，只管理會要從厚。不知不問是非善惡，只務從厚，豈不長姦惠惡？大凡事付之無心，因其所犯，考其實情，輕重厚薄付之當然，可也。若從薄者固不是；只云我只要從厚，則此病所係亦不輕。某在長沙治一姓張人，初不知其惡如此，只因所犯追來，久之乃出頭。適有大赦，遂且與編管。後來聞得此人凶惡不可言：人只是平白地打殺不問。門前有一木橋，商販者自橋上過，若以柱杖拄其橋，必捉來弔縛。此等類甚多，若不痛治，何以懲戒！公等他日仕宦，不問官大小，每日詞狀，須置一簿，穿字號錄判語；到事亦作一簿；發放文字亦作一簿。每日必勾了號，要一日內許多事都了，方得。若或做不辦，又作一簿記未了事，日日檢點了，如此方不被人瞞了事。今人只胡亂隨人來理會，來與不來都不知，豈不誤事！銖

過甲寅年見先生，聞朋輩說，昨歲虜人問使人云：「南朝朱先生出處如何？」對以「本朝見擢用」。既歸，即白堂，所以得帥長沙之命。過。百七

*孝宗朝

六月四日，周揆令人諭意云：「上問：『朱某到已數日，何不請對？』」遂詣閤門，通進榜子。有旨：「初七日後殿班引。」及對，上慰勞甚渥。自陳昨日浙東提舉日，荷聖恩保全。上曰：「浙東救荒，煞究心。」又言：「蒙除江西提刑，衰朽多疾，不任使令。」上曰：「知卿剛正，只留卿在這裏，待與清要差遣。」再三辭謝，方出奏劄。上曰：「正所欲聞。」口奏第一劄意，言犯惡逆者，近來多奏裁減死。上曰：「似如此人，只貸命，有傷風教，不可不理會。」第四札言科罰。上曰：「聞多是羅織富民。」第五劄讀至「制將之權，旁出閹寺」，上曰：「這箇事卻不然，盡是採之公論，如何由他！」對曰：「彼雖不敢公薦，然皆託於士大夫之公論，而實出於此曹之私意。且如監司守臣薦屬吏，蓋有受宰相、臺諫風旨者。況此曹奸偽百出，何所不可！臣往蒙賜對，亦嘗以此為說，聖諭謂為不然。臣恐疏遠所聞不審，退而得之士大夫，與夫防夫走卒，莫不謂然，獨陛下未之知耳。至去者未遠而復還！」謂甘昇。問上曰：「陛下知此人否？」上曰：「固是。但洩漏文書，乃是他子弟之罪。」對曰：「豈有子弟有過，而父兄無罪！然此特一事耳。此人挾勢為奸，所以為盛德之累者多矣。」上曰：「高宗以其有才，薦過來。」對曰：「小人無才尚可，小人有才，鮮不為惡。」上因舉馬蘇論才、德之辯云云，至「當言責者，懷其私以緘默」，奏曰：「陛下以曾任知縣人為六院察官，闕則取以充之。雖曰親擢，然其涂轍一定，宰相得以先布私恩於合入之人；及當言責，往往懷其私恩，豈肯言其過失！」上曰：「然。近日一事可見矣。」至「知其為賢而用之，則用之唯恐其不速，聚之唯恐其不多；知其為不肖而退之，則退之唯恐其不早，去之唯恐其不盡」；奏曰：「豈有慮君子太多，須留幾箇小人在裏！人之治身亦然，豈有慮善太多，須留些惡在裏！」至「軍政不修，士卒愁怨」，曰：「主將刻剝士卒以為苞苴，陞轉階級，皆有成價。」上曰：「卻不聞此。果有時，豈可不理會！卿可子細採探，卻來說。」末後辭云：「照對江西係是盜賊刑獄浩繁去處，久闕官正。臣今迤邐前去之任，不知有何處分？」上曰：「卿自詳練，不在多囑。」閎祖

「今之兵官，有副都總管、路鈐、路分、都監、統領將官、州鈐轄、州都監，而路鈐、路分、統領之類，多以貴游子弟處之。至如副都總管，事體極重，向以節度使為之，後有以修武郎為之者。如州統領，至有以下班祇應為之者，此士夫所親見。只今天下無虞，邊境不聳，故無害。萬一略有警，便難承當。兵政病敗，未有如今日之甚者！某屢言於壽皇。壽皇謂某曰：『命將，國之大事，非朝廷之公選，即諸軍之公薦，決無他也。』某奏云：『陛下但見列薦於朝廷之上，以為是皆公選，而不知皆結托來爾。且如今之文臣列薦者，陛下以為果皆出於公乎？不過有勢力者一書便可得。』壽皇曰：『果爾，誠所當察。卿其為朕察之！』」道夫

*寧宗朝

初見先生，即拜問云：「先生難進易退之風，天下所共知。今新天子嗣位，乃幡然一來，必將大有論建。」先生笑云：「只為當時不合出長沙，在官所有召命，又不敢固辭。」又云：「今既受了侍從職名，卻不容便去。」先生云：「正為如此。」又笑云：「若病得狼狽時，也只得去。」自修

在講筵時，論嫡孫承重之服，當時不曾帶得文字行。旋借得儀禮看，又不能得分曉，不免以禮律為證。後來歸家檢注疏看，分明說：「嗣君有廢疾不任國事者，嫡孫承重。」當時若寫此文字出去，誰人敢爭！此亦講學不熟之咎。人傑

祧僖祖之議，始於禮官許及之曾三復，永嘉諸公合為一辭。先生獨建不可祧之議。陳君舉力以為不然，趙揆亦右陳說。文字既上，有旨，次日引見。上出所進文字，云：「高宗不敢祧，壽皇不敢祧，朕安敢祧！」再三以不祧為是。既退，而政府持之甚堅，竟不行。唯謝中丞入文字，右先生之說，乞且依禮官初議。為樓大防所繳，卒祧僖祖云。閎祖

先生檢熙寧祧廟議示諸生云：「荊公數語，是甚次第！若韓維孫固張師顏等所說，如何及得他！最亂道是張師顏說。當時親法之議也如此，是多少人說，都說不倒。東坡是甚麼樣會辯！也說得不甚切。荊公可知是動得人主。前日所論欲祧者，其說不出三項：一欲祧僖祖於夾室，以順翼宣祖所祧之主祔焉。但夾室乃偏側之處，若藏列祖於偏側之處，而太祖以孫居中尊，是不可也。一，是欲祔景靈宮。景靈宮元符所建，貌象西畔六人，東向。其四皆衣道家冠服，是四祖。二人通天冠，絳紗袍，乃是太祖太宗，暗地設在裏，不敢明言。某書中有一句說云云。今既無頓處，況元初奉祀景靈宮聖祖，是用簠簋邊豆，又是蔬食。今若祔列祖，主祭時須用葷腥，須用牙盤食，這也不可行。又一項，是欲立別廟。某說，若立別廟，須大似太廟，乃可。又不知祫祭時如何，終不成四人令在那一邊，幾人自在這一廟，也只是不可。不知何苦如此！其說不過但欲太祖正東向之位，別更無說。他所謂『東向』，又那曾考得古時是如何？東向都不曾識，只從少時讀書時，見奏議中有說甚『東向』，依稀聽得。如今廟室甚狹，外面又接簷，似乎闊三丈，深三丈。祭時各捧主出祭，東向位便在楹南簷北之間，後自坐空；昭在室外，後卻靠實；穆卻在簷下一帶，亦坐空。如此，則東向不足為尊，昭一列卻有面南居尊之意。古者室中之事，東向乃在西南隅，所謂奧，故為尊。合祭時，太祖位不動，以群主入就尊者，左右致饗，此所以有取於東向也。今堂上之位既不足以為尊，何苦要如此？乃使太祖無所自出。」祝禹圭云：「僖祖以上皆不可考。」曰：「是不可考。要知定是有祖所自出。不然，僖祖卻從平地爆出來，是甚說話！」問：「郊則如何？」曰：「郊則自以太祖配天。這般事，最是宰相沒主張。奏議是趙子直編。是他當初已不把荊公做是了，所以將那不可祧之說，皆附於注腳下，又甚率略；那許多要祧底話，卻作大字寫。不知那許多是說箇甚麼？只看荊公云：『反屈列祖之主，下祔子孫之廟，非所以順祖宗之孝心。』如何不說得人主動！當時上云：『朕聞之矍然，敢不祗允！』這許多只閑說，只是好勝，都不平心看道理。」又云：「某嘗在上前說此，上亦以為不可，云：『高宗既不祧，壽皇既不祧，朕又安可為！』柰何都無一人將順這好意思。某所議，趙丞相白乾地不付出，可怪！」賀孫

問：「本朝廟制，韓維請遷僖祖，孫固欲為僖祖立別廟，王安石欲以僖祖東向，其議如何？」曰：「韓說固未是，孫欲立別廟，如姜嫄，則姜嫄是婦人，尤無義理。介甫之說卻好。僖祖雖無功德，乃是太祖嘗以為高祖。今居東向，所謂『祖以孫尊，孫以祖屈』者也。近者孝宗祔廟，趙丞相主其事，因祧宣祖，乃併僖祖祧之，令人毀拆僖祖之廟。當時集議某不曾預，只入文字，又於上前說此事。末云：『臣亦不敢自以為是，更乞下禮官，與群臣集議。』趙丞相遂不付出。當時曾無玷陳君舉之徒全然不曉，但謝子肅章茂獻卻頗主某說。又孫從之云：『僖祖無功德。』某云：『且如秀才起家貴顯，是自能力學致位，何預祖宗？而朝廷贈官必及三代。如公之說，則不必贈三代矣。僖祖有廟，則其下子孫當祧者置於東西夾室，於理為順。若以太祖為尊，而自僖祖至宣祖，反置於其側，則太祖之心安乎？』」又問：「趙丞相平日信先生，何故如此？」曰：「某後來到家檢渠所編本朝諸臣奏議，正主韓維等說，而作小字附注王安石之說於其下，此惡王氏之僻也。」又問廟門堂室之制。曰：「古之士廟，如今之五架屋，以四分之一為室，其制甚狹。近因在朝，見太廟之堂亦淺，祫祭時，太祖東向，乃在虛處。群穆背簷而坐，臨祭皆以帟幙圍之。古人惟朝踐在堂，它祭皆在室中。戶近東，則太祖與昭穆之位背處皆實。又其祭逐廟以東向為尊，配位南向。若朝踐以南向為尊，則配位西向矣。」又問：「今之州縣學，先聖有殿，只是一虛敞處，則堂室之制不備？」曰：「古禮無塑像，只云先聖位向東。」又問：「若一理會，則更無是處？」曰：「固是。」人傑

「太廟向有十二室，今祔孝宗，卻除了僖祖宣祖兩室，止有十一室，止有八世，進不及祖宗時之九，退不得如古之七，豈有祔一宗而除兩祖之理！況太祖而上，又豈可不存一始祖？今太祖在廟，而四祖並列四夾室，亦甚不便。某謂止祧宣祖，合存僖祖。既有一祖在上，以下諸祖列於西夾室，猶可。或言：『周祖后稷，以其有功德；今僖祖無功，不可與后稷並論。』某遂言：『今士大夫白屋起家，以至榮顯，皆說道功名是我自致，何關於乃祖乃父？則朝廷封贈三代，諸公能辭而不受乎！況太祖初來自尊僖祖為始祖，諸公必忍去之乎？』某聞一日集議，遂辭不赴。某若去時，必與諸公合炒去。乃是陳君舉與趙子直自如此做，曾三復孫逢吉亦主他說。中間若謝子肅章茂獻張春卿樓大防皆以為不安，云：『且待朱丈來商量。』曾三復乃云：『乘此機會祧了。』這是甚麼事，乘機投會恁地急！某先有一奏議投了。樓張諸公上劄，乞降出朱某議；若某言近理，臣等敢不遵從！趙子直又不付出，至於乘夜撤去僖祖室！兼古時遷廟，又豈應如此？偶一日接奉使，兩府侍從皆出，以官驛狹，侍郎幙次在茶坊中，而隔幙次說及此，某遂辨說一番，諸公皆順聽。陳君舉謂：『今各立一廟。周時后稷亦各立廟。』某說：『周制與今不同。周時豈特后稷各立廟，雖赧王也自是一廟。今立廟若大於太廟，始是尊祖。今地步狹窄，若別立廟，必做得小小廟宇，名曰尊祖，實貶之也！』君舉說幾句話，皆是臨時去檢注腳來說。某告之云：『某所說底，都是大字印在那裏底，卻不是注腳細字。』向時太廟一帶十二間，前堂後室，每一廟各占一間，祧廟之主卻在西夾室。今立一小廟在廟前，不知中間如何安排？後來章茂獻謝深甫諸公皆云：『悔不用朱丈之說！』想也且恁地說。」正淳欲借奏草看，曰：「今事過了，不須看。」賀孫

集議欲祧僖祖，正太祖東向之位，先生以為僖祖不可祧，惟存此，則順、翼、宣祧祖可以祔入。劉知夫云：「諸公議欲立僖祖廟為別廟。陳君舉舍人引閟宮為故事。先生曰：「閟宮詩，而今人都說錯了。」又因論周禮「祀先王以羇冕，祀先公以鷩冕」，此乃不敢以天子之服加先公，故降一等。直卿云：「恐不是『祭以大夫』之義。」先生曰：「祭自用天子禮，只服略降耳。」時舉

問：「甲寅祧廟，其說異同？」曰：「趙丞相初編奏議時，已將王介甫之說不作正文寫，只注小字在下。」又曰：「祧廟亦無毀拆之理。」曰：「曾入文字論祧。朝奏云：『此事不可輕易。』上云：『說得極好。以高宗朝不曾議祧，孝宗朝不曾議祧，卿云「不可輕易」，極是。』又奏云：『陛下既以臣言為然，合下臣章疏集議。』卻不曾降出。」過

今日偶見韓持國廟議，都不成文字！元祐諸賢文字大率如此，只是胡亂討得一二浮辭引證，便將來立議論，抵當他人。似此樣議論，如何當得王介甫！所以當時只被介甫出，便揮動一世，更無人敢當其鋒。只看王介甫廟議是甚麼樣文字！他只是數句便說盡，更移動不得，是甚麼樣精神！這幾箇如何當得他！伊川最說得公道，云：「介甫所見，終是高於世俗之儒。」又曰：「朱公掞排禪學劄子，其所以排之者甚正。只是這般樣論，如何排得他！也是胡亂討幾句引證，便要斷倒他，可笑之甚！」時呂正獻公作相，好佛，士大夫競往參禪，寺院中入室陞堂者皆滿。當時號為「禪鑽」。（去聲。）故公掞上疏乞禁止之。僩

實錄院略無統紀。修撰官三員，檢討官四員，各欲著撰，不相統攝，所修前後往往不相應。先生嘗與眾議，欲以事目分之。譬之六部：吏部專編差除，禮部專編典禮，刑部專編刑法，須依次序編排，各具首末，然後類聚為書，方有條理。又如一事而記載不同者，須置簿抄出，與眾會議，然後去取，庶幾存得總底在。唯葉正則不從。葉為檢討，正修高宗實錄。閎祖

今之史官，全無相統攝，每人各分一年去做。或有一件事，頭在第一年，末梢又在第二三年者，史官只認分年去做，及至把來，全鬥湊不著。某在朝時建議說，不要分年，只分事去做。且天下大事無出吏、禮、兵、刑、工、戶六件事。如除拜注授是吏部事，只教分得吏事底人，從建炎元年，逐一編排至紹興三十二年。他皆倣此，卻各將來編年逐月類入。眾人不從。某又云，若要逐年做，須是實置三簿：一簿關報上下年事首末，首當附前年某月，末當附後年某月；一簿承受所關報本年合入事件；一簿考異。向後各人收拾得，也存得箇本。又別置一簿，列具合立傳者若干人，某人傳，當行下某處收索行狀、墓誌等文字，專牒轉運司疾速報應。已到者，鉤銷簿；未到者，據數再摧；庶幾易集。後來去國，聞此說又不行。賜

而今史官不相統總，只是各自去書，書得不是，人亦不敢改。更是他書了，亦不將出來，據他書放那裏，知他是不是！今雖有那日歷，然皆是兼官，無暇來修得。而今須是別差六人鎖放那裏，教他專工修，方得。如近時作高宗實錄，卻是教人管一年，這也不得。且如這一事，頭在去年，尾在今年，那書頭底不知尾，書尾底不知頭，都不成文字！如為臣下作傳，某將來看時，說得詳底只是寫行狀，其略底又恰如春秋樣，更無本末可攷。又有差除去了底，這一截又只休了，如何地稽考！據某看來，合分作六項，人管一事。謂如刑事，便去關那刑部文字看。他那用刑皆有年月，恁地把來編類，便成次序。那五者皆然。俟編一年成了，卻合斂來。如元年五月一日有某事，這一月內事先後便皆可見。且如立傳，他那日歷上，薨卒皆有年月在。這便當印板行下諸州，索行實、墓誌之屬，卻令運司專差一人督促，史院卻去督促運司。有未到底。又刷下去催來，便恁地便好，得成箇好文字。而今實錄，他們也是將日歷做骨，然卻皆不曾實用心。有時攷不得後，將牒下州縣去討；那州郡不應，也不管。恁地，如何解理會得！義剛

近世修史之弊極甚！史官各自分年去做，既不相關，又不相示。亦有事起在第一年，而合殺處在二年，前所書者不知其尾，後所書者不知其頭。有做一年未終，而忽遷他官，自空三四月日而不復修者。有立某人傳，移文州郡索事實，而竟無至者。嘗觀徽宗實錄，有傳極詳，似只寫行狀、墓誌；有傳極略，如春秋樣，不可曉。其首末雜手所作，不成倫理。然則如之何？本朝史以曆日為骨，而參之以他書。今當於史院置六房吏，各專掌本房之事。如周禮官屬下所謂史幾人者，即是此類。如吏房有某注差，刑房有某刑獄，戶房有某財賦，皆各有冊系日月而書。其吏房有事涉刑獄，則關過刑房；刑房有事涉財賦，則關過戶房。逐月接續為書，史官一閱，則條目具列，可以依據。又以合立傳之人，列其姓名於轉運司，令下諸州索逐人之行狀、事實、墓誌等文字，專委一官掌之，逐月送付史院。如此，然後有可下筆處。及異日史成之後，五房書亦各存之，以備漏落。淳

君舉謂不合與諸公爭辯，這事難說。嘗記得林少穎見人好說話，都記寫了。嘗舉一項云，國家嘗理會山陵，要委諭民間遷去祖墳事。後區處未得，特差某官前往定奪果當如何。這箇官人看了，乃云只消看中做。林說：「這話說得不是。當時只要理會當遷與不當遷。當遷去，雖盡去亦得；若不當遷，雖一毫不可動。當與不當，這便是中，如何於二者之間酌中做？」此正是今時人之大病。所以大學格物窮理，正要理會這些。須要理會教是非端的分明，不如此定不得。如初間看善惡如隔一牆；只管看來，漸漸見得善惡如隔一壁。看得隔一壁底，已自勝似初看隔一牆底了；然更看得又如隔一幅紙。這善惡只是爭些子，這裏看得直是透！善底端的是善，惡底端的是惡，略無些小疑似。大學只要論箇知與不知，知得切與不切。

先生看天雨，憂形於色，云：「第一且是攢宮掘箇窟在那裏，如何保得無水出！梓宮甚大，攢宮今闊四丈，自成池塘，柰何！柰何！這雨浸淫已多日，柰何！」賀孫

是夜雨甚，先生屢惻然憂歎，謂：「明日掩攢雨，勢如此，奈何！」再三憂之。賀孫問：「紹興山陵土甚卑，不知如何？」曰：「固是可慮。只這事，前日既在那裏都說來，只滿朝無一人可恃，卒為下面許多陰陽官占住了。」問：「聞趙丞相前亦入文字，說得甚好。」曰：「是說得煞好，後來一不從，也只住了。」自高宗攢宮時，在蜀中入文字說此。今又舉此，不知如何，又只如此住了。某初到，亦入一文字，後來卻差孫從之相視。只孫從之是朝中煞好人，他初間畫三項利害，云：『展發引之期，別卜攢宮，上策也；只依舊在紹興，下策也。』說得煞力。到得相視歸來，更說得沒理會。到後來，又令集議。初已告報日子，待到那一日四更時，忽扣門報云：『不須集議。』待問其故，云：『已再差官相視。』時鄭惠叔在吏書，乃六部之長，關集都是他。當時但聽得說差官，便止了眾人集議。當時若得集議一番，須說得事理分明。初，孫從之去，那曾得看子細！纔到那裏，便被守把老閹促將去，云：『這裏不是久立處。』某時在景靈宮行香，聞此甚叵耐，即與同坐諸公說：『如此，亦不可不說。』遂回聚於鄭惠叔處。待到那裏，更無一人下手作文字，只管教某。某云：『若作之，何辭？止緣某前日已入文字，今作出，又止此意思。得諸公更作，庶說得更透切。』都只說過，更無人下手，其遂推劉得修作。劉遂下手，鄭惠叔又只管說，不消說如何。某說：『這是甚麼樣大事！如何恁地住？』遂顧左右，即取紙筆令劉作，眾人合湊，遂成。待去到待漏院要進，都署銜位，各了。黃伯耆者，他已差做相視官，定了不簽他；他又來，須要簽，又換文字將上。待得他去相視歸來，卻說道：『自好。』這事遂定。滿朝士夫都靠不得，便如此。這般事，為臣子須做一家事盡心竭誠乃可。明知有不穩當，事大體重如此，如何住得！他說須要山是如何，水須從某方位盤轉，經過某方位，從某方位環抱，方可用。不知天地如何恰生這般山，依得這般樣子，更莫管他也。依他說，為臣子也須盡心尋求，那知不有如此樣？驀忽更有，也未可知，如何便住得！聞亦自有人來說幾處可用，都被那邊計較阻抑了。」又云：「許多侍從也不學，宰相也不學，將這般大事只恁地做。且如祧廟集議，某時怕去爭炒，遂不去，只入文字。後來說諸公在那裏群起譁然，甚可畏，宰相都自怕了。君舉所主廟議，是把禮記『祖文王，宗武王』為據，上面又說『祖契而宗湯』。又引詩小序『禘太祖』。詩序有甚牢固？又引『烝祭歲，文王騂牛一，武王騂牛一』，那時自是卜洛之始，未定之時，一時禮數如此。又用國語，亦是難憑。」器之問：「濮議如何？」先生曰：「歐公說固是不是，辨之者亦說得偏。既是所生，亦不可不略是殊異。若止封皇伯，與其他皇伯等，亦不可。須封號為『大王』之類，乃可。伊川先生有說，但後來已自措置得好。凡祭享禮數，一付其下面子孫，朝廷無所預。」賀孫

林丈說：「彭子壽彈韓侂冑只任氣性，不顧國體，致侂冑大憾，放趙相，激成後日之事。」曰：「他絕不曉事情，率爾而妄舉！」淳

*丙辰後

正卿問：「命江陵之命，將止於三辭？」曰：「今番死亦不出。纔出，便只是死！」賀孫

直卿云：「先生去國，其他人不足責，如吳德夫項平父楊子直合乞出。」先生曰：「諸人怕做黨錮，看得定是不解恁地。且如楊子直前日纔見某入文字，便來勸止，且攢著眉做許多模樣。某對他云：『公何消得恁地？如今都是這一串說話，若一向絕了，又都無好人去。』」賀孫

季通被罪，臺評及先生。先生飯罷，樓下起西序行數回，即中位打坐。賀孫退歸精舍，告諸友。漢卿筮之，得小過「公弋取彼在穴」，曰：「先生無虞，蔡所遭必傷。」即同輔萬季弟至樓下。先生坐睡甚酣，因諸生偶語而覺，即揖諸生。諸生問所聞蔡丈事如何。曰：「州縣捕索甚急，不曉何以得罪。」因與正淳說早上所問孟子未通處甚詳。繼聞蔡已遵路，防衛頗嚴。諸友急往中途見別，先生舟往不及。聞蔡留邑中，皆詹元善調護之。先生初亦欲與經營，包顯道因言：「禍福已定，徒爾勞擾。」先生嘉之，且云：「顯道說得自好，未知當局如何。」是夜諸生坐樓下，圍爐講問而退。聞蔡編管道州，乃沈繼祖文字，主意詆先生也。賀孫

或有謂先生曰：「沈繼祖乃正淳之連袂也。」先生笑曰：「『彌子之妻，與子路之妻，兄弟也。』何傷哉！」人傑

先生往淨安寺候蔡。蔡自府乘舟就貶，過淨安，先生出寺門接之。坐方丈，寒暄外，無嗟勞語。以連日所讀參同契所疑扣蔡，蔡應答洒然。少遲，諸人醵酒至，飲皆醉。先生間行，列坐寺前橋上飲，回寺又飲。先生醉睡。方坐飲橋上，詹元善即退去。先生曰：「此人富貴氣！」賀孫

論及「偽學」事，云：「元祐諸公後來被紹聖群小治時，卻是元祐曾去撩撥它來，而今卻是平地起這件事出。」義剛

有一朋友微諷先生云：「先生有『天生德於予』底意思，卻無『微服過宋』之意。」先生曰：「某又不曾上書自辨，又不曾作詩謗訕，只是與朋友講習古書，說這道理。更不教做，卻做何事！」因曰：「論語首章言：『人不知而不慍不亦君子乎！』斷章言：『不知命，無以為君子。』賜錄云：「且以利害禍福言之，此是至粗底。此處人只信不及，便講學得，待如何！亦沒安頓處。」今人開口亦解一飲一啄自有定分，及遇小小利害，便生趨避計較之心。古人刀鋸在前，鼎鑊在後，視之如無物者，賜錄作「如履平地」。蓋緣只見得這道理，都不見那刀鋸鼎鑊！」又曰：「『死生有命』，如合在水裏死，須是溺殺，此猶不是深奧底事，難曉底話。如今朋友都信不及，覺見此道日孤，令人意思不佳。」人傑

或勸先生散了學徒，閉戶省事以避禍者。先生曰：「禍福之來，命也。」廣

先生曰：「如某輩皆不能保，只是做將去，事到則盡付之。人欲避禍，終不能避。」德明

今為辟禍之說者，固出於相愛。然得某壁立萬仞，豈不益為吾道之光！閎祖

「其默足以容」，只是不去擊鼓訟冤，便是默，不成屋下合說底話亦不敢說也！同

或有人勸某當此之時，宜略從時。某答之云：「但恐如草藥，鍛煉得無性了，救不得病耳！」僩

有客遊二廣多年，知其山川人物風俗，因言廉州山川極好。先生笑曰：「被賢說得好，下梢不免去行一番。」此時黨事方起。又因問舉業，先生笑曰：「某少年時只做得十五六篇義，後來只是如此發舉及第。人但不可不會作文字。及其得，也只是如此。今人卻要求為必得，豈有此理！」祖道

時「偽學」之禁嚴，彭子壽鐫三官，勒停。諸權臣之用事者，睥睨不已。先生曰：「某今頭常如黏在頸上。」又曰：「自古聖人未嘗為人所殺。」胡泳

*雜記言行

某嘗言，吾儕講學，正欲上不得罪於聖賢，中不誤於一己，下不為來者之害，如此而已，外此非所敢與。道夫

吾輩不用有忿世疾惡之意，當常自體此心寬明無係累，則日充日明，豈可涯涘耶！泛愛親仁，聖人忠恕體用，端的如此。振

「人言好善嫉惡，而今在閑處，只見疾惡之心愈至。」伯謨曰：「唯其好善，所以嫉惡。」道夫

先生愛說「恰好」二字，云：「凡事自有恰好處。」過

先生每語學者云：「凡事無許多閑勞攘。」過

先生每論及靖康建炎間事，必蹙頞慘然，太息久之。義剛

長孺問：「先生須得邵堯夫先知之術？」先生久之曰：「吾之所知者：『惠迪吉，從逆凶』；『滿招損，謙受益』。若是明日晴，後日雨，吾又安能知耶！」辩

因言科舉之學，問：「若有大賢居今之時，不知當如何？」曰：「若是第一等人，它定不肯就。」又問：「先生少年省試報罷時如何？」曰：「某是時已自斷定，若那番不過省，定不復應舉矣。」僩

有為其兄求薦書。先生曰：「沒奈何，為公發書。某只云，某人為某官，亦老成諳事，亦可備任使。更須求之公議如何，某不敢必。辛笃疾是朝廷起廢為監司，初到任，也須采公議薦舉。他要使一路官員。他所薦舉，須要教一路官員知所激勸是如何人。他若把應付人情，有書來便取去，這一任便倒了。某兩為太守，嘗備員監司，非獨不曾以此事懇人，而人亦不曾敢以此事懇某，自謂平日修行得這些力。他明知以私意來懇祝，必被某責。然某看公議舉人，是箇好人，人人都知；若是舉錯了，也是自家錯了。本不是應付人情，又不是交結權勢，又不是被他獻諛，這是多少明白！人皆不來私懇，其間有當薦之人，自公舉之。待其書來說，某已自舉薦他了，更無私懇者。」賀孫

有親戚託人求舉。先生曰：「親戚固是親戚，然薦人於人，亦須是薦賢始得。今鄉里平平等人，無可稱之實，某都不與發書懇人。況某人事母如此，臨財如此，居鄉曲事長上如此，教自家薦舉他甚麼得！」因問所託之人：「公且與撰幾句可薦之跡將來，是說得說不得？假使說道向來所為不善，從今日自新，要求舉狀，是便有此心，何可保！」賀孫

人每欲不見客，不知它是如何。若使某一月日不見客，必須大病一月。似今日一日與客說話，卻覺得意思舒暢。不知它們關著門不見人底，是如何過日？義剛

直卿勸先生且謝賓客數月，將息病。先生曰：「天生一箇人，便須著管天下事。若要不管，須是如楊氏為我方得，某卻不曾去學得這般學。」義剛

擇之勞先生人事之繁。答曰：「大凡事，只得耐煩做將去。纔起厭心，便不得。」道夫

先生病中應接不倦，左右請少節之。先生厲聲曰：「你懶惰，教我也懶惰！」淳

先生病起，不敢峻補，只得平補。且笑曰：「不能興衰撥亂，只得扶衰補敝。」淳

近日百事都如此，醫者用藥，也只用平平穩穩底藥，亦不能為害，亦不能治病。是他初不曾識得病，故且如此酌中。世上事都如此。扁鵲視疾，察見肺肝，豈是看見裏面如何？也只是看得證候極精，纔見外面，便知五臟六腑事。賀孫

先生一日說及受贓者，怒形於言，曰：「某見此等人，只與大字面配去！」徐又曰：「今說公吏不合取錢，為知縣者自要錢矣！」節節言之，為之吁歎。過

梅雨，溪流漲盛，先生扶病往觀。曰：「君子於大水，必觀焉。」僩

先生每觀一水一石，一草一木，稍清陰處，竟日目不瞬。飲酒不過兩三行，又移一處。大醉，則趺坐高拱。經史子集之餘，雖記錄雜記，舉輒成誦。微醺，則吟哦古文，氣調清壯。某所聞見，則先生每愛誦屈原楚騷、孔明出師表、淵明歸去來并詩、并杜子美數詩而已。壽昌

先生於父母墳墓所託之鄉人，必加禮。或曰：「敵己以上，拜之。」賀孫

先生每日早起，子弟在書院，皆先著衫到影堂前擊板，俟先生出。既啟門，先生陞堂，率子弟以次列拜炷香，又拜而退。子弟一人詣土地之祠炷香而拜。隨侍登閣，拜先聖像，方坐書院，受早揖，飲湯少坐，或有請問而去。月朔，影堂薦酒果；望日，則薦茶；有時物，薦新而後食。過

先生早晨拈香。春夏則深衣；冬則戴漆紗帽。衣則以布為之，闊袖皂褖，裳則用白紗，如濂溪畫像之服。或有見任官及它官相見，易窄衫而出。過

問衣裳制度。曰：「也無制度，但畫像多如此，故效之。」又問：「有尺寸否？」曰：「也無稽考處。那禮上雖略說，然也說得沒理會處。」義剛

先生嘗立北橋，忽市井游手數人悍然突過，先生斂衽橋側避之。每閑行道間，左右者或辟人，先生即厲聲止之曰：「你管他作甚！」先生每徒行拜謁，步遠而意專，不左右顧。及無事領諸生遊賞，則徘徊顧瞻，緩步微吟。先生有疾，及諸生省問，必正冠坐揖，各盡其情，略無倦接之意。諸生有未及壯年者，待之亦周詳。先生病少愈，既出寢室，客至必見，見必降階肅之，去必送至階下。諸生夜聽講退，則不送。或在坐有外客，則自降階送之。先生於客退，必立視其車行，不復顧，然後退而解衣，及應酬他事。或客方登車猶相面，或以他事稟者，不領之。或前客纔登車，而尚留之客輒有所稟議，亦令少待。先生對客語及本路監司守將，必稱其官。賀孫

侍先生到唐石，待野叟樵夫，如接賓客，略無分毫畦町，某因侍立久之。先生曰：「此一等人，若勢分相絕，如何使他得以盡其情？」唐石有社倉，往往支發不時，故彼人來告。先生云：「救弊之道，在今日極是要嚴。不嚴，如何得實惠及此等細民！」炎

先生端居甚嚴，而或「溫而厲」、「恭而安」；望其容貌，則見面盎背。當諸公攻「偽學」之時，先生處之雍容，只似平時。故炎祭先生文有云：「凜然若銜馭之甚嚴，泰然若方行之無畔。蓋久而後得之，又何止流行乎四時，而昭示乎河漢！」炎

先生書所居之桃符云：「愛君希道泰，憂國願年豐。」書竹林精舍桃符云：「道迷前聖統，朋誤遠方來。」先是趙昌父書曰：「教存君子樂，朋自遠方來。」故嗣歲先生自家易之以此。若海

先生書閣上只扁南軒「藏書」二字。鎮江一竇兄託過稟求書其家齋額，不許。因云：「人家何用立牌榜？且看熹家何曾有之？」先是漳州守求新「貢院」二字，已為書去，卻以此說：「彼有數百間貢院，不可無一牌，人家何用！」過

登先生藏書閣，南軒題壁上題云：「於穆元聖，繼天測靈；開此謨訓，惠我光明。靖言保之，匪金厥籯；含英咀實，百世其承！」意其為藏書閣銘也，請先生書之，刻置社倉書樓之上。先生曰：「只是以此記書廚名，待為別做。」振

「道間人多來求詩與跋，某以為人之所以與天地日月相為長久者，元不在此。」可學

先生因人求墓銘，曰：「『吁嗟身後名，於我如浮煙！』人既死了，又更要這物事做甚！」或曰：「先生語此，豈非有為而言？」曰：「也是既死去了，待他說是說非，有甚干涉！」又曰：「所可書者，以其有可為後世法。今人只是虛美其親，若有大功大業，則天下之人都知得了，又何以此為？且人為善，亦自是本分事，又何必須要恁地寫出！」賀孫

信州一士人為其先人求墓碑，先生不許。請之不已，又卻之。臨別送出，舉指云：「贈公『務實』二字。」過

先生初欲正甫以沙隨行實來，為作墓碑，久之不到。既而以舊人文字稍多，又欲屬筆。汪季路亦不曾及是議，立祠堂於德興縣學，曾為德興丞。為書「沙隨先生之祠」六字。過

陳同父一子、一婿吳康，同來求銘文。先生是時例不作此，與寫「有宋龍川先生陳君同父之墓」十二字。婺源李參仲於先生為鄉舊，其子亦來求墓銘，只與跋某人所作行實，亦書「有宋鍾山先生李公之墓」與之。過

壽昌因先生酒酣興逸，遂請醉墨。先生為作大字韶國師頌一首，又作小字杜牧之九日詩一首，又作大字淵明歸田園居一首。有舉子亦乘便請之，先生曰：「公既習舉業，何事於此？」請之不已，亦為作淵明阻風於規林第二首。且云：「但能參得此一詩透，則公今日所謂舉業，與夫他日所謂功名富貴者，皆不必經心可也。」壽昌

先生語朋舊：「無事時不妨將藥方看，欲知得養生之理也。」過

先生說：「南軒論熹命云『官多祿少』四字。」因云：「平日辭官文字甚多。」過

因上亮隔，取中間一條為正，云：「事須有一箇大本。」方

因對雨，云：「安徐便好。」昨日驟雨。今日方微下，已浹洽，悠悠未已，有周溥意，不似前日暴也。方

開窗坐，見窗前地上日色，即覺熱；退坐不見，即不熱。目受而心忌之，則身不安之矣。如許渤著衣，問人寒熱，則心凝不動也。僧有受焚者，亦爾。方

先生於世俗未嘗立異。有歲迫欲入新居而外門未立者，曰：「若入後有禁忌，何以動作？」門欲橫從巷出。曰：「直出是公道，橫則與世俗相拗。」淳

先生問直卿：「何不移入新屋居？」曰：「外門未立。」曰：「歲暮只有兩日，便可下工。若搬入後有禁忌，如何動作？初三又是赤口。」義剛

壽昌問先生：「『此心元自通天地，枉卻靈宮一炷香！』先生遊南嶽詩。若在小龍王廟，還敢如此道否？」先生曰：「某卻不曾到吳城山。」壽昌。百八

