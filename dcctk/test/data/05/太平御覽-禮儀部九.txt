*齋戒

《易·系上》曰：明于天之道，而察于民之故，是興神物，以前民用，聖人以此齋戒。洗心曰齋，防患曰戒也。

《周禮·天官·冢宰》曰：祀五帝，則掌百官之誓戒，與其具修。祀五帝謂四郊及明堂。誓戒，要之以刑，重失禮也。《明堂位》所謂各揚其職，百官廢職服大刑，是其辭之略也。具所當共修掃除糞灑。前期十日，帥執事而卜日，遂戒。前期，前所諏之日也。十日，容散齋七日，致齋三日。執事，宗伯太卜之屬。既卜，又戒百官以始齋。

《禮記·曲禮》曰：齋者不樂不吊。為哀樂則失正，散其思也。

又《檀弓》曰：是故君子非有大故，不宿于外；大故謂哀憂。非致齋也，非疾也，不晝居于內。內，正寢之中。

又《王制》曰：天子齋戒受諫。歲中群臣奉歲事，諫王所當改為也。司會以歲之成質于天子。司會，冢宰之屬，掌計要者，成計要也。質猶平也，平其計要。冢宰齋戒受質。贊王受之。大樂正、大司寇、市三官以其成從質於天子。大樂正，于周宗伯之屬。市，司市也，于周司徒之屬。從，從于司會也。大司徒、大司馬、大司空齋戒受質，百官各以其成質于三官。大司徒、大司馬、大司空以百官之成質于天子，百官，此三官之屬。百官齋戒受質。受，平報也。

又《郊特牲》曰：孔子曰：「三日齋，一日用之，猶恐不敬。二日伐鼓，何居？」居讀為姬，語之助。何居，怪之也。伐猶擊也。齋者止樂，而二日擊鼓，則是成一日齋也。

又《郊特牲》曰：齋之玄也，以陰幽思也。故君子三日齋，必見其所祭者。齋三日者，思其居處，思其笑語，思其志意，思其所樂，則見之也。

又《玉藻》曰：將適公所，宿齋戒，居外寢。

又《祭義》曰：古者天子、諸侯必有養獸之官，及歲時，齋戒、沐浴而躬朝之，犧牷祭牲必於是取之，敬之至也。

又《祭義》曰：致齋于內，散齋于外。齋之日，思其居處，思其笑語，思其志意，思其所樂，思其所嗜。齋三日，乃見其所為齋者。

又《祭統》曰：及時將祭，君子乃齋。齋之為言齊也。齋不齊，以致齊者也。是故君子非有大事也，非有恭敬也，則不齋。不齋，則于物無防也，嗜欲無止也。及其將齋也，防其邪物，訖其嗜欲，耳不聽樂，故記曰：「齋者不樂。」言不敢散其志也。心不茍慮，必依于道。手足不茍動，必依于禮。是故君子之齋也，專致其精明之德也。故散齋七日以定之，致齋三日以齊之。定之之謂齋。齋者，精明之至也，然後可以交于神明也。定者，定其志意。是故，先期旬有一日，宮宰宿夫人。夫人亦散齋七日，致齋三日。官宰，守宮官者也。宿讀為肅。肅猶戒也，戒輕肅重也。君致齋于外，夫人致齋于內，然後會于太廟。

又《坊記》曰：子云：「七日戒，三日齋，承一人焉以為尸，過之者趨走，以教敬也。」戒謂散齋也。承猶事也。

又《表記》曰：子曰：「齋戒以事鬼神，擇日月以見君，恐民之不敬也。」

《禮記外傳》曰：凡大小祭禮，必先齋，敬事天神人鬼也。齋者，敬也。齋其心，思其貌，然後可以入廟。齋必變食，去其葷膻。居必遷坐，易其常處也。故散齋於外，致齋於內。外者，公寢也。內者，寢中小室。大祀散齋七日，祭曰猶遠客意散。致齋三日，致者，至也。就祭曰近。則十日齋矣。祭前旬外之日，則有司戒告內外，內外百官齋謂之夙戒。夙，早也。中祀七日，則散齋四日。小祀三日。《月令》，秦書也。當戰國之際，大小祭祀惟三日，散齋二日，致齋一日。

《春秋合誠圖》曰：黃帝請問太一長生之道，太一曰：「齋戒六丁，道乃可成。」丁取能丁寧，常戒懼也。

《家語》曰：季桓子將祭，齋三日，而二日鍾鼓之音不絕。冉有問于孔子，子曰：「孝子之祭也，散齋七日，慎思其事；致齋三日而一用之，精一而用之也。猶恐不敬。而二日伐鼓，何其？」

《論語·鄉黨》曰：齋，必有明衣，布。明衣親身名，所以自潔清也。其物以布為之。齋，必變食，居必遷坐。

又《述而》曰：子之所慎：齋，戰，疾。此三者，人所不能慎，而夫子慎之。

《史記》曰：藺相如謂秦王曰：「趙送璧時，齋五日。今大王亦宜齋。」遂許齋五日，舍相如廣成傳舍。秦王齋五日後，乃設九賓于庭，引相如。又曰：秦二世夢白虎嚙其左驂馬，殺之，心不樂。問占夢人，曰：「涇水為祟。」二世乃齋望夷宮，閻樂殺之，更立子嬰為王。

《漢書》曰：蕭何薦韓信于漢王。何曰：「王宜擇日齋戒，設壇場具禮，乃可拜為大將軍。」至拜，乃韓信也，一軍大驚也。又曰：宣帝詔曰：「乃者鳳凰甘露降集京師，嘉瑞見，修興太一、五帝、后土之祠，祈為百姓蒙福。鸞鳳萬舞，集止于旁。齋戒之暮，神光顯著；薦鬯之夕，神光交映。或降于天，或登于地，或從四方來集于壇。上帝嘉饗，海內承福。」

《續漢書》曰：殤帝崩，太后與兄車騎將軍鄧騭定策禁中。其夜，使騭持節，以王青蓋車迎安帝，齋于殿中。

范曄《後漢書》曰：周澤字稚都，為太常。嘗臥疾齋宮。其妻哀澤老病，就問所苦。澤大怒，以妻子犯齋禁，遂收送謝罪。當世疑其詭譎，時人語曰：「生世不諧，作太常妻。一歲三百六十日，三百五十九日齋，一日不齋醉如泥。」

干寶《晉紀》曰：劉毅為司隸校尉，常齋而疾。其妻出看之，表解齋。

《唐書》曰：貞元九年冬，德宗以是歲有年，蠻夷朝貢，思親告郊廟，于祀事尤重慎。及將散齋，謂宰臣曰：「在禮，散齋歸正寢，攝心奉祭，不可聞外事。其常務勿奏。」乃齋于別殿。及命皇太子諸王行祭者，皆受誓一日。又曰：貞元中，德宗方有事于郊廟，詔以皇太子為亞獻，親王終獻。上令問柳冕當受誓戒否。冕奏準開元禮并以前七日，受誓戒詞云：「各揚其職，不供其事，國有常刑。」冕以誓皇太子，更其詞云：「各揚其職，肅奉常儀。」又曰：憲宗元和中，南郊陰氣凝閉，浹旬不開，宰臣議請改日。上曰：「郊廟事重，吾齋戒有日，豈可廢乎？」至享獻之際，景物澄清，人情大悅。

《鬼谷子》曰：周有豪士，居鬼谷，號為鬼谷先生。蘇秦張儀往見之。先生曰：「吾將為二子陳言至道，子其齋戒，擇日而學。」后秦、儀齋戒而往。

《莊子》曰：顏回曰：「吾無以進矣，敢問其方。」仲尼曰：「齋，吾將語若。」顏回曰：「回之家貧，惟不飲酒、不茹葷者數月矣。若此則可以為齋乎？」曰：「是祭祀之齋，非心齋也。」回曰：「敢問心齋？」仲尼曰：「若一志無聽之以耳，而聽以心，無聽之以心，而聽之以氣，惟道集虛，虛者，心齋也。」又曰：梓慶削大木為鋸。鋸成，見者驚，猶鬼神。魯侯曰：「子一何巧矣！何術以至此？」曰：「臣工人，何術之有。雖然，有一焉。臣為鋸，未嘗敢以耗氣也，必齋以靜心。器之所以凝神者，其是與。」又曰：祝宗人玄端以臨牢筴，說曰：「汝奚惡死？吾將三月犧。汝十日戒，十日齊，藉白茅加汝肩，尻于綢俎之上。」

《韓子》曰：燕王欲巧，衛人請以棘刺之端為猴。成，功人曰：「君欲觀之，半歲不入宮，不飲酒食肉，雨霽日出視之，晏陰之間，而棘刺之，母猴乃可見也。」燕王固養之，不能觀也。

《搜神記》曰：王業，和帝時為荊州刺史，每出行部，沐浴齋潔以祈于天地，當啟佐愚心，無使有枉百姓。在州七年，惠風大行，苛慝不作。

*儺

《禮記·月令》季春日，命國儺，九門磔攘，以畢春風。《洪范傳》曰：言之不從，則有大禍。犬屬金也，故磔之于九門，所以抑金扶木，畢成春功。東方三門不磔，春位不殺，其盛德所在無所攘。

又《月令·仲秋》曰：天子乃儺，以達秋氣。此儺之陽氣，恐陽暑至此不衰，害亦將及，故儺以通秋氣。方欲助秋，故不磔犬。

又《月令·季冬》曰：命有司大儺，旁磔以送寒氣。大儺為歲終逐陰除疫以送寒氣，故周官命方相氏率百隸索室驅疫以逐之。旁謂王城四旁十二門也。磔謂磔犬于門也。春磔九門，冬禮大，故遍磔于十二門，所以扶陽抑陰之義。犬屬金，冬盡春興，春為木，故殺金以助木氣。

又《郊特牲》曰：卿人裼，裼，強鬼也。謂時儺索室驅疫逐強鬼也。裼或為獻，或為儺。孔子朝服立于阼，存室神也。神依人也。

《禮記外傳》曰：方相氏之官，歲有三時，率領群隸，驅索癘疫之氣于宮室之中，亦攘送之義也。天以一氣化萬物，五帝各行其德，余氣留滯則傷后時，謂之不和，而災疫興焉。大儺者，貴賤至于邑里，皆得驅疫。命國儺者，但于國城中行之耳。名之儺者，取群為儺儺之聲。

《周禮·夏官》曰：方相氏掌蒙熊皮，黃金四目，玄衣朱裳，執戈揚盾，帥百隸而時儺，以索室驅疫。蒙，冒也。冒熊皮者，以驚驅疫癘之鬼，如今魌頭也。時儺，四時作，方相氏以儺卻區惡也。《朎》：季冬命國儺。索，搜也。

《續漢書》曰：先臘一日大儺，謂之逐疫。其儀選中黃門子弟十二已下，百二十人為侲子，皆赤幘皂制，執大鼗。方相氏服如周制。及十二獸裳，衣毛角。中黃門行人冗從、仆射將之以逐惡鬼于禁中。設桃梗、郁壘、葦茭畢，執事者皆罷葦戟桃枝，以賜公卿、將軍、特進、諸侯。

《禮緯》曰：顓頊有三子，生而亡去，為疫鬼。一居江水，是為虐鬼魅鬼；一居人宮室區隅，善驚人小兒。於是常以正歲十二月，令禮官方相氏掌熊皮，黃金四目，玄衣纁裳，執戈揚盾，帥百隸及童子而時儺，以索室而驅疫鬼，以桃弧葦矢工鼓且射之，以赤丸五谷播灑之，以除疫殃。

《後魏書》曰：高宗和平三年十二月，因歲除大儺之禮，遂耀兵武。更為制令，步兵陳于南，騎士陳于北，各擊鍾鼓，以為節度。其步兵所衣，青赤黃黑，別無部隊楯槊矛戟，相次周回轉易，以相赴就，有飛龍騰蛇之變。為函箱魚鱗四門之陣，凡十餘法，跽起前卻，莫不應節。陣畢，南北二軍皆鳴鼓角，眾盡大噪，各令騎將交去來挑戰，步兵更進退以拒擊。南敗北捷，以為盛觀。自后踵以為常。

《唐書》曰：舊驅儺侲子等，金吾將軍并具欄笏，引入閣門。謹按大儺者，所以驅除群厲，合資威武，盛其光儀。欄笏之制，常參朝服。舊制未稱，今請各依錦繡，具帑襪帶儀刀部引出入。

《建康實錄》曰：孫興公嘗著戲為儺，至桓宣武家。宣武覺其對不凡，推問之，乃興公。

《宣城記》曰：吳時洪臣為廬陵太守，有清稱。征還，船輕，皆載土。時歲暮除，逐人就乞，見土而去。

《莊子》曰：游島問雄黃曰：「今逐疫出魅，擊鼓呼噪，何也？」雄黃曰：「黔首多疫，黃帝氏立巫咸，使黔首沐浴齋戒，以通九竅；鳴鼓振鐸，以動其心；勞形趨步，以發陰陽之氣；飲酒茹蔥，以通五藏。夫擊鼓呼噪，逐疫出魅鬼，黔首不知，以為魅祟也。」

張衡《東京賦》曰：卒歲大儺，驅逐群厲；方相秉鉞，巫覡操茢；侲子萬童，丹首玄裳；桃弧棘矢，所發無臬；飛礫雨散，罡刂殫畢斃；惶火馳而星流，逐赤疫于四裔。然後凌天地，絕飛梁，囚耕父于清泠，溺女魅于神潢。

廉品《大儺賦》曰：于吉日之上戊，將大蠟于臘烝。先茲日之酉久，宿潔靜以清澄。乃班有司，聚眾大儺。天子坐華殿，臨朱軒，憑玉幾，席文旃，率百隸之侲子，群鼓噪于宮垣。

