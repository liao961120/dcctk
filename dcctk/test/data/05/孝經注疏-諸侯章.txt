【疏】正義曰：次天子之貴者諸侯也。案《釋詁》云：「公侯，君也。」不曰諸公者，嫌涉天子三公也。故以其次稱為諸侯，猶言諸國之君也。皇侃云：「以侯是五等之第二，下接伯、子、男，故稱諸侯。」今不取也。

「在上不驕，高而不危。諸侯，列國之君，貴在人上，可謂高矣。而能不驕，則免危也。制節謹度，滿而不溢。費用約儉謂之制節，慎行禮法謂之謹度。無禮為驕，奢泰為溢。高而不危，所以長守貴也。滿而不溢，所以長守富也。富貴不離其身，然後能保其社稷，而和其民人。列國皆有社稷，其君主而祭之。言富貴常在其身，則長為社稷之主，而人自和平也。蓋諸侯之孝也。

【疏】在上至孝也。○正義曰：夫子前述天子行孝之事已畢，次明諸侯行孝也。言諸侯在一國臣人之上，其位高矣。高者危懼。若不能以貴自驕，則雖處高位，終不至於傾危也。積一國之賦稅，其府庫充滿矣。若制立節限，慎守法度，則雖充滿而不至盈溢也。滿謂充實，溢謂奢侈。《書》稱「位不期驕，祿不期侈」，是知貴不與驕期而驕自至，富不與侈期而侈自來。言諸侯貴為一國人主，富有一國之財，故宜戒之也。又覆述不危不溢之義，言居高位而不傾危，所以常守其貴；財貨充滿而不盈溢，所以長守其富。使富貴長久，不去離其身，然後乃能安其國之社稷，而協和所統之臣人。謂社稷以此安，臣人以此和也。言此上所陳，蓋是諸侯之行孝也。皇侃云：「民是廣及無知，人是稍識仁義，即府史之徒，故言民人明，遠近皆和悅也。」《援神契》云：「諸侯行孝曰度。」言奉天子之法度，得不危溢，是榮其先祖也。○注諸侯至危也。○正義曰：云「諸侯列國之君」者，經典皆謂天子之國為王國，諸侯之國為列國。《詩》云「思皇多士，生此王國」，則天子之國也。《左傳》魯孫叔豹云「我列國也」，鄭子產云「列國一同」，是諸侯之國也。列國者，言其國君皆以爵位尊卑及土地大小而敘列焉。五等皆然。云「貴在人上，可謂高矣」者，言諸侯貴在一國臣人之上，其位高也。云「而能不驕，則免危也」者，言其為國以禮，能不陵上慢下，則免傾危也。○注費用至為溢。○正義曰：云「費用約儉謂之制節」者，此依鄭注釋「制節」也。謂費國之財以供己用，每事儉約，不為華侈，則《論語》「道千乘之國，云節用而愛人」是也。云「慎行禮法謂之謹度」者，此釋「謹度」也。言不可奢僣，當須慎行禮法，無所乖越，動合典章。皇侃云：「謂宮室車旗之類，皆不奢僣也。」無禮為驕，奢泰為溢」者，皆謂華侈放恣也。前未解「驕」，今於此注與「溢」相對而釋之，言無禮謂陵上慢下也。皇侃云：「在上不驕以戒貴，應云居財不奢以戒富。若云制節謹度以戒富，亦應云制節謹身以戒貴。此不例者，互其文也。」但驕由居上，故戒貴云「在上」；溢由無節，故戒富云「制節」也。○注列國至平也。○正義曰：列國，已具上釋。云「皆有社稷」者，《韓詩外傳》云：「天子大社，東方青，南方赤，西方白，北方黑，中央黃土。若封，四方諸侯各割其方色土，苴以白苴而與之。諸侯以此土封之為社，明受於天子也。」社則土神也。經典所論社、稷，皆連言之。皇侃以為稷五穀之長，亦為土神。據此稷亦社之類也，言諸侯有社稷乃有國，無社稷則無國也。云「其君主而祭之」者，案《左傳》曰：「君人者，社稷是主。」社稷因地，故以「列國」言之。祭必由君，故以「其君」言之。云「言富貴常在其身」者，此依王注釋「富貴不離其身」也；「則長為社稷之主」者，釋「保其社稷」也。云「而人自和平也」者，釋「而和其民人」也。然經上文先貴後富，言因貴而富也；下覆之富在貴先者，此與《易·繫辭》「崇高莫大乎富貴」，《老子》云「富貴而驕」，皆隨便而言之，非富合先於貴也。經傳之言社稷多矣。案《左傳》曰：「共工氏之子曰勾龍，為后土。后土為社。有烈山氏之子曰柱。為稷，自夏以上祀之。周棄亦為稷，自商以來祀之。」言句龍、柱、棄配社稷而祭之，即句龍、柱、棄非社稷也。又《條牒》云：「稷壇在社西，俱北鄉並列，同營共門。」並如條之說。

詩云：『戰戰兢兢，如臨深淵，如履薄冰。』」戰戰，恐懼。兢兢，戒慎。臨深恐墜，履薄恐陷，義取為君恒須戒慎。

【疏】詩云至薄冰。○正義曰：夫子述諸侯行孝終畢，乃引《小雅·小旻》之詩以結之，言諸侯富貴不可驕溢，常須戒懼，故戰戰兢兢，常如臨深履薄也。○注戰戰至戒懼。○正義曰：此依鄭注也。案《毛詩傳》云：「戰戰，恐也。兢兢，戒也。」此注恐下加懼，戒下加慎，足以圓文也。云「臨深恐墜，履薄恐陷」者，亦《毛詩傳》文也。恐墜謂墜入深淵，不可復出。恐陷謂沒在冰下，不可拯濟也。云「義取為君常須戒慎」者，引《詩》大意如此。

