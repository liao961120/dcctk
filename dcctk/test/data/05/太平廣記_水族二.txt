*峰州魚

峰州有一道水，從吐蕃中來，夏冷如冰雪。有魚長一二寸，來去有時，蓋水上如粥。人取烹之而食，千萬家取不可盡。不知所從來。出《朝野僉載》

*海蝦

劉恂者曾登海舶。入䑨樓。忽見牕板懸二巨蝦殼。頭尾鉗足具全。各七八尺。首占其一分。觜尖利如鋒刃。觜上有鬚如紅筯。各長二三尺。雙脚有鉗，鉗麤如人大指。長二尺餘。上有芒刺如薔薇枝。赤而銛硬。手不可觸。腦殼烘透。彎環尺餘。何止於盃盂也。《北戶錄》云：「滕循為廣州刺史，有客語循曰。蝦鬚有一丈者。堪為拄杖。』循不之信，客去東海，取鬚四尺以示循，方伏其異。」出《嶺表錄異》

*瓦屋子

瓦屋子，蓋蚌蛤之類也。南中舊呼為蚶音憨。子。頃因盧鈞尚書作鎮，遂改為瓦屋子。以其殼上有稜如瓦壠。故以此名焉。殼中有肉，紫色而滿腹，廣人猶重之，多燒以薦酒，俗呼為天臠炙。食多即壅氣，背膊煩疼，未測其性也。出《嶺表錄異》

*印魚

印魚，長一尺三寸，額上四方如印，有字，諸大魚應死者，先以印印之。出《酉陽雜俎》

*石斑魚

僧行儒言，建州有石斑魚。好與虵交。南中多隔蜂窠，窠大如壺，常群螫人。土人取石斑魚就蜂側炙之，標於竿上，向日，令魚影落其窠上，須臾，有鳥大如燕數百，互擊其窠，窠碎落如葉，蜂亦全盡。出《酉陽雜俎》

*井魚

唐段成式云，井魚腦有穴，每嗡水，輒於腦穴蹙出，如飛泉，散落海中，舟人競以空器貯之。海水鹹苦，經魚腦穴出，反淡如泉水焉。成式見梵僧善提勝說。出《酉陽雜俎》

*異魚

異魚，東海人常獲魚，長五六尺，腹胃成胡鹿刀槊之狀，或號秦皇魚。出《酉陽雜俎》

*螃𧒯

傍海大魚，脊上有石十二時，一名籬頭溺。一名螃𧒯。其溺甚毒。出《酉陽雜俎》

*鱓魚

郫縣侯生者，於漚麻池側得鱓魚，大可尺圍，烹而食之，髮白復黑，齒落復生，自此輕健。出《錄異記》

*玳瑁

玳瑁形狀似龜，唯腹背甲有烘點。《本草》云：「玳瑁解毒，其大者悉婆薩石，兼云辟邪。」廣南盧亭，海島彝人也。獲活玳瑁龜一枚以獻連帥嗣薛王。王令生取背甲小者二片，帶於左臂上以辟毒。龜被生揭其甲，甚極苦楚。後養於使宅後北池，伺其揭處漸生，復遣盧亭送於海畔。或云，玳瑁若生，帶之有驗。是飲饌中有蠱毒。玳瑁甲即自搖動；若死，無此驗。出《嶺表錄異》

*海朮

南海有水族，前左脚長，前右脚短。口在脇旁背上。常以左脚捉物，寘於右脚，右脚中有齒嚙之，方內於口。大三尺餘。其聲朮朮。南人呼為海朮。出《酉陽雜俎》

*海鏡

海鏡，廣人呼為膏葉，盤兩片，合以成形。殼圓，中甚瑩滑。日「日」原作「白」，據《太平御覽》卷九四三改。照如雲母光。內有少肉如蚌胎，腹中有紅蟹子，其小如黃豆，而螯具足。海鏡饑，則蟹出拾食，蟹飽歸腹，海鏡亦飽。或迫之以火，則蟹子走出，離腸腹立斃。或生剖之，有蟹子活在腹中，逡巡亦斃。出《嶺表錄異》

*水母

水母，廣州謂之水母。閩謂之鮀。癡駕反。其形乃渾然凝結一物，有淡紫色者，有白色者，大如覆帽。小者如盌。腸下有物如懸絮，俗謂之足，而無口眼。常有數十蝦寄腹下，咂食其涎。浮泛水上，捕者或遇之，即欻然而沒，乃是蝦有所見耳。《越絕書》云，海鏡蟹為腹，水母蝦為目。南中好食之，云性煖，治河魚之疾，然甚腥，須以草木灰點生油再三洗之，瑩淨如水精紫玉。肉厚可二寸。薄處亦寸餘。先煮椒桂或荳蔻。生薑縷切而煠之。或以五辣肉醋，或以蝦醋。如鱠食之。最宜蝦醋，亦物類相攝耳。水母本陰海凝結之物，食而煖補，其理未詳。出《嶺表錄異》

*蟹

蟹，八月腹內有芒，芒真稻芒也，長寸許，向東輸與海神，未輸芒，不可食。出《酉陽雜俎》

*百足蟹

善苑國出百足蟹，長九尺，四螯。煎為膠，謂之螯膠，勝鳳喙膠也。出《酉陽雜俎》

*螗蟹

平原郡貢螗蟹，採於河間界，每年生貢。斲氷火照。懸老犬肉，蟹覺犬肉即浮，因取之。一枚直百錢，以氈密束於驛馬上，馳之至京。出《酉陽雜俎》

*䱜魚

䱜魚。章安縣出焉。䱜子朝出索食。暮還入母腹，中容四子。頰赤如金，甚健，網不能制，俗呼為河伯健兒。出《酉陽雜俎》

*鸚鵡螺

鸚鵡螺，旋尖處屈而咮。如鸚鵡觜。故以此名，殼上青綠斑，大者可受二升。殼內瑩如雲母。裝為酒盃，奇而可翫。出《嶺表錄異》

*紅螺

紅螺，大小亦類鸚鵡螺，殼薄而紅，亦堪為酒器。刳小螺為足，綴以膠漆，尤可佳尚也。出《嶺表錄異》

*鴦龜

初寧縣里多鴦龜，殼薄狹而燥，頭似鵝，不與常龜同，而能囓犬也。出《南越志》

*鯢魚

鯢魚如鮎。四足長尾，能上樹。天旱，輒含水上山，以草葉覆身，張口，鳥來飲水，輒吸食之。聲如小兒，峽中人食之。先縳於樹鞭之。身上白汁出，如構汁，去此方可食，不爾有毒。出《酉陽雜俎》

*鱟

鱟雌常負雄而行，漁者必得其雙。南人列肆賣之，雄者少肉。舊說，過海輒相積於背。高尺「尺」原作「丈」，據明鈔本改。餘。如帆，乘風遊行。今鱟殼上有物，高七八寸，如石珊瑚，俗呼鱟帆。至今閩嶺重鱟醬。十二足，殼可為冠，次於白角。南人取其尾為小如意。出《酉陽雜俎》

*飛魚

飛魚，朗山朗水有之，魚長一尺，能飛，即凌雲空，息即歸潭底。出《酉陽雜俎》

*虎蟹

虎蟹，殼上有虎斑，可裝為酒器，與紅蟹皆產瓊崖海邊，雖非珍奇，亦不易採得也。出《嶺表錄異》

*蠔

蠔即牡蠣也，其初生海島邊，如拳石，四面漸長。有高一二丈者，巉巖如山，每一房內，蠔肉一片，隨其所生，前後大小不等。每潮來，諸蠔皆開房，伺蟲蟻入，即合之。海夷盧亭者以斧楔取殼，燒以烈火，蠔即啟房，挑取其肉，貯以小竹筐，赴虛市。以易□米。蠔肉大者□為炙。小者炒食，肉中有滋味。食之即甚壅腸胃。出《嶺表錄異》

*赤鯶公

鯉脊中鱗一道，每鱗上有黑點，大小皆三十六鱗。唐朝律，取得鯉魚，即宜放，仍不得喫。說赤鯶公，賣者決六十。出《酉陽雜俎》

*雷穴魚

興州有一處名雷穴，水常半穴，每雷聲，水塞穴流，魚隨流而出。百姓每候雷聲，繞樹布網，獲魚無限。非雷聲，漁子聚鼓擊於穴口，魚亦輒出，所獲半於雷時。韋行規為興州刺史時，與親故書，說其事。出《酉陽雜俎》

*虬尾

東海有魚，虬尾似鴟，鼓浪即降雨，遂設像於屋脊。出《譚賓錄》

*牛魚

海上取牛魚皮懸之，海潮至，即毛豎。出《譚賓錄》

*蝤䗋

蝤䗋。大者長尺餘。兩螯至彊。八月能與虎鬪。虎不如。隨大潮退殼，一退一長。出《酉陽雜俎》

*奔䱐

奔䱐。一名瀱，非魚非蛟，大如舡，長二三丈。若鮎。有兩乳在腹下，雄雌陰陽類人。取其子着岸上。聲如嬰兒啼。項上有孔，通頭。氣出嚇嚇作聲。必大風，行者以為候。相傳嬾婦所化。殺一頭，得膏三四斛，取之燒燈，照讀書紡績輒暗。照懽樂之處則明。出《酉陽雜俎》

*係臂

係臂如龜，入海捕之，必先祭。又陳所取之數，則自出，因取之。若不信，則風浪覆舡。出《酉陽雜俎》

*雞嘴魚

李德裕幼時，常於明州見一水族，有兩足，嘴似雞，身如魚。出《酉陽雜俎》

*劍魚

海魚千歲為劒魚。一名琵琶魚，形似琵琶而喜鳴，因以為名。虎魚老則為蛟；江中小魚，化為蝗而食五穀者，百歲為鼠。出《酉陽雜俎》。明鈔本作出述異記

*嬾婦魚

淮南有嬾婦魚。俗云，昔楊氏家婦，為姑所怒，溺水死為魚。其脂膏可燃燈燭，以之照鼓琴瑟博奕，則爛然有光，若照紡績，則不復明。出《述異記》

*黃雀化蛤

淮水中，黃雀至秋化為蛤，至春復為黃雀，雀五百年化為蜃蛤。出《述異記》

*天牛魚

天牛魚，方員三丈，眼大如斗。口在脇下。露齒無脣，兩肉角如臂，兩翼長六尺，尾五尺。出《南越記》

