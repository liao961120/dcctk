*李大可

宗正卿李大可嘗至滄州。州之饒安縣有人野行，為虎所逐。既及，伸其左足示之，有大竹刺，貫其臂。虎俯伏貼耳，若請去之者。其人為㧞;之。虎甚悅，宛轉搖尾，隨其人至家乃去。是夜，投一鹿于庭。如此歲餘。投野豕麞鹿。月月不絕。或野外逢之，則隨行。其人家漸豐，因潔其衣服，虎後見改服，不識。遂齧殺之。家人收葬訖，虎復來其家。母罵之曰：「吾子為汝去刺，不知報德，反見殺傷。今更來吾舍，豈不媿乎。虎羞慚而出。然數日常旁其家，既不見其人，知其誤殺，乃號呼甚悲，因入至庭前，奮躍拆脊而死。見者咸異之

*藺庭雍

吉陽治在涪州南。泝黔江三十里有寺，像設靈應，古碑猶在，物業甚多，人莫敢犯。涪州裨將藺庭雍妹因過寺中，盜取常住物。遂即迷路。數日之內，身變為虎。其前足之上，銀纏金釧，宛然猶存。每見鄉人，隔樹與語云：「我盜寺中之物，變身如此。」求見其母，託人為言之。母畏之，不敢往。虎來郭外，經年而去。出《錄異記》

*王太

海陵人王太者與其徒十五六人野行，忽逢一虎當路。其徒云：「十五六人決不盡死，當各出一衣以試之。」至太衣，吼而隈者數四。海陵陵字原闕。據明鈔本補。多虎，行者悉持大棒。太選一棒，脫衣獨立。謂十四人：「卿宜速去。」料其已遠，乃持棒直前，擊虎中耳，故悶倒，尋復起去。太背走惶懼，不得故道，但草中行。可十餘里。有一神廟，宿于梁上。其夕，月明，夜後聞草中虎行。尋而虎至廟庭，跳躍變成男子，衣冠甚麗。堂中有人問云：「今夕何爾纍悴。神曰：「卒遇一人，不意勁勇，中其健棒，困極迨死。」言訖，入座上木形中。忽舉頭見太，問是何客，太懼墮地，具陳始末。神云：「汝業為我所食。然後十餘日方可死。我取爾早，故中爾棒。今以相遇，理當佑之。後數日，宜持猪來。以己血塗之。指庭中大樹，「可繫此下，速上樹，當免。」太後如言。神從堂中而出為虎，勁躍，太高不可得，乃俯食猪。食畢，入堂為人形。太下樹再拜乃還。爾後更無患。出《廣異記》

*荊州人

荊州有人山行，忽遇倀鬼，以虎皮冒己，因化為虎，受倀鬼指揮。凡三四年，搏食人畜及諸野獸，不可勝數。身雖虎而心不願，無如之何。後倀引虎經一寺門過，因遽走入寺庫，伏庫僧床下。道人驚恐，以白有德者。時有禪師能伏諸橫獸。因至虎所，頓錫問。弟明鈔本、陳校本「弟」作「佛」。子何所求耶。為欲食人。為厭獸身。虎弭耳流涕，禪師手巾繫頸，牽還本房。恒以衆生食及他味哺之。半年毛落，變人形。具說始事，二年不敢離寺。後暫出門，忽復遇倀，以虎皮冒己，遽走入寺，皮及其腰下，遂復成虎。篤志誦經。歲餘方變。自爾不敢出寺門，竟至死。出《廣異記》

*劉老

信州劉老者以白衣住持於山溪之間。人有鵞二百餘隻詣劉放生。恒自看養。數月後，每日為虎所取。以耗三十餘頭。村人患之。羅落陷穽。遍於放生所。自爾虎不復來。後數日，忽有老叟巨首長鬣來詣劉。問鵞何以少減。答曰：「為虎所取。」又問何不取虎。答云。已設陷穽。此不復來。」叟曰：「此為倀鬼所教，若先制倀，即當得虎。」劉問何法取之。叟云：「此鬼好酸，可以烏白等梅及楊梅布之要路，倀若食之，便不見物，虎乃可獲。」言訖不見。是夕，如言布路之，四鼓後。聞虎落穽。自爾絕焉。出《廣異記》

*虎婦

利州賣飯人，其子之婦山園採菜，為虎所取。經十二載而後還。自說入深山石窟中，本謂遇食。久之相與寢處，窟中都自四虎，妻婦人者最老。老虎恒持麋鹿等肉還以哺妻。或時含水吐其口中。婦人欲出。輙為所怒。驅以入窟，積六七年。後數歲。漸失餘虎。老者獨在。其虎自有婦人。未未原作來。据明鈔本改。常外宿。後一日，忽夜不還。婦人心怪之，欲出而不敢。如是又一日，乃徐出，行數十步，不復見虎，乃極力行五六里。聞山中伐木聲，徑往就之。伐木人謂是鬼魅，以礫石投擲。婦人大言其故，乃相率詰問。婦人云：「己是某家新婦。諸人亦有是隣里者。先知婦人為虎所取。衆人方信之。隣人因脫衫衣之。將還。會其夫已死，翁姥憫而收養之。婦人亦憨戇。乏精神，恒為往來之所狎。劉全白親見婦人，說其事云。出《廣異記》

*趙倜

荊州有一商賈。姓「姓」原作「說」，據明鈔本改。趙名倜。多南泛江湖。忽經歲餘未歸。有一人先至其家，報趙倜妻云：「趙倜物貨俱沒于湖中，倜僅免一死。甚貧乏，在路即當至矣。」其妻驚哭不已。後三日，有一人，一如趙倜儀貌，來及門外大哭。其妻遽引入家內，詢問其故。安存經百餘日。欲再商販，謂趙倜妻曰：「我慣為商在外，在家不樂，我心無聊。勿以我不顧戀爾，當容我却出，投交友。」俄而倜輦物貨自遠而至，及入門，其妻反乃驚疑走出，以投鄰家。其趙倜良久問其故，知其事，遂令人喚其人。其人至，既見趙倜，奔突南走。趙倜與同伴十餘人共趁之。直入南山。其人回「回」原作「面」，據明鈔本改。顧，謂倜曰：「我通靈虎也，勿逐我，我必傷爾輩。」遂躍身化為一赤色虎，叫吼而去。出《瀟湘錄》

*周義

周義者。鄭人也。性倜儻。好急人之患難。忽有一人年可弱冠已來。衣故錦衣。策杖而詣周義。謂義曰。我是孟州使君之子也。偶出獵於郊坰。既獲兔後。其鷹犬與所從我十餘少年。與所乘馬。皆無故而死。我亦有一流矢。不知自何至。傷我右足。我是以不敢返歸。恐少年家父母不捨我。今聞君急人之患難。故特來投君。幸且容我。我他日必厚報君之惠也。義遂藏之於家。經百餘日。義既不聞孟州有此事。乃夜與少年對酌。問之曰。君子始投我。言是使君之子。因出獵有死傷。不敢返歸。今何不傳聞此事。我疑君子。君子必以實告我。我必無貳。少年沉吟移時。方起拜而言曰。我始設此異詞者。蓋欲憫念納我。今若必問我。我實不敢更設詐也。君當不移急人之心。我即以實告君。義曰。我終無貳。但言之。少年曰。我孟州境內虎也。傷人多矣。刺史發州兵搜求我。欲殺我。聞君廣義。因變形質以投君。君憐恤我。待之如賓。但我已誓報君之惠不忘。今夜既言。誠實事也。我不可住。遂叫吼數聲。化為一虎走去。後月餘。夜有一少年踰垣入義家。拋下一金枕。高聲告周義。我是昔受恩人也。今將此枕。答君之惠。言訖。復化為一虎去。出《瀟湘錄》

*中朝子

有一中朝子弟性頗落拓。少孤。依於外家。外家居在亳州永城界。有莊。舅氏一女甚有才色。此子求娶焉。舅曰。汝且勵志求名。名成。吾不違汝。此子遂發憤篤學。榮名京邑。白於舅曰。請三年。以女見待。如違此期。任別適人。舅許之。此子入京。四年未歸。乃別求女壻。行有日矣。而生亦已成名歸。去舅莊六七十里。夜宿。時暑熱。此子從舟中起。登岸而望。去舟半里餘有一空屋。遂領一奴持刀棒居宿焉。此乃一廢佛屋。土塌尚存。此子遂寢焉。奴人於地持刀棒衛之。忽覺塌下有物動聲。謂是蟲鼠。亦無所疑。夜至三更。月漸明。忽一虎背負一物擲於門外草內。將欲入屋。此人遂持刀棒叫呼。便驚走。呼舟人持火來照。草間所墮乃一女。粧梳至美。但所着特故衣耳。亦無所損傷。熟視之。乃舅妹也。許嫁之者。為虎驚。語猶未得。遂扶入屋。又照其塌後。有虎子數頭。皆殺之。扶女却歸舟中。明日至舅莊。遙聞哭聲。此子遂維舟莊外百餘步。入莊。先慰。徐徐字原闕。據明鈔本補。問凶故。舅曰。吾以汝來過期。許嫁此女於人。吉期本在昨夜。一更後。因如厠。為虎所搏。求尸不得。生乃白其事。舅聞。悲喜驚嘆。遂以女嫁此生也。出《原化記》

