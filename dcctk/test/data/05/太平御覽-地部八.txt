*商洛襄鄧淮蔡諸山

白於山

《水經》曰：白於山，今名女郎山，山上多松柏，下多櫟檀，其獸多㸲音昨牛䍫羊，鳥多白鸮。洛水出于其陽，東注于涇也。

又云：洛水源出縣北白於山。又曰：漢水女郎山，山上有女郎冢。遠望山墳，崔嵬狀高，及即其所，裁有墳形。山上直路下出，不生草木，世人謂之女郎道。下有女郎廟及搗衣石，言張魯女也。

商山

盛弘之《荊州記》曰：上洛有商山，班孟堅《西都賦》所謂商洛緣其隅，《高士傳》謂地肺，即此也。

《晉書》曰：董景道少好學，千里追略，不與人交通。永平中，知天下將亂，隱商洛山，衣木皮葉，食樹果，彈琴歌嘯以自娛。至劉曜時，征拜太常，辭，以壽終。

玄扈山

《春秋合成圖》曰：黃帝游玄扈、上洛，與大司馬容光，左右輔周昌等百二十人臨之，有鳳銜圖以置帝前。

望楚山

《襄陽記》曰：望楚山有三名，一名馬鞍山，一名災山。宋元嘉中，武陵王駿為刺史，屢登之，鄙舊名望郢山，因改為望楚山。后遂龍飛，是孝武望之處，時人號為鳳嶺，高處有三磴，即劉弘、山簡九日宴賞之所也。

石梁山

《襄陽記》曰：襄州石梁山，山起白雲則雨，黃雲則風，黑雲則蠻多病。

薤山

《襄陽記》曰：襄陽縣薤山，山上有竹，三年生一筍，筍成竹死，代謝如春秋焉。

峴山

《十道志》曰：羊祜常與從事鄒潤甫共登峴山，垂泣曰：「自有宇宙，便有此山，由來賢達勝士登此遠望，如我與卿者多矣，皆湮滅無聞，不可得知，念此使人悲傷。我百年後魂魄猶當此山也。」潤甫對曰：「公德冠四海，道嗣前哲，令聞令望，當與此山俱傳。若湛輩乃當如公語耳。」后以州人思慕，遂立羊公廟并碑於此山。

白馬塞山

盛弘之《荊州記》曰：孟達為新城太守，登白馬塞山而嘆曰：「劉封、申耽據金城千里而不能守，豈丈夫也？」為上渚吟，方士今猶傳此，聲韻憤激，其哀思之音乎！游者云重山迭嶂，事亦信然也。

高車山

《高士傳》曰：高車山上有四皓碑及祠，皆漢惠帝所立也。漢高后使張良詣南山迎四皓之處，因名高車山也。

桐柏山

《河圖括地象》曰：桐柏山為地穴，上為維星。

《荊州圖經》曰：桐柏山，《禹貢》所謂導淮自桐柏者也。其山則云峰秀峙，林惟椅柏，潛潤吐霤，伏流數里。

武當山

《山記》曰：武當山區域，周回四五百里，中央有一峰，名曰參嶺，高二十余里，望之秀絕，出於云表，清朗之日，然後見峰。一月之間，不見四五，輕霄蓋於上，白雲帶其前，旦必西行，夕而東返，常謂之朝山蓋，以眾山朝揖之主也。

又《南雍州記》曰：武當山有石門石室，相承云尹喜所棲之地。

又《陰君內傳》云：君字長生，入武當山昇仙是也。

又郭仲產《南雍州記》曰：武當山，廣三四百里，山高巄峻，若博山香爐苕亭峻極，干霄出霧。學道者常百數，相繼不絕，若有于此山學者心有隆替，輒為百獸所逐。

《山海經》曰：祭水源伏流三百余里。漢武帝遣殿上將軍戴生之此山采仙藥，遂得道不返。

《甄異傳》曰：歷陽謝允，字道通，年十五，為蘇峻賊軍王免所掠，賣屬東陽蔣鳳家。嘗行山中，見虎檻中狗，竊念狗餓，以飯飼之，入檻，方見虎攀木仰看。允謂虎曰：「此檻本為汝施，而我幾死其中，汝不殺我，我放汝。」乃開檻出虎。賊平之後，允詣縣別良善，烏程令張球不為申理，桎梏栲楚。允夢見人曰：「此中易入難出，汝有慈心，當拯救。」回見一少年，通身黃衣，遙在柵外，時進獄中，與允言語。獄吏知是異人，由此不敢枉允，蒙理還都，西上武當山。太尉庾公聞而愍之，給其糧資，隨到襄陽。見道士說，吾師戴先生孟盛子，非世間人也。敕若有西上欲見我者，可將來，得無是君。允因隨去，入武當山，齋戒三日，進見先生，乃是昔日所夢人也。問允復見黃童不？因賜以神藥三丸，服之便不饑渴，無所思欲。先生亦無常處，時有神云紫氣蔭其上，或聞芳香之氣，徹於山谷。

大狐山

《水經注》曰：大胡山，在泚陽北如東三十余里，廣圓五六十里。

張衡《西都賦》曰：所謂天封大胡者也。胡一作狐，《南陽圖注》曰：「山有大石如狐。」

石魚山

《水經注》曰：石魚山，本名立石山。高八十丈，廣十里。石色黑而理，若雲母。開發一重，輒有魚形，鱗鰭首尾，有若刻畫。長數寸，魚形備足，燒之作魚膏腥，因以名之。

苦菜山

《郡國志》曰：苦菜山，即黃城山也。自葉至泚陽，南北相毗連，亙百里。亦曰長城山，即長沮、桀溺耦耕處。下有東流水，即子路問津之所。《尸子》云，楚狂接輿耕於方城，即此山也。《春秋》曰：「方城以為城」是也。

大洪山

《水經注》曰：蔡陽縣東南大洪山，山在隋郡之西南，竟陵之東北，盤基所跨，廣圓一百余里。峰曰懸鉤，處眾阜之中，為諸嶺之秀。山下有石門，俠鄣層峻，巖高皆數百許仞。入石門，又得鍾乳穴。穴上赤崖壁立，非人跡所及。穴中多鍾乳，凝膏下垂，望齊冰雪，微津細液，滴瀝不斷。幽穴潛遠，行者不窮其深。而穴內常有風勢，火無能以經久故也。隕水出于其陰，初流淺狹，遠乃寬廣，可以浮舟筏矣。時人以隕水所導，故亦謂之隕山。

赤岸山

《南兗州記》曰：瓜步山東五里，江有赤岸山，南臨江中。羅君章云，赤岸若朝霞，即此是也。濤水自海入江，沖激六七百里，至此岸側，其勢始衰。郭景純《江賦》云：「鼓洪濤於赤岸。」

莫耶山

《壽春圖經》曰：莫耶山，長老傳云，古者於此山鑄莫耶劍，因為山名。

《史記賈誼吊屈原篇》云：莫耶為鈍兮，鉛刀為銛。注云：莫耶，吳大夫姓也。

王僧虔《吳郡地理志》云：吳人造劍二，陽曰干將，陰曰莫耶。莫耶，其妻名也。

又《淮南記》云：濛水合流千金塘，源出縣西莫耶山是也。

云母山

《壽春圖經》曰：云母山，一名濠上山，在州東南四十里。按《神仙傳》云：彭祖服食云母，時人共傳采於此山。今或有道者采取不已。

濠塘山

《壽春圖經》曰：濠塘山，在縣南六十里，有濠水出焉。古老所傳，緣山泉灌濠城塘，故以為名。山穴多出鍾乳，并有蝙蝠白艾色，於穴中倒懸，微帶紫色。居人或有九月以後二月已前采取，服之頗益壽。

九斗山

《壽春圖經》曰：九斗山，一謂陰陵山。

《江表傳》云：項羽敗烏江，取此山過。漢遣灌嬰兵追羽至此，一日九戰，因名曰九斗山。今石猶存有磨刀礪鏃之跡。

涂山

應劭《漢地理志》曰：禹娶涂山，涂山有禹墟。

《太康地記》曰：涂山，古當涂國，夏禹所娶也。山西南又有禹村，蓋禹會諸侯於涂山，在《禹貢》揚州之域。今九江當涂縣有禹娶之地，今邑界有當涂故城存焉，即漢為縣，后廢。

《郡國志》曰：平河縣有當涂山，淮水出於荊山之左，當涂之右，奔流二山之間，而揚濤北注也。

《春秋左氏傳》曰：哀公七年，諸大夫對孟孫曰：「禹合諸侯於涂山，執玉帛者萬國。」杜預注曰：「涂山在壽春東北。」非也。余案《家語》曰：吳伐越，至會稽，獲骨焉，其節專車。吳子使使問孔子，孔子曰：「丘聞之，昔禹致群臣於會稽之山，防風氏後至，禹殺之，其骨專車，此為大也。」蓋丘明親承聖旨，錄為實證矣。又案劉向《說苑辨物》，王肅之敘孔子九世孫孔晁所出先人書《家語》，并出此事。故涂山有會稽之名，考校群書及方土之目，疑非此矣。蓋周穆之所會矣。

八公山

《水經注》曰：壽春縣八公山，山無樹木，惟重阜耳。山上有淮南王劉安廟。劉安是漢高帝之孫，厲王長之長子也。折節下士，篤好儒學，養方術之徒數千人，多神仙秘法鴻寶之道。忽有八公，皆順眉皓素，詣門希見。門者曰：「吾王好長生，今先生無住衰之術，未敢聞。」八公咸變成童，王甚敬之。八士并能煉金化丹，從有入無，乃與安登山埋金於地，白日昇天，余藥在器，雞犬舐之者，俱得上昇。其所昇之處，踐石皆陷入焉。故山即以八公為目。

蔡山

《懷寧圖經》曰：蔡山出大龜。《尚書》云：九江納錫大龜，即謂蔡山也。

玉鏡山

《懷寧圖經》曰：玉鏡山在縣北萬歲鄉界。貞元二年，從睆山東面忽然爆裂，皎然如玉，行路遠見如懸鏡焉。其年刺史呂謂聞奏，因山改萬歲為玉鏡鄉，其山西隅連晥山東面。

睆山

《漢書·地理志》曰：睆山在灊山，天柱峰相連。其山三峰鼎峙，疊障重巒，拒云概日，登涉無由。《山經》云：睆山東面有激水，冬夏懸流，狀如瀑布，下有九井，井有一石床，可容百人。其井莫知深淺，若天時亢旱，則殺一犬投其中，即降雷雨，犬亦流出。

雞籠山

《歷陽圖經》曰：雞籠山在縣西北。《淮南子》云：「麻湖初陷之時，有一老母提雞籠以登此山，因化為石。」今山有石狀如雞籠，因為名也。

梁山

《歷陽圖經》曰：梁山在縣南，俯臨江水南之博望山。

《宋書》云：孝武帝大明七年登梁山，大閱水軍于中江。是日有雀二集于華蓋，有司奏請改元為神雀元年，帝不許，因立雙闕於梁山。

都梁山

《盱眙圖經》曰：都梁山周回三十里，在縣南。按《廣志》云，都梁山生淮蘭草，一名梁香草，故以為名。在楚州西南二百九里。

又阮昇之記云：都梁山通鍾離郡，廣袤甚遠，出桔梗、芫花等藥。

伏滔《北征記》云：有都梁香草，因以為名。又曰：隋大業元年，煬帝立宮在都梁，東鄰郁，西枕長淮，南望巖峰，北瞰城郭。其中宮殿三重，長廊周回，院之西又有七眼泉，涌合為一流，於東泉上作流杯，又於宮西南淮側造釣魚臺，臨淮高峰，別造四望殿。其側又有曲河以安龍舟大舸，枕倚淮湄，縈帶宮殿。至十年，為孟讓賊於此置營，遂廢。

斗山

《盱眙圖經》曰：斗山周回二十里，在縣西南，與都梁山相連，枕淮水險峻，名曰斗山。

臺子山

《盱眙圖經》曰：臺子山周回一十里，在縣東一里。案《宋書》云：「元嘉二十七年，宋將臧質引兵下造弩臺，以射城中。」因以為名。按：臺子山在楚州西南是。

長圍山

《盱眙圖經》曰：長圍山周回四里，在縣北七里，上置軍營，將士一千人守之，至德二年，節度使高適置。按《宋書》云：「元嘉二十七年，宋文帝遣臧質拒魏太武帝，遂於梁山筑長圍城，造浮橋絕水路。」即此。山又改為長圍山，當在楚州西南一百八十里。

