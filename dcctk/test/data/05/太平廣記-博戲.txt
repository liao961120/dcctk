*奕棊

*羊玄保

宋文帝善奕棊。常與太平羊玄保棊。玄保戲賭得宣城太守，當敕除以為虛受。出《談藪》

*王積薪

玄宗南狩，百司奔赴行在。翰林善棊者王積薪從焉。蜀道隘狹。每行旅止息，道中之郵亭人舍，多為尊官有力之所先。積薪棲無所入，因沿溪深遠，寓宿於山中孤姥之家。但有婦姑，皆闔戶，止給水火。纔暝，婦姑皆闔戶而休。積薪棲于簷下，夜闌不寢。忽聞堂內姑謂婦曰。良宵無以適興。與子圍棊一賭可乎。婦曰。諾。積薪私心奇之：堂內素無燈燭，又婦姑各在東西室。積薪乃附耳門扉。俄聞婦曰。起東五南九置子矣。姑應曰。東五南十二置子矣。婦又曰。起西八南十置子矣。姑又應曰。西九南十置子矣。每置一子，皆良久思唯。夜將盡四更，積薪一一密記，其下止三十六。忽聞姑曰。子已敗矣，吾止勝九枰耳。婦亦甘焉。積薪遲明，具衣冠請問。孤姥曰。爾可率己之意而按局置子焉。積薪即出囊中局，盡平生之祕妙而布子。未及十數，孤姥顧謂婦曰。是子可教以常勢耳。婦乃指示攻守殺奪救應防拒之法，其意甚略。積薪即更求其說。孤姥笑曰。止此亦無敵於人間矣。積薪虔謝而別。行十數步，再詣，則失向來之室閭矣。自是積薪之藝，絕無其倫。即布所記婦姑對敵之勢，罄竭心力，較其九枰之勝，終不得也。因名鄧艾開蜀勢。至今棊圖有焉。而世人終莫得而解矣。出《集異記》

*一行

一行本不解奕棊。因會燕公宅。觀王積薪棊一局。遂與之敵。笑謂燕公曰。此但爭先耳。若念貧道四句乘除語，則人人為國手。晉羅什與人棊。拾敵死子，空處如龍鳳形。或言王積薪對玄宗棊。局畢，悉持出。出《酉陽雜俎》

*韋延祐

韋延祐圍棊。與李士秀敵手。士秀惜其名，不肯先。寧輸延祐籌，終饒兩路。延祐本應明經舉。道過大梁。其護戎知其善棊。表進之。遂因言江淮足棊人。就中奕棊明經者多解。出《嘉話錄》

*日本王子

大中中，日本國王子來朝，獻寶器音樂。上設百戲珍饌以禮焉。王子善圍棊。上敕待詔顧"顧"原作"顏"，據明鈔本改。師言對手。王子出楸玉棊局。冷暖玉棊子。云。本國之東三萬里，有集真島，島上有凝霞臺，臺上有手譚池，池中出玉子。不由製度，自然黑白分明。冬溫夏冷，故謂之冷暖玉。更產如楸玉，狀類楸木。琢之為棊局。光潔可鑑。及師言與之敵手，至三十三下，勝負未決。師言懼辱君命，而汗手凝思，方敢落指。即謂之鎮神頭，乃是解兩征勢也。王子瞪目縮臂，已伏不勝。廻話鴻臚曰。待詔第幾手耶。鴻臚詭對曰。第三手也。師言實稱國手。王子曰。願見第一。曰。王子勝第三，方得見第二，勝第二，得見第一。今欲躁見第一。其可得乎。王子掩局而吁曰。小國之第一，不如大國之第三。信矣。今好事者。尚有顧師言三十三下鎮神頭圖。出《杜陽編》

彈棊

*漢成帝

漢成帝好蹙鞠，群臣以蹙鞠勞體，非尊者所宜。帝曰。朕好之，可擇似而不勞者奏之。劉向奏彈棊以獻。上悅。賜之青羔裘紫絲履。服以朝覲。出《小說》

*魏文帝

彈棊。魏宮內用裝棊戲也。文帝為之特妙，用手巾角拂之，無不中者。有客自云能，帝使為之。客著葛巾角低頭拂棊。妙殆踰於帝。出《世說》

又文帝嘗云。予於他戲弄之事，少所喜。唯彈棊略盡其妙。少時嘗為之賦。昔京師妙工有二焉，合卿侯東方世安、張公子，常恨不得與之對也。今彈棊用棊二十四色。色別貴賤。又魏戲法。先立一棊於局中。餘者間白黑圓繞之。十八籌成都。出《世說》

*藏鈎

舊言藏鈎起於鉤弋。蓋依辛氏《三秦記》云：漢武鉤弋夫人手拳，時人傚之。目為藏鈎也。殷敬順《敬訓》曰：彄與摳同。衆人分曹。手藏物，探取之。又令藏鈎。剩一人。則來往於兩朋，謂之誐鴟。《風土記》曰。藏鈎之戲。分二曹以較勝負。若人偶則敵對；若奇，則使一人為游附。或屬上曹，或屬下曹，為飛鳥。又令為此戲，必於正月。據《風土記》，在臘祭後也。庾闡藏鈎賦云。予以臘後。命中外以行鈎為戲矣。出《酉陽雜俎》

*桓玄

殷仲堪與桓玄共藏鈎。一朋百籌。桓朋欲不勝。唯餘虎探在。顧愷之為殷仲堪叅軍。屬病疾在廨。桓遣信，請顧起病，令射取虎探。即來，坐定。語顧云。君可取鈎。顧答云。賞百匹布。顧即取得鈎。桓朋遂勝。出《渚宮故事》

*高映

舊說，藏彄令人生離。或言占語有徵也。舉人高映，善意彄。段成式常於荊州藏鈎。每曹五十餘人。十中其九。同曹鈎亦知其處。當時疑有他術。訪之，映言但意舉止辭色。若察囚視盜也。出《酉陽雜俎》

*石旻

山人石旻尤妙打彄。與張又新兄弟善。暇夜會客，因試其意彄，注之必中。張遂寘鈎於巾襞中。旻良久笑曰。盡張空拳。有頃眼鈎。在張君幞頭左翅中，其妙如此。旻後居揚州，段成式因識之。曾祈其術，石謂成式可先畫人首數十，遣胡越異貌，辯其相當授。疑其見紿。竟不及畫。出《酉陽雜俎》

*雜戲

武帝時，郭舍人善投壺。以竹為矢，不用棘也。古之投壺，取中而不求還，故實小豆於中，惡其矢躍而出也。郭舍人則激矢令還。一矢百餘反。謂之為驍。言如博之羿棊。於輩中為驍傑也。每為武帝投壺。輙賜金帛。出《西京雜記》

小戲中。於耍局一枰。各布五子，角遲速。名蹙融。段成式讀座右方。為之蹙戎。出《酉陽雜俎》

貞元中，董叔儒進博局並經一卷，頗有新意，不行於時。洛陽令崔師本又好為古文樗蒱。其法：三分其子三百六十，限以二關，人執六馬，其骰五枚。分上為黑，下為白。黑者刻二為犢，白者刻二為雉。擲之，全黑乃為盧，其彩十六；二雉三黑為雉，其彩十四；二犢三白為犢，其彩十；全白為白，其彩八；四者貴彩也。開為十二；塞為十一；塔為五；禿為四；梟為二；撅為三。二六者雜彩也。貴彩得連擲，得打馬，得過關。餘彩則否。新加進六兩彩。出《國史補》

貞元中，有杜勸好長行。皆有佳名，各記有輕妙。夏中用者為冷子，取其似蕉葛之輕健而名之。出《嘉話錄》

今之博戲，有長行最盛。其具有局有子，子黑黃各十五，擲采之骰有二。其法生於握槊，變於雙六。天后嘗夢雙六不勝，狄梁公言宮中無子是也。後人新意，長行出焉。又有小雙六圍透大點小點遊談鳳翼之名。然無如長行也。監險易者。喻時事焉。適變通者，方易象焉。王公大人，頗或耽翫，至於廢慶弔，忘寢食。及博徒用之，於是彊各爭勝，謂之撩零。假借分畫，謂之囊家。囊家什一而取，謂之乞頭。有通宵而戰者，有破產而輸者。其工者近有譚鎬、崔師本首出。圍棊次於長行。其工者近有韋延祐、楊芃首出。如彈棊之戲甚古。法雖設，鮮有為之。其工者近有吉達。高越首出焉。出《國史補》

