*城上

《說文》曰：城，以盛民也。墉，城垣也。

《釋名》曰：城，盛也；盛受國都也。又曰：城上垣謂之睥睨，言於孔中睥睨非常也。亦曰陴，言裨助城之高也。亦曰女墻，言卑小比之於城，若女子之於丈夫也。所謂堞，亦女墻也。

《易》曰：城復于隍。

《詩》曰：宗子維城，無俾城壞。又曰：挑兮達兮，在城闕兮。又曰：衛文公徙居楚丘，始建城市而建宮室，得其時制焉。孑孑干旌，在浚之城。又曰：崇墉言言。又曰：哲夫成城，哲婦傾城。又曰：靜女其姝，俟我於城隅。又曰：赳赳武夫，公侯干城。

《禮記·曲禮上》曰：登高不指。城上不呼。

《左傳·隱公》曰：鄭莊公立，姜氏愛共叔，為請京，使居之，謂之京城太叔。祭仲曰：「都城過百雉，國之害也。」又曰：美城之大名也。又曰：楚囊瓦城郢，沈尹戌曰：「茍不能衛，城無益也。」又曰：梁伯好土功，亟城而不處，民罷而不堪。則曰：「某寇將至。」乃溝公宮，曰：「秦將襲我。」民懼而潰。又曰：備豫不虞，善之大者也。莒恃其陋，而不修城郭，浹辰之間，而楚克其三都。又曰：無戎而城，讎必保焉。又曰：楚子圍鄭。守陴者皆哭。楚子退師，鄭人修城，進復圍之，三月克之。又曰：叔向告晉侯曰：「城上有烏，齊師其遁？」又曰：君其修德而固宗子，何城如之。又曰：士彌牟城成周，計丈尺，揣高卑，度厚薄，仞溝洫，物土方，議遠邇，量事期，計徒庸，慮材用，書糇糧，令役於諸侯。又曰：宋城，華元為植，巡功。城者謳曰：「睅其目，皤其腹，棄甲而復。于思于思，棄甲復來。」使其驂乘謂之曰：「牛則有皮，犀兕尚多，棄甲則那？」役人曰：「縱其有皮，丹漆若何？」華元去之曰：「去之，夫其口眾我寡。」

《穀梁傳·襄公》曰：古者，大國過小邑，必飾城禮罪，禮也。明己國無罪。

《公羊傳》曰：城雉者何？五板而堵，五堵而雉，百雉而城。

《公羊傳》注曰：天子之城干雉，高七雉；公侯百雉，高五雉；男五十雉，高三雉。

《史記》云：秦始皇使蒙恬北筑長城，西屬流沙，東至遼水，以捍胡。又曰：秦二世欲漆城，優旃曰：「善哉！漆城光蕩蕩，寇來不得上。易為漆耳，顧難為蔭屋。」二世笑，遂止。

《漢書》曰：武帝太初元年，使將軍公孫敖筑塞外受降城。又曰：梁孝王廣睢陽城，周圍七十里。又曰：貳師遣屬國胡騎二千與虜戰，虜兵壞散死傷者數百人，漢軍乘勝追，北至范大夫城。漢將姓范，初筑此城，范亡其妻率眾完保之，因以為名。又曰：車師前治交河城，外分流繞城下，故號交河，去長安八千一百五十里。又曰：昭帝元鳳六年，募郡國徙遼東玄兔城。

《續漢書》曰：耿恭，字伯宗。為戊巳校尉，屯後王部金蒲城。謁者關寵為戊巳校尉，屯前王部柳中城。

《魏志》曰：曹公攻馬超，渡渭，每為超騎所沖突，營不得立地，又多沙，不可筑城。婁子伯說公：「今天寒，可沙為城，以水灌之，一夜可立。」從之。乃多作縑囊以盛土堰水，夜渡兵作城，比明，城立，公軍於是盡得渡。

干寶《晉記》曰：魏文帝之在廣陵，吳人大駭，乃臨江為疑城，自石頭城至于江乘，以木為枝，衣以葦席，加彩飾焉，一夕而成。

《晉書》云：「涼州城有龍形，故名臥龍城，本匈奴所筑也。」又曰：朱序遷梁州刺史，鎮襄陽。符堅遣軍圍序，序母韓氏自行城，謂西北角當先弊，遂領百餘婢及城中女丁筑二十餘丈。賊攻，新筑不敗，遂引退。襄陽謂之夫人城。

《晉載記》曰：赫連勃勃以叱于呵利領將作大匠，乃蒸土筑城。以錐刺之，錐入一寸，即殺作者；不入，即殺行錐者。勃勃以為忠。

沈約《宋書》曰：檀道濟見收，脫幘投地，曰：「乃壞汝萬里長城。」又曰：氐師楊難當寇漢中，魏興太守薛健據黃金城。

崔鴻《十六國春秋·北燕錄》曰：初，后燕帝光始中，丁靈民楊道獵於白鹿山，為契丹所獲，流漂塞外，至大難北及黎大國，逐水草，以射獵為業。至十月，乃收葦為城，水澆令凍，高一丈五尺，東北七十八里，南北二十餘里，名陵城，居於其中。

又《夏錄》曰：赫連勃勃下書曰：「古人制起城邑，或因山水，或以義立名。今都城已建，萬堵斯作，克城弗遠，宜有美名。朕方統一天下，君臨萬國，可以統萬為名焉。

《燕書》曰：太祖皝八年，使唐柱等筑龍城，立門闕、宮殿、廟園、籍田，后遂改為龍城縣。

《北齊書》曰：唐邕，字道和。為給事黃門中書舍人。文宣出塞，邕必陪從。文宣嘗登并州童子佛寺，望并州曰：「此何等城也？」或曰：「金城湯池，天府之國也。」文宣曰：「我謂唐邕是金城，此非也。」

《唐書》曰：景云二年三月，張仁愿於河北筑三受降城。先是，朔方與突厥以河為界，北有拂云祠，突厥每入寇，必禱祠，候冰合而入。時默啜西擊，仁愿乘虛奪取漠南之地，筑三城，首尾相應。以拂云祠為中城，東西相去各四百里，背據津濟，遙相應接。北拓三百餘里，於牛頭胡那山北置烽候百八十。自是突厥不得度山放牧，朔方更無寇掠，減鎮兵數萬人。又曰：天寶二年正月二十八日，筑神都羅城，號曰金城。又曰：天寶六載十二月，筑會昌城于陽所，置百司及公卿邸第。又曰：建中元年五月，筑奉天城。四年十月，上避難于奉天。初，術士桑道茂奏請城奉天為王者之居，至是方驗。又曰：貞元九年二月，詔復筑鹽州。先是，貞元三年，城為吐蕃所壞，自后塞外無保障，犬戎入寇。既城之後，邊患頓息。

《五經異義》曰：天子之城高九仞，公侯七仞，伯五仞，子男三仞。

《白虎通》曰：天子曰崇城，言崇高也；諸侯曰干城，言不敢自專，御於天子也。

《周處》曰：周公作城周于土中，立城方千六百二十丈，郛方七十二里，南系洛水，北因陜山，為天下之大制也。

《家語》：邑百雉之城，古之制也。

《國語》曰：眾心成城，言以眾心為城。

《墨子》曰：解帶為城。

《琴操》杞梁死，妻援琴歌曰：「樂莫樂兮新相知，悲莫悲兮生別離，哀感皇天今城為墮。」

《列女傳》曰：齊人杞梁，襲莒戰而死。其妻就夫之死城下哭之，七日而城崩。

《淮南子》曰：昆侖山有層城九重。又曰：鯀作九仞之城。

《墨子》曰：城西門守城之法：積樵營，雜茅葦，有木，有荻，有積沙，有蓬艾，有麻脂，有金錢，有積粟。

《莊子》曰：孔子說盜跖曰：「使為將軍造大城數百里。」跖曰：「城之大者，莫大乎天下也。」

《韓子》曰：靖郭君城薛，客諫靖郭君曰：「君失齊國，雖薛城至於天，猶無益也。」靖郭君乃不城薛。

《博物志》曰：處士東里塊責禹亂天下。禹退作三城，強者攻，弱者守，敵者戰。城郭，禹始也。又曰：代城始筑，立版幹，一日亡西南五十里，於澤中自立，結葦為門，因就營筑焉，其城圓周三十七里，為九門，故城處呼曰東城。

崔豹《古今注》曰：秦所筑長城土色紫，漢塞亦然，故稱紫塞。

《韓詩外傳》曰：趙簡子薨，未葬，中牟叛之。既葬五日，襄子興兵而攻之。圍未匝而城自壞，襄子擊金而退軍。吏曰：「誅中牟之罪而城自壞，天助也，何為退？」襄子曰：「吾聞君子不乘人於利，不阨人於險。使其城成，然後攻之。」

《述異志》曰：廬山上北嶺有城號康王城，天雨聞鼓角之聲。傳云周康王好音，累巡名山，故有康王之號。又曰：潯陽柴桑縣城，晉永和中有童謠呼為平石城，時人僉謂平滅石之徵也。桓玄篡位，晉帝為平固王，恭帝為石陽公，具遷於此城。又曰：尋陽張允，家在本郡。郡南有古城，張少貧約，屢往游憩，忽有一老父來，與張言，因問之：「此城何名？」答曰：「吾不知。」「為南郡城耳。」言訖便去，不知所之。張既出官，仕進累遷，位登元凱。后為南郡太守，即以城號，以志老父之言焉。又曰：安陽有金城，城皆如金色，堅勁不崩摧。先儒云：上古時天雨黃金也。

酈元《水經注》曰：魯陽關水歷衡山西，南經皇后城。建武元年光武遣侍中傅俊持節迎光烈皇后於濟陽，后發兵三百餘人，宿衛皇后道路歸京師，蓋稅舍所在，故得其名矣。又曰：漢水東合甲水，南流，經金井城。又曰：漢水東經方石城，城在高原上，高十餘丈，四面臨平，形若覆盆。其城宿是流雜聚居，故世亦謂流雜城。又曰：易水出西山寬中谷，東經五大夫城，昔北平侯王潭所居。王莽之亂，子興生五子，并避亂，隱居此山。故其後居，世以為五大夫城。

《河北記》云：易縣有五公城。王潭不從王莽，潭子興生五子避隱於此，世祖并封為侯：元才北平侯、顯才蒲平侯、益才安嘉侯、仲才新市侯、季才唐侯，所謂中山五侯。其西三十里有五大夫城，說與此同。

《說苑》曰：中行穆子圍鼓，鼓人有以城叛來降者，穆子不許。軍吏曰：「師徒不勤得城，何故不受？」穆子曰：「有以吾城叛者，吾所惡也。人以城來，獨何賞？」

《秦州記》曰：天水郡治上邽城，前有湖水，冬夏中停無增減。天水取名，由此湖也。又曰：金城郡，漢昭元始六年所置。應劭云：初筑城，得金，故曰金城。凡城皆稱金，言其固也。故《墨子》稱金城湯池。

《齊地記》曰：即墨城東西百八十里平昌城，高六丈，有臺，有井與荊水通，失物於井，得之於荊水。又神龍出入焉，故一名龍城。

《三齊略記》曰：陽庭城東西二百五十里青城山，秦始皇登此山，造石城，入河三十里，臨海射魚，方四百里水變血色，今猶爾也。

解道虎《齊記》曰：不夜城，在陽庭東南一百二十里。淳于髡稱海童作妖，城古有日夜出見於東境，故萊子此城以不夜為名異之。

《夢書》曰：城為人君，一縣尊也，夢見城者見人君也，夢筑新城，有功名。

《新序》曰：梁伯湎於酒，淫於色，心惛而耳塞，好作大城而不居，民罷甚。

《武當山記》曰：魏興錫縣有長利城，父老伯相傳，云是長安土所筑，邑塞于余城。

王韶之《始興記》曰：有任將軍城，秦南海尉任囂城也。合逕有三城：馬鞍城、白鹿城、白沙城。郡晉咸康中張魴甚有惠政，白鹿群游，取一而獻之，故因此為名。

袁山松《宜都記》曰：限山縣有山名下魚城，四面絕崖，兩道可上，皆險，山周回可二十里，上有林木池水，里民種于山下。晉永嘉亂，土人登此避賊，賊守之經年，食魚擲下與賊，以示不窮，賊遂退散。因以此為下魚城。

《吳地記》曰：咠門外越城者，越來伐吳，吳王在姑蘇筑此城以逼之。又有越來溪。又曰：越來溪西魚城者，吳王既游姑蘇，筑此城以養魚。又曰：魚城之西有故城，長老云筑以釀酒。今俗人呼之為苦酒城。又曰：匠門外鴨城者，吳王筑此城以養鴨。又曰：婁門外雞陂者，吳王養雞城。又曰：海渚有吳王闔閭，與越結怨，相伐，筑城名曰南武城，以御越。

盛弘之《荊州記》曰：馬牧城東三里有蜂城。故老相傳，云饑年民結侶拾蜂，止憩其中，故因為城。又云城隨門勢，上大下尖，其形似蜂，故有蜂號。二稱莫知所附，故并載焉。

又云：當陽縣東南有麥城。城東有驢磨城、掎角城。傳云伍員造此二城以攻麥城，故假驢磨之名。又曰：樊城西北有鄾城，即《春秋》所稱鄾子之國。光武云「宛最強，鄾次之」，即謂此。鄾城西北行十餘里，鄧侯吳離之國，為楚文王所滅，今為鄧縣。鄧城西餘里有穀城，伯綏之國，城門有石人焉，刊其腹云：「摩鞬慎莫言。」疑此亦周太廟，金人緘口銘背之流也。又曰：秭歸縣西有楊城，周回十餘里，即熊繹所居。

《荊州圖記》曰：江夏郡所治夏口城，其西南角因磯為高崇墉，枕流，上則遠眺山川，下則激浪崎嶇，是曰黃鵠磯。實舟人之所艱也。又曰：白帝城，西臨大江，東南高二百丈，西北高一千丈。又曰：鄧城有樊城，是樊仲山甫所封也。又曰：沌陽縣有卻月城，西一里有馬城也。又曰：夷陽縣南對岸有陸抗故城，即山為墉，四面天險，上有步闡故城。又曰：新野郡魏三公城，左右傳漢時三公餞離處也。

伏滔《北征記》曰：梁國，名故宋國，微子所封。城再重。大城，梁孝王所筑。

孟粵《北征記》曰：許昌，在洛水之西。城方圓二十里，有三重。城南北東西土門金城，西南員實中臺高六丈餘，方圓二畝，上有廟城，門有鐵鑊。

《關中記》曰：長安地皆黑壤，城今赤如火，堅如石。父老所傳，鑿龍首山土為城，又諸臺關亦爾。

《益州記》曰：益州城，張儀所筑。錦城在州南，蜀時故宮也，其處號錦里。

《成都記》曰：府城本呼為錦城，秦滅蜀，張儀所筑也。每面各三里，周回十二里，高七丈。屢皆傾側，忽有大龜周行，隨其所躡而筑之，功果就焉，故亦號為龜城。

《三輔黃圖》曰：長安城西南頭第二門名直城，王莽改曰端路，今名直城。

