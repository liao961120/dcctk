*楚江漁者

楚江邊有一漁者。結茅臨流。唯一草衣小舟綸竿而已。別無所有。時以魚換酒。輒自狂歌醉舞。人雖笑之。略無慙色。亦不言其姓氏。識者皆以為漁之隱者。或有問之曰。君之漁。隱人之漁耶。漁人之漁耶。漁者曰。昔姜子牙之漁。嚴子陵之漁。書于青史。皆以為隱人之漁也。殊不知不釣其魚。釣其名耳。隱人之漁高尚乎。漁人之漁高尚乎。若以漁人之漁。但有明月。風和浪靜。得魚供庖宰。一身足。餘則易酒獨醉。又焉知隱人之漁漁人之漁也。問者深歎伏之。忽一日。有一人挈一小猿經于此。其漁者見之。悲號不止。其小猿亦不肯前去。似有愴戀之情。其人甚怪。漁者乃堅拜求此小猿。言是余前年中所失者。是一山僧付與。幸垂憫察以見賜。庶余不負山僧之義。其人驚念。遂特賜之。漁者常恩養是小猿。經一載。忽告漁人輩曰。我自于南山中有族屬。今日辭爾輩歸之。遂跳躍化為一老猿。携其小猿奔走。不知所之。出《瀟湘錄》

*王仁裕

王仁裕嘗從事于漢中。家于公署。巴山有採捕者。獻猿兒焉。憐其小而慧黠。使人養之。名曰野賓。呼之則聲聲應對。經年則充博壯盛。縻縶稍解。逄人必齧之。頗亦為患。仁裕叱之。則弭伏而不動。餘人縱鞭箠亦不畏。其公衙子城繚繞。並是榆槐雜樹。漢高廟有長松古柏。上鳥巢不知其數。時中春日。野賓解逸。躍入叢林。飛趠于樹稍之間。遂入漢高廟。破鳥巢。擲其雛卵于地。是州衙門有鈴架。群鳥遂集架引鈴。主使令尋鳥所來。見野賓在林間。即使人投瓦礫彈射。皆莫能中。薄暮腹枵。方餒而就縶。乃遣人送入巴山百餘里溪洞中。人方回。詢問未畢。野賓已在廚內謀餐矣。又復縶之。忽一日解逸。入主帥廚中。應動用食器之屬。並遭掀撲穢污。而後登屋。擲瓦拆塼。主帥大怒。使衆箭射之。野賓騎屋脊而毀拆塼瓦。箭發如雨。野賓目不妨視。口不妨呼。手拈足擲。左右避箭。竟不能損其一毫。有使院老將馬元章曰。市上有一人。善弄胡猻。乃使召至。指示之曰。速擒來。于是大胡猻躍上衙屋趕之。踰垣驀巷。擒得至前。野賓流汗體浴而伏罪。主帥亦不甚詬怒。衆皆看而笑之。于是頸上係紅綃一縷。題詩送之曰。放爾丁寧復故林。舊來行處好追尋。月明巫峽堪憐靜。路隔巴山莫厭深。棲宿免勞青嶂夢。躋攀應愜碧雲心。三秋果熟松稍健。任抱高枝徹曉吟。又使人送入孤雲兩角山。且使縶在山家。旬日後。方解而縱之。不復再來矣。後罷職入蜀。行次嶓冢廟前。漢江之壖。有群猿自峭巖中。連臂而下。飲于清流。有巨猿捨群而前。于道畔古木之間。垂身下顧。紅綃彷彿而在。從者指之曰。此野賓也。呼之。聲聲相應。立馬移時。不覺惻然。及聳轡之際。哀叫數聲而去。及陟山路。轉壑回溪之際。尚聞嗚咽之音。疑其腸斷矣。遂繼之一篇曰。嶓冢祠邊漢水濱。此猿連臂下嶙峋。漸來子細窺行客。認得依稀是野賓。月宿縱勞羈絏夢。松餐非復稻粱身。數聲腸斷和雲叫。識是前年舊主人。出《王氏見聞》

獼猴

*翟昭

晉太元中。丁零王翟昭。後宮養一獼猴。在妓女房前。前後妓女。同時懷娠。各產子三頭。出便跳躍。昭方知是猴所為。乃殺猴及十子。六妓同時號哭。昭問之云。初見一年少。着黃練單衣。白紗帢。甚可愛。語笑如人。出《續搜神記》

*徐寂之

太元末。徐寂之常野行。見一女子操荷。舉手麾寂之。寂之悅而延住。此後來往如舊。寂之便患瘦瘠。時或言見華房深宇。芳茵廣筵。寂之與女觴餚宴樂。數年。其弟睟之聞屋內群語。潛往窺之。見數女子從後戶出。唯餘一者隱在簣邊。睟之逕入。寂怒曰。今方歡集。何故唐突。忽復共言云。簣中有人。睟之即發看。有一牝猴。遂殺之。寂病漸瘳。出《異苑》

*張寓言

山人張寓言素有道術。博學多才。常寓居于朝士家。其宅大且凶。主人移出。寓言出飲。甚醉而還。不知其家已出。遂寢于堂廡下。夜半後頗醒。豎告之。寓言懼。時夜昏黑。乃有引其架上書者。寓言自暗窺之。乃鬼也。集于書架之旁。寓言計將擊之。因起。寓言多力。先叱之。鬼稱革。寓言毆之。而踏其喉就地。又擊之。因絕聲大叫云。吾擒得鬼。守者遂以火至。乃一獼猴也。被擊已死。方知誤焉。先是一沐猴不知何來。每夜入人家偷竊。及寓言以為鬼而殺之。一里無患矣。出《紀聞》

*薛放曾祖

薛放尚書曾祖為湖南刺史。罷郡。京中閒居。善治家。旦暮。必策杖檢校其宅。常晨起。因至廚中。見竈內有燈熒熒然。薛怒其爨者曰。燈不滅。又置竈中何也。及至竈前視之。忽見一獼猴子長六七寸。前有一小臺盤子。方圓尺餘。內食品物皆極小而甚備。又前置一盞燈。猴對之而食。薛大駭異。乃以拄杖刺之。竈雖淺。而盡其杖終不能及。乃命妻子僮僕觀之。皆莫測。不知所為。其猴忽置燈于盤子上。以頭戴盤而出竈。人行至堂前階上。復設燈置盤而食。傍若無人。薛氏驚懼。乃令子弟出外。訪求術士以禳之。及出門。忽逢一道士乘驢。謂薛氏子曰。郎君神精。極甚倉卒。必有事故。適過此宅。見妖氣甚盛。某平生所學道術。以濟急難。如有事。請為郎君除之。薛子大喜。下馬拜請至宅。使君具簪簡出迎。妻女等悉拜迎。坐于中堂。猴見道士。亦無懼色。道士曰。此乃使君積世深冤。今之此來。為禍不淺。使君及妻子。悲涕求請良久。道士曰。有幸相遇。當為祛除。然此物終當屈辱使君。方肯解釋。薛曰。苟得無他。敢辭屈辱。道士曰。此猴今欲將臺盤及燈。上使君頭上食。必當去。可乎。薛不敢辭。妻子皆泣曰。此是精魅物。安可置頭上。乞尊師別為一計。道士曰。不然。先將臺盤子于頭上。後令于盤中食之。可乎。妻子又曰。不可。道士曰。不然。無計矣。薛又哀祈之良久。道士曰。家有廚櫃之類乎。令使君入其中。令猴于其上食。可乎。」皆曰。可。乃取木櫃。中施裀褥。薛入櫃中。閉之。猴即戴臺盤。提燈而上。乃置之而食。妻子環繞其旁。共憂涕泣。忽失道士所在。驚駭求覓之次。猴及臺盤燈亦皆不見。遂開櫃視之。使君亦不見。舉家號哭求覓。無復踪跡。遂具喪服。以櫃招魂而葬焉。出靈保集

*楊于度

蜀中有楊于度者善弄胡猻。于闤闠中。乞丐于人。常飼養胡猻大小十餘頭。會人語。或令騎犬。作參軍行李。則呵殿前後。其執鞭驅策。戴帽穿靴。亦可取笑一時。如弄醉人。則必倒之。臥於地上。扶之久而不起。于度唱曰。街使來。輒不起。御史中丞來。亦不起。或微言侯侍中來。胡猻即便起走。眼目張惶。佯作懼怕。人皆笑之。侯侍中弘實。巡檢內外。主嚴重。人皆懼之。故弄此戲。一日。內厩胡猻維絕走上殿閣。蜀主令人射之。以其蹻捷。皆不之中。竟不能捉獲者三日。內豎奏楊于度善弄胡猻。試令捉之。遂以十餘頭入。望殿上拜。拱手作一行立。內厩胡猻亦在舍上窺覷。于度高聲唱言。奉敕捉舍上胡猻來。手下胡猻一時上舍。齊手把捉內廐胡猻。立在殿上。蜀主大悅。因賜楊于度緋衫錢帛。收係教坊。有內臣因問楊于度。胡猻何以教之而會人言語。對曰。胡猻乃獸。實不會人語。于度緣飼之靈砂。變其獸心。然後可教。內臣深訝其說。則有好事者知之。多以靈砂飼胡猻鸚鵡犬鼠等以教之。故知禽獸食靈砂。尚變人心。人食靈砂。足變凡質。出《野人閒話》

*獼猴

獼猴見僧。即必圍遶。狀如供養。戎瀘彝僚。亦啗此物。但于野外石上。跏趺而坐。以物蒙首。有如坐禪。則必相悅而來。馴擾之。逡巡衆去。唯留一箇。伴假僧偶坐。僧以斧擊。將歸充食。他日更要。亦如前法擊之。然衆竟不之覺。又被人以其害稼。乃致酒糟盆盛。措于野逕。仍削木棒可長一二尺者三五十條。于側邊。其猴啗糟醉後。拈棒相擊。脚手損折。由此併獲。是知嗜酒者。得不鑒斯獸之賈害乎。出《北夢瑣言》

猩猩

*好酒

猩猩好酒與屐。人欲取者，置二物以誘之。猩猩始見，必大詈云：「誘我也。」乃絕走而去之。去而復至。稍稍相勸，頃盡醉。其足皆絆。或圖而贊之曰：「爾形唯猿，爾面唯人。言不忝面，智不逾身。淮陰佐漢，李斯相秦。曷若箕山，高臥養真。」出《國史補》

*能言

安南武平縣封溪中，有猩猩焉。如美人，解人語，知往事。以嗜酒故，以屐得之。檻百數同年。欲食之。衆自推肥者相送。流涕而別。時餉封溪令。以帊蓋之。令問何物，猩猩乃籠中語曰。唯有僕幷酒一壼耳。令笑而愛之，養畜，能傳送言語。人不如「如」原作「知」，據《朝野僉載》改。也。出《朝野僉載》

*焦封

前浚儀令焦封罷任後喪妻。開元初，客遊于蜀。朝夕與蜀中富人飲博。忽一日侵夜，獨乘騎歸。逢一青衣，如舊相識。馬前傳語邀封。封方酒酣，遂笑而從之，心亦疑是誤相邀。俄至一甲第，屋宇崢嶸。既堅請入。封乃下馬入之。須臾。有十餘婢僕至。並衣以羅紈。飾之珠翠，皆美麗其容質。此女僕齊稱夫人欲披揖。封驚疑未已。有花燭兩行前引，見大扇擁蔽一女子，年約十七八，殊常儀貌。遂令開扇，引封前，拜揖于堂而坐。前後設瓊漿玉饌，奏以女樂。乃勸金樽于封。夫人索紅牋，寫詩一首以贈。《詩》曰。妾失鴛鴦伴，君方萍梗遊。小年懽醉後，只恐苦相留。」封捧詩披閱，沉吟良久，方飲盡，遂復酌金樽。仍酧以一絕。《詩》曰。心常名宦外，終不恥狂遊。誤入桃源裏，仙家爭肯留。」夫人覽詩，笑而言曰：「誰教他誤入來。要不留，亦不得也。」封亦笑而答曰：「却恐不留，誰怕留千年萬年。」夫人甚喜動顏色，乃徐起，佯醉歸帳，命封伸伉儷之情。至曙，復開綺席，歌樂嘹亮，又與封共醉。仍謂之曰：「妾是都督府孫長史女。少適王茂。王茂客長安死，妾今寡居。幸見託于君子，無以妾自媒為過。當念卓王孫家，文君慕相如，曾若此也。」封復聞是語，轉深眷戀。不出經月餘。忽自獨行而語曰：「我本讀詩書，為名宦。今日名與宦俱未稱心，而沉迷于酒色。月餘不出。非丈夫也。」侍婢聞者，告于夫人。夫人謂封曰：「妾是簪纓家女，君是宦途中人。與君匹偶，亦不相虧耳。至於却欲以名宦榮身，足得詣金闕謁明主也，妾爭敢固留君身，抑君顯達乎。何傷歎若是。」封曰：「幸夫人念我，無使我虛老蜀城。」夫人遂以金寶送封入關。及臨歧泣別。仍贈玉環一枚。謂封曰：「可珍重藏之，我阿母與我幼時所弄之物也。」復吟詩一首以送。《詩》曰。鵲橋織女會，也是不多時。今日送君處，羞言連理枝。」封覽詩，受玉環，愴情尤甚，不覺沾灑。留詩別曰：「但保同心結，無勞織錦詩。蘇秦求富貴，自有一回時。」夫人見詩，悲哽良久。復勸金爵而別。封雖已發志，回京洛為名宦，亦常悵恨，別是佳麗。方登閣道，見嶮巇，深所鬱鬱。忽回顧，遙見夫人奔逐，遂驚異以伺之。遽至封前，悲泣不已。謂封曰：「我不忍與君離，因潛奔趕君。不謂今日復覩君之容。幸挈我之京輦。」封疑訝，復且喜，遂相携達前旅次。至昏黑。有十餘猩猩來。其妻奔出見之，喜躍倍常。乃顧謂封曰：「君亦不顧我東去，我今幸女伴相召歸山。願自保愛。」言訖，化為一猩猩，與同伴相逐而走，不知所之。出《瀟湘錄》

*果然

劒南人之采果然者。得一果然。其數十果然可得。何哉。果然有傷其類者。聚族悲啼，雖殺之不去。此禽獸之狀而人心也。樂羊、張仁愿、史牟，則人之狀而禽獸心也。出《國史補》

*狨

狨者猿猱之屬，其雄毫長一尺、尺五者，常自愛護之，如人披錦繡之服也。極嘉者毛如金色，今之大官為暖座者是也。生府深山中。群隊動成千萬。雄而小者，謂之狨奴。獵師採取者，多以桑弧檑矢射之。其雄而有毫者，聞人犬之聲，則捨群而竄。拋一樹枝，接一樹枝，去之如飛。或于繁柯穠葉之內藏隱之。身自知茸好，獵者必取之。其雌與奴，則緩緩旋食而傳其樹，殊不揮霍。知人不取之，則有携一子至一子者甚多。其雄有中箭者，則拔其矢嗅之，覺有藥氣，則折而擲之。嚬眉愁沮，攀枝蹲于樹巔。于時藥作抽掣，手足俱散。臨墮而却攬其枝，攬是者數十度。前后嘔噦，呻吟之聲，與人無別。每口中涎出，則悶絕手散。墮在半樹，接得一細枝稍，懸身移時，力所不濟，乃墮于地。則人犬齊到，斷其命焉。獵人求嘉者不獲，則便射其雌，雌若中箭，則解摘其子。擿去復來。抱其母身，去離不獲，乃母子俱斃。若使仁人觀之，則不忍寢其皮，食其肉。若無憫惻之心者，其肝是鐵石，其人為禽獸。昔鄧芝射猿，其子拔其矢，以木葉塞瘡。芝曰：「吾違物性，必將死焉。」於是擲弓矢於水中。山民無識，安知鄧芝之為心乎。出《玉堂閒話》

