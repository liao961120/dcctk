*貂蟬

徐廣《車服雜注》曰：蟬取清高飲露而不食，貂取紫蔚溫潤而光彩不彰灼。又曰：武官皆惠文冠，本趙服也，一名武弁大冠。凡侍臣加貂蟬，愚謂北土寒涼，本以貂皮暖附施於冠，因遂變而成飾也。

應劭《漢官儀》曰：侍中金蟬左貂，金取堅剛不朽，蟬居高食潔，貂內勁悍而外溫潤。貂蟬不見傳記者，因物論義。予覽《戰國策》，乃知者趙武靈王胡服也。其後秦始皇破趙，得其冠，以賜侍中。高祖滅秦，亦復如之。□末侍中皇權參乘，問貂珰何法，不知其說。復問地震，云不為災。還宮，左遷議郎。又曰：中常侍，秦官也。漢興，或用士人銀珰左貂。世祖以來，專用宦者，石貂金珰。

《漢書》曰：燕王旦郎中侍從著貂羽，黃金附蟬。又曰：劉向上封事曰：「今王氏一姓，乘朱輪華轂者二十三人，皆青紫貂蟬，充盈幄內。」又曰：王莽篡位，更漢黑貂為黃貂，又改漢正朔、臘日。太后命其官屬黑貂，至漢家正臘日，獨與其左右相對，飲酒食肉。

《晉書》曰：趙王倫篡位，同謀者咸超階越次，不可勝紀，至於奴卒廝役，亦加以爵位。每朝會，貂蟬盈坐，故時諺曰：「貂不足，狗尾續。」又曰：劉聰破洛，城將壞。帝還平陽，作赦書。以六月十一日破洛，群王十二，束手軍門，貂蟬羽葆，以充王府。又曰：阮孚字遙集，為安東府參軍，蓬發飲酒，不以正務嬰心。后拜散騎常侍，性既嗜酒，常以金貂換酒，為所司所彈，帝宥之。

蕭子顯《齊書》曰：侍中世為親近職，魏晉選用，稍增華重。宋文帝元嘉中，王曇首、殷景仁等并為侍中，情任親察。景仁與帝接膝共語，貂拂帝，帝手拔貂置案上，語畢，復手插之。又曰：王儉以朝儀草創，衣服制則未有定準，議曰：「漢景六年，梁王入朝，中郎謁者金貂出入殿門。左思《魏都賦》云：『藹藹列侍，金貂齊光。』此藩國侍臣有貂明文。」又曰：張敬兒被收，敬兒脫冠貂投地曰：「用此物誤我。」又曰：武陵昭王曄，武帝即位，歷中書祠部尚書，巫覡或言曄有非常之相，以此自負。武帝聞之，故無寵，未嘗處方岳。於御座曲宴醉，伏地，貂抄肉柈，帝笑之曰：「汙貂。」對曰：「陛下愛其順毛而疏其骨肉。」帝不悅。又曰：何戢為侍中，上欲轉戢領選，問尚書令竇哄回，以戢資重，欲加散騎常侍。彥回曰：「宋時王球從侍中、中書令單作吏部尚書，資與戢相似，領選職方，昔小輕，不容頓加常侍。聖旨每以蟬冕不宜過多，臣與王儉既己左珥，若復加戢，則八座便有三蟬。若帖以驍游，亦不為少。」乃以戢為吏部尚書，加驍騎將軍。又曰：較型累遷秘書監、侍中、衛尉卿。初，淹年十三，時孤貧，嘗彩薪以養母。曾於樵所得貂蟬一具，將鬻以供養。其母曰：「此故汝之休徵也。汝才行若此，豈長賤耶？可留待得侍中著之。」至是果如母言。又曰：周盤龍為東平太守，求解職，見許。還為散騎常侍，武帝戲之：「卿著貂蟬，何如兜鍪？」盤龍曰：「此貂蟬從兜鍪中生耳。」

《梁書》曰：朱異除中書郎，時秋日始拜，有飛蟬正集異武冠上，時咸謂蟬珥之兆。后果如其言。又曰：王規為晉安王長史，王立為太子，仍為散騎常侍、太子中庶子，侍東宮，太子賜以所服貂蟬，并降令書，悅是舉也。又曰：陸云善奕棋，常夜坐侍武帝，冠觸燭火，帝笑謂曰：「燭燒卿貂。」帝將用為侍中，故以此戲之。

《後魏書》曰：神龜元年，詔加女侍中貂蟬，同外侍中之飾。任城王澄上表諫曰：「高祖、世宗皆有女侍中官，未見綴金蟬於象珥，極鼲貂於須發。江南偽晉穆何后有女尚書而加貂珰，此乃衰亂之世、妖妄之服。請依常儀追還前詔。」帝從之。

《鄴中記》曰：石虎征討，所得婦女美色萬餘，選為女侍中，著貂珰，直皇后。

劉楨《答魏文帝箋》曰：貂鼲之尾，掛侍臣之幘。

潘岳《興賦》曰：登春臺之熙熙，珥金貂之颎颎。

成公綏《七唱》曰：金珰煌煌，貂珥峨峨也。

孫楚《會王侍中座上詩》曰：顯允君子，時惟英劭，玄貂左移，華蟬增曜。

*簪導

《釋名》曰：簪，連也。所以簪冠於發也。導，所以導掠鬢髮，使入巾幘之里也。或曰掠鬢，以事名之也。

服虔《通俗文》曰：幘導曰簪。

《史記》曰：趙平原君使人於春申君。趙使欲夸楚，為玳瑁簪。春申君客三千餘人，上客皆玳簪，躡珠履，趙使大慚也。又曰：李斯上書曰：「宛珠之簪，傅璣之珥。」

《漢書》曰：上從館陶公主飲，上曰：「愿謁主人。」公主乃下殿，去簪珥，徒跣頓首謝，自引董君。董君隨主前伏殿下。

又劉向《列女傳》曰：周宣姜后，齊女也。宣王常晏起，姜后脫簪珥，待罪於永巷也。

又《佞幸傳》曰：莖沒入鄧通家財，一簪不得著身。

《燕書》曰：高祖慕容廆，晉安北將軍張華雅有人鑒，鎮薊，撫御諸部。高祖童兒往見，華甚異之，謂高祖曰：「君后為濟世之器，匡難濟時者也。」脫所著幘簪以遺高祖，結殷勤而別。

《梁書》曰：羊侃家妓孫荊玉，能反腰至地，銜得席上玉簪。

《後魏書》曰：胡太后幸闕口溫水，登雞頭山，自射象牙簪，一發中之。

董巴《漢與服志》曰：太皇太后入朝，服紺上皂下，簪以瑇瑁，為樀長一尺，端為華勝，上為鳳凰爵，以翡翠為毛羽，下有白珠，垂黃金鑷，左右各一，橫簪之以安幗，結諸簪珥。又曰：公卿、列侯中二千石夫人紺繒幗，黃金龍首，銜白珠，魚須長尺為簪。

《江表傳》曰：魏文帝遣使於吳，求通犀簪，群臣曰：「貢有常典，魏所求非法，宜勿與！」孫權曰：「彼在諒闇之中，而所求若此，寧可復與言禮？」皆備以付使。

《韓詩外傳》云：孔子游少原之野，有婦人夾澤而哭。夫子怪之，使弟子問焉。婦人對曰：「向日刈蓍薪而忘簪。是以哀。」孔子曰：「刈蓍而忘簪，有何悲焉？」婦人曰：「非傷忘簪。吾所悲者，不忘故也。

《淮南子》曰：楚將子發好伎道之士，有善為偷者，往見子發，子發禮之。無幾何，齊伐楚，子發將師當之，兵三卻，齊師逾強。於是善偷則夜出取幘，明夕取枕，明夕。又取簪，悉歸之。齊師大駭，謀曰：「今夕不去楚軍，恐取吾首。」還師而去之。故伎無細，能無簿，在人君用之也。

《鹽鐵論》曰：禹理水，過門不入，當此之時，墮簪不顧。

郭子橫《洞冥記》曰：帝好微行，於長安城西，夜見一玉螭游於路。董謁曰：「昔桀媚末喜於膝上，以金簪貫玉螭腹為戲弄。今螭腹有金穿痕，安知非此耶？」

《神仙傳》曰：左慈能分杯飲酒，曹公聞，試之。慈拔簪以畫，杯即斷，其間相去數寸。

《幽明錄》曰：孫權時，南方遣史獻簪，吏過宮亭湖廬山君廟請福，下教求簪，吏叩頭曰：「簪獻天子，必乞哀念。」神云：「臨入石頭，當相還。」吏遂去。達石頭，有三尺鯉魚跳入舡，吏破腹得之。

吳均《續齊諧記》曰：東海蔣潛嘗至不其縣，於林野中見一死人，鳥來食之。輒見一小兒，長三尺許，來驅鳥，乃起去。潛乃往看之，見有犀導，乃拔取。眾鳥爭集，無復驅者。

《夢書》曰：簪者為身，簪者己之尊也，夢著好簪身歡喜。

班固《與竇憲箋》曰：將軍哀憐，賜以玉躬所喜駭玳瑁簪、絳單衣，以魯縞之質，被服鸞鳳之彩飾。

《諸葛恢集·詔答恢》曰：今送一犀導，小物耳，然是情發於中，而寄乎物。

班固《與弟超書》曰：令遺仲叔玳瑁黑犀簪。

《西京雜記》曰：武帝過李夫人，就取玉簪搔頭，宮中爭效之，玉價倍貴。

漢鐃歌《有所思曲》曰：有所思，乃在大海南。何以為問遺？雙珠玳瑁簪。

*白筆

《魏略》曰：明帝時嘗大會殿中，御史簪白筆，側階而坐，上問左右：「此何官？」侍中辛毗對曰：「此謂御史。舊簪筆以奏不法，今但備官耳。」

徐廣《車服雜注》曰：古者貴賤皆執笏，有事則書之，常簪筆。今之白筆，是其遺象。

*帢

苦洽切

服虔《通俗文》曰：帛幘曰帢。

王隱《晉書》曰：陳舒議至尊臨溫公夫人喪，議曰：「今白帢深衣，當古吊服。至尊臨吊，謂深衣而己。」

崔鴻《十六國春秋·西涼錄》曰：敦煌父老令孤熾夢白頭公衣帢，謂熾曰：「南風動，吹長木。胡桐椎，不中轂。」言訖，忽然不見。李歆小字桐椎，至期而亡。

《南史》曰：何胤夢見神女二十許人，并衣帢，行列在前，俱拜床下，覺又見之。便命營凶具，既而疾困，不復瘳。

《後魏書》曰：宋游道與頓丘李獎一面便善，獎曰：「我年位己高，會用弟為佐史，令弟北面於我足矣。」游道曰：「不能。」既而獎為河南尹，辟游道為中正，使者相屬，以衣帢待之，握手歡謔。

《潘京別傳》曰：陳耽初為州主簿，司空何次道帢偏岸，嘲耽頓帢有所蔽也。應聲報曰：「耽頓以蔽有，明府岸以示無。」

《宜都山川記》曰：鹽水上有石室，民駱都到室邊彩蜜，見一仙人裙衫白帢坐，見都，凝瞻不轉。

《傅子》曰：漢末，魏太祖以天下凶荒，資財乏匱，擬古皮弁，裁縑帛以為帢，合乎簡易隨時之義，以色別貴賤。于今施行，可謂軍容，非國容也。

《世說》曰：陸云好笑，著帢映水，見影，笑不能止。

高惠文婦《與惠文書》曰：今奉總帢拾枚。

*幍

《傅子》曰：幍先未有歧，荀文若巾觸樹成歧，時人慕之，因而弗改。今通為慶吊之服，白紗為之，或單或裌，初婚冠送餞亦服之。

《後魏書》曰：太和中，文明太后崩，齊遣其散騎常侍斐昭明、謝峻等吊，欲以朝服行事，主客不許。昭明等執志不移，孝文敕尚書李沖選一與識者更與論執，沖奏遣成淹。昭明言：「不聽朝服行禮，議出何典？」淹言：「玄冠不吊，童孺共聞。昔季孫將行，請遭喪之禮。欽簇之下，猶共稱之。卿方謂議出何典，何其異哉？」昭明言：「惟赍袴褶，不可以吊，幸借衣幍，以申國命。」敕送衣幍給昭明等。明旦引入，皆令文武盡哀。

《後魏書·斐植傳》曰：植母，夏侯道遷姉也，性甚剛峻，於諸子皆如嚴君。長城后，非衣幍不見，小有罪過，必束蔥攖門，經五、三日乃引見之，督以嚴訓。惟少子衍得以常服見之。

*幓頭

取遙反

《釋名》曰：幓，鈔也，鈔髮使上。或謂之陌頭，言其以橫陌而前也。齊人謂之奄發，使上也。

《禮記·玉藻》曰：士練帶，率下辟。士以下皆襅不合而纟辛積，如今作澡頭為之。

《東觀漢記》曰：建武中徵周黨，黨著短布單衣、谷皮幓頭待見。尚書欲令更服，黨曰：「朝廷本以是故徵之，安可復更？」遂以見，自陳愿守之所志，上聽之。

《後漢書》曰：向栩，河內朝歌人，少為書生，性卓詭不倫，恒讀《老子》，狀如學道。又似狂生，好被髮，著絳幓頭。

《吳越春秋》曰：勾踐與妻入臣吳王，衣獨鼻幓頭，夫人衣無緣衣，裳左開之襦以養馬。

《古詩》曰：羅敷好養蠶，彩桑城南隅。少年見羅敷，脫巾著綃頭。

繁欽《定情詩》曰：何以結相于，金薄畫幓頭。

