*常

《釋名》曰：九旗之名，日月為常。畫日月於其端，天子所建，言常明也。

《尚書·君牙》曰：惟乃祖乃父，世篤忠貞，服勞王家，厥有成績，紀于太常。

《周禮》曰：日月為常，十二旒。

《河圖》曰：風后曰：「予告汝帝之五旗：東方法青龍曰旗，南方法赤鳥曰鼠，西方法白虎曰典，北方法玄蛇曰旂，中央法黃龍曰常。

《國語》曰：吳王會晉於黃池。吳王白常白旂，赤常赤旗。

《文選》曰：建辰旒之太常。又曰：建太常兮裶々。

*旂

《釋名》曰：交龍為旂，旂，奇也。畫作兩龍相依倚也。通以一赤色為之，無文采。諸侯所建也。

《爾雅》曰：有鈴曰旂。郭璞注曰：懸鈴竿頭，畫交龍于旒。

《詩》曰：王錫韓侯，淑旗綏章。龍旂陽陽，和鈴央央。又曰：旂旐央央。

《禮記·月令》曰：天子春載青旂，夏載赤旂，秋載白旂，冬載玄旗。

《周禮》曰：交龍為九旂，諸侯所建。

《左傳》曰：周分魯大路大旂。又曰：三辰旂旗，昭其明也。三辰：日、月、星也。

*旃

《釋名》曰：旃，戰也。戰戰恭巳而已。三孤所建，象無事也。

《說文》曰：旃，曲柄也。所以招士眾也。

《世本》曰：黃帝作旃。

《爾雅》曰：因章曰旃。郭璞曰：以白練為疏，因其文章，不復畫也。

《周禮》曰：通帛為旃。大赤也。周正赤無所飾，孤卿所建也。

《左傳》曰：城濮之戰，亡大旆之左旃。旃旗名繁。旐曰旃。祁瞞奸命，當此之事而不治為事，軍令也。司馬殺之以殉于諸侯。

《漢書》曰：田蚡前堂羅鍾鼓，立曲旃。如淳曰：通白為旃，蘇林曰：柄上曲也。

《孟子》曰：招庶人以旃。田也。

《西京賦》曰：虹旃霓旄。又曰：樹修旃。

《上林賦》曰：立歷天之旂，曳梢星之旃。

*物

《釋名》曰：雜帛為物，以雜色綴其邊為翅尾也。將帥之所建也。

《禮含文嘉》曰：制度為科，物應以宜，明物以類感其方也。

《左傳》曰：蒍敖為宰，擇楚之令典，軍行，右轅，左追蓐，右者，俠為軍備；左者，追草為宿備。前茅慮無，如今斥候持絳及白幡，見騎賊舉絳幡，見步賊舉白幡。備不虞，有無茅，明也。或以云：楚以茅為旗幟也。中權，後勁，中軍制謀，后以精兵為殿耳。百官象物而動，軍政不戒而備，能用兵矣。

*旗

《釋名》曰：熊虎為旗，期也。將軍所建，象其猛如熊虎，與眾期其下也。

《禮記》曰：龍旂九旒，天子之旍也。又曰：行前朱鳥而後玄武，左青龍而右白虎。招搖在上，急勁其怒。注曰：以此四獸為軍陣，象天也。畫招搖星于旌旗上，以起居堅勁軍之威怒。

《周禮》曰：司常掌九旗之物，名各有屬，以待國事。日月為常，交龍為旂，通帛為旃，雜帛為物，熊虎為旗，鳥隼為旟，龜蛇為旐，金羽為旞，析羽為旌。《物名》曰：有畫異物，則異名也。又曰：龍旂九斿以象大火也。交龍為旗，諸侯所建也。大火倉龍，宿之心也。其屬箕尾九星也。鳥旟七斿，以象鶉火也。鳥隼為旟，州里之所建也。鶉火朱鳥，宿之柳也，其屬有七星也。熊旗六斿，以象參伐。熊虎為旗，師都之所建也。伐屬白虎，宿與參連體而六星也。龜蛇四斿，以象營室也。龜蛇為旐，具鄙之所建營室立武宿也。與東壁連體而四星也。弧旌枉矢以象弧。《覲禮》曰：侯氏載龍旂弧韣，則旌旗之屬皆有弧。弧以張縿之，幅有衣，謂之韣。又為矢象弧星，有矢象妖星，有枉矢。枉史者，蛇行有尾。由此云，枉矢，蓋畫之也。韣，音獨。

《左傳》曰：𥘩服振振，取虢之旗。𥘩，音均。又曰：三辰旂旗，昭其明也。注：日、月、星也。又曰：狄人伐衛，衛懿公戰于滎澤。衛師敗績。滅衛。衛侯不去旗，是以甚敗。又曰：越伐吳。王孫彌庸見姑蔑之旗曰：「吾父之旗也，不可以見讎而勿殺。」又曰：鄭人擊簡子中肩，斃于車中，獲其蜂旗。蜂旗，旗名。又曰：公孫龐以徒五百人宵攻鄭師，取蜂旗於子姚之幕下。又曰：鄭伐許，穎考叔取鄭伯之旗蝥弧以先登。子都自下射之，顛。

《史記》曰：李斯上書云：「今陛下建翠鳳之旗，樹靈鼉之鼓。」

《漢書·郊祀志》曰：武帝將伐南越，以班荊畫幡日月北斗登龍，以象太一。

《東觀漢記》曰：耿弇追張步，步奔平壽，乃肉袒負斧锧於軍門。而弇勒兵入據其城，樹十二郡旗鼓，令步兵各以部人詣旗下。眾向十餘萬，輜重七千餘，而皆罷遣歸鄉里。

沈約《宋書·輿服志》曰：五旗者，五色各一旗。以木牛承其下，蓋取負重而安穩也。五旗纏竿即禮記德車結旌不畫飾也。戎事乃散之。又武車綏旌垂舒之也。

《北史》曰：盧賁嘗事隋文，及受禪命。賁清宮因典宿衛。賁乃奏改周伐旗幟，更為嘉名，其青龍、騶虞、朱雀、玄武、千秋萬歲之旗，皆賁所創也。

《隋書》曰：凡旗：太常畫三辰，日、月、五星。旂畫青龍，皇帝升龍，諸侯交龍。旟畫朱雀，旌畫黃麟，旗畫白獸，旐畫玄武，皆加雲氣。其旃物在軍亦畫其事號，加之以雲氣，徽幟亦如。通帛為旃，雜帛為物。在軍亦畫其人官與姓名之事號，徽幟亦書之，畫其所書之例。旌節又畫白獸，而折羽於其上。又曰：司常掌旗物之藏，通帛之旗六以供郊丘之祀：一曰蒼旗，二曰青旗，三曰朱旗，四曰黃旗，五曰白旗，六曰玄旗。畫繢之旗六以充王路之等，一曰三辰之常，二曰青龍之旗，三曰朱鳥之旟，四曰黃麟之旌，五曰白獸之旗，六曰玄武之旐。皆左建旗而右建榻戟。榻，它臘切。又曰：有繼旗四以施軍旅：一曰麾以供軍將，二曰旞以供師帥，三曰旐以供旅師，四曰旆以供倅長。

《唐書》曰：元和中，淮南節度使馬總進吳元濟旌旗七百三十九事。

《家語》曰：子路言志云：「愿得旌旗繽紛，下蟠于地。」

《詩推度災》曰：上出號令而化天下，震雷起而驚蟄，睹旗鼓，動三軍，駭觀其前，動化而天，情可見矣。

《戰國策》曰：建七星之旗，天子之位也。

《穆天子傳》曰：日月之旗，七星之文。今旒上畫日月及北斗星也。

周遷《車服雜記》曰：晉元皇始制五牛之旗，設青在左，黃在中。

《六韜》曰：武王伐紂，懸紂之首於白旗。

《古司馬軍法》曰：夏后氏玄首人之執也，殷曰白天之義也，周曰黃地之道也，旌首有鈴曰旂。三王所以立，不失天地人之道也。章夏以日月上明也，殷以虎上威也，周以龍上文也。章，畫飾也。三王畫各有所法也。

《郝萌占》曰：旗上有光，人主大喜，延年益壽。

黃石公《三略》曰：欲知敵形色可勝之符，先戰以二十八騎。角人青衣赤旗東方七人，徵人赤衣黃旗南方七人。商人白衣黑旗西方七人，羽人黑衣青旗北方七人。凡二十八騎，象二十八宿。

《軍令》曰：聞雷鼓音舉白幢絳旗，大小船皆進戰，不進者斬。聞金音舉青旗，船皆止，不止者斬。

《王孫子》曰：桀紂或放南巢，或頭懸赤旗，斯無它，不節財而暴人也。

《孫子》曰：言不相聞故為鼓鐸，視不相見故為旌旗，夫金鼓旌旗所以一民之耳目也。又曰：無要正正之旗，無擊堂堂之陣。

《列子》曰：黃帝與炎帝戰，以雕鹖鷹鳶為旗幟。

《隋巢子》曰：天賜武王黃鳥之旗以伐殷。

《淮南子》曰：凡國有難，君自宮召將詔之曰：「社稷之命在將軍身，今國有難，愿子將而應之。」將軍受命，乃令祝史太卜齋三日，之太廟鉆靈龜，卜吉日，以受旗鼓。

《楚辭》曰：駕龍辀兮乘雷，辀，車軒也。載雲旗兮逶迤。又曰：乘回風兮載雲旗。又曰：揚彗星以為旗。又曰：乘赤豹兮狐從文貍，新夷車兮結桂旗。

宋玉《高唐賦》曰：眄兮若妖姬，揚袂鄣日而望所思。忽兮若駕駟馬，建羽旗。

相如《上林賦》曰：靡魚須之橈旃，以魚須為旃柄，驅馳逐戰也。曳明月之珠旗。以明珠綴飾旃。

王沉《餞行賦》曰：曳招搖之修旗，若蜿虹之垂天。

崔骃《東巡頌》曰：升九龍之華旗。

《文選》曰：云旗拂霓。又曰：牙紛繽。又曰：旌旗拂天。又曰：揭竿為旗。又曰：曳彗星之飛旗。又曰：朱旗所拂，九土披攘。又曰：朱旗絳天。又曰：建祝姑。祝姑，旗名。又曰：青霞雜桂旗。

*旟

《釋名》曰：鳥隼為旟。旟，譽也。軍吏所建也。急疾趨事則有稱譽也。

《爾雅》曰：錯革鳥曰旟。郭璞注曰：此謂全剝鳥皮毛置之竿頭也。舊說刻革鳥置竿首也。孫叔敖云：革，急也。言畫急疾之鳥於旒也。《周官》鳥隼為旟也。按《禮記》鄭玄云，載之以示眾，即此類也。《書》云：鳥戰目革。《詩》云：如載嗚蔦鳥斯革。旌首鳥者，自是鳥之皮毛，明矣。

《詩》曰：孑孑干旟，在浚之都。又曰：彼旟旐斯，胡不旆旆？旆，旒垂也。

《周禮》曰：鳥隼為旟，州里所建也。州長之屬

*旐

《釋名》曰：龜蛇為旐，兆也。龜知氣兆之吉凶，建之于後，察度事宜之形兆也。

《爾雅》曰：績廣充幅，長尋曰旐。郭璞注曰：帛全幅，長八尺者也。

《詩》曰：設此旐矣。又曰：建旐設旄，搏獸于敖。周宣王也。

《周禮》曰：龜蛇為旐，四斿，縣鄙之所建也。

*旞

《釋名》曰：全羽為旞，旞猶阝匱。阝匱也，順滑貌也。一作襚。

《說文》曰：旞者，導車所載，全羽以為允，允而進也。

《周禮》曰：全羽為旞，導車所進。車象路也。王以朝夕燕出入也。

*旌

《釋名》曰：折羽為旌。旌，精光也。綏有虞氏之旌也，注旄竿首，其形蕊蕊然也。綏夏后氏之旌也，其形襄也。白旆，殷旌也，以帛繼旐末也。翿，陶也。其貌陶陶下垂也。

《爾雅》曰：旄首曰旌。郭璞注曰：戴旌于竿頭，如今之幢，亦有旄也。

《廣雅》曰：天子之旌高九仞，諸侯七仞，大夫五仞，士三仞。

《詩》曰：孑孑干旌，在浚之城。又曰：悠悠旆旌。

《禮記》曰：前有水則載青旌。鄭玄注曰：載，所謂舉於旌首，所以警眾者也。鄭記王贊問曰：「舉旌於首，當皆以皮邪畫之耶？」鄭答曰：「皆俱舉皮置於首，不畫羽為旌也。」

《周禮》曰：折羽為旌，游車所建。游車，木路也，王以田也。全羽、折羽，皆五色文也。又曰：掌舍為帷官設旌門。樹旌以表門。

《左傳》曰：鄢陵之役，欒鍼見子重之旌，謂晉侯曰：「楚人謂夫旌，子重之旌也。」又曰：范宣子假羽毛於齊而弗歸。折羽為旌，王者游車所建，齊私有之，因謂之羽毛。又曰：楚靈王之為令尹也，為王旌。芋尹無宇斷之曰：「一國兩君，其誰堪之？」又曰：衛宣公烝夷姜，與朔構急子。公使諸齊，使盜待諸莘而殺之，壽子載其旗旌以先，盜殺之。急子后往，盜又殺焉。又曰：許伯曰：「吾聞致師者御靡旌摩壘而還。」靡旌，驅疾也。摩，近也。

《公羊傳》曰：楚莊王伐鄭，鄭伯肉袒，左執茅旌，右執鸞刀以逆。何休曰：茅旌，宗廟所用也。為宗廟所用，求以宗廟歸首也。

《史記》曰：秦并天下，以水德之始，旌旄節皆尚黑。

《漢書·文帝詔》曰：朝有進善之旌。應劭注：堯設五達之道，令人進善也。又曰：高祖使韓信與楚戰，信潛伏人於楚軍之側。方戰，兵遂偽走，楚軍逐之，乃令拔楚旌立漢旌，楚師望見奔走，遂敗楚矣。

《後漢書》曰：世祖進師臨河，連旌沿河十餘里。

《戰國策》曰：蘇秦為趙合從于楚。威王曰：「寡人西接秦，秦虎狼之國。臥不安席，食不甘味，心搖搖然如懸旌。」

《漢武故事》曰：欒大有方術，常于殿前樹旌，數百人因令自相擊庭中，去地十餘丈，觀者大駭。

《孟子》曰：齊景公招虞人以旌，不至，將殺之。非其招也，夫招虞人以皮冠，庶人以旃，士以旂，大夫以旌，況以不賢招賢人乎。

《管子》曰：舜有告善之旌，示不蔽也。

《莊子》曰：楚昭王使延屠羊說以三旌之位、萬鍾之祿也。

《抱樸子·軍術》曰：軍始出而旌旗繞竿者，急住。更待善時而出軍。

《天文要集》曰：翼星明，旌旗用。

《趙氏兵書》曰：有鳥集將軍旌上，將軍增秩祿。

《文選》曰：蔽引高旌。又曰：旌旗拂天。又曰：霓為旌，翠為蓋。又曰：筌橈兮蘭旌。筌，此緣切。橈，音饒。又曰：建虹旌兮威夷。

