*殮

《周禮·春官·大宗伯》曰：大宗伯，王崩，及執事蒞大斂小斂，帥異族而佐。執事，太祝之屬也。

又《周禮·春官·司服》曰：大喪共其斂衣服。

《禮記·檀弓上》曰：康子之母死，陳褻衣。非上服也，陳之將斂也。敬姜曰：「婦人不飾，不敢見舅姑。將有四方之賓來，褻衣何為陳于斯？」命撤之。

又《喪大記》曰：小斂于戶內，大斂于阼階。君以簟席，大夫以蒲席，士以葦席。小斂君錦衾，大夫縞衾，士緇衾，皆一。衣十有九稱。大斂布紟，二衾。君、大夫、士一也。簟，細葦席也。三者下皆有莞。衣十有九稱，法天地之終數也。二衾者，或覆之，或薦之也。

又《曾子問》曰：「下殤，土周葬于園，遂輿機而往，途邇故也。土周，聖周也。周人以夏后之聖周，葬下殤于園中，以其未成人，遠不就墓也。機，舉尸之床也。繩縆其中央，又以繩從旁鉤之。禮以機舉尸，輿之以就園而斂葬焉，途近故耳。輿機或以為餘機。今墓遠，則其葬也如之何？」今人斂下殤于宮中而葬之于墓，與成人同墓，途乃遠其葬當輿其棺乎載之也。問禮之變。孔子曰：「吾聞諸老聃曰：昔史佚有子而死，下殤也，墓遠。蓋欲葬之墓，如長殤，從成人也。長殤有送葬車者，則棺載之矣。史佚，武王時史賢，猶有所不知。召公謂之曰：『何以不棺斂於宮中？』欲其斂於宮中，如成人也。斂於宮中，則葬當載之也。史佚曰：『吾敢哉！』畏知禮也。召公言於周公。為史佚問。周公曰：『豈不可』。言是豈於禮可不許也。史佚行之。佚失於以為許也，遂用召公之宮言也。下殤用棺衣棺，自史佚始也。」棺謂斂於棺也。

又《問喪》曰：或問曰：「死三日而後斂者，何也？」怪其遲也。曰：「孝子親死，悲哀志懣，故匍匐而哭之，若將復生然，安可得奪而斂之？故曰三日而後斂者，以俟其生也。三日而不生，亦不生矣。孝子之心，亦益衰矣。家室之計，衣服之具，亦可以成矣。親戚之遠者，亦可以至矣。是故聖人為之斷決，以三日為之禮制也。」

《左傳·僖下》曰：許穆公卒於師，葬之以侯，禮也。男而以侯禮，加一等。凡諸侯薨於朝會，加一等；死王事，加二等。於是有以袞斂。

又《襄公》曰：魯季文子卒，大夫入斂，公在位，宰庀家器為葬備，無衣帛之妾，無食粟之馬，無藏金玉，無重器備。君子是以知季文子之忠於公室也。相三君矣，而無私積，可不謂忠乎？

又《定上》曰：季平子行東野。東野，季氏邑。還，未至，丙申，卒於房。陽虎將以玙璠斂，玙璠，美玉，君所佩。仲梁懷弗與。懷亦季氏家臣。曰：「改步改玉。」昭公之出，季孫行君事，佩玙璠，祭宗廟。今定公立，復臣位，改君步，則亦當去玙璠。陽虎欲逐之，告公山不狃。不狃曰：「彼為君也，子何怨焉？」

《家語》曰：季平子卒，將以君之玙璠斂。孔子初為中都宰，聞之，歷級而救歷，登階不聚足。曰：「送死人而以寶玉，猶曝尸於中原，示民以奸利之端。」

《後漢書》戴封年十五詣太學，時同學石敬平溫病卒，封養視殯殮，以所赍糧市小棺，送喪到家，更斂。見敬平生時書物皆在棺中，乃異之。

《吳志》曰：張昭卒，遺令：幅巾素棺，斂以時服。孫權素服臨吊。又曰：諸葛瑾年六十八卒，遺令：素棺，斂以時服，事從約省。

《晉書》曰：安平王孚臨終遺令曰：「有魏貞士，河內溫司馬孚字叔達，不伊不周，不夷不惠，立身行道，終始若一，當以素棺單槨，斂以時服。」

《南史》曰：王奐為雍州刺史，被誅，舊人無敢至者。汝南許明達為奐參軍，躬為殯殮，經理甚厚，當時高其節。

《梁書》曰：王志，天監初為丹陽尹，為政清靜。都下有寡婦，無子，姑亡，舉債以斂葬。既而無以還之。志愍其義，以俸償焉。

《陳書》曰：周弘直卒，遺疏：「氣絕之後，便買市中見材小形者，斂以時服。古人通制，但見先人，必須備禮，可著單衣，裙衫故履。既應侍養，宜備紛帨。或逢善友，又須香煙。棺內惟安白布手巾、粗香爐而已。此外無所用。」

《釋名》曰：衣尸棺曰斂，藏不復也。

《風俗通》曰：禮：天子斂以梓器宮者，存時所居，緣生事亡，因以為名。凡人呼棺亦為宮也。

宋韜《遺教》曰：吾死，斂以時服，不得造新白祫單衣。

*柩

《禮記·曲禮下》曰：在棺曰柩。柩之言究。

又《檀弓下》曰：君遇柩于路，必使人吊之。又曰：襄公朝于荊，康王卒。在魯襄公二十八年。康王，楚子昭也。荊人曰：「必請襲。」欲使襄公衣之。魯人曰：「非禮也。」荊人強之，巫先拂柩，荊人悔之。巫祝荊茢，君臨臣喪之禮。

《記統》曰：柩之言也，具書其謐置棺旁，萬世久藏也。

《釋名》曰：柩，究也，送隨身之制皆究備也。

《漢書》曰：薛宣守左馮翊，多仁恕。池陽令舉廉吏獄掾王立于府。未及召，聞立受囚家錢，宣責讓縣，縣案驗獄掾，乃其妻受系者錢萬六千，受之而掾實不知。掾慚恐，自殺。宣聞之，移書池陽曰：「縣所舉廉吏獄掾王立，家私受財，而立不知，殺身以自明。立誠廉士，甚可閔惜。其以府決曹掾書立之柩，以顯其魂。」

《東觀漢記》曰：廉范字叔度，京兆人也。父客死蜀。范乃出，負喪歸。至葭萌，船觸石破沒。范持棺柩，遂俱沉溺。眾傷其義，鉤求得之，僅免于死。

《晉書》曰：東海王越薨，葬東海。石勒追及于莒縣寧平城，將軍錢端出兵拒勒，戰死，軍潰。勒命焚越柩，曰：「此人亂天下，吾為天下報之。故燒其骨以告天地。」

蕭子顯《齊書》曰：傅琰字季珪，北地靈州人也。美姿儀，為尚書左民郎。遭喪，居南岸。鄰家失火，燒屋，抱柩不動。

*殯

《禮記·曲禮上》曰：里有殯，不巷歌。助哀也。

又《檀弓上》曰：孔子少孤，不知其墓，孔子之父，鄒邑叔梁紇。與顏氏之女徵在野合，生孔子。征在恥焉不告。殯于五父之衢。欲有所就而問之，孔子亦為隱焉。殯于家，則知之者無由怪己欲發問端。五父，衢名，蓋鄒曼父之鄰。人之見之者，皆以為葬也。見柩行于路也。其慎也，蓋殯也。慎當為引，禮家讀然，聲之誤也。殯引飾棺以輤，葬引飾棺以翣柳。孔子是時以殯引，不以葬引，時人見之者謂不知禮。

又《檀弓上》曰：天子之殯也，菆涂龍輴以槨，菆木以周龍輴加槨而涂之。天子殯以輴車，畫轅以龍。加斧于槨上，畢涂屋，斧謂之黼，白黑文也。以刺繡于縿幕，加槨以覆棺。已乃屋，其上盡涂之矣。天子之禮也。

又《檀弓下》曰：帷殯，非古也，自敬姜之哭穆伯始也。穆伯，魯大夫季悼子之子公甫靖也。敬姜，穆伯妻、文伯歜之母也。禮，朝夕哭不帷。

又《王制》曰：天子七日而殯，七月而葬；諸侯五日而殯，五月而葬；大夫、士、庶人三日而殯，三月而葬。尊者舒，卑者速也。《春秋傳》曰：「天子七月而葬，同軌畢至。諸侯五月，同盟至。大夫三月，同位至。士逾月，外姻至也。」

又《喪大記》曰：君殯用輴，攢至于上，畢涂屋；大夫殯以幬，攢置于西序，涂不暨于棺；士殯見衽，涂上帷之。欑猶菆也。屋殯，上覆如屋者也。幬，覆也。暨，及也。天子之殯，居棺以龍輴，欑木題湊象槨，上四注如屋以覆之。諸侯輴不畫龍，欑不題湊象槨，其他亦如之。大夫之殯，廢輴，置棺墉西墻下，就墻攢三面。涂之不及棺者，言欑中狹小，裁取客棺。然則天子、諸侯差寬大夫矣。士不欑，掘地下棺見小要耳。帷之者，鬼神尚幽闇也，士達于天子皆然。幬或作焞，或作焞。

又《坊記》曰：子云：「賓禮每進以讓，喪禮每加以遠。浴于中霤，飯于牖下。小斂于戶內，大斂于阼階。殯于客位，祖于庭，葬于墓，所以示遠也。」遠之所以崇敬。

《左傳·僖下》曰：晉文公卒，庚辰，將殯于曲沃。殯。窆棺也。曲物裥舊宮焉。出絳，柩有聲如牛。如牛呴聲。卜偃使大夫拜曰：「君命大事，將有西師過軼我，擊之，必大捷焉。」聲自柩出，故曰「君命」。大事，戎事也。偃聞奏密謀，故因柩聲以正眾心。

《論語·鄉黨》曰：朋友死，無所歸，曰：「于我殯。」重朋友恩也。無所殯，無親后也。

《續漢書》曰：和帝追封，謚皇太后父梁竦為褒親愍侯，殯賜東園棺、玉匣：衣衾。

范曄《後漢書》曰：蔡順喪母，停柩未殯。東鄰失火，燒順屋，柩不可移。乃伏柩上，火乃越燒他舍。餘見孝部。

《宋書》曰：竟陵王誕據廣陵為逆。事平，蔡興宗奉旨慰勞。廣陵別駕范義與興宗素善，在城內同誅。興宗至，躬自收殯，致喪還豫章舊墓。上聞，謂曰：「卿何敢故爾觸網？」興宗抗言答曰：「陛下自殺賊，臣自葬周旋，既犯嚴制，正當甘于斧鉞耳！」

《唐書》曰：嚴郢以舊怨與盧杞陷楊炎、趙惠伯，構成其罪，貶炎于崖州、惠伯于費州。郢既報怨過當，人頗不直。郢后得罪至費州，道左有柩殯。問其主名，或曰：「趙惠伯之殯也。」郢默然慚恧，歲餘而卒。

《穆天子傳》曰：天子乃殯，盛姬于穀兵之廟。先王之廟有此者，漢氏亦所在有廟也。

《白虎通》曰：天子舟車殯，為水火也。故棺在車、在舟中，臣子更執紼，晝夜千二百人。紼，所以牽持棺者也。

《釋名》曰：于西壁下涂之曰殯。殯，賓也。賓遇之，言稍遠。子思子曰：殯，賓也。

*賵

《禮記·雜記》曰：介賵，執圭將命曰：「寡君使某賵。」相者入告，反命曰：「孤某須矣。」陳乘黃大路于中庭，北圭將命，客使自下，由路西。子拜稽顙，坐委于殯東南隅，宰舉以東。辀，轅也。自，率也。下謂馬在路之下。《覲禮》曰：路下四亞之客，給者入設乘黃于大路之西。客入，則致命矣。

《左傳·隱公》曰：天王使宰喧來歸惠公、仲子之賵，緩，且子氏未薨，故名。惠公葬在春秋前，故曰緩也。子氏，仲子也。葬薨在二年。賵，助喪之物。贈死不及尸，尸，未葬之通稱。吊生不及哀。諸侯曰上既葬，則衰麻除，無哭位，諒闇終喪。豫凶事，非禮也。仲子在而求贈，故曰：「豫凶事」。

《穀梁傳·隱公》曰：乘馬曰賵。

《公羊傳·隱公》曰：車馬曰賵。

《春秋說題辭》曰：知生則賻，知死則賵。賻之為言助也，賵之為言覆也，輿馬曰賵，貨財曰賻，玩好曰贈，決其意也。衣被曰襚，養死具也。贈，稱也；襚，遺也。

*賻

《周禮·天官》曰：小宰，凡邦之吊事，掌其戒令，與其幣器財用，凡所共者。吊事，吊諸侯諸臣幣所用贈也。器，所致明器也。凡喪，始無吊而含襚，葬而賵贈。其間加恩厚，則有賻焉。

《禮記·曲禮下》曰：吊喪不能賻，不問其所費。

又《檀弓上》曰：孔子之衛，遇舊館人之喪，入而哭之哀。出，使子貢稅驂而賻之。子貢曰：「于門人之喪，未有所稅驂。稅驂于舊館，無乃已重乎？」言稅驂太重，比于門人，恩為偏頗也。夫子曰：「予向而哭之，遇于一哀，而出涕，遇，見也。舊館人恩雖輕，我入哭，見主人為我盡一哀，是以厚恩待我也，我為之出涕。恩重，宜施惠之也。予惡夫涕之無從也。小子行之！」客行，無他物可以易之者，使遂以往也。

又《檀弓》曰：子柳之母死，既葬，子碩欲以賻布之餘具祭器。古者謂錢為泉布，所以通布貨財。子柳曰：「不可。吾聞之也，君子不家于喪。惡恩死者以為利。請班諸兄弟之貧者。」

又《少儀》曰：賵馬入廟門。以其主于死。賻馬，與其幣，大白兵車，不入廟門。以其主于生人也。兵車，革車也。雖為死者來陳之于外，戰伐田獵之服，非盛者也。《周禮》：「革路建大白以即戎也。」賻者既致命，坐委之，擯者舉之，主人無親受也。

《公羊傳·隱公》曰：貨財曰賻。

《穀梁傳·隱公》曰：錢財曰賻，賻，助。歸生者賻。

《漢書》曰：原涉，父哀帝時為南陽太守。天下殷富，大郡二千石，官賦斂送葬皆千萬已上，妻子通共受之，以定產業。時又少行三年喪者。及涉父死，讓還南陽賻送，行喪冢墓三年，由是顯名京師。又曰：何并字子廉，徙潁川太守。疾病，召丞掾作先令書曰：「告子恢，吾生素餐日久，死，雖得官賻，勿受。葬為小槨，但下棺。」恢如其言。

《後漢書》曰：魯恭字仲康，父期為武陵太守，卒官。恭年十二，晝夜號踴聲。郡中賻，無所受。乃歸服喪，禮過成人。

《後漢書》曰：羊續為南陽太守，征為太常。未及行，會病卒。遺言薄斂，不受賵遺。舊典：二千石卒官，賻賵百萬。府丞焦儉遵續先意，一無所受。詔書褒美，敕太山太守以府賻錢賜續家。

《世說》曰：王戎父渾，官至梁州刺史。渾，所歷州郡，故懷其德惠，相率致賻數百萬。戎悉不受。

《齊書》曰：張稷所生劉先假葬瑯琊黃山。建武中改申葬禮，賻助委積于時。雖不拒絕，事畢，隨以還之。又曰：江敩卒，遺令不受賻。詔賻錢三萬，布百匹。子蒨啟遵敩命不受。詔嘉美之，從其所請。又曰：張融有孝義，父暢臨終謂諸子曰：「昔丞相事難，吾以不同將見殺，緣司馬竺超人得活。爾等必報其子。」后超人孫微、冬月遭母喪，居貧，融吊之，悉脫衣以為贈，披牛被而反。

*襚

《儀禮·士喪禮》曰：喪士，君使人襚。撤帷，主人如初。襚者左執領，右執要，入，升，致命。襚之言遺也。衣被曰襚。致命曰：「君使某襚。」主人拜如初。襚者入，衣尸，出。主人拜送如初。

《禮記·檀弓下》曰：衛有太史曰柳莊，寢疾。公曰：「若疾革，雖當祭，必告也。」革，急也。公再拜稽首，請于尸曰：「有臣柳莊也者，非寡人之臣，社稷之臣也。」聞之死請往，急吊賢也。不釋服而往，遂以襚之。脫君祭服以襚臣，親賢也。

又《雜記》曰：諸侯相襚，以後路與冕服，先路與褒衣不以襚。不以巳之正者施于人，以彼不以為正也。后路，貳車，貳車行在后也。

又《少儀》曰：臣致襚于君，則曰：「致衣廢于賈人。」敵者曰「襚」。言廢衣不必其以斂也，賈人知物善惡也。親者兄弟不以襚進。不執將命。

《左傳·文公》曰：秦人來歸僖公成風之襚進，禮也。秦慕諸夏，欲通敬于魯國，有翟泉之盟，故贈僖公，并及成風。本非魯方岳同，無相赴吊之制，故不譏其緩，而以接好為禮。諸侯相吊賀也，雖不當事，茍有禮焉，書之可也，以無忘舊好。送死不及尸，故曰「不當事」。書者，書于典策，垂示子孫，使無忘過厚之好。

又《襄公》曰：魯公朝于楚。康王卒，楚人使公親襚，襚，諸侯有遣使賵襚禮，今楚欲依遣使之比矣。公患之。穆叔曰：「襖殯而襚，則布幣也。」先使巫襖除殯之凶邪而行襚禮，與朝而布幣無異。乃使巫以桃茢先殯襖，茢，黍禳。楚人弗禁。既而悔之。

又《襄公》曰：鄭伯有死于羊肆，羊肆，市列。子產襚之，枕之股而哭之。斂而殯諸伯有之臣在市側者。既而葬諸斗城。斗城，鄭地名。

《春秋說題辭》曰：衣被曰襚。襚之言遺也。

《穀梁傳·隱公》曰：衣衾曰襚。

《說文》曰：襚，衣死人也。

