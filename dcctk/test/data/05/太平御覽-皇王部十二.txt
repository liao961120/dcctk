*漢高祖皇帝

《河圖》曰：帝劉季，日角戴勝，斗胸，龜背、龍眼、長七尺八寸，明聖而寬仁。又曰：劉受紀昌，光出軫，五星聚井。

《龍魚河圖》曰：高皇攝正總萬庭，四海歸詠治武明。文得道治承天精，元祚興隆協聖靈。

《尚書帝命驗》曰：賊起蜚，卯生虎。賊起蜚，始皇立也。卯，劉字之別也。皇立而劉生，虎謂高祖。又曰：有人雄起戴玉英，玉英，寶物之名，戴之謂骨表。祈旦失籥亡其金虎，祈讀曰晰，白也。謂之秦也旦失鑰，戶將開。金虎獸之長，喻於秦也。東南紛紛注精起。紛紛，動擾之貌。注星之精起，謂劉氏也。

《尚書考靈耀》曰：卯金出軫，握命孔符。卯金，劉字之別，軫，楚分野之星。符，圖書，劉所握天命，孔子制圖書。

《詩含神霧》曰：含始吞赤珠，刻曰玉英，生漢皇。刻，刻鏤也。有玉英之文。

《春秋孔演圖》曰：其人日角龍顏，姓卯金刀，含仁義。

《春秋文耀鉤》曰：庶人爭權，赤帝之精。庶人，項羽、劉季者也。爭權并欲起也。

《史記》曰：高祖，沛豐邑中陽里人，姓劉氏，字季。母媼嘗息大澤之陂，夢與神遇。是時雷電晦暝，父太公往視，則見蛟龍於上。已而有娠，遂產高祖。高祖為人，隆準而龍顏，美須髯，左股有七十二黑子。仁而愛人，喜施，意豁如也。為泗水亭長，亭中吏無不狎侮。好酒及色。常從王媼、武負貰酒。時飲醉臥，武負、王媼見其上常有龍，怪之。高祖每酤留飲，酒讎如淳曰：讎音售。數倍。嘗徭咸陽，縱觀，觀始皇帝，曰：「嗟乎，大丈夫當如此也。」高祖以亭長為縣送徒驪山，到豐西澤中，止飲，夜皆解縱所送徒。徒中壯士愿從者十餘人。高祖被酒，夜經澤中，令一人行前。還報曰：「前有大蛇當徑，愿還。」高祖醉，曰：「壯士行，何畏！」乃前，拔劍斬蛇，蛇分為兩。道開，行數里，醉，困臥。後人來至蛇所，有一老嫗夜哭。人問何哭，嫗曰：「人殺吾子。」人曰：「嫗子何為見殺？」嫗曰：「吾子，白帝子也，化為蛇，當道，今為赤帝子斬之。」因忽不見。後人至，告高祖，高祖乃心獨喜。秦始皇帝曰，「東南有天子氣，」於是東游以厭當之。高祖即自疑，亡匿，隱於芒、碭山澤巖石之間。呂后與人俱求，常得之。高祖怪問之。呂后曰：「季所居上常有雲氣，故從往，常得季。」高祖又喜。沛中子弟或聞之，多欲附者。秦二世元年秋，陳勝等起，沛令恐，欲以沛應勝。沛父老皆曰：「生平所聞劉季奇怪，當貴，且卜筮之，莫如劉季最吉。」乃立為沛公。祠黃帝，祭蚩尤於沛庭，而釁鼓，旗幟皆赤。漢元年冬十月，五星聚於東井，沛公兵先諸侯至霸上。秦王子嬰降軹道旁。遂西入咸陽，召諸縣豪杰曰：「父老苦秦苛法久矣，誹謗者族，偶語者棄市。吾與諸侯約，先入關者王之，吾當王關中。與父老約，法三章耳：殺人者死，傷人及盜抵罪。餘悉除去秦法。」民大喜。五年，項羽滅，諸侯尊漢王為皇帝，天下大定。高祖都雒陽，置酒南宮。高祖曰：「通侯諸將無敢隱朕，皆言其情。吾所以有天下者何？項氏之所以失天下者何？」高起、孟康曰：姓高，名地也。王陵對曰：「陛下慢而侮人，項羽仁而愛人。然陛下使人攻城略地，所降下者因以予之，與天下同利也。項羽妒賢嫉能，有功者害之，賢者疑之，戰勝而不與人功，得志而不與人利，此所以失天下者也。」高祖曰：「公知其一，未知其二。運籌策於帷帳之中，決勝於千里之外，吾不如子房。鎮國家，撫百姓，給餉饋，不絕糧道，吾不如蕭何。連百萬之眾，戰必勝，攻必取，吾不如韓信。此三人者，皆人杰也，吾能用之，此所以取天下也。項羽有范增而不能用，此所以為我擒也。」戍卒婁敬說高祖曰：「都洛陽不便，不如入關，據秦之國。」上以問張良，因勸上即日車駕西都長安。九年，高祖大朝諸侯群臣，置酒未央前殿。上奉玉卮，起為太上皇壽，曰：「始大人嘗以臣無賴，不能治產業，不如仲力。今某之業所就與仲力孰多？」群臣皆稱萬歲，大為笑樂。十二年，高祖回歸，過沛，留。置酒沛宮，悉召故人父老子弟佐酒，發沛中兒得百二十人，教之歌。酒酣，高祖擊筑，自為歌詩曰：「大風起兮雲飛揚，威加海內兮歸故鄉，安得猛士兮守四方！」令兒皆和習之。高祖乃起舞，慷慨傷懷，泣數行下。謂沛父兄曰：「游子悲故鄉。吾雖都關中，萬歲后吾魂魄猶樂思沛。且朕自沛公以誅暴逆，遂有天下，其以沛為朕湯沐邑，復其民，世世無有所與。」沛父兄諸母故人日樂飲極歡，道舊故為笑樂。十餘日，高祖欲去，沛父兄固請留。高祖曰：「吾人眾多，父兄不能給。」乃去。沛中空縣皆之邑西獻。獻牛酒。高祖復留止，張飲三日。張宴曰：張，張帷。高祖擊黥布時，為流矢所中，行道病甚，呂后迎良醫。醫入見，高祖問醫。醫曰：「病可治。」於是高祖嫚罵之曰：「吾以布衣提三尺劍取天下，此非天命乎？命乃在天，雖扁鵲亦何益？」遂不使治病。四月甲辰，崩於長樂宮。時年六十二，在位十二年，葬長陵。群臣上尊號為高皇帝。太子襲位，令郡國諸侯各立高祖廟，以歲時祠。及孝惠五年，思高祖之悲樂沛，以沛宮為高祖原廟也。初，高祖不修文學，而性明達好謀，能聽，自監門戍卒，見之如舊。初從民心，作三章之約。天下既定，命蕭何治律令，韓信申軍法，張蒼定章程，如淳曰：章，歷數之章術也。程者，權衡丈尺斛斗之平。叔孫通制禮儀，陸賈造《新語》。又與功臣剖符作誓，丹書鐵契，金匱石室，藏之宗廟。雖日不暇給，規摹弘遠矣。又曰：范增說項羽曰：「沛公居山東，貪於財貨，好美姬。今入關，財物無所取，婦女無所幸，此其志不在小。吾令人望其氣，皆為龍虎，成五采，此天子氣也。」

《漢書贊》曰：漢承堯運，德祚已盛，斷蛇著符，旗熾尚赤，協于火德，自然之應，得天統矣。

荀悅《漢紀》曰：項羽自立為西楚王，王梁楚地九郡，都彭城。立沛公為漢王，王巴、蜀、漢中四十一縣，都南鄭。諸侯皆就國。漢王欲攻楚，丞相蕭何諫曰：「雖王漢之惡不猶愈於死乎，且語曰天漢，其稱甚美，夫能屈於一人之下，則伸於萬人之上，湯、武是也。愿大王王漢，撫其民，以致賢人，收用巴、蜀，還定三秦，天下可圖也。」乃就國。又曰：高祖開建大業，統辟元功，度量規模，不可尚已。是時，天下初定，而庶事草創。故《韶》、《夏》之音，未有聞焉。

《楚漢春秋》曰：項王在鴻門，亞父進諫曰：「吾使人望沛公，其氣沖天，五彩相糾，或似云，或似龍，或似人，此非人臣之氣也。不若殺之。」

《帝王世紀》曰：豐公，家于沛之豐，沛邑陽里。其妻夢赤馬若龍戲已而生孰嘉，是為太公，即太上皇也。太上皇之妃曰「媼」，是為昭靈后，名含。始游於洛池，有玉雞銜赤珠出。刻曰：「玉英，吞此者王。」含始吞之，生邦，字季。又曰：玄晏先生曰：「《禮》稱至道以王，義道以霸。觀漢祖之取天下也，遭秦世暴亂，不階尺土之資，不權將相之柄，發跡泗亭，奮其智謀，羈勒英雄，鞭驅天下，或以威服，或以德致，或以義成，或以權斷，逆順不常，霸王之道雜焉。是以聖君帝王之位，而無一定之制，三代之美，固難及矣。

后漢班叔皮《王命論》曰：在昔帝堯之禪，曰「咨爾舜！天之歷數在爾躬。」舜亦命禹，暨于稷契，咸佐唐堯，光濟四海，奕世載德，至于湯武而有天下。雖其遭遇異時，禪代不同，至於應天順民，其揆一也。是故劉氏承堯之祚，氏族之世，著於《春秋》。唐據火德，而漢紹之，始起沛澤，則神母夜號，以彰赤帝之符。由是言之，帝王之作，必有明聖顯懿之德，豐功厚利積累之業，然後精誠通于神明，流澤加於生人，故能為鬼神所福饗，天下所歸往。未見運世無本，功德不能紀，而得倔然在此位者。世俗見高祖興於布衣，不達其故，以為適遭暴亂，得奮其劍，游說之士，至比天下於逐鹿，幸捷而得之，不知神器有命，不可智力求。悲夫，此世之所以多亂臣賊子者也！

*項籍

附

《河圖》曰：怪目，勇敢、重瞳、大力，立楚之邦。

《尚書中候》曰：自號之王霸，姓有工。項羽為西楚霸王，工，項字之側。

《史記》曰：項籍者，下相人也。《地理志》云：臨淮有下相縣。字羽。初起時，年二十四。季父項梁，梁父即楚將項燕，為秦將王翦所戮。項氏世世為楚將，封于項，故姓項氏。籍少時，學書不成，去；學劍，又不成。項梁怒之。籍曰：「書足以記名姓而已。劍一人敵，不足學，學萬人敵。」於是項梁乃教籍兵法，籍大喜。梁殺人，與籍避仇於吳。秦始皇帝游會稽，渡浙江，梁與籍俱觀。籍曰：「彼可取而代也。」梁掩其口，曰：「無妄言，族矣！」梁以此奇之。籍身長八尺餘，力能扛鼎，韋昭曰：扛，舉也。才氣過人。秦二世元年九月，會稽守徐廣曰：爾時未云太守也。通謂梁曰：「《楚漢春秋》曰：會稽假守適通也。吾欲發兵，使公及桓楚為將。」是時，桓楚亡在澤中。梁曰：「桓楚亡，人莫知其處，獨籍知之耳，請召籍使受命召桓楚。」守曰：「諾。」梁召籍入，須臾，梁眗籍曰：「可行矣！」於是籍遂拔劍斬守頭。遂舉吳中兵。使人收下縣，得精兵八千人。項梁乃渡江而西，凡六七萬人，軍下邳。此時沛公亦起沛，往焉。乃求楚懷王孫心，立以為楚懷王，王召宋義以為上將軍，項羽為魯公次將。范增為末將，救趙，諸別將皆屬宋義，號為卿子冠軍。項羽晨朝上將軍宋義，即其帳中斬宋義頭，出令軍中曰：「宋義與齊謀反楚，楚王陰令羽誅之。」當是時，諸將皆懾服，莫敢枝梧。如淳曰：梧音吾，枝梧猶枝桿也。臣瓚曰：小柱為枝，邪柱為梧。今屋梧邪柱是也。皆曰：「首立楚者，將軍家也。今將軍誅亂。」乃相與共立羽為假上將軍。懷王因使羽為上將軍，乃悉引兵渡河，皆沉船，破釜甑，燒廬舍，持三日糧，以示士必死，無一還心。於是，至則圍王離，與秦軍遇，九戰，絕其甬道，大破之，虜王離。諸將皆從壁上觀。楚戰士無不一以當十，呼聲動天地。項羽召見諸侯，諸侯入轅門，張晏注曰：軍行以車為陣，轅相倚為門曰轅門。無不膝行而前，莫敢仰視。項羽引兵西屠咸陽，殺秦降王子嬰，燒秦宮室，火三月不滅。收其貨寶婦女而東。人或說項王曰：「關中阻山河四塞，地肥饒，可都以霸。」項王見秦宮室皆以燒殘破，又心懷思欲東歸，曰：「富貴不歸故鄉，如衣錦夜行，誰知之者！」說者曰：「人言楚人沐猴而冠耳，果然。」張晏曰：沐猴，狝猴也。項王自立為西楚霸王，王九郡，都彭城。漢之二年春，漢王伐楚，四月，漢皆已入彭城。收其寶貨，美人，日置酒高會，項王乃西從蕭，晨擊漢軍而東，至彭城，大破漢軍。漢軍皆走，相隨入谷、泗水，二水皆在沛郡彭城。殺漢卒十餘萬人。漢卒皆走南山，楚又追擊之靈壁東徐廣曰：在彭城。睢水上。徐廣曰：睢水彭城西，水入泗水。漢軍卻，為楚所擠，擠，排也。多殺，漢卒十餘萬皆入睢水，睢水為之不流。圍漢王三匝。於是大風從西北起，折木發屋，揚沙石，窈冥晝晦，逢迎楚軍。楚軍大亂，壞散。而漢王乃得與數十騎遁去。漢之四年，項王西與漢俱臨廣武而軍，孟康注曰：筑西城相對，在廣武敖倉西，三皇山山上。相守數月。當此時，彭越數反梁地，絕楚糧道。項王患之，楚漢久相持未決，丁壯苦軍旅，老弱罷轉漕，項王謂漢王曰：「天下匈匈數歲者，徒以吾兩人耳，愿與漢王挑戰李奇曰：挑，身獨戰不須眾也。挑音荼了反。瓚曰：挑戰擿撓敵求戰，古謂之致師。決雌雄，無徒苦天下之民父子為也。」漢王笑謝曰：「吾寧斗智，不能斗力。」項王命壯士出挑戰。漢王有善騎射者樓煩，應劭曰：樓煩，今樓煩縣。楚挑戰三合，樓煩輒射殺之。項王大怒，乃自被甲持戟挑戰。樓煩欲射之，項王瞋目叱之，樓煩目不敢視，手不敢發，遂走還入壁，不敢復出。漢王使人間問之，乃項王也。漢王大驚。於是項王乃即漢王相與臨廣武間而語。漢王數之，項王怒甚，欲一戰。漢王不聽，項王伏弩射中漢王，漢王傷，走入成皋。漢王使侯公往說，項王乃與約，中分天下。割鴻溝以西者為漢，文賴曰：於滎陽下引河東為鴻溝，以通宋鄭陳蔡曹衛。兵濟汝漢淮泗水於楚，即今官渡水也。鴻溝而東者為楚。項王已約，乃引兵解而東歸。漢欲西歸。張良、陳平說曰：「漢有天下大半而諸侯皆附之，楚兵罷食盡，此天亡楚之時也。」漢王乃追項王至垓下。項王軍壁垓下，兵少食盡，漢軍及諸侯兵圍之數重。夜聞漢軍四面皆楚歌，應邵曰：楚歌者，雞鳴歌也。漢已略得其地，楚歌者多也。項王乃大驚曰：「漢皆已得楚乎？是何楚人之多也！」項王乃夜起，飲於帳中。有美人名虞，徐廣曰：姓虞氏。常幸從；駿馬名騅，常騎之。於是項王乃悲歌慷慨，自為詩曰：「力拔山兮氣蓋世，時不利兮騅不逝。騅不逝兮可奈何，虞兮虞兮奈若何！」歌數闋，美人和之。項王泣下數行，左右皆泣，莫能仰視。於是，項王乃上馬騎，麾下壯士騎從者八百餘人，直夜潰圍南出，馳走。平明，漢軍乃覺之，令騎將灌嬰以五千騎追之。項王渡淮，騎能屬者百餘人耳。項王至陰陵，徐廣曰：在淮南。迷失道，問一田夫，田夫紿曰「左。」文穎曰：紿，欺也。欺令左也。左，乃陷大澤中，以故漢追及之。項王乃復引兵而東，至東城，《漢書音義》曰：縣名，屬臨淮。乃有二十八騎。漢騎追者數千人。項王自度不能脫，謂其騎曰：「吾起兵至今八歲矣，身七十餘戰，所當者破，所擊者服，未嘗敗北，遂霸有天下。然今卒困於此，天之亡我，非戰之罪也。」項王乃欲東渡烏江。瓚曰：在牛渚也。烏江亭長艤船待，孟康曰：艤音蟻，附著岸也。如淳曰：南方人謂整船向岸回艤。謂項王曰：「江東雖小，地方千里，眾數十萬人，亦足王也。愿大王急渡。今獨臣有船，漢軍至，無以渡。」項王笑曰：「天之亡我，我何渡為！且籍與江東子弟八千人渡江而西，今無一人還，縱江東父兄憐而王我，我何面目見之？縱彼不言，籍獨不愧於心乎？」乃謂亭長曰：「吾知公長者。吾騎此馬五歲，所當無敵，嘗一日千里，吾不忍殺之，以賜公。」乃令騎皆下馬步行，持短兵接戰。獨籍所殺漢軍數百人。項王身亦被十餘創，顧見漢騎呂馬童，曰：「若非吾故人乎？」馬童面之，張晏曰：以故人難親斫之，故背面之也。如淳曰：面，不視正也。指王翳曰：如淳曰：指示王翳也。「此項王也。」項王乃曰：「吾聞漢購我頭千金，邑萬戶，吾為汝得。」徐廣曰：亦可是功德之德。乃自刎而死。漢以魯公禮葬項王於穀城。

太史公曰：吾聞之周生曰：周時賢也。「舜重瞳子，又聞項羽亦重瞳子，羽豈其苗裔乎？何興之暴也。夫秦失其政，陳涉首難，豪杰蜂起，相與并爭，不可勝數。然羽非有尺寸，乘勢起隴畝之中，三年，遂將五諸侯滅秦，此時山東六國而齊、趙、韓、魏、燕并伐秦，故云五諸侯也。分裂天下，而封王侯，政由羽出，號為霸王，位雖不終，近古以來未嘗有也。

周生《烈子》曰：桀、紂是湯、武之梯，秦、項是大漢之階也。四逆不興，則三順不勝。

蔣子《萬機論》曰：項羽若聽范增之策，則平步取天下也。

譙周《法訓》曰：劉、項方爭，父戰於前，子斗於後。

*孝惠皇帝

《史記》曰：孝惠為人仁弱，高祖以為「不類我」也，常欲廢太子，而立戚姬子如意，「如意類我」。戚姫得幸，常從上之關東，日夜啼泣，欲立其子代太子。呂后年長，常留守，希見上，益疏。賴留侯策，太子得毋廢。高祖崩，太子襲號為惠皇帝。呂后最怨戚夫人及其子趙王，惠帝慈仁，知太后怒，自挾與趙王起居飲食，太后欲殺之不得間。孝惠元年，十二月，帝晨出射雉，趙王少，不能早起，太后聞其獨居，使人持鳩飲之。犁明，孝惠還，趙王已死。徐廣曰：犁猶比。太后遂斷戚夫人手足，去眼，燻耳，使居廁中，命曰：「人彘」。居數日，乃召孝惠帝來觀人彘。孝惠見，問，乃知是戚夫人也。乃大哭，因病歲餘不能起。使人請太后曰：「此非人之所為。臣為太后子，終不能治天下。」孝惠以此日飲，為淫樂，不聽政，故有病。七年秋八月戊寅，帝崩。又曰：太史公曰：「孝惠皇帝，高后之時，黎民得離戰國之苦，君臣俱欲休息於無為，故惠帝垂拱，高后女主稱制，政不出閨房，天下宴然。刑罰罕用，罪人是希。民務稼穡，衣食滋殖矣。」

《漢書》曰：孝惠諱盈之，字曰滿。應劭曰：禮謚法，柔質慈民曰惠矣。七年，帝崩于未央宮，葬安陵。案帝年十七即位，在位七年矣。

《漢書贊》曰：孝惠內修親親，外禮宰相，可謂寬仁之主，遭呂太后虧損至德，悲夫！

荀悅《漢紀》曰：立皇后張氏，帝姊魯元公主之女也。太后欲為重親，故以配于帝也。論曰：「夫婦之際，人道之大倫，姊子而為后，昏於禮而瀆於人情，非所以示天下，作民則也。」君臣莫諫過也。「

班固《漢書述》曰：孝惠短世，高后稱制，罔顧天顯，呂宗以敗。

*前少帝

《史記》曰：惠帝崩，太子即位為帝，號令一出太后，太后稱制。宣平侯女為孝惠皇后，時無子，佯有娠，取美人子名之。殺其母，立所名子以為太子也。孝惠崩，太子為帝。帝壯，或聞其母死，非真皇后之子，乃出言曰：「后安能殺吾母而名我？」太后聞而患之，恐其後為亂。於是乃幽之於永巷中，群臣奉旨廢帝。

*後少帝

《史記》曰：后元年，立孝惠后宮子弘為襄成侯。二年，以為常山王，更名義。四年，廢少帝，立常王義為帝，更名弘，不稱元年者，以太后制天下事也。八年七月，太后崩。大臣謀誅諸呂，相與陰謀曰：「少帝及梁、淮陽、常山王，皆非真孝惠子。」乃相與陰使人召代王，代王至長安，共尊立為天子。東平侯興居曰：「誅呂氏吾無功，請得除宮。」乃與太仆汝陰侯滕公入宮，前謂少帝曰：「足下非劉氏，不當立？」乃召乘輿載少帝出。少帝曰：「欲將我安之乎？」滕公曰：「出就舍。」代王遂入而聽政。夜，有司分部誅滅梁、淮陽、常山王及少帝於帝邸。

