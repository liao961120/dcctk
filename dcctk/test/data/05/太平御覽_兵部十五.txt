*機略三

《後漢書·朱雋傳》曰：趙弘據宛城，雋因急擊弘，斬之。賊餘帥韓忠復據宛拒雋。雋兵少不敵，乃張圍結壘，赴土山以臨城內，因鳴鼓攻其西南，賊悉眾赴之。雋自將精卒五千，掩其東北，乘城而入。忠乃退保小城，惶懼乞降。司馬張超及徐璆、秦頡皆欲聽之。雋曰：「兵有形同而勢異者。秦項之際，人無定主也，故賞附以勸來耳。今海內一統，惟黃巾造寇，納降無以勸善，討之足以懲惡。今若受之，更開逆意，賊利則進戰，鈍則乞降，縱敵長寇，非良計也。」因急攻，連戰不克。雋登土山望之，顧謂張超曰：「吾知之矣。賊今外圍周固，內營逼急，乞降不受，欲出不得，所以死戰也。萬人一心，猶不可當，況十萬乎！其害甚矣。不如徹圍，并兵入城。忠見圍解，勢必自出，自出則意散，易破之道也。」既而解圍，忠果出戰，雋因擊之，大破之。乘勝逐北數十里，斬首萬餘級。忠等遂降。又曰：董卓將三萬討先零羌，卓於望垣北，望垣縣屬天水郡。為羌胡所圍，糧食乏絕，進退逼急。乃於所渡水中偽立鄢以為捕魚，潛從鄢下過軍。《續漢書》「鄢」字作「堰」。比賊追之，決水已深不得渡。時眾軍敗退，惟卓全師而還。又曰：臧宮將兵屯駱越。越人謀叛從蜀。宮兵少，力不能制。會屬縣送委輸車數百乘至，宮夜使鋸斷城門限，令車回轉出入至旦。越人候伺者聞車聲不絕，而門限斷，相告以漢兵大至。其渠帥乃奉牛酒以勞軍營。營陳兵大會，擊牛釃酒，饗賜慰納之。又曰：蜀有妖巫維汜弟子單臣、傅鎮等，復妖言相聚，入原武城，維，或作侯。劫吏人，自稱將軍，於是遣臧宮將北軍及黎陽營數千人圍之。賊谷食多，數攻不下，士卒死傷。帝召公卿諸侯王問方略，皆曰「宜重其購賞」。時顯宗為東海王，獨對曰：「妖巫相劫，勢無久立，其中必有悔欲亡者。但外圍急，不得走耳。宜小挺緩，挺，解也。令得逃亡，逃亡則一亭長足以禽矣。」帝然之，即敕宮撤圍緩賊，賊眾分散，遂斬臣、鎮等。又曰：岑彭南擊秦豐，與其大將蔡宏拒彭等于鄧，數月不得進。帝怪以讓彭，彭懼，於是夜勒兵馬，申令軍中，使明旦西擊山都。山都，縣名，屬南陽郡。乃緩所獲虜，令得逃亡，歸以告豐，豐即悉其軍西邀彭。彭乃潛兵渡沔水，擊其將張楊于阿頭山，大破之。沔水源出武都東狼谷中，即漢水之上源也。阿頭山在襄陽。從川谷間伐木開道，直襲黎丘，擊破諸屯兵。豐聞大驚，馳歸救之。彭與諸將依東山為營，豐與蔡宏夜攻彭，彭預為之備，出兵逆擊之，豐敗走，追斬蔡宏。

又《皇甫嵩傳》曰：梁州賊王國圍陳倉，復拜嵩為左將軍，督前將軍董卓，各率二萬人拒之。卓欲速選赴陳倉，嵩不聽。卓曰：「知者不后時，勇者不留決。速救則城全，不救則城滅，全滅之勢在于此也。」嵩曰：「不然。百戰百勝，不如不戰而屈人之兵。是以先為不可勝，以待敵之可勝。不可勝在我，可勝在彼。彼守不足，我攻有餘。《孫子》之文。有餘者動於九天之上，不足者陷於九地之下。《玄女三宮戰法》曰：行兵之道，天地之寶。九天九地，各有表里。九天之上，六甲子也；九地之下，六癸酉也。子能順之，萬全可保。今陳倉雖小，城守固備，非九地之陷也。王國雖強，而攻我之所不救，非九天之勢也。夫勢非九天，攻者受苦害；陷非九地，守者不拔。國今已陷受害之地，而陳倉保不拔之城，我可不煩兵動眾，而取全勝之功，將何救焉！」遂不聽。王國圍陳倉，自冬迄春，八十餘日，城堅守固，竟不能拔。賊眾疲弊，果自解去。嵩進兵擊之。卓曰：「不可。兵法，窮寇勿迫，歸眾勿追。《司馬法》之言。今我追國，是迫歸眾，追窮寇也。困獸猶斗，蜂蠆有毒，況大眾乎？」嵩曰：「不然。前吾不擊，避其銳也。今而擊之，待其衰也。所擊疲師，非歸眾也。且走者，莫有斗志。以整擊亂，非窮寇也。」遂獨進擊之，使卓為后拒。連戰大破，斬首萬餘級，國走而死。卓大慚恨，由是忌嵩。又曰：吳漢、岑彭討公孫述，述使其將延岑等悉兵拒廣漢及資中，又遣將侯丹率二萬餘人拒黃石。彭乃多張疑兵，使護軍楊翕與臧宮拒延岑等，自分兵浮江下，還江州，今南郡，即漢江州縣。泝江都江而上，江都江，城都江也。襲擊侯丹，大破之。因晨夜倍道兼行二千餘里，徑拔武陽。使精騎馳廣都，去成都數十里，勢如風雨，所至皆奔散。初，述聞漢軍在平曲，故遣大軍逆之，及漢兵至武陽，出延岑軍后，蜀地震駭。又曰：馬援為隴西太守，發步騎三千人擊先零羌。羌將其妻子輜重移阻於允吾谷，允語，音銳牙。援乃潛行間道，掩赴其營。羌大驚壞，復遠徙唐翼谷中，援復追討之。羌引精兵聚北山上，援陳軍向山，而分遣數百騎繞襲其後，乘夜放火，擊鼓叫噪，虜遂大潰。又曰：馮異與鄧禹率車騎將軍鄧弘等議攻赤眉。異曰：「賊眾尚多，可稍以恩信傾，難卒用兵破也。上今使諸將屯澠池，要其東，而異擊其西，一舉取之，此萬成計也。」禹、弘不從。弘遂大戰移日，赤眉佯敗，棄輜重而走。車皆載土，以豆覆其上，兵士饑，爭之。赤眉引還擊弘，弘軍大亂。異與禹合兵救之，赤眉小卻。異以士卒饑倦，可且休，禹不聽，復戰，大為所敗。又曰：河南賊張步據地，漢將耿弇討之，壁於臨淄。步與其三弟藍、弘、壽及故大彤渠帥重異等兵重姓，異名也。號二十萬，至臨淄大城東，將攻弇。弇先出淄水上，與重異遇，突騎欲縱，弇恐挫其鋒，令步不敢進，固示弱以盛其氣，乃引歸小城，陳兵於內。步氣盛，直攻弇營，與弇裨將劉歆等合戰，弇升王宮壞臺望之，臨淄，本齊國所都，即齊王宮中壞臺也。視歆等鋒交，乃自引精兵橫交突步陣於東城下，破之。又曰：赤眉、青犢十餘萬眾并在射犬，光武引兵將擊之。耿純軍在前，去眾營數里，賊忽夜攻純，雨射營中，士多傷。純勒部曲堅守不動。選敢死千人，俱持強弩，各傅三矢，使銜枚間行，傅，著。繞出賊后，齊聲呼噪，強弩并發，賊眾驚走，追擊之，遂敗。又曰：光武遣將王霸、馬武擊河南賊周建於垂惠。賊帥蘇茂將五校兵四千餘人救建，而先遣精騎遮擊馬武軍糧，武往救之。建從城中兵出夾擊武，武恃霸之援，戰不甚力，為茂、建所敗。武軍奔過霸營，大呼求救。霸曰：「賊兵盛，出必敗，努力而已。」乃閉營堅壁。軍吏皆爭之。霸曰：「茂兵精銳，其眾又多，吾吏士心恐，而馬武與吾相持，兩軍不一，此敗道也。今閉營固守，示不相援，賊必乘勝輕進；馬武無救，其戰自倍。如此，茂、建眾疲勞，吾承其弊，乃可克也。」茂、建果悉出兵攻武。合戰良久，霸軍中壯士路潤等數十人斷髮請戰。霸知士心銳，乃開營后，出精騎襲其背。茂、建前后受敵，驚亂，敗之。又曰：西域莎車國王不供，將兵長史班超發于闐、疏勒諸國二萬五千人擊之。莎車求救龜茲，龜茲王遣將發溫宿、姑墨、尉頭合五萬人助之。超召諸將及于闐、疏勒王議曰：「兵少不敵，莫如各解散去。于闐從此東歸，長史亦從此西歸，夜半聞鼓聲，便發眾。」皆以為然，乃陰緩所擒得生口歸，以超言告龜茲，龜茲聞之喜，使其將以萬騎於西界遮超，溫宿王將八千騎于東界繞于闐王。人定后，超密令諸司馬勒兵，至雞鳴馳赴莎車草營掩覆之，胡皆驚走，斬首五千級。莎車遂降。又曰：光武遣將鄧禹西征至河東，禹擊更始將王匡，禹軍不利，戰罷。明日癸亥，匡以六甲窮日不出，禹因得更整兵勒眾。明晨，匡悉軍出攻禹，禹令軍中無得輒動；既至營下，因傳發諸將鼓而并進，大破之。又曰：馮異將數萬人與賊約期會戰。使壯士變服與赤眉同，伏于道側。明日，赤眉使萬人攻異前部，異裁出兵以救之。裁少出兵，所以示弱。賊見勢弱，遂悉眾攻異，異乃縱兵大戰。日昃，賊氣衰，伏兵卒起，衣服相亂，赤眉不復識別，眾遂驚潰。追擊，大破于崤底。又曰：岑彭將兵三萬余人南擊秦豐，拔黃郵，豐與其大將蔡宏等拒于鄧，數日不得進。彭夜勒兵馬，申令軍中，使明早西擊山都。乃緩所獲虜，令得逃亡，歸以告豐，豐即悉其軍西邀彭。彭乃潛兵度沔水，擊其將張楊于河頭山，大破之。從川谷間伐木開道，直襲黎丘，破諸屯兵。豐聞大驚，馳歸救之。彭依東山為營，豐與蔡宏夜攻彭，彭先為之備，出兵逆擊之，豐敗走。又曰：張步據齊地，漢將耿弇征之。步將費邑分遣其弟敢守巨里。弇進兵先脅巨里，使多伐樹木，揚言以填塞坑塹。數日，有降者言邑聞弇欲攻巨里，謀來救之。弇嚴令軍中趣修攻具，宜敕諸部，後三日當悉力攻巨里城。陰緩生口，令得亡歸。歸者以弇期告邑，邑至日果自將精兵三萬余人來救之。弇喜，謂諸將曰：「吾所以修攻具者，欲誘致邑耳。今來，適其所求也。」即分三千人守巨里，自引精兵上崗坂，乘高合戰，大破之，臨陣斬邑。既而收首級以示巨里，城中凶懼，凶，許拱切。費悉眾亡歸。又曰：將軍耿秉與竇固合兵一萬四千騎擊車師，車師有后王、前王，前王即后王之子，其庭相去五百余里。秉議先赴后王，以為并力根本，則前王自服。固計未決，秉奮身而起，眾軍不得已，遂進。并縱兵鈔掠，斬首數千級，收馬牛羊十余萬頭。後王安得震怖，從數百騎出迎秉，降。又曰：袁紹，曹公相持于官渡，俎授說紹俎，側居切。可遺蔣奇別為支軍于外，以絕曹公之路。紹不從。許攸進曰：「曹公兵少而悉師拒我，許不余守，勢必空弱。若分遺輕軍，星行掩襲，許伏則操為成擒。如其末潰，可令首尾奔命，破之必也。」紹又不用，竟為曹公所敗。又曰：曹公征河北，師次頓丘。黑山賊子毒等攻東武陽。曹公引兵西入山，攻毒等本屯。毒聞之，棄武陽還，魏武要擊于內黃，大破之。又曰：曹公征張繡于穰，荀攸曰：「繡仰食于劉表，于久而勢必離。今緩之可誘致，急之則相救。」公不從，與繡戰。表果救之，公敗歸。又曰：青、徐黃巾三十萬眾入渤海界，欲與黑山合。公孫瓚率步騎二萬人，逆擊於東光南，大破之，斬首二萬餘級。賊棄輜重數萬兩，奔走渡河。瓚因其半濟薄之，賊復大破，死者數萬。

