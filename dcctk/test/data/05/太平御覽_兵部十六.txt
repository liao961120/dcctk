*機略四

《魏志》曰：曹公西征馬超，與超夾關為軍。公急持之，而潛遣徐晃、朱靈等夜度蒲坂津，據河西為營。公由潼關北渡，未濟，超赴船急戰。公放馬牛以餌賊，賊亂取牛馬，公得度，循河為甬道而南。賊退，距渭口，公乃多設疑兵，潛以舟載兵入渭，為浮橋，夜，分兵結營于渭南。賊夜攻營，伏兵擊破之。又曰：曹公與袁紹相持官渡，曹公循河而西。紹於是渡河追公軍，至延津南。公勒兵駐營南坂下，使登壘視之，曰：「可五六百騎。」有頃，復白：「騎稍多，步兵不勝數。」公曰：「勿復白。」乃令騎放馬解鞅。是時，白馬輜重就道。諸將以為敵騎多，不如還保營。荀攸曰：「此所以餌敵也。如何去之！」紹騎將文丑與劉備五六千騎前後至。諸將復白：「可上馬。」公曰：「未也。」有頃，騎至稍多，或分輜重。公曰：「可矣。」乃皆上馬。時騎不滿六百，遂縱兵擊之，大破。又曰：曹公既克鄴，袁尚、熙遂奔遼東，眾百數千。初，遼東太守公孫康恃遠不服。曹公破烏丸，或說公遂征之，尚、熙可擒。公曰：「吾方使康斬送其首，不煩兵矣。」公引兵還，康果斬送尚、熙，傳其首。諸將或問曰：「公還，而康斬尚、熙何也？」公曰：「彼素畏尚、熙，其急之則并力，緩之則相圖，其勢然也。」又曰：曹公討鮮卑，出盧龍，塞外道絕不通，乃塹山堙谷五百餘里，經白檀，歷平岡，涉鮮卑庭，東陷柳城。未至二百里，虜乃知之。將數萬騎逆軍，登白狼山，卒與虜遇，眾甚盛。公登高，觀敵陣不整，縱兵擊之，使張遼為先鋒，虜大敗之。又曰：黃巾賊起，命將朱雋率兵討之。賊帥韓忠據宛拒雋，雋兵少不敵，乃長圍結壘起土以臨城內，因鳴鼓攻其西南，賊悉眾赴之。雋自將精卒五千掩其東北，乘城而入。忠乃退保小城，惶懼乞降。又曰：曹公與袁紹相持官渡，紹遣將郭圖、淳于瓊、顏良等攻東郡太守劉延於白馬，紹引兵至黎陽，將度河。曹公北救延。荀攸說曰：「今兵少不敵，分其勢乃可。公到延津，若將度兵向其後，紹必西應之，然後輕兵襲白馬，掩其不備，顏良可擒也。」公從之。紹聞兵度，即留分兵西應之。公乃引軍兼行趣白馬，未至十餘里，良大驚，來逆戰。使張遼、關羽前登，擊破，斬良。遂解白馬圍。又曰：曹公擊破馬超，超走涼州。關中平，諸將或問曹公曰：「初，賊守潼關，渭北道缺，不從河東擊馮翊，而反守潼關，引日而後北渡，何也？」公曰：「賊守潼關，若吾入河東，賊必引守諸津，則西河未可渡也。吾欲盛兵向潼關；賊悉南守，西河之備虛，故徐晃等得擅取西河；然後引軍北渡，賊不能與吾爭西河者，以有二將之軍也。連車樹柵，為甬道而南，既為不可勝，且以示弱。渡渭為堅壘，虜至不出，所以驕之也。故賊不為營壘而求割地。吾順偽言許之，所以縱逸其意，使自安而不為備，因蓄士卒之力，一朝擊之，所謂疾雷不及掩耳，兵之變化，固非一道也。又曰：蜀關羽圍曹公將曹仁於樊，又圍將軍呂布於襄陽，曹公遣將徐晃救仁。以羽難與爭鋒，遂前至偃城。晃詭道作都塹，示欲截其後，賊燒屯走。晃得偃城，兩面連營，稍前，去賊圍三丈所，未攻，賊圍頭有屯，又別屯四冢。晃揚聲當攻圍頭屯，而密攻四冢。羽見四冢欲壞，自將步兵五千出戰，晃擊之，退走，遂追蹈與俱入圍，破之，或自投沔水死。曹公令曰：「賊圍塹鹿角十重，將軍致戰勝，今陷賊圍，多斬首虜。吾用兵三十餘年，及所聞古之善用兵者，未有長驅徑入敵圍者。」又曰：曹公征關中，進軍渡渭。馬超及韓遂數戰，不許，因請割地。公用賈詡計，偽許之。韓遂請與公相見，公與遂交馬語，移時不及軍事，但說京都故舊，拊手歡笑。既罷，超等問遂：「公何言？」遂曰：「無所言也。」超等疑之。他日，公又與遂書，多所點竄，如遂改定者。超等愈疑遂。公乃與克日會戰。先以輕兵挑之，戰良久，乃縱驍騎夾擊，大破之。遂、超走涼州。

《魏志》曰：司馬宣王征公孫文懿，次于遼水。文懿遣將軍畢衍、楊祚等步騎數萬阻遼，隧以距之，圍塹二十餘里。宣王令軍穿圍，盛兵多張旗幟，出其東南，賊盡銳赴之，乃沉舟潛濟，急于東北，斜趣之襄平。衍等恐襄平無守，夜遁。又曰：郭淮討叛羌師。其羌師屯河關、白土故城，據河拒官軍。淮見形上流，密于下度兵據白土故城，擊，大破之。又曰：李典與程昱等以船運軍糧，會袁尚遣將高藩將兵屯河上，絕水道。典與諸將議曰：「藩軍少甲而恃水，有懈怠之心，擊之必克，宜亟擊之。」昱為然，遂北渡河攻藩，破之。水道得通。又曰：司馬宣王征公孫文懿，沉舟潛濟遼水，作長圍，忽棄賊而向襄平。諸將言曰：「不攻賊而作圍，非所以示眾也。」宣王曰：「賊堅營高壘，欲以老吾兵也。攻之，正入其計，此王邑所以恥過昆陽也。古人云：敵雖高壘不得不與我戰者，攻其所必救也。賊大眾在此，賊窟虛矣。我直指襄平，必懷內懼。懼而求戰，破之必矣。」遂整陣而過。賊見兵出其後，果邀之。宣王謂諸將曰：「所以不攻其營，正欲致此，不可失也。」乃縱兵逆擊，大破之，三戰皆捷。又曰：田豫，字國讓。率兵擊鮮卑比能，單將銳卒，深入虜庭，胡人眾多，鈔軍前后，斷截歸路。國讓乃進軍，去虜十餘里結屯營，多聚牛馬糞然之，從他道引去。胡見煙火不絕，以為尚在，去行數十里乃知之。又曰：諸葛誕、文欽反，據壽春，司馬景王總兵討之，謂諸將曰：「彼當突圍，決一朝之命！」或謂：「大軍不能久，省食減口，冀有他變，料敵之情不出此二者，今當多方以亂之，備其越逸，此勝計也。」因命合圍，分遣羸疾就穀淮北廩軍士，大豆人三勝，欽聞之果喜。景王愈羸形以示之，多縱反間，揚言吳救方至，誕等益寬恣食。俄而，城中乏糧，諸將并請攻之。景王曰：「誕聚糧固守，外結吳人，自謂足據淮南，必不便走。今若急之，損游軍之力，外寇卒至，表里受敵，此危道也。且堅守三面，若賊陸道而來，軍糧必少，吾以游兵輕騎絕其轉輸，可不戰而破外賊，欽等必為擒矣。」誕、欽等出攻長圍，諸軍逆擊，走之。初，誕、欽內不相協，乃至窮蹙轉相疑貳，誕殺欽。子鴦逾城降，以為將軍、封侯，使巡城而呼。景王見城上持弓者不發，因令攻而拔之。又曰：諸葛誕據壽春反，命將王基討之。吳遣朱異來救誕，軍於安城。詔王基引諸軍轉據北山，基謂諸將曰：「今圍壘轉固，兵馬向集，但當精修守備以待越逸，而更移兵守險，使得放縱，雖有智者，不能善其後矣。」遂守便宜，上疏曰：「今與賊交利對敵，當不動如山。若遷移依險，人心搖蕩，於勢大損。諸軍并據深溝高壘，眾心皆定，不可傾動，此御兵之要地也。」書奏，報聽之。壽春竟破，司馬文王與基書曰：「初議者云云，求移者甚眾，時未臨履，亦謂宜然。將軍深算利害，獨秉固志，上違詔命，下距眾議，終至制敵擒寇，雖古人所述，不是過也。」又曰：郭淮在漢中，蜀主劉備欲渡漢水來攻。諸將議眾寡不敵，依水為陳以距之。淮曰：「此示弱而不足挫敵，非算也。不如遠水為陣，引而致之，半濟而後擊，備可破也。」既陣，備疑不敢渡。《通典》曰：蜀主悟之，不敢。又曰：文帝初，北狄強盛，侵擾邊塞，乃使田豫持節護烏丸校尉。時鮮卑數十部，比能、彌加、素利等割地統御，各有分界。乃共要盟，不得以馬與中國市。豫以戎狄為一，非中國之利，乃先構離之，使自為仇敵，互相攻伐。素利違盟，出馬千匹與官，為比能所擊，求救于豫。豫深入虜廷，胡圍豫于馬邑城十重。豫密使司馬建旌旗，鳴鼓吹，從南門出，胡人皆往赴之。豫將精銳自北門出，鼓噪而赴，兩頭俱發，出虜不意，虜眾亂，棄馬步走，追討二十餘里，僵尸蔽地。自是胡人破膽，威振沙漠。又曰：諸葛亮出斜谷，司馬宣王屯北原。亮盛兵西行，諸將皆欲攻西圍，郭淮獨以為此見形於西，欲使官兵重應之，必攻陽遂耳。其夜果攻陽遂，有備不得上。

《吳志》曰：曹公入荊州，劉備為曹公所破，與魯肅遇于當陽，遂共圖計。遣諸葛亮詣孫權，權遣周瑜、程普與之并力逆曹公，遇於赤壁。瑜部將黃蓋曰：「今寇眾我寡，難與持久，觀操船艦相接，可燒而走也。」乃取蒙沖數十，實以薪草，上建牙旗。蓋乃先報書，欺以欲降。曹公軍延頸指言：「蓋降！」蓋放諸船，同時發火。時風盛猛，悉延燒岸上營落。頃之，熛炎張天，人馬燒溺，死者甚眾，軍遂敗退。又曰：周瑜使甘寧據夷陵。魏將曹仁圍寧，呂蒙往救之。仍分遣三百人柴斷險道，賊走可得其馬。軍到夷陵，即日交戰，所殺過半。敵夜遁去，行過柴道，騎皆舍馬步走。蒙兵追蹙，獲馬三百匹，方船載還。又曰：賀齊討黔，歙賊帥，黟音伊幾切。歙音攝。黟帥陳仆、祖山等二萬戶屯歷林山，山四面壁立，高數十丈，徑路危狹，不容方楯，賊臨高下石，不可得攻。軍住經日，將吏患之。齊身出周行，觀視形便，陰募輕捷士，為作鐵戈，密於隱險賊所不備處，以戈拓山為緣道，道成，夜令潛上，乃多懸布以援下人，得上百數十人，四面流布，俱鳴鼓角，齊勒兵待之。賊夜聞鼓聲四合，謂大軍悉以得上，驚懼惑亂，不知所為，守路備險者，皆走還依眾，大軍因是得上。賊中有善禁術者，吳師刀劍不得拔，弓弩射矢俱還自向，輒致不利。齊曰：「吾聞之，雄黃勝五兵，還丹能威敵。夫金有刃、蟲有毒者皆可禁之。以無刃之兵，不毒之蟲，彼必無能為也。」遂伐木為棓列陣，四面羅布，俱鳴鼓角，勒兵待曙。賊惶遽無依，禁術不效，大破而降之。

《蜀志》曰：諸葛孔明率眾定南夷，擒夷帥孟獲，七縱七擒。獲曰：「公，天威也。南人不復反矣。」

揚雄《蜀王記》云：秦王石牛，置金於後，蜀人以為牛便金。蜀王發卒開道，令五丁拖牛置成都，蜀道乃通。

