*吉頊

周明堂尉吉頊，夜與監察御史王助同宿。王助以親故，為說綦連耀男大覺、小覺，云應兩角麒麟也。耀字光翟，言光宅天下也。頊明日錄狀付來俊臣，敕差河內王懿宗推，誅王助等四十一人，皆破家。後俊臣犯事，司刑斷死，進狀三日不出，朝野怪之。上入苑，吉頊攏馬。上問在外有何事意，頊奏曰。臣幸預控鶴，為陛下耳目。在外唯怪來俊臣狀不出。上曰。俊臣于國有功，朕思之耳。頊奏曰。于安遠告虺貞反，其事並驗。今貞為成州司司原作可，據明鈔本改。馬，俊臣聚結不逞，誣遘賢良，贓賄如山。冤魂滿路。國之賊也，何足惜哉。上令狀出，誅俊臣于西市，敕追于安遠還，除尚食奉御。頊有力焉。除頊中丞，賜緋。頊理綦連耀事，以為己功，授天官侍郎平章事，與河內王競，出為溫州司馬卒。出《朝野僉載》

*成王千里

唐成王千里使嶺南。取大虵。長八九尺。以繩縛口，橫于門限之下。州縣參謁者，呼令入門，但知直視，無復瞻仰，踏蛇而驚，惶懼僵仆，被蛇繞數匝，良久解之，以為戲笑。又取龜及鼈。令人脫衣，縱龜等囓其體，終不肯放，死而後已。其人酸痛號呼，不可復言。王與姬妾共看，以為玩樂。然後以竹刺龜鼈口。遂囓竹而放人。艾灸鼈背。灸痛乃放口。人被驚者，皆失魂，至死不平復矣。原闕出處。明鈔本作出朝野僉載

*張亶

唐朔方總管張亶好殺。時有突厥投化，亶乃作檄文，罵默啜，言詞甚不遜。書其腹背。鑿其肌膚。涅之以墨，灸之以火。不勝楚痛。日夜作蟲鳥鳴。然後送與默啜。字者宣訖，臠而殺之。匈奴怨望，不敢降。出《朝野僉載》

*王旭

唐殿中侍御史王旭，括宅中及別宅女婦風聲目色。明鈔本目色作色目。有不承者，以繩勒其陰，令壯士彈竹擊之，酸痛不可忍。倒懸一女婦，以石縋其髮，遣證與長安尉房恒奸，經三日不承。女婦曰。侍御如此苦毒，兒死，必訴于冥司。若配入宮，必申于主上，終不相放。旭慙懼。乃捨之。出《朝野僉載》

*京師三豹

唐監察御史李嵩、李全交、殿中王旭，京師號為三豹。嵩為赤黧豹，交為白額豹。旭為異豹。皆狠虐不軌，鴆毒無儀。體性狂踈。精神慘刻。每訊囚，必鋪棘臥，削竹籤指，方梁壓髁，碎瓦搘膝，遣作仙人獻果、玉女登梯、犢子懸拘。拘原作駒，據明鈔本改。驢兒拔橛。鳳皇晒翅。獼猴鑽火、上麥索、下闌單。人不聊生，囚皆乞死。肆情鍛鍊。證是為非。任意指麾。傳空為實。周公、孔子，請伏殺人；伯夷、叔齊。求其刼罪。訊劾乾塹。水必有期；推鞠濕泥。塵非不久。來俊臣乞為弟子，索元禮求作門生。被追者皆相謂曰。牽羊付虎，未有出期。縛鼠與猫，終無脫日。妻子永別。朋友長辭。京人相要。作呪曰。若違心負教，橫遭三豹。其毒害也如此。出《朝野僉載》

*張孝嵩

京兆人高麗家貧，于御史臺替勛官遞送文牒。其時令史作偽帖，付高麗追人，擬嚇錢。事敗，令史逃亡，追討不獲。御史張孝嵩捉高麗拷，膝骨落地，兩脚俱攣，抑遣代令史承偽。准法斷死訖。大理卿狀上。故事，准名例律，篤疾不合加刑。孝嵩勃然作色曰。脚攣何廢造偽。命兩人兩人二字原作乃，據明鈔本改。舁上市斬之。出《朝野僉載》

*王弘義

王弘義，衡水人也。告變授游擊將軍。天授中，拜御史，與俊臣羅告衣冠。俊臣敗，義亦流於嶺南。妄稱敕追。時胡元禮以御史使嶺南。次于襄鄧，會而按之，弘義詞窮，乃謂曰。與公氣類。元禮曰。足下昔任御史，禮任洛陽尉；禮今任御史，公乃流囚。復何氣類。乃榜殺之。弘義每暑月繫囚，必于小房中，積蒿而施氈褥，遭之者。斯須氣將絕矣。苟自誣或他引。則易于別房。俊臣常行移牒，州縣慴懼，自矜曰。我之文牒，有如狼毒冶葛也。弘義嘗于鄉里求旁舍瓜，瓜主吝之。義乃狀言。瓜園中有白兔。縣吏會人捕逐。斯須苗盡矣。內史李昭德曰。昔聞蒼鷹獄吏，今見白兔御史。出《御史臺記》

*謝祐

周黔府都督謝祐兇險忍毒。則天朝，徙曹王于黔中，祐嚇云。則天賜自盡，祐親奉進止，更無別敕。王怖而縊死。後祐于平閣上臥。婢妾十餘人同宿。夜不覺刺客截祐首去。後曹王破家，簿錄事，得祐首漆之，題謝祐字，以為穢器。方知王子令刺客殺之。出《朝野僉載》

*河內王懿宗

周默啜賊之陷恒定州。和親使楊齊莊，敕授三品，入匈奴，遂沒賊。將至趙州。襄明鈔本襄作褒。公段瓆同沒，喚莊共出走。莊懼不敢發，瓆遂先歸。則天賞之，復舊任。齊莊尋至。敕付河內王懿宗鞫問。莊曰。昔有人相莊，位至三品，有刀箭厄。莊走出被赶。斫射不死。走得脫來。願王哀之。懿宗性酷毒，奏莊初懷猶豫，請殺之。敕依。引至天津橋南，于衛士鋪鼓格上，縛磔手足，令段瓆先射。三發皆中，又段瑾射之中。又令諸司百官射。箭如蝟毛，仍氣弽弽然微動。即以刀當心直下，破至陰，剖取心擲地，仍趌趌跳數十回。懿宗之忍毒也如此。出《朝野僉載》

*酷吏

來俊臣、侯思止、王弘義、郭霸等數十人，為推官。俊臣父操。與鄉人蔡本善。本與操樗蒱。贏本錢數十萬。本無以酧。遂將其妻馮折。及至操家，已有娠，而產俊臣于禾州。犯盜，遂因密告。則天以為忠。累拜侍御史。按制獄，無不會意，拜左臺中丞。道路以目。與侯思止等，以告事為羅織。則天于麗景門側，別置推院，令俊臣等按之。但入新開門，百不全一。弘義戲為例竟門。俊臣與其黨朱南山等，造《羅織經》一卷。每鞫囚。無輕重，先以醋灌鼻，禁地牢中。以火圍繞，絕其糧，多抽衣絮以啗之。將有赦，必先盡殺其囚。又作大枷凡十。一曰定百脈、二曰喘不得、三曰突地吼、四曰著即承、五曰失魂膽、六曰實同反、七曰反是實、八曰死猪愁、九曰求得死、十曰求破家。遭其枷者，悶轉於地，莫不自誣。則天尤賞之。朝士每入朝，多與妻子訣別。及禁狄仁傑，仁傑置書于綿衣中，請獄吏付家人。家人得之，訟于則天。則天令驗之，果冤。問仁傑何以自誣，對曰。若不承反，即已死于枷棒矣。俊臣後坐贓，御史劾之，除殿中丞，又拜中丞。復坐贓，出為同州參軍，奪同列參軍妻。旋為合官尉，又拜洛陽令。復圖西番酋長阿史那斛瑟羅婢，稱其謀反。其黨剺面詣闕訟之，得免。將告諸武太平公主，乃反為其所發，棄市。人競臠其肉。中宗詔酷吏並配流遠惡處，子孫不得仕進。周興累為司刑少卿，上疏請除李家屬籍，後徙嶺表，為仇人所殺。傅遊藝除左補闕。上書言武氏合革命。拜給事中，又為鸞臺平章事。天授元年，改姓武氏。夢登湛露殿，陳于所親，及事發伏誅。遊藝一年內，青綠緋紫皆遍轉。號為四時仕宦。請則天置六道使，死後竟從其言。於是萬國俊、丘神勣皆酷虐。思止告舒王元名反，授遊擊將軍。初元禮教思止。上必問侯大不識字。但云。獬豸豈識字，只能觸邪。果問而對，則天大悅，授左臺侍御史。又教，上若問要宅，得賜沒官者，但云。臣惡其名，不願居止。上又悅。嘗按魏元忠曰。急承白司馬，不然吃孟青。孟青者，姓孟名青，即殺琅邪王冲者也。白司馬坂名。思止庸奴，常以此語嚇元忠。元忠不撓，思止以其拒制命、倒曳之。元忠曰。我如乘惡驢而墜，為鐙所掛。思止又怒，欲奏斬之。元忠曰。汝為御史，須識禮數。若要元忠頭，便將去，何必以鋸截將。思止驚悚，與之坐。思止言音不正，霍獻可笑之。思止怒，奏之。則天知，亦大笑。時俊臣逼娶太原王慶詵女，思止亦奏娶趙郡李自挹女，昭德撫掌謂諸宰相曰。往年來俊臣賊刼王慶詵女。已大辱國。今此奴又請索李自挹女，無乃又辱乎。竟為昭德榜殺。萬國俊按嶺南。流人三百餘人。擁于水次，一時殺之。來子珣除右臺監察，時朝士有不著靴帶而朝者，必彈之曰。臣聞束帶立于朝。舉朝大噱。後賜武氏家臣，多按制獄，常衣錦半臂。郭霸應革命舉，為監察，又為侍御史。見則天曰。往年征徐敬業。臣願抽其筋、食其肉、飲其血、絕其髓。上大悅。人呼為郭四其。御史大夫魏元忠患病，霸請嚐其糞。元忠不許，竟嚐之曰。其味苦，病即愈。元忠以其佞。大惡之。嘗推芳州刺史索明鈔本索作李。思微，微不勝其捶拷而死。後屢見思微。遂設齋轉經。俄見思微止于庭曰。汝陷我，今來取汝。霸恐懼，遂自刳腹而卒。時洛橋初成，人便之。則天問人曰。外有何好事。舍人張元一素滑稽，曰。喜洛橋成，幸郭霸死。出《神異經》

*楊務廉

唐楊務廉，孝和時，造長寧安樂宅倉庫成，特授將作大匠，坐贓數千萬免官。又上章。奏開陝州三門。鑿山燒石，巖側施棧道牽船。河流湍急。所顧夫並未與價直。苟牽繩一斷。棧梁一絕，則撲殺數十人，取顧夫錢糴米充數，即註夫逃走，下本貫，禁父母妻子。其牽船夫。皆令繫二鈲于胷背。"背"原作"皆"，據明鈔本改。。落棧著石，百無一存。道路悲號，聲動山谷，皆稱楊務廉為人妖。天生此妖，以破殘百姓。出《朝野僉載》

*李全交

唐監察御史李全交等，以羅織酷虐為業。臺中號為人頭羅剎。殿中王旭。號為鬼面夜叉。訊囚引枷柄向前。名為驢駒拔橛。縛枷頭著樹。名曰犢子懸車。兩手捧枷，累磚于上。號為仙人獻果。立高木之上，枷柄向後拗之。名玉女登梯。拷郴州典廖福、司門令史張性，並求神狐魅，皆遣喚鶴作鳳，證蛇成龍也。出《朝野僉載》

