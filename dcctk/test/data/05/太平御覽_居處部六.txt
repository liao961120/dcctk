*臺下

王子年《拾遺記》曰：秦始皇起雲明臺，窮四方之珍木，搜天下之工。南得煙丘碧桂、麗水然沙、賁都朱泥、雲岡素竹；東得蔥巒錦柏、縹穟龍杉、云梓、寒河星柘；西得漏海浮金、狼淵羽壁、滌嶂霞素、寘阜乾漆、陰阪文杞、褰流黑魄、暗海香瓊，瑤異是集。有二人皆騰虛緣木、揮斤斧于空中，子時興功，至午時已畢，秦人謂之子午臺。又云：二客於子午之地各起一臺。又曰：燕昭二年，海人乘霞舟，以雕壺盛數斗膏以獻王。王坐通云堂，亦曰通霞之臺，以龍膏為燈，光耀百里，煙色丹紫。國人望之，咸言瑞光也，遙拜之。燈以火浣布為纏。山西有照石，去石十里，見人物之影如鏡焉。碎石片片，皆能照人，而質方一尺，則重一兩。昭王舂此石為泥，泥於通霞之臺。與西王母游居此臺上，常有鐘鼓琴瑟鳴，神光照耀，如日月之出。臺左右種恒春之樹，葉如蓮花，芬芳似桂花，隨四時之色。又曰：魏明帝即位五年，起靈禽之園，方國所獻異鳥殊獸皆畜此園也。時昆明國貢嗽金鳥，國人云其地去涼洲九千里，出此鳥，形如雀，色黃，毛羽柔密，常翱翔海上。羅者得之，以為至瑞，聞大魏之德被於荒遠，故越山航海來獻大國。帝得此鳥，畜於靈禽之園，飴以真珠，飲以龜腦，鳥常吐金屑如粟，鑄之以為器服。昔漢武帝時有獻大雀，此之類也。此鳥畏雪霜，乃起小屋以處之，名曰避寒臺，皆用水精為戶牖，使內外通光而風露恒隔。宮人爭以鳥所吐之金用飾釵珮，謂之避寒金，宮人相嘲曰：「不服避寒金，那得帝王心！」於是媚惑者亂，爭此寶以為身飾，及行臥皆懷挾，以要寵也。魏代喪滅，珍寶池臺鞠為煨燼，嗽之鳥亦自高翔也。又曰：周靈王二十三年，起昆明之臺，一名宣昭之臺。聚天下異木神工；得崿谷陰生之樹，其質千尋，文理盤錯，以此一木，臺用足矣。其木有龍蛇百獸之形；篩水精為泥。臺高百丈，升之以望云色。時有萇弘，能招致神異。王登臺，忽見二人乘雲而至，乘游飛之輦，駕以青螭，其衣皆縫緝毛羽，王即迎之上席。時天下大旱，地裂木然，一人先唱，能為霜雪，引氣一噴則云起雪飛，坐者皆口噤，井池冰堅可琢。又設狐腋素裘、紫罷文褥，褥是西域所獻，施於臺上，又一人以指彈席上而暄風入室，裘褥皆棄臺下。又曰：魏文帝筑臺，基高四十丈，列燭置於臺下，名曰燭臺。遠望如列星之墜也，以處美人薛靈蕓焉。又曰：魏明帝起凌云臺，躬自掘土，群臣皆負畚鍤。時陰寒，役者多死，高堂隆等諫之，不聽，累年而畢。又曰：魏文帝時黃星炳夜，乃起畢昴臺以祀星。又曰：吳主潘夫人之父坐法，夫人入於織室。夫人容態少儔，為江東絕色。同幽者百餘人。有司聞於吳主，使圖其容貌。夫人憂慼不食，減瘦改形。工人寫其真狀以進吳主，吳主見圖而嘉之，以琥珀如意撫按則折嗟曰：「此神女也，愁貌尚能感人，況在歡樂！」乃命雕輪就織室，納於后宮。果以姿色獲寵。每與夫人游昭宣之臺，恣意幸適，既盡酣醉，唾於玉壺中，使侍婢寫於臺下，得火齊指環，即掛石榴枝上。因其處起臺，名曰環榴臺。時有諫者云：「今吳蜀爭雄，還劉之名特為妖乎！」權乃翻其名為榴環臺也。又與夫人游釣，得大魚，吳王喜，而夫人曰：「昔聞泣魚，今乃為喜，有喜必憂，以為深誡。」至末年，漸相譖毀，稍見離退。時人謂夫人知幾之神矣。釣臺今猶基存。

《漢武帝內傳》曰：鉤弋夫人謂帝曰：「妻相運正應為陛下生一男，男年七歲，妾當死矣。今年必不得歸，愿陛下自愛。」言終遂卒。既殯，尸香聞十餘里。因葬之云陵。帝甚哀悼，又疑其非常人，乃發冢開視，空棺無尸，唯衣履存焉。乃起通靈臺於甘泉。常有一青鳥集臺上往來，至宣帝時止矣。又曰：漸臺高三十丈，南有辟門三層，內殿階陛咸以玉為之，鑄銅鳳凰高五丈，飾以黃金于樓屋上。

《洞冥記》曰：武帝起招仙之臺於明庭宮北。明庭宮者，甘泉宮之別名也。於臺上撞碧玉之鐘，掛懸黎之磬，吹霜滌之篪，唱《來云依日》之曲，使臺下聽而不聞管歌之聲。又曰：太初二年，起甘泉望風臺。於臺上得珠，望之如照月，因名照月珠。又曰：建元二年，帝起騰光臺，以望四遠。常有飛光如星集於臺上，亦曰經星臺。又曰：帝初起神明臺時，掘地入三十丈，得泉水色黃，傍有人居，無日月光明，晝夜以火照，中有人食土飲水，服赭布之衣。漢人問：汝何時居此？「答曰：」商王無道，使兆民入地千丈。求青堅之土以作瓦，起瑤宮金堂。二人皆以繩縋入地里，負畚器取土，多有壓陷死者，今猶二人在耳。「漢人問：」何得獨存？「答曰：」我以玉為衣玦金為環，身有金玉，故心氣不滅。「漢人問：」汝欲更出為人否？「答曰：」食土飲泉，與螻蟻為伍，寧望日月乎！「乃引出，三日自死，骨肉靡靡成灰，唯心如彈丸大，堅如石，以物扣之，則是乾血耳。

《述異記》曰：郭景純注《爾雅》，臺今在夷陵郡。又曲阜縣南十里，有孔子春秋臺。又曰：吳王夫差筑姑蘇臺，三年乃成。周環詰屈，橫亙五里，崇飾土木，殫耗人力。宮妓數千人，上別立春霄宮。為長夜飲，造千石酒鍾。又作大池，池中造青龍舟，舟陳妓，日與西施為水嬉。又於宮中作靈館、館娃閣，銅溝玉檻，宮之欄桿皆珠玉飾之。吳既敗，越王勾踐于會稽山上，地方千里。勾踐得范蠡之謀，躬教民以耕桑，延四方之士，作臺於外而館賢士，會稽之上有越臺。又曰：晉永嘉之亂，既過江，諸公主不得隨去。安陽公主與平城公主等奔入兩河界，悉為民家妻，常怏怏不悅，故有思鄉之志。村人感之，共筑一臺以居之，謂之公主望鄉之館，至今巋然。王朗《懷舊賦》云：「將軍出塞之臺，公主望鄉之館。」是也。漢武帝遣將軍王濆戍邊。及帝崩，王莽篡逆，濆與莽有隙，遂留不敢歸，因亡入胡中。士卒相率筑臺，為望鄉之處。又曰：會稽山有虞舜巡狩臺，臺下有望陵祠。帝舜南巡，葬於九疑山。民思之，故立祠。中都郭門古宮存焉，宮前有堯臺舜館，銘記皆古。又曰：中山有韓夫人愁思臺，望子陵也。又曰：燕昭王為郭隗筑臺，今在幽州燕王故城中，土人呼為賢士臺，亦謂之招賢臺。

《郡國志》曰：濮州璧玉臺，穆天子為盛姬所造也。今旁地猶多珉石。又曰：汝陰縣富陂城，即《詩》之汝墳也。俗謂之女郎臺。又曰：魏硯子臺，云是張儀冢，似硯也。又曰：曹州麟城南有望麟臺、園客祠，庭種香草，有五色神蛾得六大繭，絲六十日始盡處。又曰：洛州溫明臺，后漢世祖晝臥此殿，耿弇入造床下，齊勸即位處。又曰：滎陽縣有太武城，高祖與項氏各在一城。東城有高壇，即項羽置太公於上處。今名項羽堆，亦呼為太公臺。又曰：金河府青臺，方山北五里，文明太后恒於六宮游戲，因歌曰：「青臺雀，青臺雀，緣山采花額頸著。」其曲并在大樂部。又曰：金河府，自平城遙登臺出渴缽口，梁元帝橫吹。

詩曰：朝登青陂道，暮宿白登臺。即天女神生后魏始祖神元地也。又曰：衛州范城北十四里，沙丘臺也，俗稱妲己臺。去二里有一臺，南臨淇水，俗稱為上宮也。又曰：鄆州須昌縣有犀丘城青陵臺，宋王令韓憑筑者。又曰：南頓縣有光武臺，應璩宅在其側。又曰：洛陽陽子臺，在陽城東三十里，陽陵子隱處洛水，昔王子晉與浮丘公同游，受玉雞之瑞水，亦宓妃之所在也。又曰：冤句縣昌都城，呂后追尊父呂公為宣王，都此。有呂后臺，西有辟陽侯臺，閣道相連，基址見存。又曰：洛陽雞臺有劉曜試弩棚、夕陽亭。賈充出鎮長安，百僚餞送於此。又曰：鄭州故魏任城王臺下池內有漢時鐵鐘，長六尺，入地三尺。頭自正，為晉氏重興之瑞。今不知所在。東南有空侯城，鄭衛之音也。又曰：酸棗縣，韓徙都於此，有冰井臺、五馬泉。又曰：衛州有鳳皇臺。又曰：荊州龍陂山有楚王臺。又曰：濮州羊角城陳思王愁臺，基甚高。又曰：夏州朔方郡，赫連勃勃僣號，筑土起真珠樓、沖天臺。又曰：兗州有娥皇、女英臺。又曰：恒州野望臺，趙武靈王以登高望野，亦曰寒臺。又曰：荊州華容縣東十六里有章華臺，楚靈王筑，臺東即荊臺縣也。又曰：并州榆次縣鑿臺，即韓殺智伯於鑿臺之中。又曰：木客山，吳王遣木客入山求木，不得，工人憂思，作《木客吟》；一旦，神木自生，長二十丈，作姑蘇臺。又曰：鄧州皇后城，即迎陰后處。城西，張平子讀書堂。又曰：亳州城父縣老子祠賴鄉曲仁里廟，內有八公臺、九柱樓，畫東王母、西王母。又有靜念樓。又曰：蒲州蚩尤城鳴條野，禹娶涂山女，思戀本國，筑臺以望之，謂之青臺。上有禹祠，下有青臺驛。又曰：汴城上有列仙吹臺，西有牧澤甬道二百里，漢梁孝王所造，今謂之赤堤。城東有繁臺，本吹臺也，云蒼頡師子野所造，后有繁姓居側，因名焉。西有崇臺，即顏率云蟬臺之下，沙海之上是也。又曰：許州有丹書臺，魏文帝受禪，有黃鳥銜丹書集此臺。又曰：衛州鹿臺在預城內，紂自投火處。《紀年》曰：「武王擒紂於南單之臺」，蓋鹿臺之異名也。糟丘酒池去城南一里，基跡猶存。

《水經注》曰：固安縣金臺陂，東西六七里，南北五十步。側陂西北有釣臺，高十丈，方可四十步。陂北十餘步有金臺，金臺高上東西八十許步，南北加減，高十餘丈。昔慕容垂之為范陽也，戍之，即斯臺也。有小金臺，臺北有簡馬臺，并悉高大，秀峙相對，翼臺左右，水流經通，長廡廣宇，周旋波浦，棟渚咸淪，柱礎尚存。是基構可得而尋，訪諸耆舊，咸言昭王禮賢，廣延方士，至如郭隗、樂毅之徒，鄒衍、劇辛之儔，宦游歷說之民，自遠而屆者多矣；不欲令諸侯之客，伺隙燕邦，故修建下都館之南垂。言燕昭創之于前，子丹踵之於後。故雕墻敗館，尚傳鐫刻之名，雖無經紀可憑，察其古跡，似符宿傳矣。又曰：鳳溪水側有鳳皇止焉，故謂之鳳皇臺。又曰：河水南至華陰，又東北，王澗水注之。水南出玉溪，北流，經皇天固。三面壁立，高千許仞，漢世祭天於其上，因名之為皇天固。上有漢武帝思子臺。及泉鳩里加兵仞於太子者，上憐太子無辜，乃作思子宮，為歸來望思之臺於湖。師古曰：言已望而思之，無太子之魂歸來也。其在今湖城縣之西，門民鄉縣之東，基趾猶存也。天下聞而悲之。又曰：睢陽城故東宮即梁之舊池也，周五六百步，水列鈞臺。池東又有一臺，世謂之清冷臺。北城憑隅，又結一池臺。晉灼曰：「或說平臺，在城中東北角；亦或言兔園，在平臺側。」如淳曰：「平臺，離宮所在。今城東二十里有臺，寬廣而不甚極高，俗謂之平臺。余按《漢梁孝王傳》，稱王以功親為大國，筑東苑方三百里，廣睢陽城七十里，大治宮室，為復道，自宮連屬于平臺三十余里。復道自宮東出揚州之門，左陽門，即睢陽東門也，連屬於平臺則近矣，屬之城隅則不能，是知平臺不在城中也。又曰：景升臺，劉表之所筑也。表性好鷹，每登此臺歌，野鷹自來。又曰：睢陽城中有掠馬臺。東有一臺，謂之清冷臺。又曰：長平城在上黨郡南，秦壘在城西。秦抗趙眾，收頭顱筑臺於此，崔嵬桀起，今乃號曰白起臺。

《山海經》曰：沃民國有軒轅臺。又曰：帝嚳、堯、丹朱、帝舜各二臺，臺四方，在昆侖東北。

《列仙傳》曰：蕭史者，秦穆公時人。善吹簫，能致孔雀、白鵠。穆公有女，字弄玉，好之。公以妻焉。遂教弄玉作鳳鳴。居數年，吹似鳳聲，鳳皇來止其屋。為作鳳臺，夫婦止其上數年，皆隨鳳飛去。秦為作鳳女祠於雍宮，時有簫聲焉。

《成都記》曰：望鄉臺，蜀王秀所筑也。又曰：思妻臺，在梓潼縣。五丁於此山拔蛇，山崩，殺五丁，并殺秦王女，因名之。

《三輔宮殿簿》曰：長樂宮有臨華臺、神仙臺。

《西征記》曰：揚州雷陂有臺高二丈，《南兗州記》即吳王濞之釣臺也。

《地理志》曰：北地郡有之回臺，郡西北四百里。

《嵩高山記》曰：山有玉女臺，云漢武帝見三仙玉女，因以名臺。

《益州記》曰：雁橋東有嚴君平卜處，土臺高數丈。

《南雍州記》曰：高齊之後有堂，堂西有射堂五間。射堂南有大池，池上有臺，名曰樂喜臺。

《荊州記》曰：江陵縣東有天井臺，飛軒孤映，背邑面河，實郊躔游憩之佳處也。

《襄沔記》曰：襄縣南五里鳳林山側，宋隋王劉誕鎮此，有龍兒見此池中，后雍州刺史韋睿於此立放生臺。

《越絕書》曰：夫差起姑蘇之臺，三年聚材，五年乃成。高見三百里，太史公登之以望五湖。

伏琛《齊地記》曰：平業城西北八十里有平望亭，亦古縣也，或云秦始皇為望海臺。

《述征記》曰：陵云臺在明光殿西，高八丈，累磚作道通至臺上，登回回眺，究觀洛邑，暨南望少室，亦山丘之秀極也。又曰：蠡臺，梁孝王所筑於兔園中，回道似蠡，因名之。

