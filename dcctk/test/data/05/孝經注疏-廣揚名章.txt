【疏】正義曰：首章略言揚名之義而未審，而於此廣之。故以名章，次《至德》之後。

子曰：「君子之事親孝，故忠可移於君；以孝事君則忠，事兄悌，故順可移於長；以敬事長則順。居家理，故治可移於官。君子所居則化，故可移於官也。是以行成於內，而名立於後世矣。」脩上三德於內，名自傳於後代。

【疏】子曰至世矣。○正義曰：此夫子述《廣揚名》之義。言君子之事親能孝者，故資孝為忠，可移孝行以事君也。事兄能悌者，故資悌為順，可移悌行以事長也。居家能理者，故資治為政，可移治績以施於官也。是以君子居能以此善行成之於內，則令名立於身沒之後也。先儒以為「居家理」下闕一「故」字，御注加之。○注以孝事君則忠。○正義曰：此《士章》之文，義已見於上。○注以敬事長則順。○正義曰：此依鄭注也，亦《士章》之孝順義同，已具上釋。然人之行敬，則有輕有重，敬父敬君，則重也；敬兄敬長，則輕也。○注君子至官也。○正義曰：此依鄭注也。《論語》云：「君子不器。」言無所不施。○注脩上至後代。○正義曰：此依鄭注也。三德，則上章云移孝以事於君，移悌以事於長，移理以施於官也。言此三德不失，則其令名常自傳於後世。經云「立」而注為「傳」者，立謂常有之名，傳謂不絕之稱。但能不絕，即是常有之行，故以傳釋立也。

