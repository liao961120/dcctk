【疏】正義曰：天地謂之二儀，兼人謂之三才。曾子見夫子陳說五等之孝既畢，乃發歎曰：「甚哉！孝之大也。」夫子因其歎美，乃為說天經、地義、人行之事，可教化於人，故以名章，次五孝之後。

曾子曰：「甚哉！孝之大也。」參聞行孝無限高卑，始知孝之為大也。子曰：「夫孝，天之經也，地之義也，民之行也。」經，常也。利物為義。孝為百行之首，人之常德，若三辰運天而有常，五土分地而為義也。天地之經，而民是則之。天有常明，地有常利，言人法則天地，亦以孝為常行也。則天之明，因地之利，以順天下。是以其教不肅而成，其政不嚴而治。法天明以為常，因地利以行義，順此以施政教，則不待嚴肅而成理也。

【疏】曾子曰至而治。○正義曰：夫子述上從天子下至庶人五等之孝，後揔以結之，語勢將畢，欲以更明孝道之大，無以發端，特假曾子歎孝之大，更以彌大之義告之也，曰：夫孝，天之經，地之義，民之行。經，常也。人生天地之間，稟天地之氣節，人之所法，是天地之常義也。聖人司牧黔庶，故須則天之常明，因依地之義利，以順行於天下。是以其為教也，不待肅戒而成也；其為政也，不假威嚴而自理也。○注參聞至大也。○正義曰：高謂天子，卑謂庶人。言曾參既聞夫子陳說天子庶人皆當行孝，始知孝之為大也。○注經常至義也。○正義曰：云「經，常也。利物為義」者，「經，常」即書傳通訓也。《易·文言》曰「利物足以和義，是「利物為義」也。云「孝為百行之首，人之常德」者，鄭注《論語》云：「孝為百行之本，言人之為行，莫先於孝。」案《周易》曰：「常其德，貞。」孝是人所常德也。云「若三辰運天」，謂日月星以時運轉於天。《釋名》云：「土者吐也，言吐生萬物。」《周禮》：「五土土地之利，言孝為百行之首。」是人生有常之德，若日月星辰運行於天而有常，山川原隰分別土地而為利，則知貴賤雖別，必資孝以立身，皆貴法則於天地。然此經全與《左傳》鄭子大叔荅趙簡子問禮同，其異一兩字而已。明孝之與禮，其義同。○注天有至行也。○正義曰：云「天有常明」者，謂日月星辰明臨於下，紀於四時，人事則之，以「夙興夜寐，無忝爾所生」。故下文云「則天之明」也。云「地有常利」者，謂山川原隰，動植物產，人事因之，以晨羞夕膳也，色養無違。故下文云「因地之利」也。此皆人能法則天地以為孝行者，故云：「亦以孝為常行也。」上云「天之經，地之義」，此云「天地之經」而不言「義」者，為地有利物之義，亦是天常也。若分而言之，則為義；合而言之，則為常也。○注法天至理也。○正義曰：云「法天明以為常，因地利以行義」者，上文云「夫孝，天之經，地之義」者，故云「法天明以為常」，釋「天之明」也；「因地利以為義」，釋「地之利」也。云「順此以施政教，則不待嚴肅而成理也」者，經云「其教不肅而成，其政不嚴而治」，注則以政教相就而明之，嚴肅相連而釋之，從便宜省也。《制旨》曰：「天無立極之統，無以常其明。地無立極之統，無以常其元缺十一字利。人無立身之本，無以常其德。然則三辰迭運，而一以經之者，天利之性也。五土分植，而一以宜之者，大順之理也。百行殊塗，而一致之者，大中之要也。夫愛始於和，而敬生於順。是以因和以教愛，則易知而有親；因順以教敬，則易從而有功。愛敬之化行，而禮樂之政備矣。聖人則天之明以為經，因地之利以行義。故能不待嚴肅而成可久可大之業焉。」

先王見教之可以化民也。見因天地教化，民之易也。是故先之以博愛，而民莫遺其親。君愛其親，則人化之，無有遺其親者。陳之於德義，而民興行。陳說德義之美，為眾所慕，則人起心而行之。先之以敬讓，而民不爭。君行敬讓，則人化而不爭。導之以禮樂，而民和睦。禮以檢其跡，樂以正其心，則和睦矣。示之以好惡，而民知禁。示好以引之，示惡以止之，則人知有禁令，不敢犯也。

【疏】先王至知禁。○正義曰：言先王見因天地之常，不肅不嚴之政教，可以率先化下人也。故須身行博愛之道，以率先之，則人漸其風教，無有遺其親者。於是陳說德義之美，以順教誨人，則人起心而行之也。先王又以身行敬讓之道，以率先之，則人漸其德而不爭競也。又導之以禮樂之教，正其心迹，則人被其教，自和睦也。又示之以好者必愛之，惡者必討之，則人見之，而知國有禁也。○注見因至易也。○正義曰：此依鄭注也。言先王見天明地利，有益於人，因之以施化，行之甚易也。○注君愛至親者。○正義曰：此依王注也。言君行博愛之道，則人化之，皆能行愛敬，無有遺忘其親者，即《天子章》之「愛敬盡於事親，而德教加於百姓」是也。○注陳說至行之。○正義曰：《易》稱「君子進德脩業」。又《論語》云：「義以為質。」又《左傳》說趙衰薦郤穀云：「說禮樂而敦《詩》、《書》，《詩》、《書》，義之府也；禮、樂，德之則也。德、義，利之本也。」且德義之利，是為政之本也。言大臣陳說德義之美，是天子所重，為羣情所慕，則人起發心志而效行之。○注君行至不爭。○正義曰：此依魏注也。案《禮記·鄉飲酒義》云：「先禮而後財，則民作敬讓而不爭矣。」言君身先行敬讓，則天下之人自息貪競也。○注禮以至睦矣。○正義曰：此依魏注也。案《禮記》云：「樂由中出，禮自外作。」中，謂心在其中也；外，謂跡見於外也。由心以出者，宜聽樂以正之；自跡以見者，當用禮以檢之。檢之謂檢束也。言心跡不違於禮樂，則人當自和睦也。○注示好至犯也。○正義曰：云「示好以引之，示惡以止之」者，案《樂記》云：「先王之制禮樂也，將以教民平好惡而反人道之正也。」故示有好必賞之，令以引喻之，使其慕而歸善也；示有惡必罰之，禁以懲止之，使其懼而不為也。云「則人知有禁令，不敢犯也」者，謂人知好惡，而不犯禁令也。

《詩》云：『赫赫師尹，民具爾瞻。』」赫赫，明盛貌也。尹氏為太師，周之三公也。義取大臣助君行化，人皆瞻之也。

【疏】詩云至爾瞻。○正義曰：夫子既述先王以身率下，先及大臣助君行化之義畢，乃引《小雅·節南山》詩以證成之。赫赫，明盛之貌也，是太師尹氏也。言助君行化，為人模範，故人皆瞻之。○注赫赫至之也。○正義曰：「赫赫，明盛貌也。尹氏為太師，周之三公也」者，此《毛傳》文。太師、太傅、太保，是周之三公。尹氏時為太師，故曰尹氏也。云「義取大臣助君行化，人皆瞻之也」者，引《詩》大意如此。孔安國曰：「具，皆也。爾，女也。古語或謂『人具爾瞻』，則人皆瞻女也。」此章再言「先之」，是吾身行率先於物也；「陳之」「道之」「示之」，是大臣助君為政也。案《大戴禮》云：「昔者舜左禹而右皐陶，不下席而天下大治。夫政之不中，君之過也。政之既中，令之不行，職事者之罪也。」後引《周禮》稱三公無官屬，與王同職，坐而論道。又案《尚書·益稷篇》稱帝曰：「吁！臣哉鄰哉，鄰哉臣哉！」又曰：「臣作朕股肱耳目。」孔傳曰：「言君臣道近，相須而成，言大體若身，君任股肱，臣戴元首之義也。」故《禮·緇衣》稱「上好是物，下必有甚者矣。故上之好惡，不可不慎也，是民之表也。《詩》云：『赫赫師尹，民具爾瞻。』《甫刑》曰：『一人有慶，兆民賴之。」《緇衣》之引《詩》、《書》，是明下民從上之義。師尹，大臣也。一人，天子也。謂人君為政，有身行之者，有太臣助行之者。人之從上，非惟從君，亦從論道之大臣，故并引以結之也。此章上言先王，下引師尹，則知君臣同體，相須而成者，謂此也。皇侃以為無先王在上之詩，故斷章引大師之什，今不敢也。

