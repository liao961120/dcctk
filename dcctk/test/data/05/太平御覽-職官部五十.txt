*尹

《春秋傳》曰：周公相王室以尹天下。尹，正也。

《漢書》曰：內史，周官，秦因之，掌治京師。景帝二年，分置左、右內史。武帝太初元年，更名京兆尹。張晏曰：地高曰京。《左傳》曰：「莫之與京。」十億曰兆。尹者正也。秩二千石，銀印、青綬、進賢兩梁冠、絳朝服，佩水蒼玉。又曰：趙廣漢，字子都，涿郡人也，守京兆尹。廣漢為人強力，天性精於吏職。見使吏民，或夜不寢至旦。尤善為鉤距，以得事情。蘇峻曰：鉤得其情，吏不得去。鉤距者，設如欲知馬價，則先問狗，次問羊，又問牛，然後及馬，參伍其價，以類相準，則知馬之賤貴不失實矣。銖兩之奸，皆知之。長安少年數人會窮里空會謀共劫人，坐語未訖，廣漢使捕治，具服。廉明，威制豪強，百姓追思，歌之至今。又曰：元始五年，有一男子乘黃犢車，建黃旐，衣黃襜褕逕來。詣北闕，自謂衛太子。京兆雋不疑后到，叱從吏，使收縛之，曰：「昔蒯聵違命出奔，輒距而不納，《春秋》是之。衛太子得罪，先帝亡，不即死，今來自詣，此罪人也。」遂送詔獄，由是名聲重於朝廷。在位者皆自以不及。廷尉驗治，何人竟得奸詐。本夏陽人，姓成名方遂，貌一似戾太子。又曰：張敞為京兆尹。朝廷每有大議，引古今，處便宜，公卿皆服。敞無威儀，時罷朝會，過走馬章臺街，或曰：在長安中，在章臺下街。使御史驅，自以便面拊馬。又為婦畫眉，長安中傳張京兆眉憮。憮，大也。孟康曰：憮音詡，北方人謂為妍。有司以奏，上問之，對曰：「臣聞閨房之內，夫婦之私，有過於畫眉者。」上愛其能，然不得大位。為京兆尹九年，與楊惲厚，坐惲大逆誅。又曰：張敞冬為尹，一日捕諸偷得數百人，由是市無偷盜。又曰：王尊、王章、王駿并為京兆，有名，京師稱曰：「前有趙、張，後有三王。」

《後漢書》曰：袁安為河南尹。政號嚴明，然未曾以贓罪鞫人，常稱曰「凡學士者，高則望宰相，下則希牧守。錮人於聖世，曰尹不忍為也。」聞之者感激自厲。在職十年，京師肅然，名重於朝廷。又曰：張酺入為河南尹。竇景家人復擊傷市卒，吏捕得之，景怒，遣緹騎侯海等五百人毆傷市丞。《說文》曰：緹，帛丹黃色也。《漢宮儀》曰：執金吾有緹騎。酺部吏楊章等窮究，正海罪，徙朔方。景忿怨，乃移書辟章等六人為執金吾吏，欲固執之。章等惶恐，入白酺，愿自引贓罪，以辭景命。酺即上言其狀。竇太后詔報：「自今執金吾辟吏，皆勿遣。」又曰：楊彪遷侍中、京兆尹。光和中，黃門令王甫使門生於郡界辜搉官財物七千餘萬，《華嶠書》曰：甫使門生翹辜搉解。見《靈帝紀》。彪發其奸，言之司隸校尉陽球，因此奏誅甫，天下莫不愜心。又曰：延篤，字叔固，及邊鳳皆為京兆尹，并有能名。語曰：「前有張、趙，后有邊、延。」張、趙即趙廣漢及張敞也。又曰：梁冀為河南尹，居職暴恣，多非法。父商所親客洛陽令呂放，頗與商言及冀之短，商以讓冀，冀即遣人於道刺殺放。而恐商知之，乃推疑于放怨仇，請以放弟禹為洛陽令。安尉放家，欲以滅口。使捕之，盡滅其宗親、賓客百餘人。又曰：王梁為河南尹，穿渠引谷水注洛陽城下，東寫鞏川，及渠成而水不流。七年，有司劾奏之，梁慚懼，上書乞骸骨。

謝承《後漢書》曰：周暢，字伯時。性仁慈，為河南尹。永初二年，夏旱，久禱無應，暢自收葬洛陽城旁客死骸骨凡萬餘人，應時澍雨，歲乃豐稔。

袁山松《後漢書》曰：延篤，字叔堅。南陽人也，為京兆尹，正身率下，民不忍欺。

應邵《漢官儀》曰：河南尹，所治周地也。洛陽本成周，周之衰微，分為東西周。秦兼天下，置三川洛河伊也。漢更名河南。孝武皇帝增曰太守。世祖中興，徙都洛陽，改號為尹。尹，正也。《詩》云：「赫赫師尹。」

《魏志》曰：鄭渾，字文公，為京兆尹。渾以百姓新集，為制移居之法，使兼復者與單輕者相伍，溫信者與孤老為比，勤稼穡，明禁令，以發奸者。由是民安於農而盜息。又曰：傅嘏，字蘭石。為河南尹，內掌帝都，外統宗畿，兼主六鄉六遂之士。其民異方雜居，多豪門大族，商賈胡貊，天下四會，利之所聚，而奸之所生也。前尹司馬芝舉其綱而太簡，次尹劉靜綜其綱而太密，后尹李勝毀常法以收一時之聲。嘏立司馬氏之綱統，裁劉氏之綱目以經緯之，李氏所毀以漸補之。郡有七百吏，半非舊也。河南俗黨，五官掾功曹典選職，皆授其本國人，無用異邦人者。嘏各舉其良而用之，分官曹之職，以次考核之。其治以德教為本，然持法有恒而不可犯，見理識情，獄訟不枉，槚楚而得其實。不為小惠，有所薦達及大益於民事，皆隱其端跡，若不由已出。故當時無赫赫之名，使民久而後安者也。又曰：司馬芝，字子華，為河南尹，教群下曰：「蓋君能設教，不能使吏必不犯也。吏能犯教，而不能使君必不聞也。夫設教而犯，君之劣也；犯教而聞，吏之禍也。君劣於上，吏禍於下，此政事所以不理也。可不勉之哉！」於是下吏莫不自厲。又曰：劉馥，字子靖，出為河南尹。散騎常侍應璩以書與子靖曰：「入作納言，出臨京任，富民之術，日引月長。」

王隱《晉書》曰：樂廣，字彥輔，為河南尹。故郡中前多怪，后人皆於廊下郵傳中治事，無敢在廳事者，惟廣處之自苦。白日戶自閉，二子凱、模等懾怖，廣使掘墻孔得貍，以絕代者，乃相承入止。又曰：庾純，字謀甫。太始六年詔曰：「河南大郡，四方表則，中書令庾純清粹忠正，才紹治化，其以純為河南尹。」又曰：劉隗補丹陽尹。雖在外，而萬幾秘密皆預聞之。

《晉書》曰：羊曼為丹陽尹。時朝士過江初拜官，相飾供饌。曼拜丹陽尹，客來早者得佳設，日晏則漸罄，不復及精，隨客早晚而不問貴賤。有羊固拜東海太守，竟日皆美，雖晚至者猶獲盛饌。論者以固之豐腆，乃不如曼之真率。

《晉起居注》曰：武帝咸寧三年詔曰：「河南百郡之首，其風教宜為遐邇所模，以導齊之。侍中奉車都尉王恂，忠亮篤誠，才兼外內，明於治化。其以恂為河南尹。」

《晉中興書》云：晉天興元年，改丹陽內史為丹陽尹。

《宋書》曰：劉秀之遷丹陽尹。先是，秀之從叔穆之為丹陽尹，與子弟於廳事上飲宴，秀之亦與焉。廳事柱有一穿，穆之謂子弟及秀之曰：「汝等試以栗遙擲此柱，若能入穿，后必得此郡。」穆之諸子并不能中，惟秀之獨入焉。

《唐書》曰：開元初，改雍州長史為京兆尹，總理眾務。又曰：鄭珣瑜，出為河南尹。珣瑜既入境，官吏以逼降誕日，珣瑜到即后於是，乃送所獻馬、赍印於路，以例告珣瑜；曰：「未上官不可遽有進獻。」及既上，即過時矣，遂不獻。又曰：郭英乂。時嚴武卒，元載薦英乂代之，遂兼成都尹，充劍南節度使。英乂到成都，肆行不軌，無所忌憚。玄宗舊宮置為道士觀，內有玄宗鑄金真容及乘輿，侍衛圖畫。先是，節度使每至，皆先拜而後視事。英乂以觀地有形勝，乃入居之，其真容及圖畫，悉遭毀壞。見者無不憤怒。又曰：英乂為成都尹，頗恣狂蕩，聚女人騎驢擊球，制鈿驢鞍及諸服用，皆侈靡裝飾，日費數萬，以為笑樂。未嘗問百姓間事，人頗怨之。又曰：許孟容為京兆尹。神策軍吏李昱假貸長安富人錢八千貫，滿三歲不償。孟容遣吏收捕械系，克日命還之，曰：「不及期當死。」自興元已后，禁軍有功，又中貴之尤有渥恩者，方得護軍，故軍士日益橫，府縣不能制。孟容剛正不懼，以法繩之，一軍盡驚。冤於上，立命中使宣旨，令送本軍，孟容系之不遣。中使再至，乃執奏曰：「臣誠知不奉詔當誅，然臣職司輦轂，合為陛下彈抑豪強。錢未盡輸，昱不可得。」上以其守正，許之。自此豪右斂跡，威望大震。又曰：劉棲楚為京兆尹，摧抑豪右，不顧患難，事無大小必設鉤鉅，故時人重之。或稱其機變，往往有類於西漢時趙廣漢者。又曰：李杰為河南尹。杰既勤於聽理，每有訴列，雖衢路當食，無廢處斷。由是官無留事人，人吏愛之。先是，河汴之間有梁公堰，年久堰破，江淮漕運不通。杰奏調發汴，鄭丁夫以濬之，省功速就，公私深以為利。刻石水濱，以紀其績。又曰：柳仲郢為河南尹，以寬惠為政，言事者以為不類京兆之政。仲郢曰：「輦轂之下，彈壓為先，郡邑之治，惠養為本，何取類耶？」又曰：蘇震為太常卿。是歲東都耆老，表乞行幸，上重違其心，選勤舊勛賢為之牧守，遂以震為河南尹，兼御史中丞，仍充東都畿甸觀察使。

《英雄記》曰：董卓廢少帝，自公卿已下莫不卑下於卓，惟京兆尹蓋勛長揖爭禮，見者皆為失色。

《李燮別傳》曰：燮字德公，京兆人。拜京兆尹，吏民愛敬，乃作歌曰：「我府君，道教舉。恩如春，威如虎。愛如母，訓如父。」

《李郃別傳》曰：鄧騭弟豹為將作大匠。河南尹缺，豹欲得之。上及騭兄弟亦欲用，難便召拜，下詔令公卿舉，騭以旨遣人諷公卿悉舉豹。李郃曰：「司隸河南尹，當整頓京師，檢御貴戚，今反使親家為之，必不可為后法。」公舉司隸羊浸不舉豹。豹竟不得尹，恨公卿不舉，對士大夫曰：「李公寧能不舉我，故我不得尹耶！」

《莊子》曰：孫叔敖能以爵祿為己害，故三為令尹，三去令尹，而色不變。

《語林》曰：蘇峻新平，溫、庾諸公以朝廷初復，京尹宜得望實，惟孔君平可以處之。孔固辭，二公逼諭甚苦。孔敖然曰：「先帝大漸，卿輩身侍御床，口行詔令，孔垣爾時正瑣臣耳，何與國家事不可！今日喪亂而猥見逼迫，吾俎豆上腐肉，任人割截耶！」庾愧不能答。

《說苑》曰：楚令尹子文之族干法者，廷理釋之，子文責之曰：「吾豈為私意耶，何廷理之駁於法也！不置刑地吾將死。」廷理懼，遂刑其人。國人聞之曰：「若令尹之公也，吾黨何憂！」乃相與作歌曰：「子文之族，犯國法程，廷理釋之，子文不聽。」

《通典》曰：凡帝王所都皆曰尹，南朝曰丹陽尹，后魏初曰代尹，東魏曰魏尹，北齊曰清都尹。

楊雄《河南尹箴》曰：茫茫天區，畫冀為京。商邑翼翼，四方之經。爰作卿士，以尹王州。風化攸興，萬國承流。

梁·邵陵王《讓丹陽尹初表》曰：臣進非民譽，退異宗英，尸居戎號，已紊彝典，況京兆五守，西漢難追；河南二尹，東京罕繼。審已循涯，自知莫可；街談巷議，尤見不勝。

梁·庾肩吾《為南康王讓丹陽尹表》曰：臣聞劍鏤七星，非有司天之用；縑圖五岳，寧識崇朝之雲。是知策彼泥龍，不能令其逐日；乘斯流馬，安可使其奔電。方今振鷺盈庭，白駒空谷，惟帝念功，惟明克允。君子之國，罕聞其讓；石門之水，獲免於貪。

*少尹

《唐書》曰：李憕為東京少尹。時蕭胤為尹，依倚權貴，蒞事多不法。憕以公直正之，人用繄賴。又道士孫甑生以左道求進，托以修功德，往來嵩山，求請無度，憕必挫之。

《五代史·後唐書》曰：李承勛累遷至太原少尹。劉守光之僣號也，莊宗遣承勛往使，伺其釁端。承勛至幽州，見守光如藩方交聘之禮，謁者曰：「燕王為帝矣，可行朝禮。」承勛曰：「吾大國使人，太原亞尹，是唐帝除授。燕主自可臣其部人，安可臣我哉！」守光聞之不悅，拘留於獄，數日出而訊之曰：「臣我乎？」承勛曰：「燕君能臣我王，則我臣之。吾有死而已，安敢辱命！」會王師討守光，承勛竟沒於燕中。

*留守

《東觀漢記》曰：和帝南巡祠園廟，張禹以太尉留守北宮，大官朝夕送食。

《後漢書》曰：車駕征張步，留伏湛居守。時烝祭高廟，冬祭曰蒸也。而河南尹、司隸校尉於廟中爭論，湛不舉奏，坐策免。

《吳志》曰：孫權征新城，使登居守，總知留事。時年穀不豐，頗有賊盜，乃表定科令，所以防御，甚得止奸之要。

《晉書》曰：張方劫惠帝，幸長安。仆射荀藩等與其遺官在洛陽為留臺，承制行事，號為東西臺。

《後魏書》曰：高祖南伐，以太尉元丕、廣陵王羽留守京師，并加持節。又曰：荀頹。大駕行幸三州，頹留守京師。沙門法秀謀反，頹率禁兵收掩畢獲，內外晏然。駕還，飲至文明太后，曰：「當爾之日，卿若持疑，不即收捕，處分失所，則事成不測矣。今京畿不擾，宗廟社稷安者，實卿之功也。」

《隋書》曰：楊瓚。平齊之役，諸王咸從，留瓚居守，帝謂之曰：「六府事殷，一以相付重，朕將遂事東方，無西顧之憂矣。」其見親信如此。

《唐書》曰：儀鳳元年，司農卿韋弘機為東都留守。時有道士朱欽遂為中宮所使，至都所為橫恣，弘機執而囚之，因奏曰：「道士假稱中宮驅使，依倚形勢。臣恐虧損皇明，為禍患之漸。」高宗特發中使賜書慰諭，仍云不須漏泄。又曰：武后垂拱中，文昌右丞相蘇良嗣為京留守。時尚方監裴匪躬檢校京苑，將鬻苑中果菜以收其利。良嗣駁之曰：「昔公儀休相魯，猶能撥葵去織，未聞萬乘之主鬻其果菜以與下人爭利也。」又曰：柳公綽為北都留守，充河東節度觀察使等。是歲，北虜遣梅祿將軍李暢以馬萬匹來市，且曰朝貢。所經過，守帥每假禮分，嚴其兵備。留館則戒卒於外，懼有襲奪太原故事，亦出兵送之。暢至界上，公綽獨使牙門將祖孝恭單馬勞焉，待以修好之意。暢感義出涕，徐驅道中，不妄馳獵。及至關，牙門令譯引謁，晏以常禮。及市馬歸，竟不敢有所犯。

