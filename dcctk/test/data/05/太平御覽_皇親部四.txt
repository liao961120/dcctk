*魏武宣卞皇后

《魏志》曰：武宣卞皇后，瑯琊人，文帝母也。本倡家，年二十，太祖於譙納后為妾。後隨太祖至洛。及董卓為亂，太祖微服東出避難。袁術傳太祖凶問，時太祖左右在洛者皆歸，后止之曰：「曹君吉凶未定，未可知，今日還家，明日若在，何面目復相見也？正使禍至，共死何若！」遂從后言。太祖聞而善之。建安初，丁夫人廢，遂以后為繼室。諸子無母者，太祖皆命后養之。文帝為太子，左右長御賀后曰：「將軍拜太子，天下莫不忻喜，后當傾府藏賞賜。」后曰：「王自以丕年大，故用為嗣，我但當以免無教導之過，為幸甚耳，亦何當賜遺乎！」長御還，以語太祖，太祖悅曰：「怒不變容，喜不改節，是最為難。」二十四年，拜為王皇后。文帝踐祚，尊曰太后，稱永壽宮。

《魏書》曰：后以漢延熹三年生齊郡白亭，有黃氣滿室移日。父敬侯怪之，以問卜者王旦，旦曰：「此吉祥也。」為太后，見外親，不假以顏色，常言「居處當務節儉，不當妄賞賜，念自勉也。」帝為太后弟秉起第，第成，太后幸弟請諸家外親，設下廚，無異膳。太后左右，菜食粟飯，無魚肉。其儉如此。

*文甄皇后

《魏志》曰：文甄皇后，中山無極人，明帝母。父逸，上蔡令。後三歲失父。后天下兵亂，加以饑饉，百姓皆賣金銀珠玉寶物，時后家大有儲穀，頗以買之。后年十餘歲，白母曰：「世今亂，多買寶物，匹夫無罪，懷璧為罪。又左右皆饑乏，不如以穀賑給親族鄰里，廣為恩惠也。」舉家稱善，即從后言。建安中，袁紹為中子熙納后。冀州平，文帝納后於鄴，有寵，生明帝。郭后、李、陰貴人并愛幸，后愈失意，有怨言。帝大怒，遣使賜死，葬於鄴。明帝即位，有司奏請追謚，又別立寢廟。太和元年，追封謚曰敬侯；適孫像襲爵。初營宗廟，掘地得玉璽，方一寸九分，其文曰「天子羨思慈親」，明帝為之改容，以太牢告廟。又嘗夢見后，於是舅氏親疏高下，敘用各有差，賞賜累巨萬。

《魏書》曰：甄后每寢寐，家中仿佛見人持玉衣覆其上者，常共怪之。相工劉良相后曰：「此女貴乃不可言。」后自少至長，不好戲弄。年八歲，外有立騎戲馬者，家人諸姊皆上閣觀之，后獨不行。年九歲，喜書，視字輒識，數用諸兄筆硯，兄謂后言：「汝當作女博士耶？」后答言：「聞古者賢女，未有不覽前世成敗，以為己誡。不知書，何由見之？」及為皇后，寵愈隆而彌挹。每因閑宴，常言：「昔黃帝子孫蕃育，蓋由妾媵眾多，獲斯。愿廣求淑媛，以豐繼嗣。」帝心喜焉。

*文郭皇后

《魏志》曰：文德郭皇后，安平廣宗人也。祖世長吏。后少而父永奇之，曰：「此乃吾女中王也。」遂以女王為字。早失二親，喪亂流離，沒在銅鞮侯家。太祖為魏公時，得入東宮。后有智數，時有所獻納。文帝定為嗣，后有謀焉。太子即王位，后為夫人，及踐祚，為貴嬪。甄后之死，由后之寵也。遂立為后。黃初五年，帝東征，后留許昌永始臺。時霖雨百餘日，城樓多壞，有司奏請移止，后曰：「昔楚昭王出游，貞姜留漸臺，江水至，使者迎而無符，不去，卒沒。今帝在遠，吾幸未有是患，而便移止，奈何？」明帝即位，尊后為皇太后，稱永安宮。

*明帝毛皇后

《魏志》曰：明帝悼毛皇后，河內人。以選入東宮，明帝時為平原王，進御有寵，出入與同輦。及即位，為皇后。初，明帝為王，始納河內虞氏為妃，帝即位，虞氏不得立，卞太后慰勉焉。虞氏曰：「曹氏好立賤，未有能以義舉者也。」后父嘉本典車工，卒暴富貴，舉動甚蚩駭，語輒自稱侯身，人以為笑。帝之幸郭皇后也，后愛寵日衰。景初元年，帝游後園，召才人以上宴樂，左右：「宜延皇后。」帝不許。乃禁左右，使不得宣。后知之，明日，帝見后，后曰：「昨日游宴北園，樂乎？」帝以左右泄之，所殺十餘人。賜后死，然猶加謚，葬愍陵。

*明帝郭皇后

《魏志》曰：明帝郭皇后，西平人。世河右大族。黃初中，本部反叛，遂沒入宮。明帝即位，甚見愛幸，拜為夫人。帝疾困，遂立為皇后。齊王即位，尊后曰皇太后，稱永寧宮。值三主幼弱，宰輔親政，與奪大事，皆先啟太后，然後施行。毌丘儉、鍾會等假其命，以為亂焉。景元四年，崩。

*晉宣穆張皇后

《晉書》曰：宣穆皇后張氏，諱春華，高祖同郡人也。母河內山氏，司徒濤之從祖姑也。后少有德行智識。初，高祖辭仕，以風痹不能起，居曝書，遇雨，自起收書。家惟一婢見之，后懼言語泄漏，乃手殺之，而自執爨焉。帝由是重之。其後柏夫人有寵，后罕得進見。帝嘗臥疾，后往省病，帝曰：「老物可憎，何煩出也！」后慚恚不食，將自殺，諸子亦不食。帝驚而致謝，后乃止。退而謂人曰：「老物不足惜，慮困我好兒耳！」魏正始八年，崩。武帝受禪，追尊為太后。

*景懷夏侯皇后

《晉書》曰：景懷夏侯皇后，沛國譙人也。父尚，魏征南大將軍。母曹氏，魏德陽鄉主。后雅有識度，帝每有所為，必預籌畫。魏世，皇帝居上將之重，諸子并有雄才大略。后知帝非魏之純臣，而後既魏氏之甥，帝深忌之。青龍三年，以鴆崩。武帝登祚，始加號謚。

*文明王皇后

王隱《晉書》曰：文明皇后，王肅女。秉德清貞，體行純和。八歲，誦《詩》、《論》，特精喪服；茍有文義，過目則識。祖司徒朗異之曰：「興吾家者，必此女矣，惜不為男。」每居大喪，常身不勝衣。時鍾會見任，言於文帝曰：「會好為事端，寵過必弊。」太始元年，尊曰皇后，宮曰崇禮。自即尊位，眷戀素業，忽棄華麗。四年，薨。

《晉書》曰：后諱元姬，年十二，祖朗薨，后哀戚哭泣，發於自然，其父益加敬異。既笄，歸於文帝，生武帝。

*武元楊皇后

《晉書》曰：楊元后，父炳。言后相貴，故文帝為武帝娶之。生惠帝。武帝疑惠帝不堪奉大統，密以語后，后曰：「立嫡以長不以賢，豈可動乎？」帝采諸葛沖等五十人女入殿，呈露面常衣，令后選取。后不取端正，唯取長白。時卞藩女有美色，帝舉扇鄣面，語后曰：「藩女可」。后曰：「藩三世皇后，不宜枉以卑位。」其中者以絳紗系臂，遂取胡芳。芳啼哭，左右曰：「陛下聞聲。」芳曰：「死且不畏，何畏陛下？」帝壯其言。父奮聞女中，亦哭曰：「老奴不死，唯有二兒，男在九地之下，女在九天之上。」帝拜芳為貴嬪。元后疾甚，見上素敬胡夫人，恐立之，又慮太子不安。臨終，枕帝膝曰：「從妹男涓有德色，不足，復娶異姓。」帝許之，崩於光明殿。

*武悼楊皇后

《晉書后妃列傳》曰：后諱芷，字季蘭，小字男涓，武帝繼室也，太傅楊駿女。咸寧二年，即后位。婉嬺音翳，才色映椒房，寵禮尤隆。后無子。賈庶人為太子妃時，數以肆情忌嫉，失帝意，帝慮始終之事，欲廢焉。后為妃陳請曰：「賈公有勛於王府，猶將數世宥之，況賈妃親則其子。夫妒忌，亦婦人之常事，不足以一眚而忘大德。」帝納焉。晏駕，尊曰皇太后。賈庶人五日一朝，后既喪所，夫常有戚容，庶人謂不悅在己，愈自嫌。及星辰有變，占於母家不利，殿中典兵中郎孟觀等遂進勸庶人：「有先倡者有福，后廢者受禍。」庶人遂陷誅后父駿三族及內外親屬，遷后於永寧宮。賈庶人尋諷百僚，奏太后廢為庶人，母龐付廷尉行刑。詔初欲宥之，卒不可。事奏，太后截發稽顙稱妾，以請母於賈庶人，而龐遂見刑。后不勝憂哀，崩於幽宮，春秋三十有四。謚曰武悼皇后。

《晉后略》曰：賈后既殺楊庶人於金墉城，又信妖巫，謂人既死，必訴怨於先帝，乃覆而殯之，施諸厭劾符書藥物以合瘞之。

*惠帝賈皇后

王隱《晉書》曰：后諱南風，武帝謀太子婚，久不決，上欲取衛瓘女，元后欲娶賈充女，上曰：「衛女有五可，賈女有五不可。衛家種賢而多子，端正長白；賈女種妒少子，丑而短黑。」郭槐多輸寶物於后，遂娶南風。八年，將納妃，帝知太子不慧，故試之。盡召東宮官屬，作飲食，而密封詔，使太子決，停信待之。賈妃大懼，召人答詔草。給使張泓曰：「太子不學，而答引古義，必責草主，更益譴負，不如直以意答。」妃大喜，語泓：「便為我好答，得富貴，與汝共之，」泓素有小才，具草，令太子自寫。武帝大喜。賈妃酷妒，手擊數人，或以刀戟擲孕妾，子乃墮地。上大怒，治金墉城，將廢之。趙粲、荀勖深救之，故得不廢。洛陽尉部小吏忽有好物，尉疑為盜，召詰之。賈后疏親欲求盜物，往聽對辭。云「先行逢一老嫗，說家有疾，師卜當得城南年少厭塞，漸相煩，尋重報。小吏從之，上車下帷，內著簾箱，中行十餘里，過六七門限，開簾，忽見樓閣好屋。問此何處，云天上，即以香湯見浴，好衣美食將入。見一婦人，年三十五六，短小青黑色，眉后有疵。見留數日，共宿，得此眾物。」賈氏親疏聞其形狀，知是賈后，慚而去，尉亦解意。云時他人多殺之不出，唯此小吏，以愛得出。賈后詐有身，內槀物為產，遂取妹夫韓壽兒，托之諒闇所生，故弗顯。賈庶人臨廢，遙喚帝曰：「陛下有婦，使人廢之，亦行自廢。」詔賜死。

沈約《宋書》曰：齊王冏入廢后，后驚曰：「卿何為來？」冏曰：「有詔收后。」后曰：「詔當從我出，何詔也？」又問曰：「誰起事？」冏曰：「梁、趙。」后嘆曰：「系狗當系其頸，今反系其尾，何得不然！」

《晉后略》曰：載賈后以簾車，出承明東掖東門，詣金墉城，食金屑而死。

*惠羊皇后

臧氏《晉書》曰：惠羊皇后，諱獻容，太山南城人也。父玄之，字弘猷。永康元年，立為皇后。將入宮中，衣中有火。永興元年，河間王颙使將張方廢后於金墉城。七月，陳旿等唱伐成都王，復后位。八月，張方又廢后。十一月，張方逼遷大駕幸長安，留臺復后位。永興二年，張方又廢后。河間王颙矯詔賜后死，劉暾他昆切。等上表，后得免。帝還洛，迎復后位。后洛陽令何喬又廢后。懷帝即位，尊后為惠皇后，居弘訓宮。洛陽敗，沒於劉曜。曜僣位，以為皇后。因問曰：「朕何如司馬家兒？」后曰：「胡可并焉？陛下開基之聖主，彼亡國之暗夫，有一婦一子及身三耳，不能庇之。貴為帝王，而妻子辱於凡庶之手。妾爾時實不思生，何圖復有今日。妾生於高門，嘗謂世間男子皆然。自奉巾櫛已來，始知天下有丈夫耳。」曜甚愛寵之，生二子而死，偽謚獻文皇后。

*謝夫人

附

《晉書》曰：謝夫人，名玖。本貧賤，父以屠羊為業。玖清惠貞正，而有淑姿，選入后庭，為才人。惠帝在東宮，將納妃。武帝慮太子未知帷房之事，乃遣玖往東宮侍寢，由是得幸，有身。賈后忌之，求還西宮，遂生愍懷。乃立為太子，拜玖為淑媛。乃愍懷遇鴆，玖亦被害焉。永康初，詔改葬太子，因贈玖夫人印綬，葬顯平陵。

*懷王太后

臧氏《晉書》曰：懷王皇太后，諱姬。初入武帝宮，拜中才人，早崩。懷帝即位，追尊曰皇太后。

*梁皇后

臧氏《晉書》曰：梁皇后，諱蘭璧，安定人也。祖鴻季，儀同三司。父芬，司徒。后初為豫章王妃，懷帝即位，為皇后。永嘉中，沒胡賊。

*元帝夏侯太妃

《晉書》曰：夏侯太妃，名光姬，沛國譙人也。父莊，淮南太守。妃生自華宗，幼而明慧。瑯耶武王為世子覲納焉，生元帝。元帝立，稱王妃。永嘉元年，薨於江左，葬瑯耶。國初有讖云「銅馬入海建業期」，太妃小字銅環，而元帝中興於江左矣。

*元敬虞皇后

《晉書》：元敬虞皇后，諱孟母，濟陽外黃人。父豫。元帝為瑯耶王，納后為妃，無子。永嘉六年，薨。大興三年，冊贈皇后璽綬，祔於太廟。

《晉書》曰：豫章君荀氏，元帝宮人也。初有寵，生明帝及瑯琊王伷，由是虞后所忌，漸見疏薄。明帝即位，封建安君，別立第宅。太寧元年，帝迎還臺內，供奉隆厚。及成帝立，尊同於太后。咸康元年，薨。詔曰：「朕少遭憫凶，慈訓無稟，撫育之勤，建安君之仁也。一旦薨殂，實思報復，永懷平昔，感痛哀摧。」其贈豫章郡君，別立廟於京都。

*明帝庾皇后

《晉中興書》曰：明穆皇后庾氏，諱文君，左將軍琛第三女也。后少以珪璋特異，令儀淑美。故中宗為肅祖納焉。初為世子妃，仁和有禮，深見敬重。后生顯宗成皇帝，顯宗即位，尊后曰皇太后。群臣奏：「天子幼沖，宜依漢和熹皇后故事。」后辭讓數四，不得已遂臨朝攝萬機。蘇峻作逆，王師敗績，后以憂逼，崩，時年三十三。

*成恭杜皇后

《晉書》曰：成恭杜皇后，諱陵陽，鎮南將軍預之曾孫也。成帝以后奕世名德。咸康二年，備禮拜為后。后少有姿色，然長猶無齒，有來求婚者輒中止。及納采之日，一夜齒盡生。七年三月，后崩，年二十一。在位六年，無子。先是，三吳女子相與簪白花，望之如素柰，傳言天公織女死，為之著服，至是而後崩。

*康帝褚皇后

《晉中興書》曰：康獻皇后褚氏，字蘇子，太傅褒之女也。后聰明有器識，以名家女入為瑯琊王妃，生孝宗穆皇帝。孝宗即位，尊后曰皇太后。泰元元年，太后詔曰：「皇帝婚冠禮備，遐邇宅心，宜當陽親覽，緝熙惟始。今歸政事，率由舊典。」於是復稱崇德太后。九年，崩於顯陽殿。

*簡文鄭皇后

《晉中興書》曰：簡文宣太后鄭氏，諱阿春，滎陽人。先適田氏，生一男，夫又亡，后依於舅吳氏。中宗為丞相，敬后先崩，將納吳氏女為夫人。后及吳氏女并游后園，有見之者言於中宗曰：「鄭氏女雖嫠居，賢於吳氏遠矣。」遂以德色納為夫人，甚有寵。后雖貴幸，而恒有憂色，中宗問其故，對曰：「妾有妹，中者適長沙王褒，餘二妹未出，恐妹為人妾，無復求者。」中宗從容謂劉隗曰：「鄭氏有二妹，卿可求佳對，使不失舊。」隗舉其從子傭娶第三者，以小者適漢中李氏，皆得舊門。帝稱尊號，后雖為夫人，詔太子及東海、武陵王皆母事之。帝崩，后稱建平園夫人。咸和元年，薨。

*孝武李太后

《晉書》曰：孝武李太后，諱陵容，本出微賤。始，簡文帝為會稽王，有三子，廢黜，早夭；其後，諸姬絕孕將十年。帝令卜者扈謙筮之，曰：「后房中有一女，當育二貴男，其一終盛晉室。」乃令善相者召諸愛妾而示之，皆云非其人，又悉以諸婢媵示焉。時后為宮人，在織坊中，形長而色黑，宮人皆謂之昆侖。既至，相者驚云：「此其人也。」帝以大計，召之侍寢。后數夢兩龍枕膝，日月入懷，帝聞異而焉，遂生孝武帝。

*王皇后

《晉中興書》曰：孝武定皇后王氏，字法惠。寧康三年，中軍將軍桓沖、侍中臣康奏：「晉陵太守王蘊女天性柔順，惠心塞淵，儀度既同，四業允備。且盛德之兆，美善先積。參議，可以配德乾元，恭承宗廟，貞進六宮，母儀天下。」故烈宗納焉。后性嗜酒驕妒，帝深患之，乃召蘊於東堂，具說后過狀，令加訓誡。蘊免冠謝焉。后於是少自改飾。太元五年，崩。

*安帝陳太后

《晉中興書》曰：安德太后陳氏，松滋人也。諱歸女。父廣，以倡進，仕至平昌太守。后以美色能歌彈入宮，初為淑媛，生安、恭二帝。太元十五年，薨，贈夫人，追崇曰皇太后。

*恭帝褚皇后

《晉書》曰：恭思褚皇后，諱靈媛，河南陽翟人，義興太守爽之女也。后初為瑯琊王妃。元熙元年，立為皇后，生海鹽、富陽公主。及帝禪位於宋，降為零陵王妃。宋元嘉十三年，崩，祔葬沖平陵。

