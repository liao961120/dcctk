*衛尉卿

《六典》曰：衛卿之職，掌邦國器械、文物之事，總武庫、武器、守宮三署之官屬；少卿為之貳。凡大祭祀、大朝會，則供具羽儀、節鉞、金戟、帷帟、茵蓆之屬。

《漢書·百官表》曰：衛尉，秦官也，掌宮門衛屯兵。漢因之。景帝初，更名中大夫，后元年改為衛尉。

《東觀漢記》曰：光武二十三年，太尉鮑昱兼衛尉。永元三年，司徒丁鴻兼衛尉。

《後漢書》曰：銚，音遙。期字次況，潁川人也。拜衛尉卿，期重於信義，憂國憂主，其有不得於心，必犯顏諫諍。

《續漢書》曰：陰興為衛尉，每諸將出征伐，身行勞問，無所愛惜。又曰：馬光字叔山，為衛尉卿。上以光謹敕小心，周密畏慎，特親異之。又曰：竇固字孟孫，為衛尉卿。兩宮宿衛見重當時，仁厚謙恭，甚有名稱。又曰：趙喜字伯陽，為衛尉，盡心事上，夙夜匪懈。母沒，上疏乞守服，不許，遣使釋服。

又《百官志》曰：衛尉卿，秩中二千石，掌官服、衛士、公車令、百官衛士、左右都虞候、宮掖門司馬皆屬焉。

《魏志》曰：辛毗為衛尉，清平。與徐邈、胡質，皆以憂國忘私，不營產業，賜穀二千斛、錢三十萬，布告天下。又曰：田預為并州刺史。征為衛尉。屢乞遜位，司馬宣王以預克壯，書諭未聽。預書答曰：「年過七十而以居位，譬猶鐘鳴漏盡而夜行不休，是罪人也。」遂因稱疾。又曰：辛毗字佐治，為衛尉卿。帝方修殿舍，毗諫曰：「詩云：民亦勞止，汔可小康。」

《吳志》曰：嚴畯為孫權立吳及稱尊號。畯嘗為衛尉，祿賜皆散之親戚知故，家常不充。

《晉書》曰：石崇拜衛尉，與潘岳諂事賈謐。謐與之親善，號「二十四友。」廣成君每出，崇降車路左，望塵而拜，其佞如此。

《宋書》曰：南郡王義宣子恢為侍中，領衛尉。晉氏過江不置衛尉，世祖欲重城禁，故復置衛尉，自恢為始也。

《唐書·官品志》曰：衛尉卿位視侍中，掌宮門屯兵，卿每月、丞每旬行宮徼，糾察不法，統武庫令、公車司馬令。

《漢官解詁》曰：衛尉主宮闕之內，衛士於垣下為廬，各有員部。凡居宮中者，皆置籍於門，按其姓名，有醫巫僦人當入者，本官長吏為封啟，傳審其印信，然後內之。人有籍者，皆復有符，用木長二寸，以所長官兩字為鐵印分符。當出入者，按籍畢，復齒符乃引內之也。其有官位得出入者，令執御者各傳呼，前後以相通，從昏至晨分部行夜。夜有行者輒前曰：「誰！誰！」若此不懈，終歲更始，所以重慎宿衛也。

《漢書舊儀》曰：衛尉寺在京內，胡廣云：「宮闕之內，衛士於周垣下為廬者，若今之伏宿屋矣。」

*武庫令

《六典》曰：武庫令掌藏邦國之兵仗器械，辨其名數，以備國用；丞為之貳。

《漢書·百官表》曰：執金吾屬官，有武庫令。又曰：杜欽為大將軍，武庫令職閑無事，欽所好也。又曰：武庫令一人。昔武王伐紂，散牛放馬，倒載干戈，韜以虎皮而藏諸武庫。武庫之職，由來尚矣。

《續漢書》曰：武庫令一人，秩六百石，主兵器。

《晉書》曰：樂廣欲會荊楊士人，武庫令黃慶進陶侃於廣。人或非之，慶曰：「此子終當遠到，復何疑也。」

*守宮令

《六典》曰：守宮令掌邦國供帳之屬，辨其名物，會其出入。凡大祭祀、大朝會及巡幸，則設王公、百官位於正殿南門外。

《續漢書》曰：少府屬官有守宮令、丞，主御紙筆墨及財物諸用，并封書泥之事。

《魏志》曰：荀彧字文若，年少時，南陽何颙異之，曰：「王佐才也。」舉孝廉，拜守宮令。

董巴《漢中官傳》曰：守宮，禁內署令，秩千石，在省內用中人，省外士人。

《齊職儀》曰：守宮，周掌舍之職，王行為帷宮，即其任也。

*公車令

《漢書》曰：張釋之為公車令。

《續漢書》曰：公車司馬令，掌宮南門。凡吏民上書、四方貢獻及征詣公車者，皆掌之。又曰：周垂字子居，拜侍御史、公車司馬令，不畏強御，以是見怨於幸臣。

應劭《漢官儀》曰：公車司馬令，周官也，秩六百石，冠一梁，掌殿司馬門。徼夜宮中，天下上事及闕下凡所征召，皆總領之。李邵以公車司馬入為侍。

*宗正卿

《六典》曰：宗正卿之職，掌九族、六親之屬籍，以別昭穆之序，并領崇玄署；少卿為之貳。

《漢書》曰：宗正，秦官也。應劭曰：周成王時，形伯入為正。掌親屬。又曰：劉德字路叔，修黃老術，有智略，少時數言時事，召見甘泉宮。武帝謂之「千里駒」。昭帝初為宗正丞，后為宗正卿。德妻死，大將軍欲以女妻之，德不敢，畏盛滿也。又曰：劉向字子政，元帝時蕭望之、周堪薦向宗室，忠直明經有行，為宗正。

《東觀漢記》曰：劉般字伯興，遷宗正。在朝廷竭忠盡節，勤身憂國，夙夜不怠，數納嘉謀，州郡便宜，清凈畏慎，受職修治，振施宗族。又曰：劉平字公子，以仁孝著聞。永平三年，為宗正卿。

《後漢書》曰：劉軫字君文，梁孝王胤為宗正，卒官，遂代掌宗正焉。

《續漢書》曰：宗正卿一人，秩二千石，掌序錄王國嫡庶之次，及諸宗室親屬遠近，郡國歲計，上宗室名籍。

《晉起居注》曰：咸寧元年，以太中大夫王覽為宗正卿。又曰：太始二年，以侍中中書監朱整為宗正卿。

《後魏書》曰：杜銓。初，密太后父豹喪在濮陽，世祖欲命迎葬於鄴，謂司徒崔浩曰：「天下諸杜，何處望高？」浩對京兆為美。世祖曰：「朕今方改葬外祖，意欲取京兆杜中長老一人，以為宗正，命營護凶事。」浩曰：「中書博士杜銓，其家今在趙郡，是杜預之後，於今為諸杜最。」即命詔之。及見，銓器貌瑰雅，世祖感悅，謂浩曰：「此真吾所欲也。」以為宗正。

《唐書·官品志》曰：宗正卿，位視列曹尚書，主皇室外戚之籍，以宗室為之。

《石氏星經》曰：宗正二星，在帝座東南。

《山公啟事》曰：羊祜忠篤寬厚，然不長理劇，宗正卿缺，不審可轉作否？

*宗正少卿

《後魏職令》曰：宗正卿第四品上，第二清用懿清和識參教典者，先盡皇宗，無則用庶姓。

*宗正丞

《六典》曰：宗正丞，掌判寺事。

*太仆卿

《六典》曰：太仆卿掌邦國廄牧、車輿之政令，總乘黃、典廄、典牧、章府四署及諸監、牧之官屬；少卿為之貳。凡國有大禮及大駕行幸，則供其五輅屬車之屬。

《尚書·冏命》曰：穆王命伯冏為周太仆正，伯冏戍名為太仆，作大御中大夫也。作《冏命》曰：「昔在文武，聰明齊聖，小大之臣，咸懷忠良。今予命汝作太仆正，正於群仆侍御之臣。」

《周禮》曰：太仆正，掌正王之服位，出入王之大命，掌諸侯之復逆。王視朝，前正位而退，入亦如之。建路鼓於大寢之門外而掌其政，以待達窮者與遽令；聞鼓聲則速逆御仆與御庶子。祭祀、賓客、喪紀，正王之服位，詔法儀，贊王牲事。王出入，則自在左馭而前驅。

《漢書》曰：夏侯嬰自上初起沛，常為太仆，竟高祖世以太仆事惠帝，惠帝崩，以太仆事高后。高后崩，代王之來，嬰與東牟侯入清宮，以天子駕迎代王，共立文帝，復為太仆。又曰：《百官表》曰：「太仆掌輿馬。屬官有大廄、未央廄、象馬三令。又車府、路軨、音靈。騎馬、駿馬四令丞；又龍馬、閑駒、橐泉騊駼、承華五監長丞；又邊郡六牧苑令，各三丞；又牧橐、昆蹄令、丞皆屬焉。

《東觀漢記》曰：祭側界切。彤膂力過人，常貫三百斤弓，馬為太仆；從帝過孔子講堂，帝指子路室曰：「太仆，吾之御侮也。」

《後漢書》曰：征祭彤為太仆。彤在遼東幾三十年，衣無兼副。顯宗既嘉其功，又美彤清約，拜日賜錢一百萬、馬三匹、衣被、刀劍下至居屋什物，大小無不悉備。

《續漢書》曰：趙岐字臺卿，獻帝以為太仆，持節安慰天下。

又《百官志》曰：太仆秩中二千石，掌車馬。天子出，奉駕；大駕則馭。

《魏志》曰：國淵字子尼，遷太仆。居列卿位，布衣疏食，祿賜散之舊故宗族，以恭儉自守。又曰：潘尼字正叔，侍中為太仆，造《乘輿箴》。

《漢舊儀》曰：太仆牧師諸苑三十六所，分布北邊，以郎為苑監官。奴婢三萬人，分養三十萬頭，擇取給六廄，牛羊無數，以給牲犧。

《漢雜事》曰：石慶為太仆御出，上問車中幾馬，慶以策數馬畢，舉手曰：「六馬！」慶於兄弟中最為簡易，而猶如此。又曰：公孫賀以太仆為丞相，子敬聲代為太仆。

《晉諸公贊》曰：郭展為太仆，留心於養生，是以廄馬充牣；其後征吳，得以濟事。

《唐書·官品志》曰：太仆卿位視黃門侍郎，統南馬牧、左右牧、龍廄、內外廄丞。

*乘黃令

《六典》曰：乘黃令掌天子車輅，辨其名數與馴馭之法；丞為之貳。

《宋書》曰：乘黃令，晉官也。主乘輿金根車及安車、追鋒諸眾車馬。

《齊職儀》曰：乘黃，獸名也。龍翼馬身，黃帝乘之而仙，后人以名廄。

*廄令

《六典》曰：典廄令掌系飼馬牛，給養雜畜之事；丞為之貳。

《漢書》曰：太仆屬官有大廄、未央廄、象馬三令，各五丞一尉。又車府、輅軨、騎馬、駿馬四令、丞；晉約曰：漢儀注，大廄，名也，主馬萬匹也。又龍馬、閑駒、橐泉、如淳曰：廄在橐泉宮下。騊駼、承革五監長、丞；牧橐、昆蹄令丞。應劭曰：橐，橐駝。昆蹄，好馬名也。如淳曰：因以名廄也。武帝太初元年，更名象馬為桐馬。應劭曰：主乳馬取其汁，桐洛之味酢可飲，因以名官相動。又曰：蘇武為栘中監。移中，廄名，音移。又曰：上官桀遷未央廄，上體不安，及愈，見馬瘦，上怒曰：「汝以我不復見馬耶！」桀曰：「聖體不安，日夜憂懼，意誠不在馬。」言未卒，泣數行下，上以為忠。

《齊職儀》曰：諸廄有圉師、牧人，養馬之官；校人，掌王之馬正也。

*車府令

《六典》曰：車府令掌王公已下車駱，辨其名數及馴馭之法，丞為之貳。

《史記》曰：趙高為秦車府令。

《漢書·百官表》曰：太仆屬官，有車府令一人，六百石；丞一人。

《東觀漢記》曰：永平中，車駕出，信陽侯陰就干車騎突鹵簿，車府令齊國徐匡就車收御者送獄，詔書譴匡，匡自系不出。吳良上書言：「信陽侯驕慢，干突車騎，無大臣禮，大不敬。匡執法守正而下獄，臣恐陛下政化由是隳矣。」於是詔出匡，左遷為即丘長。

《齊職儀》曰：車府署，周有巾車典輅之職，辨五輅之制。

