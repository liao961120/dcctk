*嶺南道

廣州

《十道志》曰：廣州，南海郡。秦置南海郡。二漢因之，兼置交州。吳因之，分置廣州。宋、齊皆因之。梁、陳并置都督府。隋平陳，又置潘州。煬帝初，復置南海郡。唐為廣州。又曰：南海縣，本漢番禺縣地。

《山海經》曰：桂林八樹，在賁禺東。注云：賁禺，即番禺也。

《吳錄》曰：番禺縣有禺山，尉佗所葬。

《南越志》曰：肅連山西十里有靈州山焉，其山平原彌望，四野極目。郭景純云：南海之間有衣冠之氣者，斯其地也。又曰：秦占氣者以南方有黃氣紫雲之異，使繡衣使者鑿之二十余丈，乃流血數日，以為鑿龍之效。今所鑿之處形似馬鞍，謂之馬鞍岡。又曰：石門之水，舊曰貪泉，俗云：「經大庾則清穢之氣分，飲石門則淄素之質變。」

《廣州記》曰：尉佗筑朝臺以朝天子。

《南越志》曰：朝臺下有趙佗城。朝臺西三十里，即岡旁江，構越華館以送陸賈，因稱朝亭。

《十道志》曰：番禺北津水，今名廉平水。

韶州

《十道志》曰：韶州，始興郡。《禹貢》揚州之域。春秋戰國皆時楚地。秦屬南海郡。二漢屬桂陽郡。吳置始興郡。晉因之。宋改為廣興。齊復為始興。隋平陳，為韶州，以韶石為名。

《郡國志》曰：韶州科斗勞水間有韶石二，狀若雙闕。永和二年，有飛仙衣冠游二石上。昔舜游登此石，奏韶樂，因以名之。

岡州

《十道志》曰：岡州，義寧郡。《禹貢》揚州之域。秦、漢并屬南海郡。東晉末，分置新會郡。宋、齊、梁并因之。隋平陳，置封州，后改為允州，后改為岡州。

《郡國志》曰：岡州，地近大海，晴少雨多，時遇甚風，林宇悉拔。俗織竹為釜，以蠣殼屑泥之煮鹽，轉久彌密。

循州

《十道志》曰：循州，海豐郡。春秋時為百越之地。戰國時屬楚。秦、二漢南海郡地。晉亦然。隋平陳，置循州。

《南越志》曰：郡東水道一千里，趙陀昔為龍州尉，所蒞於此。

潮州

《十道志》曰：潮州，潮陽郡。亦古閩越地。秦屬南海郡，秦末屬尉佗。漢初屬南越，后亦屬南海郡。后漢因之。晉置東官郡。隋平陳，置潮州。

《郡國志》曰：稻得再熟，蠶亦五收，煮海為鹽。

《十道志》曰：海陽縣，本漢揭陽縣地。

《南越志》曰：潮陽縣，窮海之北，故曰潮陽。

恩州

《十道志》曰：恩州，恩平郡。秦屬南海郡。二漢為合浦郡。唐貞觀中，置恩州。

春州

《十道志》曰：春州，南陵郡。古越地。秦屬南海、象郡。漢合浦郡之高涼縣地。晉分置恩平縣。唐武德四年，討平蕭銑，置春州。

賀州

《十道志》曰：賀州，臨賀郡。秦屬南海郡。二漢屬蒼梧郡。吳置臨賀郡。晉因之。宋為臨慶國。齊復為臨賀郡。陳因之。隋平陳，置賀州，因賀水為名。

端州

《十道志》曰：端州，高要郡。秦屬南海郡。二漢并屬蒼梧郡。晉亦然。宋、齊并屬南海郡。陳置高要郡。隋平陳，置端州。

《南越志》曰：石室山傍洞雲霧自生風煙，有二石門，以為仙之下都。

藤州

《十道志》曰：藤州，感義郡。秦屬南海郡。二漢并屬蒼梧郡。晉屬永平郡。隋平陳，置藤州；煬帝初，州廢，置永平郡。唐復為藤州。

《郡國志》曰：俗以青石為刀劍，如銅鐵法。婦人亦為環玦，代珠玉也。夷人往往化為貙。貙，小虎也。

康州

《十道志》曰：康州，晉康郡。秦屬南海郡。二漢屬蒼梧郡。晉分置晉康郡。宋、齊因之。隋平陳，廢晉康，并入信安郡。唐復置康州。

封州

《十道志》曰：封州，臨封郡。土地所屬，自秦已上與康州同。今州即漢蒼梧郡之廣信縣也。梁置信郡，兼置成州。隋平陳，廢郡改成州為封州。

瀧州

《十道志》曰：瀧州，開陽郡。土地所屬，自漢已上與康州同。晉分端溪置龍鄉縣，今州即其地。

《南越志》：龍鄉縣，屬廣熙郡梁。梁分廣熙置建州，又分建州之雙頭洞立雙州，即此是。

高州

《十道志》曰：高州，高涼郡。秦以前土地與晉康郡同。二漢屬合浦郡。吳置高涼郡。晉因之，梁置高州。隋平陳，郡廢而高州如故。唐為高州。

《南越志》曰：高涼，本合浦縣也。吳建安十六年，衡毅、錢博拒步騭于高安峽，毅投水死，博與其屬亡于高涼。呂岱為刺史，博既請降，制以博為高涼都尉，於是置郡焉。

義州

《十道志》曰：義州，連城郡。土地所屬，秦已上與潘州同。漢置蒼梧郡，今州即蒼梧郡之孟陵縣。唐武德四年，江表底定，於此置南義州。貞觀二年，於此置義州。

新州

《十道志》曰：新州，新興郡。古越地。秦始皇略取陸梁地，置象郡，今州即其地也。漢為合浦郡之臨元縣。晉穆永和七年，分蒼梧郡，於此置新寧郡。梁、隋、唐為新州。

勤州

《十道志》曰：勤州，銅陵郡。秦屬南海郡。二漢屬合浦郡，隋屬信安郡。唐置勤州，或為銅陵郡。

竇州

《十道志》曰：竇州，懷德郡。《禹貢》揚州之分，古越地。漢蒼梧郡之端溪縣，先管羅竇洞，因為名。唐武德五年，置南扶州。貞觀八年，改為竇州。

《郡國志》曰：竇州悉以高欄為居，號曰干欄。三日一市。又曰：特亮縣，在河洞水北。昔有白牛夜出，光影照村，村人見牛光，號為特亮也。

桂州

《十道志》曰：桂州，始安郡。《禹貢》荊州之域。春秋時越地。七國時為楚越之交。始皇三十三年，嘗發逋亡人、贅婿、賈人略取陸梁地，是為桂林郡焉。二漢屬零陵、蒼梧二郡。吳分置始安郡。晉孝武改為始建。齊復為始安。梁天監六年，立桂州於蒼梧、郁林之境，無定理處。大同六年，移桂州於今理。隋大業三年，罷州。唐武德四年，復置桂州。

《始安記》曰：吳越之境，其人好劍，輕死易生。火耕水耨，人食魚稻，無千金之家。好巫鬼，重淫祀。

《十道志》曰：臨桂縣，荔水水源多生桂，桂生處不生雜樹。

昭州

《十道志》曰：昭州，平樂郡。秦桂林郡地。二漢屬蒼梧郡。宋屬始建國。齊屬始安郡。隋亦然。唐武德四年，置樂州。貞觀八年，改為昭州，取昭潭為名。

盛弘之《荊州記》曰：平樂縣西南數十里有山，間有兩目如人眼，極大，瞳子白黑分明。

蒙州

《十道志》曰：蒙州，蒙山郡。漢武平南越，置蒼梧郡，今州即蒼梧之荔浦縣也。隋置隋化縣。唐置蒙州，州有山號曰蒙山，山下人皆姓蒙，因為州名。

富州

《十道志》曰：富州，開江郡。秦桂林郡地。二漢屬蒼梧郡。梁為開江、武城二郡地。陳置靜州，改開江、武城二郡為逍遙郡。隋平陳，并廢，唐又置靜州，貞觀八年改為富州，因富水為名。

梧州

《十道志》曰：梧州，蒼梧郡。秦屬桂林郡。二漢為蒼梧。晉以后并因之。梁屬成州。隋平陳，改為封州。唐為梧州。

《漢書》曰：武帝元鼎元年，開蒼梧郡。

《禮記》曰：舜葬蒼梧之野。

潯州

《十道志》曰：潯州，潯江郡。秦屬桂林郡。二漢以后，并屬郁林郡。隋屬永平、郁林二郡地。唐置潯州。

《郡國志》曰：大賓縣，漢布山縣地。有糖牛與蛇同穴，牛嗜鹽。俚人以皮裹手涂鹽，入穴探之，牛舐之出外，則不得入，取其角為器，一曰糖牛。

龔州

《十道志》曰：龔州，臨江郡。秦屬桂林郡。漢平南越，置蒼梧郡，今州即郡之孟陵縣地也。唐置龔州。

郁林州

《十道志》曰：郁林州，郁林郡。秦為桂林郡。漢改為郁林郡，后漢亦同。梁置定州，后改為南定州。隋平陳，改為尹州；煬帝初，為郁林州。唐為郁林州。

平琴州

《十道志》曰：平琴州，平琴郡。舊郁林郡地。唐置平琴州，或為平琴郡。

賓州

《十道志》曰：賓州，安城郡。古越地。秦桂林郡地。漢為郁林郡，又為郁林郡之嶺方縣。自漢迄隋，并為嶺方縣地。唐貞觀五年，置賓州。

澄州

《十道志》曰：澄州，賀水郡。古越地。秦為桂林郡。漢為郁林郡之嶺方縣。唐武德四年，置澄州。

繡州

《十道志》曰：繡州，常林郡。秦屬桂林郡。二漢屬郁林郡。晉以后因之。唐平蕭銑，置繡州。

象州

《十道志》曰：象州，象郡。秦屬桂林郡。二漢為郁林郡。吳又分置桂林郡。晉、宋、齊因之。隋平陳，置象州，因象山以為名。秦之象郡，今合浦郡，非此象州也。

柳州

《十道志》曰：柳州，龍城郡。秦、漢土地與象州同。晉以后屬桂林郡。隋屬始安郡。唐平蕭銑，置昆州。貞觀八年，改為柳州。

融州

《十道志》曰：融州，融水郡。歷代土地與柳州同。唐置融州。

邕州

《十道志》曰：邕州，朗寧郡。古越地。秦為桂林郡。漢郁林郡之嶺方縣地。晉置晉興郡于此。隋為郁林郡之宣化縣。武德四年，置南晉州。貞觀六年，改為邕州。

《圖經》曰：人俗吝嗇澆薄，內儉外憃，椎髻跣足，尚雞卜、卵卜。

貴州

《十道志》曰：貴州，懷澤郡。虞舜暨周，并為荒裔。秦為桂林郡。自漢以下，與郁林郡同。唐置貴州。

黨州

《十道志》曰：黨州，寧仁郡。秦桂林郡地。唐置黨州。

《南越志》曰：黨州隆仁縣有京觀，即古征黨洞殺俘虜處。

橫州

《十道志》曰：橫州，寧浦郡。古越地。秦象郡地。漢為合浦郡之高涼縣地。隋於此置簡州，又改為緣州。唐改為橫州。

田州

《十道志》曰：田州，橫山郡。土地與朗寧郡同。唐為田州。

嚴州

《十道志》曰：嚴州，修德郡。《禹貢》荊州之域。漢武平南越，即象郡地。唐乾封二年，置嚴州，地在嚴岡之側，因為名。

《圖經》曰：州門有長河，水深八十丈，從牂牱流下。

山州

《方輿志》曰：山州，龍池郡。土地與嚴州同。唐為山州，或為龍池郡。

淳州

《方輿志》曰：淳州，永定縣。秦屬桂林郡地。唐武德四年置，至永貞，以犯憲宗廟諱改為巒州，以巒山為名。

羅州

《十道志》曰：羅州，招義郡。《禹貢》揚州之地，是為南越。宋元嘉三年，鎮南將軍檀道濟巡撫，於陵羅口筑城，因以名之，屬高涼郡。唐武德五年，因其地復置州。

《南越志》曰：招義縣，昔流人營也。

潘州

《十道志》曰：潘州，南潘郡。古甌駱越地。秦平百越，為桂林郡地。漢為合浦縣地，屬合浦郡。唐武德四年，置南宕州。八年，改為潘州。

《嶺表記》曰：潘州，昔有方士潘茂於此昇仙，遂以名郡。

容州

《方輿志》曰：容州，晉寧郡。古越地。秦屬象郡。二漢屬合浦郡。宋太始七年，分合浦縣，於此立南流郡。齊、梁、陳不改。隋廢。唐武德四年，置銅州。貞觀八年，改為容州，因容山為名。

《十道志》曰：鬼門關，在北流縣南三十里，兩石相對，狀若關形，闊三十餘步。昔馬援討林邑，經此立碑，石碣尚存。昔時趨交趾皆由此，關已南尤多瘴癘，去者罕得生還，故諺曰：「鬼門關，十人去，九不還。」

《郡國志》曰：斯地瘴氣，春謂青草瘴，秋謂黃茆瘴。有瘴江水。

辯州

《十道志》曰：辯州，陵水郡。古越地。秦象郡地。二漢屬合浦郡。唐置辯州。

《郡國志》曰：辯州，在陵、羅二水之間。

白州

《十道志》曰：白州，南昌郡。古越地。秦象郡地。漢為合浦郡。唐武德四年，置南州。六年，改為白州。

《嶺表錄》曰：州有一派水出自雙角山，合容州江呼為綠珠江。又綠珠井在雙角山下。昔梁氏之女有容貌，石季倫為交趾采訪使，以真珠三斛買之。梁氏之居，舊井存焉。

牢州

《十道志》曰：牢州，定川郡。本巴蜀西南徼外夷。秦屬象郡。漢屬牂柯郡。唐置義州，改為智州。貞觀十一年，改為牢州，以牢石為名。

欽州

《十道志》曰：欽州，寧越郡。歷代土地與白州同。宋、齊已來，置宋壽郡。梁又置安州。隋平陳，改為欽州。

安南都護府

《方輿志》曰：安南府，今理宋平縣。古越地，《禹貢》揚州之地，號為百越。在周為越裳重譯之地。秦屬象郡。漢為交趾、日南二郡界，后漢因之。唐為交州。又曰：人俗雜蠻夷之風，其人皆服布如單被，穿中央以貫其首。男子耕農，女子織纴。兵則矛、盾、長刀、木弓、竹矢，或骨為鏃。

《交州記》：南定縣人足骨無節，身有毛，臥者更扶始得起。故《山海經》云：「交脛國人腳脛曲戾相交，所以謂之交趾。」

《南越志》曰：龍編縣，州之始，有蛟龍編於津之間，因以為瑞而名邑。

武峨州

《方輿志》曰：武峨州，武峨郡。土地與安南府同。唐置武峨州。

粵州

《方輿志》曰：粵州，龍水郡。土地與安南府同。唐為粵州，或為龍水郡。

芝州

《方輿志》曰：芝州，忻城郡。土地與安南府同。唐為芝州，或為忻城郡。

愛州

《方輿志》曰：愛州，九真郡。秦象郡地。漢武置九真郡，后漢亦同。晉亦屬九真郡。宋、齊因之。梁置愛州。隋為九真郡。唐又為愛州。

福祿州

《方輿志》曰：福祿州，福祿郡。土地與九真郡同。唐為福祿州。

長州

《方輿志》曰：長州，文陽郡。土地與九真同。唐為長州。

驩州

《方輿志》曰：驩州，日南郡。古越裳氏國，九譯所通者也。秦屬象郡。二漢屬九真郡。吳分置九德郡。晉、宋、齊因之。隋置驩州，后為日南郡。唐為驩州。

《郡國志》曰：龐山洞人去其兩齒為飾，刻胸作花文。中山立市，十日一會。鑄銅為器，大如盤，名旁，旁以為財市。

峰州

《方輿志》曰：峰州，承化郡。古文郎國，有文郎水。亦陸梁地。秦屬象郡。二漢屬交趾郡。吳分置新興郡。晉改為新昌。陳置興州。隋平陳，改為峰州；煬帝初，廢。唐復置峰州。

《林邑記》曰：蒼梧以南有文郎野人，居無室宅，依樹止宿，食生肉，采香為業，與人交易，若上皇之人。

陸州

《方輿志》曰：陸州，玉山郡。秦象郡地。漢以來屬交趾郡。梁分置南州及寧海郡。隋平陳，郡廢，改黃州為玉州；煬帝初，州廢。唐復置玉州，上元二年，改為陸州，州有陸水。

廉州

《方輿志》曰：廉州，合浦郡。秦象郡地。漢置合浦郡，后漢同。吳改為珠官。晉又為合浦郡。宋因之，兼置臨瘴郡及越州。齊又因之。隋改為祿州，尋又改為合州。唐置廉州。

《後漢書》曰：孟嘗，字伯周，會稽上虞人。為合浦太守，先時太守多貪，珠遂徙向交趾；嘗到，革理前弊，珠遂還。稱為神明，桓帝征之。

巖州

《方輿志》曰：巖州，安樂郡。土地與合浦郡同。唐為巖州，或為安樂郡。

雷州

《方輿志》曰：雷州，海康郡。秦象郡地。二漢以后，并屬合浦郡。梁分置合州，大同末，為南合州。隋煬帝初，廢。唐為雷州。

《投荒錄》云：雷州南濱大海，多雷，雷之聲近在檐宇之上。雷州之北，高州之南數鄉亦多雷，雷聲似在尋常之外。俗俟雷時，具酒肴設奠，畏雷法甚嚴謹，有以彘肉與雞肉食者，霹靂即至。

禺州

《十道志》曰：禺州，溫水郡。古百越地，婺女之分野。秦屬象郡。本宕昌之邊邑，唐置宕州，又改為禺州，以南方番禺之地，因名州。

湯州

《方輿志》曰：湯州，湯泉縣。秦屬象郡。唐置湯州，或為湯泉州。

瀼州

《十道志》曰：瀼州，臨潭郡。《禹貢》揚州之分。春秋屬楚，在郁林之西南，交趾之北。隋大將軍劉方始開此路，為鎮守，尋又不通。唐貞觀二年，清平公李弘節遣欽州首領寧師宗招慰開拓，尋劉方舊路得達交州。為州在瀼水之東，故以為名。瀼音而章反。

籠州

《十道志》曰：籠州，扶南郡。古越地，在南越之西界。唐貞觀十二年，大使清平公李弘節招降獠，置籠州，以籠洞為名。

環州

《十道志》曰：環州，正平郡。《禹貢》揚州之分。州隸桂州。貞觀十二年，李弘節招慰款附環落洞，故以名州。州在游盧水南，整水北。

古州

《方輿志》曰：古州，樂興郡。土地同臨潭郡。唐置古州，或為樂古郡。

崖州

《方輿志》曰：崖州。朱崖郡。郡地海中之洲也，洲方千里，與今海康郡之徐聞縣對。自徐聞徑度，便風揚帆一日一夕即至。梁置崖州。

《漢書》曰：武帝元鼎六年，開南海地，置朱崖、儋耳二郡。元帝罷朱崖郡，以其阻絕數反，故罷之。

《郡國志》曰：崖州婦人著緦緶，以土為釜，器用瓠瓢。無水，人飲唯石汁。又有椒。以安石榴花著甕中，經旬即成酒，其味香美，仍醉人。

《交州記》曰：朱崖在大海中，南極之外。

儋州

《十道志》曰：儋州，昌化郡。土地所屬與朱崖同。漢元鼎六年，定越地，置儋耳郡。唐武德四年，置儋州。

《漢書》張晏注曰：儋耳其俗，鏤其頰皮，上連耳匡，分為數支，狀似雞腸，因名焉。

《山海經·海內南經》曰：有離耳。郭景純注曰：鎪其耳，分令下垂為飾，即儋耳也。

振州

《方輿志》曰：振州，延德郡。土地與朱崖郡同。隋置臨振郡。唐置振州。

瓊州

《方輿志》曰：瓊州，瓊山郡。土地與朱崖郡同。唐貞觀六年，割崖州置瓊州。

萬安州

《方輿志》曰：萬安州，萬安郡。土地與朱崖郡同。唐置萬安州，或為萬安郡。

