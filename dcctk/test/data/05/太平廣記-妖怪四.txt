*長孫繹

長孫繹之親曰鄭使君，使君惟二子，甚愛之。子年十五，鄭方典郡。常使蒼頭十餘人給其役。夜中，蒼頭皆食，子獨坐，忽聞戶東有物行來，履地聲甚重，每移步殷然。俄到戶前。遂至牀下。乃一鐵小兒也，長三尺，至麤壯，朱目大口。謂使君子曰。嘻。阿母呼，令吮乳來。子驚叫，跳入戶。蒼頭既見，遽報使君。使君命十餘人。持棒擊之，如擊石。徐而下堦。望門南出。至以刀斧鍛，終不可傷。命舉火爇之，火焚其身，則開口大叫，聲如霹靂，聞者震倒。於是以火驅之，既出衙門。舉足驀一車轍，遂滅，其家亦無休咎。出《紀聞》

*韋虛心

戶部尚書韋虛心，有三子，皆不成而死。子每將亡。則有大面出手牀下。嗔目開口，貌如神鬼。子懼而走，大面則化為大鴟，以翅遮擁，令自投于井。家人覺，遽出之，已愚，猶能言其所見，數日而死。如是三子皆然，竟不知何鬼怪。出《紀聞》

*裴鏡微

河東裴鏡微。曾友"友"字原闕，據明鈔本補。一武人，其居相近。武人夜還莊，操弓矢，方馳騎，後聞有物近焉。顧而見之，狀大，有類方相，口但稱渴。將及武人，武人引弓射，中之，怪乃止。頃又來近，又射之，怪復住，斯須又至。武人遽至家，門已閉，武人踰垣而入。入後，自戶窺之，怪猶在。武人不敢取馬，明早啟門，馬鞍棄在門，馬則無矣。求之數里墓林中，見馬被啗已盡，唯骨在焉。出《紀聞》

*李虞

全節李虞，好大馬，少而不逞。父嘗為縣令，虞隨之官。為諸慢遊。每夜，逃出自竇，從人飲酒。後至竇中，有人背其身，以尻窒穴，虞排之不動。以劒刺之。劒沒至鐔。猶如故。乃知非人也，懼而歸。又歲暮，野外從禽，禽入墓林。訪之林中，有死人面仰，其身洪脹，甚可憎惡，巨鼻大目，挺動其眼，眼仍光起，直視於虞。虞驚怖殆死，自是不敢畋獵焉。出《紀聞》

*武德縣婦人

開元二十八年，武德有婦娠，將生男。其姑憂之，為具。"具"原作"其"，據明鈔本改。儲糗。糗字原闕。據明鈔本補。其家窶，有麵數豆，有米一區。及產夕，其夫不在。姑與隣母同膳之。男既生。姑與隣母具食。食未至。"未至"原作"至曉"，據明鈔本改。婦若明鈔本"若"作"苦"。饑渴，求食不絕聲。姑饋之，盡數人之餐，猶言餒。姑又膳升麵進之。婦食食無遺。而益稱不足。姑怒，更為具之。姑出後，房內餅盎在焉。婦下牀。親執器，取餅食之，餅又盡。姑還見之，怒且恐。謂隣母曰。此婦何為。母曰。吾自幼及長，未之見也。姑方詢怒，新婦曰。姑無怒。"怒"字原空闕，據明鈔本補。食兒乃已。"已"字原闕，據明鈔本補。因提其子食之，姑奪之不得，驚而走。俄卻入戶，婦已食其子盡，口血猶丹。因謂姑曰。新婦當臥且死，亦無遺。若側，猶可收矣。言終，仰眠而死。出《紀聞》

*懷州民

開元二十八年，春二月，懷州武德、武陟、修武、三縣人，無故食土，云，味美異於他土。先是武德期城村婦人，相與採拾，聚而言曰。今米貴人饑，若為生活。有老父，紫衣白馬，從十人來過之，謂婦人曰。何憂無食。此渠水傍土甚佳，可食，汝試嘗之。婦人取食，味頗異，遂失老父。乃取其土至家，拌其麵為餅，餅甚香。由是遠近竟取之，渠東西五里。南北十餘步。土並盡。牛肅時在懷，親遇之。出《紀聞》

*武德縣民

武德縣逆旅家。有人鏁閉其室。寄物一車。如是數十日不還，主人怪之，開視囊，皆人面衣也，懼而閉之。其夕，門自開，所寄囊物，並失所在。出《紀聞》

*張司馬

定州張司馬，開元二十八年夏，中夜與其妻露坐。聞空中有物飛來。其聲𦐂𦐂然。過至堂屋，為瓦所礙。宛轉屋際，遂落簷前。因走，司馬命逐之，逐者以蹴之，乃為狗音。擒得火照，則老狗也，赤而鮮毛，身甚長，足甚短，可一二寸。司馬命焚之，深憂其為怪。月餘。改深州長史。出《紀聞》

*李適之

李適之既貴且豪，常列鼎於前，以具膳羞。一旦。庭中鼎躍出相鬬。家僮告適之，乃往其所，酹酒自誓。而鬬亦不解。鼎耳及足皆落。明日，適之罷知政事，拜太子少保。時人知其禍未止也。俄為李林甫所陷，貶宜春太守，適之男霅，為衛尉少卿。亦貶巴陵郡別駕。適之至州，不旬月而終。時人以林甫迫殺之。霅乃迎喪至都。李林怒猶未已。令人誣告。於河南府杖殺之。適之好飲，退朝後，即速賓朋親戚，談話賦詩，曾不備於林甫。初適之在相位日，曾賦詩曰。朱門長不備，親友恣相過。今日過五十，不飲復如何。及罷相，作詩曰。避賢初罷相。樂聖且衘盃。借問門前客，今朝幾箇來。及死非其罪，時人冤嘆之。出《明皇雜錄》

*李林甫

李林甫宅，亦屢有怪妖。其南北隅溝中，有火光大起，或有小兒持火出入，林甫惡之。奏於其地立嘉猷"猷"原作"猶"，據明鈔本改。觀。林甫將疾，晨起將朝，命取書囊，即常時所要事目也。忽覺書囊頗重於常，侍者開視之，即有二鼠出焉，投於地，即變為狗，蒼色壯大，雄目張牙，仰視林甫。命弓射之，殷然有聲，狗形即滅。林甫惡之，稱疾不朝，其日遂病，不踰月而卒。出《明皇雜錄》

又

平康坊南街廢蠻院，即李林甫舊第也。林甫於正寢之後，別創一堂，制度彎曲，有卻月之形，名曰偃月堂。土木華麗，剞劂精巧，當時莫儔也，林甫每欲破滅人家，即入月堂，精思極慮，喜悅而出，其家不存矣。及將敗，林甫於堂上，見一物如人，遍體被毛，毛如猪立。踞身鈎爪。長三尺餘。以手戟林甫，目如電光而怒視之。林甫連叱不動，遽命弧矢，毛人笑而跳入前堂，堂中青衣，遇而暴卒。經于廐。廐中善馬亦卒。不累月而林甫敗。出《開天傳信記》

*楊慎矜

楊慎矜兄弟富貴，常不自安。每詰朝禮佛像。默祈冥衛。一日，像前土榻上，聚塵三堆，如塚狀，慎矜惡之，且慮兒戲，命掃去。一夕如初，尋而禍作。出酉陽雜爼

*姜皎

姜皎常遊禪定寺，京兆辦局甚盛。及飲酒，座上一妓絕色，獻酒整鬟，未嘗見手。衆怪之。有客被酒，戲曰。非支指乎。乃彊牽視，妓隨牽而倒，乃枯骸也，姜竟及禍焉。出酉陽雜爼

*晁良貞

晁良貞能判知名，性剛鷙，不懼鬼。每年，恒掘太歲地豎屋。"豎屋"原作"堅掘"，據明鈔本改。後忽得一肉，大於食魁，良貞鞭之數百，送通衢。其夜，使人陰影聽之。三更後。車騎衆來至肉所。問太歲。兄何故受此屈辱。不讎報之。太歲云。彼正榮盛，如之奈何。明失所在。出《廣異記》

*李氏

上元末，復有李氏家，不信太歲，掘之，得一塊肉。相傳云，得太歲者，鞭之數百，當免禍害。李氏鞭九十餘。忽然騰上，因失所在。李氏家有七十二口，死亡略盡，惟小蒯公尚存，李氏兄弟恐其家滅盡，夜中，令奴悉作鬼裝束，劫小蒯，便藏之。唯此子得存，其後襲封蒯公。出《廣異記》

又

寍州有人。亦掘得太歲，大如方，狀類赤菌，有數千眼。其家不識，移至大路，遍問識者。有胡僧驚曰。此太歲也，宜速埋之。其人遽送舊處，經一年，人死略盡。出《廣異記》

*張周封

工部員外張周封，言舊莊在城東狗架觜西。嘗築墻於大歲上。一夕盡崩。且意其基虛，工不至。率莊客，指揮復築之。高未數尺，炊者驚叫曰。怪作矣。遽視之，飯數斗。悉躍出列"列"字原闕，據明鈔本補。地著牆，勻若蠶子，無一粒重者，矗墻之半，如界焉。因謁巫，酹地謝之，亦無他。出酉陽雜爼

*王豐

萊州即墨縣。有百姓王豐。兄弟三人。豐不信方位所忌，嘗於太歲上掘坑，見一肉塊。大如斗蠕蠕而動。遂填其坑，肉隨填而出，豐懼棄之，經宿肉長，塞於庭。兄弟奴婢，數日內悉暴卒，惟一女子存焉。出酉陽雜爼

*房集

唐肅宗朝，尚書郎房集，頗持權勢。暇日，私弟獨坐廳中，忽有小兒，十四五。髠髮齊眉。而持一布囊，不知所從來，立於其前。房初謂是親故家遣小兒相省，問之不應。又問囊中何物，小兒笑曰。眼睛也。遂傾囊，中可數升眼睛，在地四散。或緣墻上屋。一家驚怪，便失小兒所在，眼睛又不復見。後集坐事誅。出《原化記》

*張寅

范陽張寅嘗行洛陽故城南，日已昏暮，欲投宿故人家。經狹路中，馬忽驚顧。"顧"原作"頭"，據明鈔本改。蹐跼不肯行，寅疑前有異。因視路傍墳。大柱石端有一物，若似紗籠，形大如橋柱上慈臺，漸漸長大，如數斛。及地，飛如流星，其聲如雷。所歷"歷"字原闕，據明鈔本補。林中宿鳥驚散。可百餘步。墮一人家。寅竊記之，乃去。後月餘。重經其家。長幼無遺矣。乃詢之鄰人，云。其婦養姑無禮，姑死，遂有此禍。出《廣異記》

*燕鳳祥

平陽燕鳳祥，頗涉六藝，聚徒講授。夜與其妻在家中。忽聞外間喑嗚之聲。以為盜，屣履視之，正見一物，白色，長丈許，在庭中，遽掩入戶。漸聞登堦。呼鳳祥曰。夜未久，何為閉戶。默不敢應，明燈自守。須臾，門隙中有一面，如猴，即突入。呼其侶數百頭，悉從隙中入。皆長二尺餘。著豹皮犢鼻禈。鼓脣睚目，貌甚醜惡。或緣屋壁，或在梁棟間，跳躑在後，勢欲相逼。鳳祥左右，惟有一枕，及婦琵琶，即以擲之，中者便去。至明方盡，遂得免。恍惚常見室中有衣冠大人，列在四壁，云。我平陽堯平明鈔本"堯平"作"堯神"使者。請巫祝祠禱之。終不能去。乃避於精舍中，見佛榻下有大面，瞪目視之。又將逃於他所，出門，復見群鬼，悉戲巷中。直赴鳳祥，不得去。既無所出，而病轉篤。乃多請僧設齋。結壇持呪。亦迎六丁道士。為作符禁呪。鬼乃稍去。數日，鳳祥夢有一人，朱衣墨幘，住空中，云。還汝魂魄。因而以物擲鳳祥，有如婦人髮者，有如絳衣者數十枚，鳳祥悉受，明日遂愈焉。出《廣異記》

*王生

永泰初，有王生者，住楊州孝感寺北。夏月被酒臥。手垂於牀。其妻恐風射，舉之。忽有巨手出于牀前。牽王臂墜牀。身漸入地。其妻與奴婢共曳之，不禁。地如裂狀。初餘衣帶。頃亦不見。其家併力掘之，深二丈許，得枯骨一具，已如數百年者。竟不知何怪。出酉陽雜爼

*梁仲朋

葉縣人梁仲朋，家在汝州西郭之街南。渠西有小莊，常朝往夕歸。大曆初，八月十五日，天地無氛埃。去十五六里，有豪族大墓林，皆植白楊。是時，秋景落木，仲朋跨馬及此。二更，聞林間槭槭之聲，忽有一物，自林飛出。仲朋初謂是驚棲鳥，俄便入仲朋懷，鞍橋上坐。月照若五㪷栲栳大。毛黑色，頭便似人。眼射如珠。便呼仲朋為弟，謂仲朋曰。弟莫"莫"字原闕，據明鈔本補。懼。頗有羶羯之氣，言語一如人。直至汝州郭門外，見人家未寐，有燈火光。其怪歘飛東南上去。不知所在。如此仲朋至家多日，不敢向家中說。忽一夜，更深月上，又好天色，仲朋遂召弟妹，於庭命酌，或嘯或吟，因語前夕之事。其怪忽從屋脊上飛下來，謂仲朋曰。弟說老兄何事也。於是小大走散，獨留仲朋。云。為兄作主人。索酒不已，仲朋細視之，頸下有癭子，如生瓜大，飛翅是雙耳，又是翅。鼻烏毛斗輵。大如鵝卵。飲數斗酒，醉於盃筵上。如睡着。仲朋潛起，礪闊刃，當其項而刺之，血流迸洒。便起云。大哥大哥，弟莫悔。卻映屋脊，不復見，庭中血滿。三年內，仲朋一家三十口蕩盡。出乾𦠆子

