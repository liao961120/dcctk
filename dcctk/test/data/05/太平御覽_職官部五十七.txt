*太守

《論語》子路曰：善人為邦百年亦可以勝殘去殺矣。善人居中不踐跡，不入室也。此人為政不能早有成功，百年乃能無殘暴之人。

《史記》曰：萬石君名奮，其父趙人也，姓石氏。奮長子建，次子甲，次子乙，官皆至二千石。於是景帝曰：「石君及四子皆二千石，人臣尊寵乃集其門。」號奮為萬石君。孝景季年，萬石君以上大夫祿歸老於家。以歲時為朝臣。過宮門闕，萬石君必下車趨。見路馬必式焉。又曰：杜周為御史大夫，家兩子，夾河為守。

《漢書》曰：郡守，秦官也，常治其郡，秩二千石，有丞。邊郡又有史掌兵馬，秩皆六百石。景帝中元二年更名太守。又曰：季布為河東太守。孝文時，人有言其賢，召欲以為御史大夫。又言其勇，使酒難近。至，留邸一月，見罷。布進曰：「臣待罪河東，陛下無故召臣，此人必有以臣欺陛下者。今臣至，無所受事，罷去，此人必有毀臣者。夫以一人譽召臣，一人毀去臣，臣恐天下有識聞之，有以窺陛下。韋昭曰：窺見陛下深淺也。上默然，慚曰：」河東吾股肱郡，故時召君耳。「又曰：嚴助，會稽人也。上問所欲，對曰：「愿為會稽太守。」在郡數年，不聞問。上賜詔書曰：「君厭承明之廬，石渠門外。勞侍從之事，懷故土，出為郡。間者闊焉，久不聞問。」助惶恐，上書謝曰：「臣事君猶子事父，臣當伏誅。愿奉二年計最。」如淳曰：舊法，當使丞奉歲計躬自欲入奉之也。最，凡要也。又曰：朱買臣，字翁子。拜會稽太守。上謂買臣曰：「富貴不歸故鄉，如衣錦夜行，今子何如？」買臣頓首辭謝。買臣衣故衣，懷其印綬，步歸郡邸。時會稽吏方相與群飲，不視買臣。買臣入室中，守邸與共食，且飽，少見其綬。守邸怪之，前引其綬，又視其印，會稽太守章也。守邸驚，出相語上計掾吏。皆醉，大呼曰：「妄誕耳！」守邸曰：「試來視之。」其故人素輕買臣者入內視之，還走，疾呼曰：「實然！」坐中驚駭，丞守相推，排陳列庭中拜謁。又曰：龔勝，楚人也。哀帝以勝守右扶風，數月，上知勝非撥煩吏，遷勝光祿卿。

《東觀漢記》曰：彭寵，字伯通，南陽宛人也。父容，哀帝時為漁陽太守，有名於邊，容貌飲食絕眾。是時，單于來朝，當道二千石皆選容貌飲食者，故容徙為雲中太守。又曰：馮勤，字偉伯。曾祖楊宣帝時為弘農太守，生八男皆典郡趙魏間，號為「萬石諸馮」。至是世至二千石。

《漢雜事》曰：蔣滿為上黨，其子萬為北地都尉，同詔征見，宣帝曰：「父子剖符耶！」即詔滿為淮陽相，萬為弘農守。

《後漢書》曰：郅惲再遷長沙太守。先是，長沙有孝子古初，遭父喪未葬，鄰人失火，初匍匐柩上，以身捍火，火為之滅。惲真異之，以為首舉。又曰：任延為武威太守。帝親見，戒之曰：「善事上官，無失名譽。」延對曰：「臣聞忠臣不私，私臣不忠。履正奉公，臣子之節；上下雷同，非陛下之福。善事上官，臣不敢奉詔。」帝嘆息曰：「卿言是也。」又曰：橋玄為上谷太守。上邽姜岐，守道隱居，名聞西州。玄召以為吏，稱疾不就。玄怒，敕督郵尹益逼致之，曰：「岐若不至，趣嫁其母。」趣，音促。益固爭不能得，遽曉譬岐。岐堅臥不起。郡內士大夫亦往諫，玄乃止。時頗以為譏。

《漢官解詁》云：太守專郡，信理庶績，勸農賑貧，決訟斷辟，興利除害，檢察詳奸，舉善黜惡，誅殺暴殘者也。

《魏志》曰：賈逵，字梁道。太祖征馬超至弘農，曰：「此西道之要，以逵領弘太守。」召見計事，大悅之，謂左右曰：「使天下二千石悉如賈逵，吾何憂也。」又曰：劉靖，馥之子也，黃初中遷廬江太守。詔曰：「卿父昔為彼州，今卿復為此郡，可謂能克負荷者也。」又曰：曹仁，字子孝。太祖征呂布，仁別攻句陽，拔之，數有功，拜廣陽守。太祖器其勇略，不使之郡。

《蜀志》曰：法正，字孝直。先主以正為蜀郡太守、揚武將軍，外統都畿，內為謀主。一餐之德，睚眥之怨，無不報復，擅殺毀傷己者數人。或謂諸葛亮曰：「法正於蜀郡太縱橫，將軍啟主公，抑其威福。」亮答曰：「主公之在公安也，北畏曹操之強，東憚孫權之逼，近則慮孫夫人生變於肘腋。當斯之時，進退狼跋，法孝直為之輔翼，令翻然翱翔，不可復制，如何禁法正使不得行其意也！」又曰：劉琰，字威碩，魯國人也。先主在豫州，辟為從事，以其宗姓，有風流，善談論，厚親待之，遂隨從周旋，常為賓客。先主定益州，以琰為固陵太守。

《吳志》曰：士燮為交阯太守。中國士人往依避難者以百數。耽玩《春秋》，為之注解。陳國袁徽與尚書令荀彧書曰：「交阯士府君既學問優博，又達於從政，處大亂之中，保全一郡，二十餘年疆場無事，民不失業，羈旅之徒，皆蒙其慶，雖竇融保河西，曷以加之？」又曰：周魴。黃武中鄱陽大帥彭綺作亂，攻沒屬城，乃以魴為鄱陽太守，與胡綜等戮力致討，遂生擒綺，送詣武昌。又曰：陸績，字公紀。孫權統事，辟為奏曹掾，以直道見憚，出為郁林太守。

《晉書》曰：桓玄出補義興太守，郁郁不得志。嘗登高望震澤，嘆曰：「父為九州伯，兒為五湖長！」棄官歸國。又曰：辛恭靖，隴西狄道人也。少有器幹，才量過人，隆安中為河南太守。會姚興來寇，恭靖固守百餘日，以無救而陷，被執至長安，興謂之曰：「朕將任卿以東南之事，可乎！」恭靖厲色曰：「我寧為國家鬼，不為羌賊臣。」興怒，幽之別室。經三年，至元興中，誑守者乃逾垣而遁，歸於江東。又曰：鄭沖為陳留太守。沖以儒雅為德，蒞職不為幹局之譽，而簞食缊袍，不營資產。世以此重之。又曰：劉世智，字子房。貞素有兄風。少貧窶，每負薪自給，讀書不輟，竟以偳行稱。歷吏部郎，出為潁川太守。平原管輅嘗謂人曰：「吾與劉潁川兄弟語，使人神思清發，昏不暇寐。自此之外，殆白日欲寢矣。」又曰：劉胤。王敦請為右司馬。胤知敦有不臣心，枕疾不視事，以是忤敦意，出為豫章太守，辭以腳疾，詔就家授印綬。郡人莫鴻，南土豪族，因亂，殺本縣令，橫恣無道，百姓患之。胤至，誅鴻及諸豪右，界內肅然。

《晉起居注》：太康八年詔曰：「昔先王御俗，以興至治，未有不先成民事者也。漢宣識其如此，是以嘆息。良二千石，今欲皆先外郡，治民著績，然後入為常伯納言及典兵宿衛、黃門散騎、中書郎。

《晉書·呂光載記》曰：呂纂克金城太守衛鞬，鞬瞋目謂光曰：「我寧守節斷頭，不為降虜也。」光義而免之。

沈約《宋書》曰：羊玄保為黃門郎，善奕棋，棋品第三。太祖亦好棋，數蒙引見，嘉其溫謹。與太祖賭郡戲，勝以補宣城太守。

《齊書》曰：王敬則遷吳興太守。郡舊多剽掠，有十數小兒於路取遺物，敬則殺之以徇，自此路不拾遺物，郡無劫盜。又錄得一偷，召其親屬於前鞭之，令偷身長掃街路，久之乃令偷舉舊偷自代，諸偷恐為所識，皆逃走，境內以清。又曰：劉善明，太祖踐祚，以善明勛誠，欲與善明祿，召謂之曰：「淮南近畿，國之形勝，自非親賢，不使居之。卿為我臥治也！」代高宗為征虜將軍，淮南、宣城二郡太守。又曰：張岱。時新安王子鸞以盛寵為南徐州，割吳郡屬焉。高選佐吏，孝武帝召岱謂之曰：「卿美望夙著，兼資宦已多。今欲用卿為子鸞別駕，總刺史之任，無謂小屈，終當大伸也。」又曰：王敬則為吳興太守，入烏程，從市過，見屠肉木幵，結賢反。嘆曰：「吳興昔無此木幵，是我少時在此作也。」召故人飲酒，說平生不以屑也。

《南史》曰：謝超宗有高名，齊高帝以超宗為義興太守。升明二年，坐公事免。詣東府，門自通。其日風寒，高帝謂四坐曰：「此客至，使人不衣自暖矣。」

《三國典略》曰：王慶籍為京兆太守。太祖以其精勤，赍以紫袍及綾裳一襲，謂百官曰：「王慶籍一世清人也。」又曰：陰鏗為招遠將軍、晉陵太守。鏗常與賓友宴飲，見行觴者因回酒矣，以授之，眾坐皆笑。鏗曰：「吾儕終日酣酒，而執爵者不知其味，非人情也。」及侯景之亂，鏗嘗為賊所擒，或救之獲免。鏗問其故，乃前所行觴者。

《梁書》曰：劉之遴為南郡太守。初，之遴在荊府，常寄居南郡廨，忽夢前太守袁彖謂曰：「卿后當為折臂太守，則居此中。」之遴后果折臂，遂臨此郡。又曰：謝朏，字敬仲。齊時為義興太守，加秩二千石。在郡不省雜事，悉付綱紀，曰：「吾不能作主者吏，但能作太守耳。」又曰：任昉為吳興太守，清潔友人。到溉與弟洽，從昉為山澤游。被代而還，無衣，沈約遺裙衫迎也。又曰：范縝為宜都太守。性不信鬼神，夷陵有伍相廟，唐漢三神廟，胡里神廟，縝乃下教斷不祠。

《後魏書》曰：房士達，永安末轉濟南太守。士達不入京師，而頻為本州郡，時人榮之。又曰：崔休為渤海太守。時大儒張吾貴有盛名於山東，四方學士咸相宗慕，弟子自遠而至者常千餘人。生徒既眾，所在多不見容。休乃為設俎豆，招延禮接，使肄業而還，儒者稱為口實。又曰：盧道將為燕郡太守。道將下車，表樂毅、霍元之墓，而為之立祠。又曰：房幼愍。安豐、新蔡二郡太守坐事奪官，居家，忽聞有客聲，出無所見。還至庭中，為家群犬所噬，遂卒。

《北史》曰：宋欽道仕齊，歷位中山太守。長於撫接，然好察細事。其州府佐吏使民間者先酬錢，然後敢食。臨蒞處稱為嚴整。

《後周書》曰：盧光為京兆太守。先是，舍數有妖怪，在前后將莫敢居者，光曰：「吉凶由人，妖不妄作。」遂入居之。未幾，光所乘馬忽升廳事，升床南首而立，又食器無故自破。光并不以介懷。其精誠守正如此。

《唐書》曰：崔玄亮，清慎介獨，自登朝，行不樂趨競。歷御史、尚書，密、湖、曹三郡守。每一遷秩，謙讓輒形於色。又曰：李暠守太原。舊俗有僧徒以習禪為業，及死不斂，但輿尸送近郊以飼鳥獸。如是積年，土人號其地為「黃坑」。坑側有餓犬千數，食死人肉，因侵害幼弱，遠近苦之，前后官吏不能禁止。暠到官，申明禮憲，期不再犯，仍發兵捕殺群狗，其風遂革。

《三輔決錄》曰：馬援誡兄子書：「龐伯高敦篤周慎，口無擇言，吾愛之重之，愿汝曹效之。」世祖見援書，即擢為零陵太守。在郡四年，甚有治化。

《文士傳》曰：文帝亦親阮籍，常與談戲，任其所欲，不迫以職事。籍常從容言昔曾游東平，樂其土風，愿得為東平太守。文帝大悅，即從其意。籍便乘驢往之，至郡皆壞府舍諸壁鄣，使內外相望，教令清當。十餘日，便復乘驢而去。

《楚國先賢傳》曰：耒陽胡紹，字伯藩，年十八為郡門下幹，迎太守許荊。荊足中風，使紹抑之。紹視荊蹠音跖。下而笑，荊怒問之，紹曰：「見明府蹠下黑子，紹亦有之，欣而故笑。」荊視之，果有黑子。令其從學，學八年，遂為九真、零陵二郡太守。

《華陽國志》曰：趙瑤字元珪，弟琰字稚珪。瑤兄弟皆以令德著聞。瑤少有公望，遷扶風太守，徙為蜀郡，司空張溫謂之曰：「第五伯魚從蜀郡入為司空，吾今掃第以待足下矣。」

《西京雜記》曰：朱買臣為會稽太守。懷章、綬還至舍亭而國人未知也。所知錢勃見曝露乃勞之曰：「無罷乎？」遺以紈扇。買臣至郡，引為上客，尋遷為掾吏。

《韓子》曰：李悝為魏文侯上地之守，而欲人之善射，乃下令曰：「民有狐疑之訟者，令之射杓，中之者勝，不中者負。」令且下而人皆習射，日夜不休。及與秦戰，大敗之，以民之善射也。

《風俗通》曰：蜀郡任嘉，年三四歲時，父騰為諸生，於漢中就師。有盜賊，道路斷絕，蜀亦覆沒，客轉長沙為州郡吏。后嘉為長沙太守，騰為奏曹掾，默知嘉實其子。一日，嘉母語次謂嘉曰：「奏曹任掾則汝父也，但差老耳。」嘉曰：「天下豈獨有一任，夫人何以老更生邪意？」母曰：「咄！我尚守養汝數十年無嫌譏，豈以垂沒更失計哉！顧實真父，不可棄捐。」后，嘉問掾聲音何類太守，何州里耶，掾曰：「本犍為武陽人，蓬轉流宕到此。」母察審諦，又識左耳前贅，因出抱持，對之流涕。嘉自拔榻，噓欷哽咽。

《世說》曰：爰綜為新安太守。南界有刻石，爰至其下宴。有人於石下得剪刀者，眾咸異之，主簿對曰：「昔長沙恒王嘗飲餞孫洲，父老云：此洲狹而長，君當為長沙。事果應。夫三刀為州，今得交刀，君亦當為交州。」后果作交州。

《世語》曰：荊州刺史裴潛以南陽周泰為從事，使詣司馬宣王。宣王知之，辟泰。泰九年居喪，留缺待之，後三十六日擢為新城太守。宣王為大會，使尚書鍾毓嘲之曰：「君釋褐登宰府，三十六日擁麾蓋，守兵馬，典郡，乞兒乘小車，一何快耶！」泰曰：「君貴公之子，故守吏職，獼猴騎土牛，一何遲也。」

《潘尼贈二李郎詩序》曰：元康六年，尚書吏部郎汝南李光彥遷汲郡太守，都亭侯江夏李茂曾遷平陽太守。此二子皆弱冠知名，歷職顯要，旬月之間，繼踵名郡，離儉劇之勤，就放曠之逸，枕鳴琴以俟遠，致離別之際，各斐然賦詩。

