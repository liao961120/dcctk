*唐德宗孝文皇帝

《唐書》曰：德宗孝文皇帝，諱適，代宗長子。母曰睿真皇后沈氏。天寶元年四月癸巳，生于長安東宮。其年十二月拜特進，封奉節郡王。代宗即位之年五月，以上為天下兵馬元帥，改封魯王。八月，改封雍王。廣德二年二月，立為皇太子。大歷十四年五月辛酉，代宗崩。癸亥，即位于太極殿。六月己亥朔，御丹鳳樓，大赦天下。八月，以門下侍郎、平章事崔祐甫為中書侍郎、平章事，以道州司馬同正楊炎為門下侍郎、平章事。乙巳，遣太常少卿韋倫使吐蕃，以蕃俘五百人還之，示修好也。冬十月，吐蕃合南蠻之眾，號二十萬，三道寇茂州，扶、文、黎、雅等州，連陷郡邑。發禁兵四千助蜀，大破之。十二月乙卯，立宣王誦為皇太子。建中元年春正月丁卯朔，御含元殿，改元建中，群臣上尊號曰聖神文武皇帝。己巳，朝太清宮。庚午，謁太廟。辛未，有事於郊丘，還宮，御丹鳳門，大赦天下。自艱難以來，征賦名目頗多，今后除兩稅外，輒率一錢，以枉法論。二年三月，筑汴州城。初，大歷中李正已有淄、青、齊、海、登、萊、沂、密、德、棣、曹、濮、兗、鄆十五州之地，李寶臣有恒、定、易、趙、深、冀、滄七州之地，田承嗣有魏、博、相、衛、洺、貝、澶七州之地，梁崇義有襄、鄧、均、房、復、郢六州之地，各聚兵數萬。始因叛亂得立，雖朝廷寵待加恩，心猶疑貳，皆連衡盤結以自固。先是，汴州以城隘不容眾，請廣之。至是筑城。五月丙寅，以軍興十一而稅。冬十一月，尚書左仆射楊炎貶崖州司馬，尋賜死。三年四月，封朱滔為通義郡王。朱滔、王武俊與田悅合眾而叛。十一月，朱滔、田悅、王武俊於魏縣軍壘各相推獎，僣稱王號。署官名如國初親王行臺之制。丁丑，李希烈自稱天下都元帥、太尉、建興王，與朱滔等四盜膠固為逆。四年春正月，鳳翔節度使張鎰與吐蕃宰相尚結贊同盟於清水。庚寅，李希烈陷汝州，執州將李元吉而去，東都震駭。甲午，遣顏真卿宣慰李希烈軍。八月丁未，李希烈率眾三萬攻哥舒曜於襄城，東都危急。冬十月，詔涇原節度使姚令言率涇原之師救哥舒曜。丁未，涇原軍出京城，至浐水，倒戈謀叛，姚令言不能禁止。上令載繒彩二車，遣晉王往慰諭之，亂兵已陣於丹鳳闕下，促神策軍拒之，無一人至者。上與太子諸王妃主百餘人出苑北門，右龍武軍使令狐建方教射于軍中，聞難，聚射士得四百人扈從。其夕，至咸陽，飯數匕而過。戊申，至奉天。己酉，元帥都虞候渾瑊以子弟家屬至，乃以瑊為行在都虞候。亂兵既剽京城，屯於白華，乃於晉昌里迎朱泚為帥，稱太尉，居含元殿。上以奉天隘，欲幸鳳翔，壬子，鳳翔軍亂，殺節度使張鎰，乃止。癸丑，李希烈陷襄城，哥舒曜走洛陽。丁巳，邠寧節度韓游瑰與託惟明率兵三千至，才入奉天，賊軍亦至，乃出拒之，王師不利。賊攻城愈急，矢石雨下，死傷者眾，人心危蹙，上與渾瑊對泣。朱泚據乾陵作樂，下瞰城中，辭多侮慢。戊子，朔方節度使李懷光遣兵馬使張韶奉表，言大軍將至。乃令昇韶巡城，叫呼歡聲動地，賊不之測，疑懼緩攻。癸巳，懷光軍次醴泉，是夜賊解圍而去。神策將李晟自定州率師赴難，軍於渭橋。

興元元年春正月，上在奉天詔曰：「克致興化，必在推誠；忘已濟人，不吝改過。朕嗣服丕構，君臨萬邦，失守宗祧，越在草莽。不念率德，誠莫追於既往；永言思咎，期有復於將來。明征其義，以示天下。予小子懼德不嗣，罔敢怠荒。然以長於深宮之中，暗於經國之務，積習易溺，居安忘危，不知稼穡之艱難，不恤征戍之勞苦。致澤靡下究，情未上通，事既壅隔，人懷疑阻。猶昧省已，遂用興戎，征師四方，轉餉千里。賦車籍馬，遠近騷然；行赍居送，眾庶勞止。力役不息，田萊多荒。暴令峻於誅求，疲民空於杼軸，轉死溝壑，離去鄉閭，邑里丘墟，人煙斷絕。天譴於上而朕不寤，人怨於下而朕不知。馴致亂階，變起都邑，賊臣乘釁，肆逆滔天，曾莫愧畏，敢行凌偪。萬品失序，九廟震驚，上辱於祖宗，下負於蒸庶。痛心靦面，罪實在予，永言愧悼，若墜泉谷。賴天地降祐，人祗葉謀，將相竭誠，爪牙宣力，群盜斯屏，皇維載張。將弘永圖，必布新令。朕晨興夕惕，惟省前非。乃者公卿百寮用加虛美，以聖神文武之號，被蒙暗寡昧之躬，固辭不獲，俯遂群議。昨因內省，良所瞿然。自今已后，中外書奏不得言聖神文武之號。今上元統歷，獻歲發祥，宜革紀年之號，式敷在宥之澤，可大赦天下，改建中五年為興元元年。李希烈、田悅、王武俊、李納，咸以勛舊，繼守藩鎮，聯撫馭乖方，致其疑懼，皆由上失其道而下罹其災。一切并與洗滌，復其爵位，待之如初，仍即遣使宣諭。朱滔以泚連坐，路遠必不同謀，永念舊勛，務存弘貸，如能效順，亦與維新。朱泚反易天常，盜竊名器，暴犯陵寢，所不忍言，獲罪祖宗，朕不敢赦。除泚外，并從原宥。」二月甲子，加連城郡王李懷光太尉，仍賜鐵券，赦三死罪。懷光怒曰：「凡人臣反逆，乃賜鐵券，恕以不死，今賜懷光，是反定矣！」因投之於地。上聞懷光將叛，令翰林學士陸贄往慰諭之。其詞禮益倨悖，尋李晟自咸陽移兵東渭橋，避懷光也。晟以懷光反狀已明，請上幸蜀。丁卯，車駕幸梁州，留戴休顏守奉天。三月，懷光燒營，走歸河中。庚寅，車駕次城固。壬辰，至梁州。四月辛丑朔。時將士未給春衣，上猶夾服，漢中早熱，左右請御暑服，上曰：「將士未易冬服，獨御春衫可乎！」俄而貢物繼至，先給諸軍而始御之。五月，李晟自渭北移軍於光泰門外。賊來薄，我軍士奮擊，大敗之，斬馘千計，戊戌，晟列陣於光泰門外。遣騎將史萬頃往神村，開苑墻二百餘步，賊樹柵當之。我軍爭拔柵，與賊血戰，賊黨大敗，追擊至白華，朱泚、姚令言率眾萬餘遁去。晟收復京城。是日，渾瑊與戴休顏亦破賊三千於咸陽，韓游瑰追朱泚於涇州。六月，李晟上《收城露布》，上覽之，涕下沾襟。涇州田希鑒斬姚令言，幽州軍士韓旻於彭原斬朱泚，并傳首至行在。乙巳，遣吏部侍郎班宏入京宣慰。六月戊午，車駕發興元。秋七月景子，次鳳翔府。壬子，至自興元。辛卯，御丹鳳樓，大赦天下。九月丁卯，上顧謂宰臣曰：「今大盜雖除，時猶多難，宜廣延納，以達下情。近日諫官都無論奏，自今每正衙及延英坐日，常令朝臣三兩人面奏時政得失，庶有弘益也。」貞元元年正月丁酉朔，御含元殿受朝賀，禮畢，宣制，大赦天下，改元。時關東大饑，賦調不入，國用益窘，關中饑民蒸蝗蟲而食之。五月，分命朝臣禱群神以祈雨。蝗自海而至，群飛蔽天，每下則草木及畜毛無復孑遺，穀價騰踴。九月，朔方大將牛名俊斬李懷光，傳首闕下。馬燧收復河中。十月，上御正殿，策賢良方正、能直言極諫等三科舉人。十一月癸卯，上親祀昊天上帝於圓丘。禮畢，御丹鳳樓，大赦天下。二年四月丙寅，淮西李希烈為其牙將陳仙奇所鴆，并誅其妻子，仙奇以淮西歸順。九月乙巳，吐蕃寇好畤，京師戒嚴。李晟部將王佖擊吐蕃於汧陽城，敗其中軍。辛亥，寇鳳翔，李晟出師御之，一夕而退。冬十月，李晟拔吐蕃摧沙堡。十一月，冊淑妃王氏為皇后。丁酉，后崩，謚曰昭德。辛丑，吐蕃陷鹽州。三年三月，河東馬燧來朝。時吐蕃相結贊使大將論頰熱卑辭厚意告馬燧，請兩國同盟，上疑其不誠，不允，故燧自將論頰熱入朝，盛言蕃相請盟，可以保信。上從之。五月辛未，侍中渾瑊與吐蕃宰相尚結贊同盟于平涼，為蕃兵所劫，瑊遁而獲免，崔漢衡已下將吏陷沒者六十餘人。四年春正月，上御丹鳳樓，大赦天下。京師地震，辛亥又震，壬子又震。甲寅地震。宴群臣於麟德殿。己未，地震。丁卯，有司條奏省官，其左右常侍、太子賓客請依前置四員，從之。壬戊，加置諫議大夫八員，分中書四員為右，門下四員為左。是月，吐蕃寇涇、邠、寧、鄜、慶等州，焚彭原縣，邊將閉城自固。賊驅人畜三萬計，凡二旬而退。五年春正月乙卯，詔：「自令宜以二月一日為中和節，以代正月晦日，備三令節數，內外官司休假一日。」二月庚子，以大理卿董晉為門下侍郎、同平章事；以御史中丞竇參為中書侍郎、平章事，兼轉運使。六年春正月，大雪。二月戊辰朔，百僚會宴於曲江亭，上賦《中和節群臣賜宴》詩七韻。是日，百僚進《兆人本業》三卷。八年四月乙未，貶中書侍郎、平章事竇參為郴州別駕，以尚書左丞趙憬、兵部侍郎陸贄并為中書侍郎、同中書門下平章事。八月，以天下水災，命朝臣宣撫賑貸。河南、河北、山南、江淮凡四十餘州大水，漂溺死者二萬餘人。九年正月癸卯，初稅茶，歲得錢四十萬貫。從鹽鐵使張滂所奏，茶之有稅，自此始。五月乙巳，韋皋破吐蕃峨和城、定廉城、通鶴軍，凡平堡五十餘所。冬十月，環王國獻犀牛，上令見于太廟。十年冬十月，御宣政殿，試賢良方正、能直言極諫等舉人。十二月，貶中書侍郎、平章事陸贄為太子賓客。十二年三月，以戶部侍郎裴延齡為戶部尚書。六月初，置左右護軍中尉。十二月乙未，大雪，平地二尺，竹柏多死。環王國所獻犀牛，是冬凍死。上著《刑政箴》一首。癸未，回紇、南詔、劍南、西山八國女國王并來朝賀。十三年春正月，吐蕃贊普遣使修好，塞上以聞，上以犬戎負約，不受其使。十六年春正月，恒冀、易定、陳許、河陽四鎮之師與賊戰，皆不利而退。二十一年春正月，御含元殿受朝賀。是日，上不康。癸巳，會群臣於宣政殿，宣遺詔：皇太子宜於柩前即位。是日，崩於會寧殿，享壽六十四。謚曰神武孝文皇帝，廟號德宗，葬崇陵。

*朱泚

附

《唐書》曰：朱泚，幽州昌平人。曾祖利，贊善大夫，贈禮部尚書。祖思明，太子洗馬，贈太子太師。父懷珪，天寶初，事范陽節度使裴寬為衙前將，授折沖將軍。及安祿山、史思明反叛，累為管兵將。寶應中，李懷仙歸順，奏為薊州刺史、平盧軍留后、柳城軍使。卒贈左仆射。泚以父資從軍，幼壯偉，腰帶十圍，騎射武藝亦不出人。外若寬和，中頗忍忌。然輕財好施，每征戰所得賞物，輒分與麾下將士，以是為眾所推，故得濟其凶謀。初隸李懷仙為十將，改附經略副使。朱希彩既殺李懷仙，自為節度，以泚宗姓，甚委信之。希彩為政苛酷，人不堪命。大歷七年秋，竟為孔目官李懷瑗所殺，倉卒之際，未有所從。泚營在城北，弟滔主衙內兵，亦得眾心。滔變詐多端，潛使百餘人於眾中大言曰：「節度使非城北朱副使莫可。」眾既無從，因共推泚，泚遂權知留后，遣使奉表京師。十月，拜檢校左散騎常侍、兼御史中丞、幽州盧龍節度等使。八年三月，遷幽州盧龍節度等使、幽州長史、兼御史夫夫。其年，泚上表令弟滔率兵二千五百人赴京西防秋，代宗嘉之，手詔褒美。九年，就加檢校戶部尚書、賜實封百戶。幽州及河北諸鎮，自天寶末便為逆亂之地。李懷仙、朱希彩與連境三節度，名雖向順，未曾朝謁。至是，泚率先上表，請自領部騎三千人入覲，詔修甲第以待之。九月，泚至京師，代宗御內殿引見，賜御馬兩匹，戰馬十匹，金銀錦采甚厚，又以器物十床、馬四十匹、絹二萬匹、衣一千七百襲賜其將士，宴犒之盛，近時未有。泚又上表，請留京師，從之。因授其弟滔兼御史大夫、幽州節度留后。仍以河陽永平軍防秋兵，郭子儀統之；決勝軍楊猷兵，李抱玉統之；淮西鳳翔兵，馬璘統之；汴宋、淄青兵，俾泚統焉。十一年八月，加拜同平章事。尋令出鎮奉天行營，復賜金銀繒彩并內庫弓箭以寵之。十二年，加檢校司空，代李抱玉為隴右節度使，權知河西、澤潞行營兵馬事。德宗嗣位，加太子太師、鳳翔尹，實封至三百戶。建中元年，涇州將劉文喜阻兵為亂，加泚四鎮北庭行軍、涇原節度使，與諸軍討伐。涇州平，加泚中書令，還鎮鳳翔，而以舒王謨遙領涇原節度。二年，又加泚太尉。朱滔將反叛，陰使人與泚計議，以帛書內蠟丸中，置發髻間。河東節度馬燧搜獲之，以聞，并送帛書及所遣使。泚惶懼，頓首乞歸罪有司。上勉之曰：「千里不同謀，非卿之過。」三年四月，以張鎰代泚為鳳翔隴右節度留后，留泚京師，加實封至一千戶，與一子正員官，其幽州盧龍節度、太尉、中書令并如故。四年十月，涇原兵叛，鑾駕幸奉天。叛卒等以泚嘗統涇州，知其失權廢居，怏怏思亂，群寇無帥，幸泚政寬，乃相與謀曰：「朱太尉久囚空宅，若迎而為主，事必濟矣。」姚令言乃率百餘騎迎泚於進昌里第，泚乘馬擁從北向，燭炬星羅，觀者萬計，入居含元殿。明日，移處白華殿，但稱太尉。朝臣有謁泚者，悉勸奉迎鑾駕，既不合泚意，皆逡巡而退。源休至，遂屏人移時，言多悖逆。又盛陳成敗，稱述符命，勸其僣偽，泚甚悅之。又李忠臣、張光晟繼至，咸以官閑積憤，樂於禍亂。鳳翔涇原大將張庭芝、段誠諫以潰卒三千餘自襄城而至。賊泚自謂眾望所集，僣竊之心，自此而定。乃以源休為京兆尹、判度支，李忠臣為皇城使。段秀實久失兵柄，故推心委之。遂發銳師三千，言奉迎乘輿，實陰有逆謀。秀實與劉海賓謀誅泚，且慮叛卒之震驚法駕，乃潛為賊符，追所發兵。至六日，兵乃駱繹而回，因與海賓同入見泚，為陳逆順之理，而海賓於靴中取匕首，為其所覺，遂不得前。秀實知不可以義動，遽奪源休象笏，挺而擊泚，仍大呼曰：「反虜當斬！」泚舉臂衛首，秀實格拉之，洶洶然。李忠臣馳助泚，泚素多力，才破其面，逆徒噪集，秀實、海賓遂并見害。明日，聲言以親王權主社稷，士庶競往觀之。八日，源休、姚令言、李忠臣、張光晟等八人導泚自白華入宣政殿，僣即偽位，自稱大秦皇帝，號應天元年，愚智莫不憤怒。侍衛皆卒伍，僚吏行列不過十餘人。下偽詔曰：「幽囚之中，神器自至，豈朕薄德所能經營。」彭偃之詞也。偽署姚令言為侍中，李忠臣為司空、兼侍中，源休為中書侍郎、平章事、判度支，蔣鎮為吏部侍郎，樊系為禮部侍郎、儀制使，許季常為京兆尹，洪經綸為太常少卿，彭偃為中書舍人，裴揆、崔玄真為給事中，崔宣為御史中丞，張光晟、仇敬忠、敬釭、張寶、何望之、段誠諫、張庭芝、杜如江為節度使，仍以其兄子遂為太子，遙封弟滔為冀王、太尉、尚書令，尋又號皇太弟。十日，泚自領兵侵逼奉天，竊威儀輦輅，闐隘道途，蟻聚之眾，軍勢頗盛。以姚令言為元帥，張光晟為副。以李忠臣為京兆尹，皇城留守，居中書省。尋以蔣鎮為門下侍郎，李子平為諫議大夫并平章事。泚軍合於城下，渾瑊、韓游瑰御之，泚眾大敗，死者萬計。泚收軍於奉天東三里下營，大修攻具。明日，泚又分兵營於乾陵，下瞰，城內大震。十一月三日，杜希全與泚眾戰於莫谷，官軍不利，自是，賊眾驕怠。王師乘城而戰，人百其勇，賊多敗衄。或出野戰，官軍又獲利焉。泚乃大驅百姓填塹，夜攻城，城中設奇以應之，賊乃退縮。西明寺僧法堅有巧思，為泚造雲梯。十五日辰時，梯臨城東北隅，城內震駭。渾瑊、侯仲莊設大坑，為地道陷之。又縱火焚其梯，東風起，吹我軍，眾頗危。俄而風回，吹賊軍，瑊益薪潑油，鼓齊震，風火俱熾。須臾，雲梯與凶黨同為灰燼。城中三門悉出兵，王師又捷。其夜兵復出攻，泚眾敗績。李懷光以五萬人來援，自河北至，泚眾惶駭，因而潰，長圍遂解。眾以為懷光三日不至，城則危矣。二十日夜，泚走至京城。時姚令言於城造戰格拋樓，每坊團練，人心大擾。泚自奉天回，乃悉令去之，曰：「攻戰吾自有計。」前此每三五日，即使人偽自城外來，周走號令曰：「奉天已破。」百姓聞之，莫不飲泣，道路闃寂。時有入臺省吏人，不過十數輩，郎官六七人，而亦令依常年舉選，初有數十人陳狀，旬日亦皆屏退。泚自號其宅曰潛龍宮，悉移內庫珍寶以實之。識者曰：「《易》稱潛龍勿用，此敗征也。」無幾，百姓剽奪其珍寶，泚不能禁止。明年正月一日，泚改偽國號曰漢，稱天皇元年。二月，李懷光既圖叛逆，遣使與泚通和。鑾駕幸梁、洋，自此衣冠之潛匿者，出受偽官十七八焉。懷光初與泚往復通好甚密，以錢穀金帛互相饋遺。泚與書，事之如兄，約云：「削平關中，當割據山河，永為鄰國。」及懷光決計背叛，逼乘輿遷幸，泚乃下偽詔書，待懷光以臣禮，仍征兵馬。懷光既為所賣，慚怒憤恥，遂領眾遁歸河中。三月，李晟、駱元光、尚可孤之眾，悉於城東累敗泚眾。四月，泚使韓旻、宋歸朝、張庭芝等寇武功，渾瑊以其眾與吐蕃論莽羅大敗旻歸朝，殺逆黨萬餘人於武亭川。五月，泚又使仇敬忠寇藍田，尚可孤擊之，大破泚眾，擒敬忠斬之。李晟、駱元光、尚可孤悉還師齊進，晟屯光泰門，逆徒拒官軍，王師累捷。二十八日，官軍入苑，收京師，逆黨大潰。泚與姚令言、張庭芝、源休、李子平、朱遂以數千人西走，其餘黨或奔竄，或來降。泚眾緣路潰散，乃奔涇州，才百餘騎而已。田希鑒閉門登陴，泚令人謂希鑒曰：「我與爾節度，何故背恩？」希鑒乃使人自城上擲泚所送旌節於外，續又投火焚之。泚遂過數里，息於逆旅。泚將梁庭芬入涇州說田希鑒曰：「我公比日殺馮河清背叛，今雖歸順，國家必不能久容公，他日不免受禍。何如開門納朱公，與共成事。」希鑒以為然。庭芬乃追及朱泚言之，泚大悅，使庭芬卻往涇州。庭芬請授已尚書、平章事，泚不從。庭芬既求宰相不得，不復往涇州，從泚至寧州彭原縣西城屯，與泚心腹宋惟孝共射泚，泚走，墜故窖中。泚左右韓旻、薛綸、高幽巖、武震、朱進卿、董希芝共斬泚，使宋應傳首以獻。泚死時年四十三。姚令言投涇州，源休、李子平走鳳翔，尋并斬獲。宋歸朝之敗武功，降於李懷光，送興元斬之。惟不獲朱遂，傳為野人所殺，或云與泚子婿為金吾將軍馬悅潛走黨項部落，數月得達幽州。泚之潛逆，宦豎朱重曜頗親密用事，泚每呼之為兄。時賊中以臘月大雨，偽星官謂泚曰：「當以宗中年長者禳其災變。」泚乃毒殺重曜，以王禮葬焉。及京師平，出其尸而斬之。

*順宗安皇帝

《唐書》曰：順宗安皇帝，諱誦，德宗長子，母昭德皇后王氏。上元二年正月生於長安之東內。大歷十四年，封宣王。建中元年正月，立為皇太子。貞元二十一年正月癸巳，德宗崩。景申，即位於太極殿。上自二十年九月風疾，不能言，暨德宗不豫，諸王親戚皆侍醫藥，獨上臥病不能侍。德宗彌留，思見太子，涕咽久之。大行發喪，人情震懼。上力疾縗服，見百寮於九仙門。既即位，知社稷有奉，中外始安。庚子，群臣上書請聽政。二月，以吏部郎中韋執誼為尚書右丞、同中書門下平章事。壬寅，以太子侍書、翰林待詔王伾為左散騎常侍，充翰林學士。以將仕郎、前蘇州司功參軍翰林待詔王叔文為起居舍人，充翰林學士。甲子，御丹鳳樓，大赦天下。三月癸酉，詔冊廣陵郡王淳為皇太子，改名純。赦京城系囚，以給事中陸贄、中書舍人崔樞并為太子侍讀。七月，詔：「朕承九聖之烈，荷萬邦之重。顧以寡德，涉道未明，虔恭畏懼，不克負荷。恐上墜祖宗之訓，下貽卿士之憂，夙夜祇勤，如臨淵谷。而積疾未復，至于經時，怡神保和，常所不暇。永惟四方之大，萬務之殷，不躬不親，慮有曠廢。加以山陵有日，霖潦逾旬，是用儆于朕心，以答天戒。其軍國政事，宜令皇太子勾當。」時上久疾，不復延納宰臣共論大政。事無巨細，皆決於李忠言、王伾、王叔文。物論喧雜，以為不可。藩鎮屢上箋於皇太子，指三豎之撓政，故有是詔。以太常卿杜黃裳為門下侍郎、左金吾衛大將軍。袁滋為中書侍郎，并同中書門下平章事。皇太子見百寮於朝堂。八月庚子，詔：「惟皇天祐命烈祖，誕受方國，九聖儲祉，萬邦咸休，肆予一人，獲纘丕業，嚴恭守位，不遑暇逸。而天祐不降，疾恙無瘳，將何以奉宗廟之靈，展郊禋之禮！疇茲庶尹，對越上玄，內愧于朕心，上畏于天命。夙夜祇栗，深惟永圖。一日萬機，不可以久曠；天工人代，不可以久違。皇太子純睿哲溫文，寬和仁惠，孝友之德，愛敬之誠，通乎神明，格於上下。是用法皇王至公之道，遵父子傳歸之制，付之重器，以撫兆人。必能宣祖宗之重光，荷天地之休命，奉若成憲，永綏四方。宜令皇太子即皇帝位，朕稱太上皇，居興慶宮，制稱誥。」辛丑，誥曰：「有天下傳歸於子，前王之制也。欽若大典，斯為至公，式揚耿光，用體文德。朕獲奉宗廟，臨御萬方，降疾不瘳，庶政多闕。乃命元子，代予守邦，爰以令辰，光膺冊禮，宜以今月九日冊皇帝於宣政殿。國有大命，思俾惟新，宜因紀元之慶，用覃在宥之澤。宜改貞元二十一年為永貞元年。天下死罪降從流，流已下遞減一等。」立良娣王氏為太上皇后，良媛董氏為太上皇德妃。壬寅，貶王伾為開州司馬，王叔文為渝州司戶。元和元年正月景寅朔，皇帝率百寮上太上皇尊號曰應乾聖壽。甲申，太上皇崩於興慶宮之咸寧殿，享年四十六，謚曰至德大聖大安孝皇帝，廟號順宗。葬于豐陵。

史臣韓愈曰：順宗之為太子也，留心藝術，善隸書。德宗工為詩，每賜大臣方鎮詩制，必命書之。性寬仁有斷，禮重師傅，必先致拜。從幸奉天，賊泚逼迫，常身先禁旅，乘城拒戰，督勵將士，無不奮激。德宗在位歲久，稍不假權宰相。左右幸臣如裴延齡、李齊運、韋渠牟等，因間用事，刻下取功，而排陷陸贄、張滂輩，人不敢言，太子從容論諍，故卒不任延齡、渠牟為相。常侍宴魚藻宮，張水嬉彩艦雕靡，宮人引舟為棹歌，絲竹間發，德宗歡甚，太子引詩人「好樂無荒」為對。每于敷奏，未嘗以顏色假借宦官。居儲位二十年，天下陰受其賜。惜乎寢疾踐祚，近習弄權；而能傳政元良，克昌運祚，賢哉！

