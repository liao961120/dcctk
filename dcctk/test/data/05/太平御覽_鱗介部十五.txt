*擁劍

《廣志》：擁劍，似蟹，色黃，方二寸。其一螯偏長，如足大指，長三寸餘，有光，其短細者如簪。

《異物志》云：擁劍，狀如蟹，但一螯偏大耳。何遜詩云：「躍魚擁劍」，是不分魚蟹也。

崔豹《古今注》曰：蟚螖，音滑。小蟹也。生海邊途中，食土，一名「長卿」。其有螯偏大者，名「擁劍」，一名「執火」。其螯赤，故謂之「執火」也。俗謂之「越王劍」。

杜寶《大業拾遺錄》曰：吳都獻蜜蟹二千頭，作如糖蟹法，蜜擁劍四甕。擁劍，似蟹而小，一螯偏大。《吳都賦》所謂「烏賊擁劍」是也。

*鰍蝥

祖台之《志怪》曰：會稽山陰東郭氏女，先與縣人私通。此人賈還於縣東靈慈橋，女往入舡就之，因共寢。為設食，食鰍蝥。食畢，女將兩鰍蝥上岸去。舡還來至郭，逢人，語此女已死。乃往省之，尚未殯也。發衾視之，兩手各把一鰍蝥。

《嶺表錄異》曰：鰍蛑，乃蟹之巨者。異者，蟹兩螯上有細毛如苔，身有八足；鰍蛑則螯足無毛，后兩小足薄而闊，俗謂之脖賊之。與蟹有殊，其大如升。南人皆呼為蟹。有大如小楪子者。八月，此物與人斗，往往夾殺人也。

*彭螖

《爾雅》曰：螖蠌，小者蟧。螺屬，見《埤蒼》。或曰即彭螖也，似蟹而小。滑澤二音。

《晉書》曰：夏統，字仲御，會稽永興人也。幼孤貧，養親以孝聞，睦於兄弟。每彩捃求食，星行夜歸，或至海邊拘蟛蟲越以資養。

《搜神記》曰：晉太康四年，會稽彭螖化為鼠，食稻為災。

崔豹《古今注》曰：彭螖，小蟹也，一名長卿。

《嶺表錄異》曰：彭螖，吳呼為越，蓋語訛也。足上無毛，堪食。吳越間多以鹽藏，貨於市。

*竭樸

《臨海異物記》曰：竭樸，大於彭螖，殼黑班，有文章，螯正赤。常以大螯彰目，屈小螯以取食。

《嶺表錄異》曰：竭樸，乃大彭蜞也。殼有黑班，雙螯一大一小。常以大螯捉食，小螯分以自食。

*沙狗

《臨海異物志》曰：沙狗，似彭螖，壤沙為穴。見人則走，曲折易道，不可得也。

*招潮

《臨海異物志》曰：招潮，小如彭螖，殼白。依潮長，背坎外向，舉螯不失常期，俗言招潮水也。

《嶺表錄異》曰：招潮鐘，亦蟛蜞之屬，殼帶白色。海畔多潮，潮欲來，皆出坎舉螯如望，故俗呼招潮也。

*倚望

《臨海水土物志》曰：倚望，常起顧晲西東，其形如彭螖大。行途上，四五進歿晻兩螯八足起望。行常如此，惟入穴中乃止。

*石蜠

巨隕切

《臨海水土物志》曰：石蜠，大於蟹，八足，殼通赤，狀鴨卵。

*蜂江

《臨海水土物志》曰：蜂江，如小蟹大，有足，兩螯，殼牢如石蜠同，不中食也。

*蘆虎

《臨海水土物志》曰：蘆虎，似彭蜞，兩螯正赤，不中食。

*石華

《臨海水土物志》曰：石華附石，肉淡。

《會稽地理記》曰：鄮縣濱多石華。

*蟲勾蟲辟

上古侯切，下并亦切

劉欣期《交州記》曰：蟲勾蟲辟，似玳瑁，龜頭鱉身蝦尾，色班似錦文，大如笠，四足漫湖，無指甲，前有黑珠，可以飾物。

《臨海水土物志》曰：勾黽蟲辟，其狀龜形，如笠，味如黿，可食。卵大如鴨卵，正圓，中生啖，味美於諸鳥卵。其甲黃點注之，廣七八寸、長二三尺，有光色。

左思《吳都賦》曰：勾黽鼊鯖鱷。

*鱟

胡遘切

《廣志》曰：鱟，似便面，負雌而行，失雄則不能獨活。出交趾南海中。

《吳錄·地理志》曰：交趾龍編縣有鱟，形如惠文冠，青黑色。十二足似蟹，長五寸。腹中有子如麻子，取以作醬，尤美。

裴淵《廣州記》曰：鱟，廣尺餘，形如熨斗，頭如蜣螂，腹下有十二足。南人重之，以為鲊。

《南越志》曰：張海口有鱟，每過海輒相積於背，高尺餘，如帆乘風而游。

《嶺表錄異》曰：鱟魚，其殼瑩凈，滑如青瓷碗，傲背，眼在背上，口在腹下，青黑色，腹兩旁為六腳，有尾長尺餘，三棱，如梭莖。常雌附雄而行，捕者必艘之。若摘去雄者，雌者即自止，背負之方行。腹中有子如綠豆，南人取之，碎其腳，和以為醬食之。尾中有珠如粟，色黃。雌者小。置之死晷，即雄者浮，雌者沉。

*瑟𩻮

《臨海水土物志》曰：瑟𩻮，與鼌相似。

*海抗魚

《臨海水土物志》曰：海抗魚，如鼌，狹后廣前，其肉中食，亦又多膏。

*鼌類

上音朝

《臨海水土物志》曰：鼌類，似勾黽蟲辟，腸如羊胃，中啖。

*越王算

《臨海水土物志》曰：越王算，如笄大，正白，長尺餘。生海邊沙中，見乃取之，可必得；心中存來取，即入土中。

*石蚑

去鼓切

《臨海水土物志》曰：石蚑生附石，長三寸，如小竹大，有甲，正黑，中食。

*陽遂足

《臨海水土物志》曰：陽遂足，此物形狀：背青黑，腹下黃白，有五足，長短大小皆等，不知頭尾所在。生時體軟，死即乾脆。

*皃黽𪓹

上音迷，下音麻

《臨海水土物志》曰：皃黽𪓹、勾黽蟲辟相似，形大如䕠，生渤海邊沙中，肉極好啖，一枚有三斛膏。

*土肉

《臨海水土物志》曰：土肉，正黑，如小兒臂大，長五寸，中有腹，無口目，有三十足，如釵，股大，中食。

*蝦

《爾雅》曰：鰝，大嚇也。蝦大者。出海中，長二三丈，須長數尺。今青州呼蝦魚為鰝，音鄗。

《東觀漢記》曰：馬棱，字伯威，為廣陵太守，奏罷鹽官，賑貧羸，薄賦稅。蝗蟲飛入海，化為魚蝦。

王隱《晉書》曰：吳后置廣州，以南陽滕修為刺史。或語修蝦長一丈，修不信。其人后故至東海取蝦須，長四五尺，封以示修，修乃服。《廣州記》亦云。

《金樓子》曰：舜攝天子，有援耳貫胸之民來獻珠蝦。

《世說》曰：虞嘯父為孝武帝侍中，帝從容謂曰：「卿在閣下，初不聞有獻替。」虞家富近海，謂帝望其意，對曰：「天時尚暖，魚鱉蝦鮮未可致，尋有所獻。」帝撫掌大笑。

《異物志》曰：蝦種多，魚庭最大，中作脯。

《南越志》曰：南海以蝦頭為杯，須長數尺，金銀鏤之，晉簡文以盛酒，未及飲，酒躍於外。筮之，曰：「三旬當后庭有告變者。」果有生子，人面犬身。

《博物志》曰：東海有物，狀如凝血，縱廣數丈，正方圓，名曰鲊魚，無頭目，內無腹藏。其所處眾蝦附之，隨其東西。越人煮食之。

《嶺南異物志》曰：南海有蝦，須長四五十尺。

《嶺表錄異》曰：海蝦，皮殼嫩紅色，就中腦與前雙腳有鉗者，其色如朱。余常登海𦨴，忽見窗版懸二巨蝦殼，頭尾鉗足具全，各七八尺，首占其一，分刺尖利如鋒刃，刺上有須如紅筋，各長二三尺，前雙腳上有鉗，云以此捉食。鉗粗如人大指，長三尺餘，上有芒刺如薔薇枝，赤而銛硬，手不可觸。腦殼烘透，彎環尺餘，何止於杯盂也！

《北戶錄》云：滕修為廣州刺史。有客語修曰：「蝦須一丈者，堪為柱杖。」修不之信。故去東海取須，長四丈、以示修，方服其異。寧蝦，大者亦首尾尺餘。閩越率取其肉臠而為炙，又渾以鹽藏，自然紅色，謂之紅蝦，貢送。白蝦，肉薄而白，瑩如水精，廣人偏食之，蓋美而毒。恂於閩川、吳中，悉無此類。

《嶺表錄異》曰：南人多買蝦之細者，生切，綽菜蘭、香蓼等，用濃醬醋先潑活蝦，蓋以生菜，然以熱飲復其上，就沮跑之，亦有跳出醋楪者，謂之蝦生。鄙里重之，以為異饌也。

王朗《答魏文表》曰：夫張大網以漉鰍蝦，辱九鼎以烹蛙鼌。

應璩《百一詩》曰：大龜承哀敝，復欲密其羅。蚍蜉猶見得，何鰍蝤與蝦！

葛龔與張季景書曰：夜從劉伯宣舍西垂過龔家，無飯，啖炒蝦。

*海月

《臨海水土物志》曰：海月，大如鏡，白色，正圓，常死海邊，其指如搔，頭大，中食。

*玉蟲兆

余招切

《臨海水土物志》曰：玉蟲兆，似蚌，長二寸，廣五寸，上大下小。其殼中柱，炙之，味似酒。

*陵龍

《臨海水土物志》曰：陵龍之體黃，身四足，形短尾長，有鱗無角。南越嘉羞，見之竟逐。

*石矩

《嶺表錄異》曰：石矩，亦章舉之類，身小而足長。入鹽為乾，燒食極美。又有小者，兩足如帶，曝乾后似射踏子，故南中呼為射踏子也。

*玳瑁

《嶺表錄異》曰：玳瑁，形狀如龜，惟腹背甲有烘點。其大者悉似盤蓋。《本草經》云：「玳瑁解毒，兼云辟邪。」余寄居廣南，日見盧亭海島夷人。獲活玳瑁龜一枚，以獻連帥嗣薛王。王令生取背甲小者二片，帶於左臂上，以辟毒。龜被生揭其甲，亦甚苦楚。後養於使宅後北池，伺其揭處漸生，復遣盧亭送於海畔。或云：「玳瑁，若生帶之，有蠱毒，玳瑁甲即自搖動；若死，無此驗。」

*蟕蠵

上遵為切，下音俊

《嶺表錄異》曰：蟕蠵，俗謂之滋夷，乃山龜之巨者。人立蒲俺，可負而行。產潮循山中，鄉人彩之，取殼以貨。要全其殼，須以木楔其肉，龜吼如牛，聲響山谷。廣州有巧匠，取其甲以為梳篦杯器之屬。

*水母

《廣志》曰：水母，如羊胃，在海中常浮，聞人聲沉水底。可生切食。

沉懷遠《南越志》曰：海岸間育水母，東海謂之蟲宅。

張茂先《博物志》曰：東海有物，狀如凝血，廣數尺，正方圓，名曰十母，無頭目。所處則眾蝦附之，隨其東西南北。可煮食之。

《異物志》曰：水母在海，泛泛常浮。其體正白，常在水上浮也。

《嶺表錄異》曰：水母，廣州謂之水母，閩人謂之蟲宅癡駕切。其形乃渾然凝結一物。有淡紫色者，大如復帽，小者如碗。腹下有物如懸絮，俗謂之足，而無口眼。常有數十蝦寄腹下，咂食其涎。浮泛水上，捕者或遇之，即倏然而沒，乃是蝦有所見耳。《越絕書》云：海鏡，蟹為腹；十母，即蝦為目也。南中好食之。

*海鏡

《嶺表錄異》曰：海鏡，廣人呼為膏葉盤。兩片合以成形，殼圓，中甚瑩滑，日照如雲母光。內有少肉如蚌胎，腹中有小蟹子，其小如豆黃，而螯足具備。海鏡饑則蟹出拾食，蟹飽歸腹，海鏡亦飽。余曾市得數個，驗之，或迫之以火，即蟹子走出，離腸腹立斃；或生剖之，有蟹子活在腹中，逡巡亦斃。

