*吊

《周禮·喪祝》曰：王吊，則與巫前。鄭司農注云：喪祝與巫以桃茢執戈在王前。

又《司巫》曰：男巫，王吊則與祝前。女巫，后吊則與祝前。女巫與祝前，后如王之禮。

又《太仆》曰：太仆掌三公孤卿之吊勞，王使往也。小臣掌士大夫之吊勞。

《禮》曰：知生者吊，知死者傷。知生而不知死，吊而不傷；知死而不知生，傷而不吊。吊喪不能賻，弗問其所費。又曰：將軍文子之喪，既除喪而後越人來吊。主人深衣練冠，待于廟，垂涕洟。子游觀之曰：「將軍文氏之子，其庶几乎！亡於禮者之禮也，其動也中。」中禮之變也。又曰：死而不吊者三：謂輕身亡孝也。畏，人或時以非罪攻已，不能有以說之死之者，孔子畏於匡是也。厭，行止危險之下。溺。不乘橋船。又曰：曾子吊於負夏。負夏，衛地。主人既祖填池，祖謂移柩車去載處，為行始也。填池當為奠徹，聲之誤也。奠徹，遣奠設祖奠。推柩而反之，反于載處，榮曾子吊，欲更始。降婦人而後行禮。禮，既祖而婦人降。今及柩，婦人辟之，復升堂矣。柩無反而反之，又降婦人，蓋欲矜賓於此婦人。皆非也。從者曰：「禮與？」怪之。曾子曰：「夫祖者，且也。且，未定之辭。且胡為其不可以反宿也？」曾子襲裘而吊，子游裼裘而吊。曾子指子游而示人曰：「夫夫也，為習於禮者，如之何其裼裘而吊也？」又曰：哀公使人吊蕢尚，遇諸道。辟於路，畫宮而受吊焉。哀公，魯君也。畫地為宮象。曾子曰：「蕢尚不如杞梁之妻知禮也。齊莊公襲莒于奪，杞梁死焉。其妻迎其柩於路，而哭之哀。莊公使人吊之。對曰：『君之臣不免於罪，則將肆諸市朝，而妻妾執。肆，陳尸也。大夫以上於朝，士以下於市。執，拘也。君之臣免於罪，則有先人之敝廬在，君無所辱命。』」無所辱命，辭不受也。《春秋傳》曰：齊侯吊諸其室。又曰：季孫之母死，哀公吊焉。曾子與子貢吊焉。閽人為君在，弗內也。閽人，守門者。曾子與子貢入於其廄而修容焉。更鼎飾。子貢先入，閽人曰：「鄉者已告矣。」既不敢止，以言下之。曾子後入，閽人辟之，見兩賢相隨，彌益恭也。涉內霤。卿大夫皆辟位，公降一等而揖之。又曰：殷既封而吊，周反哭而吊。封當為空，窆下棺也。

孔子曰：「殷已愨，吾從周。」又曰：曾子與客立於門側，其徒趨而出。徒謂客之旅。曾子曰：「爾將何之？」曰：「吾父死，將出哭於巷。」以為不可發凶於人館。曰：「反哭於爾次。」次，舍也。禮，館人使專之，若其自有然。曾子北面而吊焉。又曰：五十無車者，不越疆而吊人。氣力始衰。又曰：婦人不越疆而吊人。不通於外。行吊之日，不飲酒食肉焉。以全哀也。吊於葬者，必執引；若從柩及壙，皆執紼。示助之以力。車曰引，棺曰紼。喪，公吊之必有拜者，往謝之。雖朋友州里舍人可也。謂無主后。吊曰：「寡君承事。」示亦為執事來。主人曰：「臨」。君辱臨其臣之喪。君遇柩於路，必使人吊之。君之於臣有父母之恩。大夫之喪，庶子不受吊。不以賤者為有爵者主。又曰：子張死，曾子有母之喪，齊衰而往哭之。或曰：「齊衰不以吊。」以其無服，非之。曾子曰：「我吊也與哉？」於朋友哀，痛甚而往哭之，非若凡吊。又曰：晉獻公之喪，秦穆公使人吊公子重耳，獻公殺其子申生，重耳避難出奔，是時在翟，就吊之。且曰：「寡人聞之：亡國恒於斯，得國恒於斯。言在喪代之際。雖吾子儼然在憂服之中，喪亦不可久也，時亦不可失也。孺子其圖之。」勸其反國，意欲納之，喪謂亡失位。孺，椎也。以告舅犯。舅犯是重耳之舅狐偃也，字子犯。舅犯曰：「孺子其辭焉。喪人無寶，仁親以為寶。寶謂善道可守者。仁親，親行仁義。父死之謂何？又因以為利，欲反國求為后，是利父死。而天下其孰能說之？孺子其辭焉。」說猶解也。又曰：羔裘玄冠，夫子不以吊。不以吉服吊喪也。又曰：衛司徒敬子死，子夏吊焉。主人未小斂，绖而往。子游吊焉。主人既小斂，出绖，反哭。子夏曰：「聞之也與？」曰：「聞諸夫子，主人未改服則不绖。」又曰：曾子問曰：「三年之喪，吊乎？」孔子曰「三年之喪，練，不群立，不旅行。君子禮以飾情。三年之喪而吊哭，不亦虛乎？」為彼哀不專於其親也。為親哀則是妄吊。又曰：諸侯非問疾吊喪而入諸臣之家，是謂君臣為謔。又曰：吊者即位于門西，東面；其介在其東南，北面；西上，于西門。賓立門外不當門。主孤西面。立於阼階下。相者受命，曰：「孤某使某請事。」客曰：「寡君使某如何不淑！」受命，受主人命以出也。不言殯者，喪無接賓。淑，善也。為何不善，言君痛之甚，使某吊。相者入告，出曰：「孤某須矣。」稱其君名者，君薨，稱子某，使人知通嗣也。須矣，不出逆也。吊者入，主人升堂，西面。吊者升自西階，東面，致命曰：「寡君聞君之喪，寡君使某。如何不淑！」子拜稽顙。吊者降反位。子，孤子也。降反位者，出反門外位。又曰：婦人非三年之喪，不逾封而吊。逾封，越竟也。或為越疆。又曰：諸侯吊於異國之臣，則其君為主；君為之主，吊臣恩為己也。子不敢主當，中庭，北面哭，不拜。諸侯吊，必皮弁錫衰。所吊雖已葬，主人必免。主人未喪服，則君亦不錫衰。必免者，尊人君為之變也。未喪服，未成服也。既殯成服。又曰：殷人吊於壙，周人吊於家，示民不偝也。既葬，哀而哭踴，於是吊之。

《傳》曰：宋大水，公使吊焉。曰：「天作淫雨，害於粢盛。若之何不吊？」對曰：「孤實不敬，天降之災，又以為君憂。拜命之辱。」臧文仲曰：「宋其興乎？禹湯罪己，其興也勃焉。桀紂罪人，其亡也忽焉。」又曰：齊侯歸，遇杞梁之妻於郊。梁戰死，妻行逆喪。使吊之。辭曰：「殖之有罪，何辱命焉？言若有罪，不足吊。若免於罪，則有先人之敝廬在，下妾不得與郊吊。」婦人無外事，故不猶賤也。齊侯吊諸其室。傳善婦人有禮。又曰：游吉相鄭伯以如晉，亦賀虒祁也。史趙見見太叔曰：「甚哉，其相蒙也！蒙，欺也。可吊也，而又賀之。」子太叔曰：「若何吊也？豈特惟我賀，將天下實賀。」又曰：琴張聞宗魯死，琴張，孔子弟子，字子開，名牢。將往吊之。仲尼曰：「齊豹之盜，而孟縶之賊，女何吊焉？」言齊豹所以為盜，孟縶所以見賊，皆由宗魯。又曰：晉頃公卒，秋八月，葬。鄭游吉吊，且送葬。魏獻子使士景伯詰之曰：「悼公之喪，子西吊，子蟜送葬。在家十五年。今吾子無二，何故？」

《漢書》曰：龔勝死，有老父來吊，其哭甚哀。既而曰：「吁！薰以香自燒，膏以明自消。龔生竟夭天年，非吾徒也。」又曰：蔣詡字元卿遭父憂，有吊者盈門。后母疾之，不與席，不得止舊廬，於側作小菴，往如舊也。

《續漢書》曰：郭太字林宗，退身隱居教授，徒眾甚盛。喪母，友人或千里來吊之。

《東觀漢記》曰：祭遵病薨，喪至河南，詔遣百官皆詣喪所。上車駕素服往吊，望城門，舉音遂哭，而至哀慟。復幸城門，遇喪車，瞻望涕泣。上親臨，祠以太牢，儀如孝宣帝臨霍將軍故事。

謝承《後漢書》曰：徐孺子不就諸公之辟，及有喪者，萬里赴吊。常於家預炙雞一只，以一兩綿絮浸酒中，暴幹，以裹雞。徑到所赴冢，遂以水漬綿，使有酒氣，以雞置前，祭畢便去。

王隱《晉書》曰：何劭為司徒，薨，養子岐為嗣。袁粲吊岐，岐辭以疾。粲獨笑而出曰：「今年決下歧品。」王詮謂之曰：「知死吊死，何必見生？岐前多罪，爾時不下，今何公新亡便下岐品，人謂中正畏強侮弱。」粲乃止也。

鄧粲《晉記》曰：阮籍能為青白眼，禮俗之士，輒以白眼對之。宗正嵇喜，康之兄也。聞籍喪，吊焉。籍以不哭，見其白眼。喜不懌而退也。

《晉中興書》曰：周嵩兄顗既被害，王敦便人吊嵩。嵩曰：「亡兄天下之罪人，為天下所殺，復何吊？」敦甚銜之。

《家語》曰：季桓子死，魯大夫朝服而吊。子游問孔子曰：「禮乎？」孔子不答。他日，又問。孔子曰：「始死則羔裘玄冠者，易之而已，又何疑焉？」又曰：孔子有母之喪，既練，陽虎吊焉。私于孔子曰：「今季氏將大饗境內之士，聞諸乎？」曰：「丘弗聞之。雖在衰绖，亦欲與往。」陽虎曰：「子謂不然乎？季氏饗士不及子。」

《禮統》曰：吊生曰唁，吊死曰吊。生謂之唁何？非有喪之位，哭之事，但嗟嘆以言，故謂之嗟。吊死謂之吊何？吊者，毒也。致有恩厚，禮無服屬，但致傷哀痛毒，故謂之吊。

《白虎通》曰：《檀弓》記曰：「天子哭諸侯，爵弁純衣。」又曰：遣大夫吊，辭曰：「皇天降災，子獨遭離之，嗚呼哀哉！」

《莊子》曰：孔子圍於陳蔡之間，七日不火食。太公任吊之曰：「幾死乎？」曰：「然。」「子惡乎？」曰：「然」。任曰：「直木先伐，甘井先竭。子其意者，飾智以驚愚，修身以明汙，昭昭乎若揭日月而行，故不免。」又曰：莊子妻死，惠子吊之，則方箕踞，鼓盆而歌，曰：「察其始，本無生。非徒無生也，本無形。非徒無形也，本無氣。變而有生，今變而之死，人且寢於巨室，我嗷嗷隨而哭之，自以為不通乎命，故止之。」又曰：老聃死，秦失吊之，三號而出。弟子曰：「非夫子之友耶？」曰：「然。」「然則吊焉若此，可乎？」曰：「然。始也吾以為其人也，而今非也。向吾入而吊焉，有老者哭之如哭其子，少者哭之如哭其母。彼其所以會之，必有不蘄言而言、不蘄哭而哭者。是遁天倍情，忘其所受。」

《淮南子》曰：北塞上之人有喜游者，其馬無故亡入胡中。人皆吊之。其父曰：「此何知乃不為福？」居數月，其馬將胡駿馬而歸。人皆賀之。其父曰：「此何知乃不為禍？」家富良馬，其子好騎，墮馬而折髀。人皆吊之。其父曰：「此何知乃不為福？」居一年，胡夷大出，丁壯者控弦而戰，塞上之人死者十九。此獨以跛之故，子父相保。

《符子》曰：陶之富者朱公喪其中子，鄰人往吊之。朱公方擁膝蹲踞，捧頭而笑。鄰人曰：「聞有喪，將唁子之哀。」朱公曰：「生不致哀，死而唁，何鄰人之不通也！」

《說苑》曰：孫叔敖為楚令尹，一國吏民皆來賀。有老父衣粗衣、冠白冠，後來吊曰：「身已貴而驕人者，民去之；位已高而擅權者，君惡之；祿已尊厚而不知足者，患處之。」叔敖再拜：「敬受命！愿聞餘教。」父曰：「位已高而意益下；官益高而心益小；祿已厚而慎不敢取。君謹守此三者，足以治楚矣。」

《世說》曰：顧彥先性好琴，及喪，家人常以琴置靈床上。張季鷹往哭顧，不勝其慟，徑上床鼓琴，作數曲竟，撫琴曰：「彥先頗復賞此不？」因又慟哭，下，執孝子手而去。

賀循《喪服要記》曰：始吊，朝玄端之服也。皮弁绖，素弁而加環绖也。始死而往朝服者，主人未變，賓未可以變也。又曰：古之吊者，皆因朝夕哭而入吊。賓至，主人出，即中門外，西面，北上，拜。賓入門，即位於堂下，當阼階，西面。賓入，即位，皆哭。哭止，主人拜之。又曰：大夫吊於大夫，始死而往，朝服裼裘，如吉時也。當斂之時而至，則弁绖，服皮弁之服，以襲裘也。主人成服而往，則皮弁绖而加錫衰也。大夫於士有朋友之恩，乃得弁绖。

謝茲《喪服圖》曰：天王吊三公及三孤，弁绖錫衰。吊六卿，弁绖錫衰。吊大夫，弁绖疑衰。吊士，弁绖緦衰。吊畿內諸侯，弁绖緦衰。

《郭太別傳》曰：賈淑字子厚，林亭鄉人。雖世有冠冕，而性險害，邑里患之。林宗遭母憂，淑來吊之，而鉅鹿孫咸直亦至。咸直以林宗賢而受惡人吊，心怪之，不進而去。林宗遽追而謝曰：「賈子厚誠凶德，然洗心同善。仲尼不逆互鄉，故許其進也。」淑聞之，改過自厲，終成善士。又林宗有母喪，徐稚往吊，置生芻一束於廬前而去。林宗曰：「此必南州徐孺子也。《詩》不云乎：『生芻一束，其人如玉。』吾無德以堪之。」

《裴楷別傳》曰：裴楷少知名，而風情朗悟。初，陳留阮籍遭母喪，楷弱冠往吊，籍乃離喪位，神志晏然。至乃縱情嘯詠，傍若無人。楷不為改容，行止自若，遂便率情獨哭；哭畢而退，威容舉動無異。

《陶侃傳》曰：侃丁母艱，在墓下，忽有二客來吊，不哭而退，儀服鱗異。知非常人，遣隨而看之，但見雙鶴孤而沖天也。

《列女傳》曰：魯黔婁先生之死，曾子與門人往吊焉。隱門而入，立于堂下。其妻出，衣褐袍。曾子吊之，上堂，見先生尸在牖下，枕毄土席稾，缊袍無表。覆以布被，首足不盡斂，覆頭則足見，覆足則頭見。

《皇覽·逸禮》曰：君使大夫吊於國君，禮錫衰裳弁绖，有下大夫為介，亦如之。士介者，將命者緦衰裳弁绖，異姓葛，同姓麻。

《語林》曰：陳元方遭父喪，形體骨立，其母哀之，以錦蒙其上。郭林宗往吊，見錦被而責之，賓客絕百許日。

