*蘇威

隋僕射蘇威有鏡殊精好。日月蝕既，鏡亦昏黑無所見。威以左右所污，不以為意。他日，月蝕半缺，其鏡亦半昏如之，於是始寶藏之。後櫃中有聲如雷，尋之乃鏡聲，無何而子夔死。後又有聲而威敗。其後不知所在。出《傳記》

*王度

隋汾陰侯生，天下奇士也。王度常以師禮事之。臨終，贈度以古鏡曰。持此則百邪遠人。度受而寶之。鏡橫徑八寸，鼻作麒麟蹲伏之象。遶鼻列四方，龜龍鳳虎，依方陳布。四方外又設八卦，卦外置十二辰位而具畜焉。辰畜之外，又置二十四字，周遶輪廓。文體似隸，點畫無缺，而非字書所有也。侯生云。二十四氣之象形。承日照之，則背上文畫，墨入影內，纖毫無失。舉而扣之，清音徐引，竟日方絕。嗟乎，此則非凡鏡之所同也，宜其見賞高賢，自稱靈物。侯生常云。昔者吾聞黃帝鑄十五鏡。其第一橫徑一尺五寸，法滿月之數也。以其相差，各校一寸。此第八鏡也。雖歲祀攸遠，圖書寂寞，而高人所述，不可誣矣。昔楊氏納環，累代延慶。張公喪劒。其身亦終。今度遭世擾攘，居常鬱怏。王室如燬，生涯何地。寶鏡復去，哀哉。今具其異跡，列之於哀哉後。數千載之下，倘有得者，知其所由耳。大業七年五月，度自御史罷歸河東，適遇侯生卒而得此鏡。至其年六月，度歸長安。至長樂坡，宿於主人程雄家。雄新受寄一婢，頗甚端麗，名曰鸚鵡。度既稅駕，將整冠履，引鏡自照。鸚鵡遙見。即便叩首流血云。不敢住。度因召主人問其故，雄云。兩月前，有一客携此婢從東來。時婢病甚，客便寄留，云還日當取。比不復來，不知其婢由也。度疑精魅，引鏡逼之。便云。乞命。即變形。度即掩鏡曰。汝先自叙，然後變形，當捨汝命。婢再拜自陳云。某是華山府君廟前長松下千歲老狸，大行變惑，罪合至死。遂為府君捕逐，逃於河渭之間。為下邽陳思恭義女，蒙養甚厚，嫁鸚鵡與同鄉人柴華。鸚鵡與華意不相愜，逃而東出韓城縣。為行人李無傲所執，無傲麤暴丈夫也，遂將鸚鵡遊行數歲。昨隨至此，忽爾見留。不意遭逢天鏡，隱形無路。度又謂曰。汝本老狸。狸原作狐。據明鈔。本改。變形為人，豈不害人也。婢曰。變形事人，非有害也。但逃匿幻惑，神道所惡，自當至死耳。度又謂曰。欲捨汝可乎。鸚鵡曰。辱公厚賜，豈敢忘德。然天鏡一照，不可逃形。但久為人形。羞復故體。願緘於匣，許盡醉而終。度又謂曰。緘鏡於匣，汝不逃乎。鸚鵡笑曰。公適有美言，尚許相捨。緘鏡而走，豈不終恩。但天鏡一臨，竄跡無路，惟希數刻之命，以盡一生之歡耳。度登時為匣鏡，又為致酒。悉召雄家鄰里，與宴謔，婢頃大醉。奮衣起舞而歌曰。寶鏡寶鏡，哀哉予命。自我離形，于今幾姓。生雖可樂，死必不傷。何為眷戀，守此一方。歌訖再拜，化為老狸而死，一座驚歎。大業八年，四月一日，太陽虧。度時在臺直，晝臥廳閣。覺日漸昏，諸吏告度以日蝕甚。整衣時，引鏡出，自覺鏡亦昏昧，無復光色。度以寶鏡之作，合於陰陽光景之妙。不然，豈合以太陽失曜而寶鏡亦無光乎。歎怪未已。俄而光彩出，日亦漸明。比及日復，鏡亦精朗如故。自此之後，每日月薄蝕，鏡亦昏昧。其年八月十五日。友人薛俠者獲一銅劒長四尺。劒連於靶。靶盤龍鳳之狀，左文如火焰，右文如水波。光彩灼爍，非常物也。俠持過度曰。此劒俠常試之。每月十五日天地清朗，置之暗室，自然有光，傍照數丈，俠持之有日月矣。明公好奇愛古，如飢如渴，願與君今夕一試。度喜甚。其夜果遇天地清霽，密閉一室，無復脫隙，與俠同宿。度亦出寶鏡，置于座側。俄而鏡上吐光，明照一室。相視如晝。劒橫其側。無復光彩。俠大驚曰。請內鏡於匣。度從其言。然後劒乃吐光。不過一二尺耳。俠撫劒歎曰。天下神物，亦有相伏之理也。是後每至月望，則出鏡於暗室，光嘗照數丈。若月影入室，則無光也。豈太陽太陰之耀，不可敵也乎。其年冬，兼著作郎。奉詔撰國明鈔本"國"作"周"。史，欲為蘇綽立傳。度家有奴曰豹生年七十矣，本蘇氏部曲。頗涉史傳，略解屬文。見度傳草，因悲不自勝。度問其故，謂度曰。豹生常受蘇公厚遇，今見蘇公言驗，是以悲耳。郎君所有寶鏡，是蘇公友人河南苗季子所遺蘇公者，蘇公愛之甚。蘇公臨亡之歲，戚戚不樂。常召苗生謂曰。自度死日不久，不知此鏡當入誰手。今欲以蓍筮一卦，先生幸觀之也。便顧豹生取蓍，蘇公自揲布卦。卦訖。蘇公曰。我死十餘年。我家當失此鏡，不知所在。然天地神物。動靜有徵。今河泒之間，往往有寶氣與卦兆相合，鏡其往彼乎。季子曰。亦為人所得乎。蘇公又詳其卦云。先入侯家，復歸王氏。過此以往，莫知所之也。豹生言訖涕泣。度問蘇氏，果云舊有此鏡。蘇公薨後。亦失所在，如豹生之言。故度為蘇公傳，亦具言其事於末篇。論蘇公蓍筮絕倫，默而獨用，謂此也。大業九年正月朔旦，有一胡僧行乞而至度家。弟勣出見之，覺其神彩不俗，更邀入室，而為具食。坐語良久，胡僧謂勣曰。檀越家似有絕世寶鏡也，可得見耶。勣曰。法師何以得知之。僧曰。貧道受明錄祕術，頗識寶氣。檀越宅上，每日常有碧光連日，絳氣屬月，此寶鏡氣也。貧道見之兩年矣。今擇良日，故欲一觀。勣出之，僧跪捧欣躍。又謂勣曰。此鏡有數種靈相，皆當未見。但以金膏塗之，珠粉拭之，舉以照日，必影徹牆壁。

僧又歎息曰。更作法試，應照見腑臟，所恨卒無藥耳。但以金烟薰之，玉水洗之，復以金膏珠粉，如法拭之，藏之泥中，亦不晦矣。遂留金烟玉水等法，行之無不獲驗。而胡僧遂不復見。其年秋，度出兼芮城令。令廳前有一棗樹圍可數丈，不知幾百年矣。前後令至，皆祠謁此樹，否則殃禍立及也。度以為妖由人興，淫祀宜絕。縣吏皆叩頭請度，度不得已，為之以祀。然陰念此樹當有精魅所託，人不能除，養成其勢，乃密懸此鏡於樹之間。其夜二鼓許，聞其廳前磊落有聲，若雷霆者。遂起視之，則風雨晦暝，纏繞此樹。雷光晃耀，忽上忽下。至明，有一大蛇，紫鱗赤尾，綠頭白角，額上有王字。身被數瘡，死於樹。度便下收鏡，命吏出蛇，焚於縣門外。仍掘樹，樹心有一穴，於地漸大，有巨蛇蟠泊之跡，既而坟之，妖怪遂絕。其年冬。度以御史帶芮城令。持節河北道，開倉糧。賑給陝東。時天下大飢，百姓疾病。蒲陝之間。癘疫尤甚。有河北人張龍駒，為度下小吏。其家良賤數十口，一時遇疾。度憫之。齎此入其家。使龍駒持鏡夜照。諸病者見鏡，皆驚起云。見龍駒持一月來相照，光陰所及，如冰著體，冷徹腑臟。即時熱定，至晚並愈。以為無害於鏡。而所濟於衆。令密持此鏡。遍巡百姓。其夜。鏡於匣中泠然自鳴。聲甚徹遠，良久乃止。度心獨怪。明早，龍駒來謂度曰。龍駒昨忽夢一人，龍頭蛇身，朱冠紫服。謂龍駒。我即鏡精也，名曰紫珍。常有德於君家。故來相託。為我謝王公。百姓有罪，天與之疾，奈何使我反天救物。且病至後月，當漸愈，無為我苦。度感其靈怪，因此誌之。至後月，病果漸愈，如其言也。大業十年，度弟勣，自六合丞棄官歸。又將遍遊山水，以為長往之策。度止之曰。今天下向亂，盜賊充斥，欲安之乎。且吾與汝同氣，未嘗遠別。此行也，似將高蹈。昔尚子平遊五嶽，不知所之。汝若追踵前賢，吾所不堪也。便涕泣對勣。勣曰。意已決矣，必不可留。兄今之達人，當無所不體。孔子曰。匹夫不奪其志矣。，人生百年，忽同過隙。得情則樂，失志則悲。安遂其欲，聖人之義也。度不得已，與之決別。勣曰。此別也，亦有所求。兄所寶鏡，非塵俗物也。勣將抗志雲路。棲蹤煙霞。欲兄以此為贈。度曰。吾何惜於汝也。即以與之。勣得鏡遂行，不言所適。至大業十三年夏六月，始歸長安，以鏡歸。謂度曰。此鏡真寶物也。辭兄之後，先遊嵩山少室。降石梁，坐玉壇。屬日暮，遇一嵌巖。有一石堂可容三五人，勣棲息止焉。月夜二更後，有兩人。一貌胡，鬚眉皓而瘦，稱山公。一面闊，白鬚眉長，黑而矮，稱毛生。謂勣曰。何人斯居也。勣曰。尋幽探穴訪奇者。二人坐，與勣談久，往往有異義出於言外。勣疑其精怪，引手潛後，開匣取鏡。鏡光出而二人失聲俯伏。矮者化為龜，胡者化為猿。懸鏡至曉，二身俱殞。龜身帶綠毛，猿身帶白毛。即入箕山。渡穎水。歷太和，視玉井。井傍有池，水湛然綠色。問樵夫，曰。此靈湫耳，村閭每八節祭之，以祈福祐。若一祭有闕，即池水出黑雲大雹，浸堤壞阜。勣引鏡照之，池水沸湧，有雷如震。忽爾池水騰出，池中不遺涓滴。可行二百餘步。水落於地。有一魚。可長丈餘。麤細大於臂。首紅額白，身作青黃間色，無鱗有涎，龍形蛇角。嘴尖，狀如鱘魚，動而有光。在于泥水，困而不能遠去。勣謂鮫也，失水而無能為耳。刃而為炙，甚膏有味，以充數朝口腹。遂出於宋汴。汴主人張琦家有女子患。入夜，哀痛之聲，實不堪忍。勣問其故，病來已經年歲，白日即安，夜常如此。勣停一宿，及聞女子聲，遂開鏡照之。痛者曰。戴冠郎被殺。其病者牀下。有大雄鶏死矣。乃是主人七八歲老鶏也。遊江南。將渡廣陵揚子江，忽暗雲覆水，黑風波湧，舟子失容，慮有覆沒。勣携鏡上舟，照江中數步，明朗徹底，風雲四歛，波濤遂息。須臾之間，達濟天塹。躋攝山。趨趨原作麴。據明鈔本改。芳嶺。或攀絕頂，或入深洞。逢其羣鳥環人而噪。數熊當路而蹲，以鏡揮之，熊鳥奔駭。是時利涉浙江，遇潮出海。濤聲振吼，數百里而聞。舟人曰。濤既近，未可渡南。若不廻舟。吾輩必葬魚腹。勣出鏡照，江波不進，屹如雲立。四面江水豁開五十餘步。水漸清淺，黿鼉散走。舉帆翩翩，直入南浦。然後却視，濤波洪湧，高數十丈，而至所渡之所也。遂登天台，周覽洞壑。夜行佩之山谷，去身百步，四面光徹，纖微皆見。林間宿鳥，驚而亂飛。還履會稽。逢異人張始鸞。授勣周髀九章及明堂六甲之事。與陳永同歸，更遊豫章。見道士許藏祕，云是旌陽七代孫，有呪登刀履火之術，說妖怪之次。更言豐城縣倉督李慎家有三女遭魅病，人莫能識。藏祕療之無効。勣故人曰趙丹有才器，任豐城縣尉，勣因過之。丹命祗承人指勣停處，勣謂曰。欲得倉督李敬慎家居止。丹遽命敬為主禮。勣因問其故。敬曰。三女同居堂內閤子。每至日晚。即靚粧衒服。黃昏後。即歸所居閤子。滅燈燭。聽之，竊與人言笑聲，及至曉眠。非喚不覺，日日漸瘦，不能下食。制之不令粧梳，即欲自縊投井。無奈之何。勣謂敬曰。引示閤子之處。其閤東有窓。恐其門閉固而難啟。遂晝日先刻斷窓櫺四條。却以物支拄之如舊。至日暮，敬報勣曰。粧梳入閤矣。至一更，聽之，言笑自然。勣拔窓櫺子。持鏡入閤照之。三女叫云。殺我壻也。初不見一物，縣鏡至明，有一鼠狼。首尾長一尺三四寸，身無毛齒。有一老鼠，亦無毛齒，其肥大可重五斤。又有守宮，大如人手。身披鱗甲，煥爛五色，頭上有兩角，長可半寸，尾長五寸已上，尾頭一寸色白，並於壁孔前死矣。從此疾愈。其後尋真至廬山，婆娑數月。或棲息長林，或露宿草莽。虎豹接尾，豺狼連跡。舉鏡視之，莫不竄伏。廬山處士蘇賓，奇識之士也。洞明易道，藏往知來。謂勣曰。天下神物，必不久居人間。今宇宙喪亂，他鄉未必可止。吾子此鏡尚在，足下衛，幸速歸家鄉也。勣然其言，即時北歸，便遊河北。夜夢鏡謂勣曰。我蒙卿兄厚禮，今當捨人間遠去，欲得一別，卿請早歸長安也。勣夢中許之。及曉，獨居思之，恍恍發悸。即時西首秦路。今既見兄，勣不負諾矣，終恐此靈物亦非兄所有。數月，勣還河東。大業十三年，七月十五日，匣中悲鳴，其聲纖遠，俄而漸大，若龍咆虎吼，良久乃定。開匣視之，即失鏡矣。出《異聞集》

