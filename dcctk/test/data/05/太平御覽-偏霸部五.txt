*前燕慕容廆

五罪切

崔鴻《十六國春秋·前燕錄》曰：慕容廆，字奕洛環，昌黎棘城人。昔高辛氏游於海濱，留少子厭次以君北夷，世居遼左，號曰東胡。秦漢之際為匈奴所敗，分保鮮卑山，因復以為號。曾祖莫護跋，于魏初率其諸部入居遼西，從司馬宣王討公孫淵，拜率義王，始建國大棘城之北。見燕代少年多冠步搖冠，意甚好之，遂斂發襲冠，諸部因呼之步搖，其後音訛，遂為慕容焉。祖木延，從毌丘儉征高麗有功，加號大都督。父涉歸，以全柳城勛進拜單于，遷邑遼東，於是漸變胡風。自云慕二儀之德，繼三光之容，遂以慕容為姓。廆身長八尺，有大度。晉安北將軍張華一見奇之，謂曰：「君后必為命世之器，匡難濟時者也。」

涉卒，弟耐立，將謀殺廆，廆亡潛於遼東徐郁家。太康元年，國人殺耐，迎廆立之。太康十年，又還于徒河之青山。元康四年，定都大棘城，所謂紫蒙之邑也。永嘉六年，王沉承制以廆為散騎常侍、冠軍將軍、前鋒大都督、大單于，皆讓不受。擢舉賢才，官方授任。魯國孔纂，宿德清望，請為賓友；平原劉贊，儒學洽通，為東庠祭酒；世子率國胄受業焉。太興四年，晉遣謁者拜廆使持節、督幽平東夷諸軍事、車騎將軍、平州牧，封遼東郡公，丹書鐵券，承制海東。咸和元年，加侍中，位特進。八年夏五月，薨于文德殿，年六十五，葬于青山。晉遣使者贈車騎大將軍開府儀同三司，謚襄公。皝為燕王，追謚武宣王。俊稱尊，追尊曰武宣帝。廟號高祖。

《晉書》曰：廆在位四十九年。

*慕容皝

音晃

崔鴻《十六國春秋·前燕錄》曰：慕容皝字元真，廆第二子，小字萬年。長七尺八寸，雄毅善權略，博學多才藝。晉建武元年，拜振武將軍。永昌初，拜左賢王，太寧末，拜平北將軍、朝鮮公。咸和八年六月，即遼東公位，行平州刺史，督攝部內。九年八月，晉遣謁者拜皝鎮軍大將軍、平州刺史、大單于、遼東公，承制一如廆故事。咸康二年七月，立子俊為世子。四年，以左司馬封奕為左長史。九月，奕等以皝任重位輕，宜稱燕王，於是上議。十月，僣即燕王位于文德殿，大赦境內。改備群司，以封奕為相國。追尊先公為武宣王，先妣為王后。起文昌殿，出入警蹕。立夫人段氏為王后，世子俊為太子。是歲，棘城黑石谷有大石自立而行。八年七月，晉使鴻臚郭恡持節拜皝侍中、大都督河北諸軍事、大將軍、燕王，餘如故，封諸功臣百餘人。九月，遷都龍城宮闕。十二年四月，黑龍一、白龍一見于龍山。皝率群僚觀龍，去龍二百步。祭以太牢。二龍交首嬉翔，解角而去。皝大悅，赦境內，號新宮曰和龍，立龍翔寺于山。皝雅好文籍，親造《太上章》以代《急就》，又著《典誡》十五篇，并以教胄子。十四年，皝親臨東庠考試學生，其通經秀異者，擢充近侍。十月，饗群僚于承乾殿，右長史宋諺性貪，賜布百匹，令自負而歸，以愧其心。十五年八月，皝因見白兔，馳射，馬倒。輦而還宮，引太子俊囑以后事，謂曰：「今中原未平，方須經建，委賢任哲，此其時也。恪智勇兼濟，力堪任重，汝其委之，以成吾志。」九月，薨于承乾殿，年五十二。十月，葬龍山，謚文明王。俊稱尊，追尊曰文明皇帝，廟號太祖，陵曰龍平。

《晉書》曰：皝嘗田于西鄙，將濟河，見一老父，服朱衣，乘白馬，舉手麾皝曰：「此非獵所，王其還也。」秘之不宣。遂濟河，連日大獲，后見白兔，馳射之，馬倒被傷，乃說所見。輦而還宮，引俊囑以后事。以永和四年死，在位十五年。

*慕容俊

崔鴻《十六國春秋·前燕錄》曰：「慕容俊，字宣英，皝第二子，小字賀賴跋。十三月而生，有神光之異。身長八尺一寸，善屬文，雅長辭賦，至於器服、車、室皆著銘贊以為勸戒。皝之八年，晉遣使者拜皝燕王，以俊為安北將軍、東夷校尉。十一年，進拜使持節、鎮東將軍。皝薨，即燕王位，赦其境內。元年春正月，俊依春秋列國故事，稱元年。五月，聞趙亂，乃嚴兵將為進取之計。七月，晉使謁者陳沈拜俊侍中、都督河北諸軍事、幽冀并平四州牧、大將軍、燕王，承制封拜，一如廆、皝故事。元璽元年正月，司南車成，俊大悅，告于皝廟。四月，遣輔國恪、相國奕討冉閔，戰于魏昌廉臺，閔師大敗，擒送之。閔大將軍蔣幹輔閔子智固守鄴城。遣輔弼評等帥騎一萬以討之，鄴北郡縣悉降。輔國奕等二百一十人勸稱尊號，令曰：」非常之事，匪寡德所宜聞也。「八月，克鄴。輔弼評等送閔后董氏、太子智、太尉申鍾并乘輿服物及六璽送于中山。傳國璽蔣幹先以送晉。俊欲神其事業，言數運在己，乃詐云閔妻得之以獻，賜閔妻號奉璽君。封冉智為海濱侯，以輔弼評為司州刺史鎮鄴。十月，輔國恪等三百五人奉皇帝璽。十一月，僣即皇帝位于正陽前殿，大赦，改年。時晉遣使詣，俊謂之曰：」還白汝天子，我承人乏，為中國所推，己為帝矣。「庚午，書曰：」追崇祖考，古人之令典。武宣王遵為高祖武宣皇帝，文明王為太祖文明皇帝。「二年正月，立后可足渾氏為皇后。

升平元年正月，立中山王暐為皇太子，赦其境內，改年曰光壽。初，廆有駿馬曰赭白，有奇相逸力。石虎之伐棘城，皝將出避難，欲乘之，馬悲鳴蹄嚙，人莫能近。皝曰：「此馬見異先朝，孤嘗仗之濟難，今不欲出者，蓋先君之旨也。」乃止。虎尋奔退，皝益奇之。至是年四十九歲，而駿逸不虧，俊比之于鮑氏，命鑄銅以圖其像，親為銘贊，鐫頌其旁，置之薊城東掖門。是月，象成而馬死。十一月，自薊遷鄴。十二月，入鄴宮，大赦。繕宮殿，復銅雀臺。以吳王垂為東夷校尉、平州刺史，鎮遼東。二年三月，常山寺大樹自拔根，出璧七十三，光色精奇，有異常玉。以為岳神之命，遣尚書郎段勤以太牢祀之。五月，遼西獲黑兔。三年三月，俊夜夢石虎嚙其臀，寤而惡之，命發其墓，剖棺出尸，踏而罵之曰：「死胡，安敢夢生天子！」遣御史中尉伯約數其殘酷之罪，鞭而投之漳水。十二月，俊寢疾，謂大司馬恪曰：「吾患惙頓，恐不濟。修短命也，復何所恨！但二寇未除，景茂沖幼，慮其未堪家國多難。吾欲遠追宋宣，以社稷屬汝。」恪曰：「太子雖幼，天縱聰聖，必能勝殘致治，不可以亂正統。」俊怒曰：「兄弟之間豈虛飾乎！」恪曰：「陛下若以臣堪荷天下之任者，寧不能輔少主也！」俊曰：「若汝行周公之事，吾復何憂！」四年正月，俊薨于應福前殿，年五十三。偽謚景昭皇帝，廟號烈祖，葬龍陵。俊雅好文籍，性嚴重，未曾以慢服臨朝，雖閑居宴處，亦無懈怠之色。

《晉書》曰：俊在位十一年，自初即位至于末年，講論不倦，覽政之暇，惟與侍臣錯綜義理，凡所著述四十餘篇也。

慕容暐

崔鴻《十六國春秋·前燕錄》曰：慕容暐，字景茂，俊之第三子。元璽三年，封中山王，尋立為皇太子。光壽四年，僣即帝位，大赦，改元。建熙元年，以太原王恪為太宰、錄尚書，行周公事，專百揆上；庸王評為太傅，副贊朝政；司空陽騖為太保；吳王垂為河南大都督十州諸軍事，兗州牧，鎮梁國。四年正月，暐南郊。十月，太尉奕迎神主和龍。初，暐委政太宰恪，專受經于博士王勸、助教尚鋒、秘書郎杜詮，并以明經講論左右。至是通諸經，祀孔子于東堂，以勸為國子祭酒，鋒國子博士，詮散騎侍郎，其執經侍講皆有拜授。八年，太宰恪卒。九年十二月，有神降于鄴，自稱湘女，有聲，與人相接，數日而去。十年四月，立貴妃可朱渾氏為皇后。六月，晉大司馬桓溫率眾五萬來伐，遂至枋頭，吳王垂大敗之，斬獲三萬餘級，溫奔還淮南。垂既敗溫，威德彌振。太傅評大不便之，太后遂與評謀殺垂。十二月，垂出奔秦。

十一年六月，秦輔國將軍王猛、鎮南將軍楊安率眾六萬來伐。以太傅評、下邳王厲等帥精卒三十萬，拒秦師于潞川。州郡盜賊大起，鄴中怪異非常。十月，評及猛戰于潞川，評師敗績，單騎遁還。猛乘勝追奔，長驅至鄴。十月，苻堅帥眾會猛來攻，拔鄴。城外亂，散騎侍郎徐蔚等率扶餘、句麗及上黨質民子弟五百餘人夜開城北門，引納秦師。暐與太傅評、左衛將軍孟高等數十騎出奔昌黎。堅遣將軍郭慶帥騎五千追之，及暐于高陽，秦將巨虎執暐，將縛之，暐曰：「汝何小人，而敢縛天子！」虎曰：「我梁山巨虎，受詔縛賊，何謂天子也！」執暐送鄴。堅問其本狀，暐曰：「狐死首丘，欲歸死于先人陵墓！」堅哀而釋之，令還宮率文武出降。堅入鄴宮，升正陽殿，徙暐及王公已下并諸鮮卑四萬餘戶于長安，封暐新興郡侯，邑五千戶，尋拜尚書。堅征臺城，為平南將軍別部都督。淮南之敗，隨堅還長安。既而吳王垂攻苻丕于鄴，中山王沖起兵關中，暐謀殺堅，事發，為堅所誅，年三十五。德稱尊號，偽謚幽皇帝。

《晉書》曰：始廆以武帝太康六年稱公，至暐四世。暐在位十一年，以海西公太和五年滅，通廆、皝凡八十五年。

*前秦苻洪

崔鴻《十六國春秋·前秦錄》曰：苻洪，字廣世，略陽臨渭氐人。其先有扈氏之苗裔，子孫強盛，世為氐酋。其後家池生蒲，長五丈，節如竹形，于時咸異之，謂之蒲家，因以氏焉。父懷歸，為部落小帥。母姜氏，寢產洪。先是隴右大雨霖，百姓苦之，謠曰：「雨若不止，洪水必起。」故名之曰洪。年十二，父卒，代為部帥。好學多權略，善騎射。

屬劉氏之亂，散千金，招延俊杰，戎晉襁負奔之，推為盟主。劉聰遣使拜平遠將軍，不受，自稱護氐校尉、秦州刺史、洛陽公，群氐推為首。劉曜以洪為氐王，及曜敗于洛陽，洪率部人西堡隴山。石虎將軍攻上邽，洪詣虎，降。虎跣出迎之，拜冠軍將軍、監六夷諸軍事、涇陽伯。趙建平四年，石生起兵于關中，洪遂西結張駿，自稱晉北平將軍、雍州刺史。石虎既滅生，洪遂率戶二萬下隴東，如馮翊，虎拜洪護氐校尉，進爵為侯。徙秦雍州民羌十餘萬戶于關東，遷洪龍驤將軍、流民都督，處之枋頭。從征段遼有功，進封西平郡公。佛圖澄言符氏有王氣，虎陰欲殺之。洪稱疾不朝。

太寧元年，進位侍中、車騎大將軍、開府儀同三司、雍州刺史，進封本國略陽郡公。時姚弋仲亦圖據關中，恐洪先之，遣子襄率眾五萬來伐洪。洪逆擊，敗之。於是安定梁擾楞等并關西民望說洪曰：「今胡運已終，中原喪亂，明公神武自天，必繼蹤周、漢，宜稱尊號，以副四海之望。」洪以讖文有「草付應王」，又孫堅之生背有「符」字，遂改姓符氏，自稱大將軍、單于、三秦王。初，趙將軍麻秋西鎮枹音符罕，聞冉閔之亂，率眾歸鄴，洪使子龍驤雄逆擊獲之，以為軍師將軍。秋說洪西都長安。既而秋因宴鴆洪，將并其眾，世子健收而殺之。洪將死，謂健曰：「關中周、漢舊都，形勝之國，吾亡之後便可鼓行而西。」言終而薨，年六十六。

符健

崔鴻《十六國春秋·前秦錄》曰：健字建業，洪第三子。母姜氏夢感大羆而生。生之夜，洪夢族曾氐王蒲健謂之曰：「是兒興家門，可以吾名字之。」於是名羆，字世健，后避石虎外祖張羆之名，故改焉。晉永和六年，自稱晉征西大將軍、開府、都督關西諸軍事、雍州刺史。於是盡眾西行，至盟津，起浮橋以濟，濟訖焚橋。三輔堡壁悉降。十一月，入都長安，於是左長史賈玄碩等依諸葛亮、劉備故事，表健為秦王。玄碩等乃上尊號，健偽讓再三，乃從之。皇始元年正月，僣即天王位于南郊，大赦，改晉永和七年為皇始元年。追尊父洪為太祖武惠皇帝，繕宗廟、社稷于長安。立妻強氏為皇后，子萇為皇太子，靚為平原公，生為淮南公，弟雄丞相、東海公，其餘封授各有差。是年，野蠶成繭，野禾被原，百姓采野繭而衣，收野粟而食，關西家給人足。

二年正月，丞相雄等固請：「宜依漢、晉，兼皇王之美，不可過自謙沖，同趙之初號。」健從之，僣即皇帝位于太極殿，大赦。諸公進爵為王，立五等之封，以次進之。三年正月下書曰：「其令公卿已下，歲舉賢良方正、孝廉、清才多略、博學秀才、異行各一人，或獻書規諫，或面陳朕過。其速以聞，勿俱貴賤。」四年，丞相東海王雄卒，贈相國，進封魏王，謚敬武王。雄字元才，洪之季子，趙建武中拜龍驤將軍，頭大足短，故軍中稱為大頭龍驤。健甚重之，曰：「元才，吾之姬旦。」五年四月，立淮南王生為皇太子。六月，健寢疾，引太師魚尊、丞相雷弱兒、太傅毛貴、司空王隨等囑以后事，受遺輔政。乙酉，薨于太極前殿，年四十九。葬原陵，偽謚明皇帝，廟號世宗。永興初，追尊曰景明皇帝，廟號高祖。

*符生

崔鴻《十六國春秋·前秦錄》曰：符生，字長生，健第三子。幼而粗暴，昏醉無賴，祖洪甚惡之。生無一目，七歲，洪戲之，問侍者曰：「吾聞瞎兒一淚，信乎？」侍者曰：「然。」生怒，引佩刀自刺出血，曰：「此亦一淚耶！」洪大驚，鞭之。生曰：「性耐刀槊，不堪鞭捶。」洪曰：「汝為爾不已，吾將以汝為奴。」生曰：「可不如石勒也。」及長，力舉千鈞，走及奔馬。

皇始五年，僣即皇帝位，大赦，改年。群臣奏「先帝晏駕甫爾，不宜改號。」生怒，不從，窮推議主。壽光元年七月，殺右仆射段純，以太子門大夫趙韶為仆射，太子舍人趙誨為中護軍，著作佐郎董榮為尚書，并以佞幸進也。九月，中書監胡文言于生：「昆頻有客星孛于大角，熒惑入東井。大角為帝座，東井秦之分野，不出三年，國有大喪，大臣戮死。愿陛下遠追周文，修德以攘之」。生曰：「皇后與朕對臨天下，足塞大喪之變。」於是殺皇后梁氏，誅太傅錄尚書毛貴、車騎尚書令梁楞、左仆射梁安。后，安之女孫。又誅丞相雷弱兒。諸羌悉叛。弱兒，南安羌酋也。生雖在諒闇，游飲荒淫，殺戮無道，彎弓露刃以見朝臣，錘鉗鋸鑿備置左右。未幾，后妃公卿已下至于仆隸，誅五百餘人。二年正月，嬖臣右仆射董榮言于生曰：「日蝕之災，宜以貴臣應之。」生曰：「惟有大司馬。」「國之懿戚，不可，其在王司空。」生從之，誅司空王隨。壬戌，饗群臣于太極殿，樂奏，生親歌以和之。命尚書令辛牢典勸，既而生怒曰：「何不強酒？猶有坐者！」引弓矢射牢殺之。於是百僚大懼，無不引滿昏醉，污服，蓬頭僵仆，生以為樂。

三年四月，姚襄遣姚蘭等眾二萬七千進據黃洛。生遣平王黃眉、東海王堅、建節將軍鄧羌等步騎萬五千以討之。羌偽不勝，引騎而退。襄追之，至於三原，羌回騎拒襄，大戰，獲襄。襄有駿馬，日行千里，是戰也，馬倒而擒之。眉等振旅而歸。

初，長安謠曰：「東海大魚化為龍，男為王，女為公，問在何所洛門東。」東海，即堅封也，第在洛門東。生荒暴日滋，殘虐彌甚。群臣朔望漏盡請見，生曰：「知盡乎？須待飲訖。」或日暮而不出，百僚饑弊。或至申酉之間方出臨朝，酒怒色厲，多有殺戮。或連月昏醉，弗堪省覽。或使宮人與男子裸交於殿前，引群臣臨而觀之。或生剝牛羊驢馬，爓雞鴨，三五十為群，放之殿中。或生剝死囚面皮，令其歌舞，觀以為樂。勛戚忠良，殺害略盡。朝士奔逃草野，皆曰從虎口出。左右得度一日，如過十年。至於截脛、刳胎、拉助、鋸頭殺者動有千數。生夜對侍婢曰：「阿法兄弟亦不可信，明當除之。」是夜清河王符法夢神告之：「旦將禍集汝門，先覺，可以免。」寤而心悸。會侍婢來告，乃與特進梁平老等帥壯士數百人潛入云龍門，東海王堅帥麾下三百人繼集，宿衛將士皆舍仗歸堅。生猶昏寢不寤，堅眾既至，生驚問左右曰：「此輩何等人？」引生至別室，廢為越王，俄而殺之，時年二十三歲。謚厲王，封子馗為越侯。

