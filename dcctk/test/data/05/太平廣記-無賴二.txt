*南荒人娶婦

南荒之人娶婦，或有喜他室之女者，率少年，持刀挺，往趨虛路以偵之，候其過，即擒縛，擁歸為妻。間一二月，復與妻偕，首罪於妻之父兄。常俗謂縛婦女壻。非有父母喪，不復歸其家。出《投荒雜錄》

*趙高

李夷簡，元和末在蜀。蜀市人趙高好鬪。嘗入獄。滿背鏤毗沙門天王，吏欲杖背，見之輒止。轉為坊市害。左右言於李，李大怒，擒就廳前，索新造筋棒，題徑三寸，叱杖家打天王，盡則已。數三十餘不死。經旬日，但袒而歷門，乞修理破功德錢。出酉陽雜爼

*韋少卿

蜀小將韋少卿，韋表微堂兄也。少不喜書。嗜好劄青。其叔父嘗令解衣視之。胷上劄一樹。樹杪鳥集數十。其下懸鏡。其其字原空闕。據黃本補。鼻繫，有人止於側牽之。叔不解，問焉，少卿笑曰。叔曾讀張燕公詩否。挽鏡寒鴉集也。出酉陽雜爼

*葛清

荊州街子葛清，勇，自頸已下。遍劄白居易詩。段成式嘗與荊客陳至，呼觀之，令其自解，背上亦能闇記。反手指其劄處。至不是花中偏愛菊。則有一人持杯臨菊叢。黃夾纈窠寒有葉。則指一樹。樹上掛纈，纈窠勝絕細。凡劄三十餘首。體無完膚，陳至呼為白舍人行詩圖也。出酉陽雜爼

*三王子

楊虞卿為京兆尹時，市里有三王子，力能揭巨石。遍身圖劄。體無完膚。前後合抵死數四，皆匿軍以免。會有過，楊令所由數人捕獲，閉關杖殺之。判云。刺劄四肢。口稱王子，何須訊問。便合當辜。出酉陽雜爼

*樂從訓

王鐸落都統，除滑州節度，尋罷鎮。以河北安靜，於楊全玖有舊，避地浮陽，與其幕客從行，皆朝中士子。及過魏，樂彥禎禮之甚至，鐸之行李甚侈，從客侍姬，有輦下昇平之故態。彥禎有子曰從訓，素無賴，愛其車馬姬妾，以問其父之幕客李山甫。以咸通中。數舉不第，尤私憤於中朝貴達，因勸從訓圖之。伺鐸至甘陵，以輕騎數百。盡掠其橐裝姬僕而還。賓客皆遇害。及奏朝廷云。得貝貝原作具，據許本改。州報，某日殺却一人。姓王名令公。其兇誕也如此。彥禎父子，尋為亂軍所殺。出《北夢瑣言》

*張從晦

梁祖圖霸之初，壽州刺史江彥溫以郡歸我，乃遣親吏張從晦勞其勤。而從晦無賴酣酒，有飲徒何藏燿者與之偕，甚昵狎，從晦致命於郡。彥溫大張樂，邀不至，乃與藏燿食於主將家，彥溫果疑恐曰。汴王謀我矣。不然。何使者之如是也。乃殺其主將，連誅數十人，而以狀白其事。既而又疑疑字原空闕。據許本補。懼曰。訴其腹心，亡我族。乃自縊而死。梁祖大怒，按其事。腰事腰二字原空闕。據許本補。斬從晦，留何藏燿，裂其禁械，斬於壽春市。出《北夢瑣言》

*李仁矩

後唐明宗皇帝時，董璋授東川，將有跋扈之心。於時遣客省使李仁矩出使潼梓。仁矩北節使下小校，驟居內職，性好狎邪。元戎張筵，以疾辭不至，乃與營妓曲宴。璋聞甚怒，索馬詣館，遽欲害之。仁矩鞹足端簡迎門，璋怒稍解。他日作叛，兩川舉兵，並由仁矩獻謀於安重晦之所致也。出《北夢瑣言》

*李罕之

李罕之，河陽人也。少為桑門，無賴，所至不容，曾乞食於滑州酸棗縣，自旦及脯，無與之者。擲鉢於地。毀僧衣，投河陽諸葛爽為卒，罕之即僧號，便以為名。素多力，或與人相毆，毆其左頰，右頰血流。爽尋署為小校，每遣討賊，無不擒之。蒲絳之北，有摩雲山，設堡於上，號摩雲寨，前後不能攻取，時罕之下焉。由此號李摩雲。累歷郡侯河南尹節將。官至侍中。卒卒字原闕。據《北夢瑣言》補。於汴州，亦荊南成汭之流也。自唐仕梁。出《北夢瑣言》

*韓伸

有韓伸者，渠州人也。善飲博，長於灼龜。遊謁王侯之門。常懷一龜殼，隔宿先灼一龜。來日之兆吉，即博；不吉即已。又或云某方位去吉。即往之；諸方縱人牽之不去。即取人錢貨。如徵亦債。或經年忘其家而不歸，多於花柳之間落魄。其妻怒甚，時復自來耻頓。驅趂而同歸。如是往往有之。又嘗遊謁于東川，經年不歸。忽一日，聚其博徒。挈飲妓而致幽會。夜坐洽樂之際，其妻又自家領女僕一兩人潛至。匿於隣舍。俟其夜會筵合，遂持棒伺于暗處。伸不知覺，遂塌聲唱《池水清》，聲不絕，腦後一棒，打落幞頭，撲滅燈燭。伸即竄于飯床之下。有同坐客。暗中遭鞭撻一頓。不勝其苦。最後遣二青衣。把髻子牽行，一步一棒決之，罵曰。這老漢。何落魄不歸也。無何。何字原闕。據許本補。牽至燭下照之，乃是同坐客。其良人尚蓬頭潛于飯床之下。蜀人大以為歡笑矣。時輩呼韓為池水清。出《王氏見聞》

*李令

渚宮有李令者，自宰延安。本狡猾之徒也，強為篇章而干謁。時有歸評事，任江陵鹺院，常懷卹士之心。李令既識歸君，累求救貸，而悉皆允諾。又曰。某尋親湖外，輒假舍而安家族。歸君亦慜諾之。李且乘舟而去，不二旬，其妻遣僕使告丐糇糧，歸亦拯其乏絕。李忽寄書於鹺院，情況款密，是異尋常。書中有贈家室等詩一首，意欲組織歸君。歸君悔恨而不能自明，與武陵渠江之務，以糊其口焉。舉士沈擢每述於同院衆賓。用茲戒慎也。李令寄其妻詩曰。有人教我向衡陽，一度思歸一斷腸。為報艷妻兼少女。與吾覔取朗州場。出《雲溪友議》

*孟弘微

唐孟弘微郎中誕妄不拘。宣宗朝，因次對曰。陛下何以不知有臣，不以文字召用。上怒曰。卿何人斯，朕耳冷，不知有卿。翌日，上謂宰臣曰。此人噪妄，欲求翰林學士，大容易哉。哉字原空闕。據許本補。於是宰臣歸中書，貶其官，示小懲也。又嘗忿狷，擠其弟落井，外議喧然。乃致書告親友曰。懸身井半，風言沸騰。尺水丈波，古今常事。與鄭諷鄰居，諷為南海從事，因墻頹，侵入墻界五六丈。知宅者有狀，請退其所侵。判其狀曰。海隅從事，少有生還。地勢尖斜，打墻夾入。平生操履，率皆如此，不遭擯棄，幸矣哉。出《北夢瑣言》

*僧鸞

僧鸞有逸才而無拘撿。早歲稱鄉銜，謁薛能於嘉州。能以其顛率，難為舉子，乃佴出家，自於百尺丈像前披剃，不肯師於常僧也。後入京。為文章供奉。賜紫。柳玭甚愛其才。租庸張濬。亦曾加敬，盛言其可大用。由是反初，號鮮于鳳，修刺謁柳，柳鄙之不接。又謁張。張亦拒之。於是失望，而為李鋌江西判官，後為西班小將軍，竟於黃州遇害。出《北夢瑣言》

*路德延

河中判官路德延，相國巖之姪，嶽之子，時謂才俊。擢進士第。西平王朱友謙幕寮。放恣凌傲，主公容之。友謙背梁，乞於晉陽。幷使初至。禮遇方謹，路公筵上，言語及之。友謙憂憤，因投德延於黃河，以紓禍也。先是紀綱之僕近判官入謁幕次，遂有請易舍之說。蓋義兄弟同處，不欲聞郎官穢談也。路子得非其人耶。出《北夢瑣言》

*蕭希甫

蕭希甫進士及第，有文才口辯，多機數。梁時不得意，棄母妻渡河，易姓名為皇甫校書。莊宗即位於魏州。徵希甫知制誥。莊宗平汴洛。希甫奉詔宣慰青齊。方知其母死妻嫁。乃持服於魏州。時議者戲引李陵書云。老母終堂，生妻去室。後為諫議大夫。性褊忿，躁於進取，疏宰臣豆盧革、韋說，至於貶斥。又以毀訾宰相。責授嵐州司馬焉。出《北夢瑣言》

