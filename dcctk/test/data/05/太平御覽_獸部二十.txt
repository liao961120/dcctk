*貔

《爾雅》曰：貔，白狐。其子，縠。郭璞癥曰：一名執夷，虎豹之屬。縠，許卜切。

《說文》曰：貔，豹屬，出貉音陌。國。猛什蘙。

《尚書》曰：如虎如貔，如熊如羆。

《毛詩》曰：獻其貔皮，赤豹黃羆。

《禮記·曲禮》曰：前有摯獸，則戴貔貅。

《莊子》曰：豐狐文貔，搏於山林，伏於巖穴，夜行晝居，求食江湖之上。

《韓子》曰：虎貔不用爪牙，與鼢鼠同威。

《毛詩草木蟲魚疏》曰：貔，似虎，或曰勢熊，一名執夷，一名白狐。其子為縠。遼東人謂之熊羆。

*熊

《說文》曰：熊獸似豕，山居冬蟄。

《詩義疏》曰：熊能攀緣上高樹，見人則顛倒投地而下。冬入穴而蟄，始春而出。

《孝經援神契》曰：赤熊見則奸宄自遠。

《本草經》曰：熊脂，一名熊白，味甘微溫，無毒，主治風痹。

《穆天子傳》曰：舂山，百獸所聚也，爰有赤豹熊羆。

《六韜》曰：文王囚羑里。散宜生受命而行。宛懷條途之山，有黃熊，得而獻於紂。

《左傳》曰：晉靈公使宰夫臑熊蹯不熟，殺之，置諸畚，載以過朝。又曰：楚子將以商臣為太子令尹，子上諫之，不聽。又欲立王子職而黜商臣，商臣以宮甲圍成王。王請食熊蹯而死，竿育，王縊。

《史記》曰：趙簡子病，不知人。五日而寤，曰：「我之帝所，見一熊欲援我，帝命我射之，中熊，死。有當道者曰：帝令主君滅晉二卿，熊，其祖也。」

《漢書》曰：昌邑王賀在藩邸，見熊。以問左右，左右皆答不見。又曰：孝玄帝馮昭儀。上幸虎圈斗獸。後宮皆坐，熊出圈，攀檻欲上殿，昭儀乃當熊而立。及左右格殺熊，上問人情驚懼，何故當熊。昭儀曰：「夫猛獸得人而止，妾恐熊至御坐，故身當之耳。」帝嗟嘆，以此倍敬重之。

《淮南子》曰：誠中之人樂而彶，彶，急也。忠信之人，自樂為之，非彶彶也。如鶚之好聲，熊之好經，夫有誰為務？又曰：愛熊而食之鹽，愛獺而飲之酒，雖欲養之，非其道也。熊食鹽而死，獺飲酒而敗，故曰非其道也。

《周書·王會》曰：成王時，不屠何國獻青熊一。

《孟子》曰：魚我所欲也，熊掌亦我所欲也，二者不可得兼，舍魚而取熊掌也。儀者我所欲，生亦我所欲，二者不可得兼，舍生而取義。

《列子》曰：黃帝戰于阪泉，帥熊驅虎為前驅。

《纏子》曰：桀王天下，酒濁而殺廚人。紂王天下，熊蹯不熟而殺廚人。

《抱樸子》曰：《玉策記》稱熊壽五百歲，五百歲則能化。

《瑣語》曰：晉平公夢見赤熊窺屏，惡之，而有疾。使問子產，子產曰：「昔共工之御曰浮游，既敗於顓頊，自沒沉淮之淵。其色赤，其言善笑，其行善顧，其狀如熊。常為天王祟，見之堂上，則王天下者死；見堂下則邦人駭；見門，近臣憂；見庭，則無傷。窺君之屏，病而無傷，祭顓頊共工則瘳。」公如其言而疾間。

《魏略》曰：大秦國出玄熊赤螭。

《建武故事》曰：咸和七年，左右啟以米飴熊。上曰：「此無益而費于穀，且是惡獸，所不宜畜。」使遣打殺，以肉賜左右直人。

《異苑》曰：邵陵高平黃秀，以玄嘉三年入山，經月不還。其兒根生尋覓，見蹲空樹中，從頭至腰，毛色如熊。問其何故，答曰：「天謫如此，汝但自去。」生哀慟而歸。逾年，人見其形，盡為熊矣。又曰：熊獸藏於山穴，穴里不得枷及傷殘，見則舍穴自死。

《續搜神記》曰：晉升平中，有人入山射鹿，忽墮一坎，窅然深絕。內有數頭熊子。須臾，有一大熊來入，瞪視此人，人謂必以害己。良久，出藏果分與諸子，末後作一分，著此人前。人饑久，於是冒死取啖之。既轉相狎。熊母每且覓食果還，輒分此人，人賴以支命。後熊子大，其母一一負將出，子既盡，人分死坎中，窮無出路。熊母尋復還入，坐人邊，人解意，便抱熊之足，於是跳出，遂得無他。又曰：熊無穴，居大樹孔中。東土呼熊為子路，以物擊樹，云「子路可起」，於是便下。不呼則不動也。

*羆

《爾雅》曰：羆如熊，黃白文。郭璞癥曰：似熊而長頭高腳，猛憨多力，能拔樹木。關西呼為豭羆。

《搜神契》曰：赤羆見，奸宄息。佞人離則出。

《山海經》曰：嶓冢之山，其獸多羆。

《尚書·禹貢》曰：熊羆狐貍織皮。

《詩》曰：吉夢維何？維熊維羆，男子之祥。

《詩·蕩·韓奕》曰：獻其貔皮，赤豹黃羆。

《毛詩草木蟲魚疏》曰：黃羆，大如熊，脂如熊白而稍粗理。

《史記》曰：趙簡子疾，夢之帝所，聽鈞天之樂，次射殺熊，又有一羆來，亦殺之。天帝甚喜。

《晉書·載記》曰：符健字業，洪第三子也。初，母姜氏夢大羆而孕，長而勇果。

《北史》曰：齊神武遣韓軌、司馬子如從河東宵濟華州，襲王羆，羆不覺。比曉，軌眾已乘梯入城，羆尚臥未起，聞閣外匈匈有聲，便袒身露髻徒跣，持一白挺，大呼而詬曰：「老羆當道臥，犭雚子那敢過！」敵見驚退。

*猰窳

上音軋，下音庾

《爾雅》曰：猰窳，類貙虎，食人，迅走。貙，敕俱切。

《海內經》曰：猰窳龍首而蛇身人面，居於弱死晷，食人。

《山海經》曰：少咸之山獸，其狀如牛而赤身，人面馬足，名曰猰窳。其音如嬰兒，食人。

《淮南子》曰：堯時，猰窳為民害，堯乃使羿殺之。

*貙

《爾雅》曰：貙，似貍。郭璞曰：今貙虎大于虎豹，文如貍，山民呼貙虎大者為貙犴。

《搜神記》曰：江漢之域有貙人，其先，稟君之苗裔也。能化為虎。長沙所屬蠻縣痘贓居民，作檻捕虎，得一亭長，赤幘大冠，在檻中。問其故，亭長大怒曰：「昨忽被縣召，避雨，遂誤入此中。」於是即出之，乃化為虎上山。俗云貙虎化為人，好著葛衣，其足無踵。虎有五指者皆是貙。

*貘

《爾雅》曰：貘，白豹也。郭璞癥曰：似熊，小頭痹腳，黑白駁，能舐食銅鐵及竹、骨，骨節強直，中實少髓，皮辟濕。

《說文》曰：貘，似熊，黃色，出蜀。

《廣志》曰：貘大如驢，色蒼白。舐鐵消十觔。其皮溫煗。

《抱樸子》曰：劉子知二負之尸，東方生識啖鐵之獸，實賴鳥禹之書、大荒之籍矣。

《神異經》曰：西荒擲晷有人焉，頭如人，著百結敗衣，手足虎爪，名曰貘豸為。音偽。伺人獨自，輒往就人睡，先使捕虱，得臥而舌出盤地丈餘。燒大石投舌上，於是而死。

*騊駼

上音陶，下音途

《周書》曰：正北空桐、橐駝、騊駼為獻。

《爾雅》曰：騊駼，馬。郭璞癥曰：出《山海經》，其色青。

《說文》曰：騊駼，野馬之良也。

《史記》曰：匈奴奇畜則騊駼。《廣志》曰：騊駼，匈奴名馬也。

《山海經》曰：北海內有獸焉，其狀如馬，名曰騊駼。

*猩猩

《爾雅》曰：猩猩，小兒啼。匠不趾封溪出猩猩，狀如貛㹠，聲似小兒啼。

《禮記》曰：猩猩能言，不離禽獸。

《春秋說題辭》曰：猩猩者，矜精者也，故能言，可使陽烈之類以檢下。宋均曰：矜，謂使人自矜在。精，審也。猩猩言說人善惡，是陽氣之烈好善，王者所以檢下也。

《廣志》曰：猩猩似狟，音丸。聲如兒啼，不聞其言。出交趾封溪縣。

《山海經》曰：有獸人面，名曰猩猩。又曰：猩猩知人名，其為獸，如豕而人面。

《山海經贊》曰：猩猩似狐，走立行伏，懷木捅遠，少辛明目。

《華陽國志》曰：永昌郡有猩猩，能言，其血可以染朱罽。

《孫卿子》曰：猩猩能言笑，亦二足，無毛。而君子啜其羹，食其肉。故人非以二足無毛，以知禮也。

《呂氏春秋》曰：伊尹說曰：「肉之美者，猩猩之唇。」

《淮南萬畢術》曰：歸終知來，猩猩知往。注曰：歸終、猩猩，并神獸。

《括地圖》曰：猩猩人面豕身，知人名。

《蜀志》曰：封溪縣有獸曰猩猩，體似豬，面似人，音作小兒啼聲。既能語，又知人姓名。人知以酒取之，猩猩覺，初暫常之，得其味甘而飲之，終見羈纓也。

酈善長注《水經》曰：西蜀封溪縣猩猩，人面獸形，能言語。

《南方草物狀》曰：猩猩之獸，生在野中。狀如㹠子，民人捕取。交阯、武平、興古有之。

晉郭璞《猩猩贊》曰：能言之獸，是謂猩猩。厥狀似獾，號音若嬰。自然知往，頗測物情。

*𥜿々

音翡

《爾雅》曰：𥜿々，如人，被發迅走，食人。

《說文》曰：𥜿々，人身反踵，笑即上唇掩其目。一名梟羊，北方謂之土螻。

《山海經》曰：𥜿々如人面，唇黑，身有毛，反踵，見人則笑，笑則上唇掩目。交廣及南康山中有，大者丈餘，俗呼為山都。

《山海經圖贊》曰：𥜿々怪獸，被發操竹。獲人則笑，唇蓋其目。終亦號咷，反為我戮。

《吳都賦》曰：猩猩啼而就擒，𥜿々笑而被格。

*風母

《世贄記》曰：炎州有風生獸，似豹，青色，大如猩猩。燒之不世，斫刺不入。以鐵椎鍛其頭乃死。以其口向風，須臾活。以石上菖蒲塞蒲扒即死。取其腦，菊華和服之，盡十斤，壽五百歲。

《南州異物記》曰：風母獸，一名平猴，狀如猴，無毛，赤目。若行逢人，便叩頭，狀如懼罪自乞。人若撾打之，愜然世地，無復氣息。小得風吹，須臾能起。

《抱樸子·內篇》曰：風生獸，似豹，青色，大如猩猩，生南海大林中。張取積薪數車以燒之，薪盡，此獸在灰中不然，其毛不焦，斫刺不入，打之如皮囊。以錐鎪其頭數十乃死。

《嶺南異物志》曰：風猩如猿猴而小，晝日卷伏不能動，夜則騰躍甚疾。好食蜘蛛蟲。打殺，以口向風復活，惟破腦不復生矣。以酒浸，愈風疾。南人相傳，云此獸常持一小杖，遇物則指，飛走悉不能去。人有得之者，所指必有獲。夷人施罟網，既得其獸，不復見其杖，杖之數百，乃肯為人取。或云邕州首領寧洄得之，洄資產巨萬，僮伎數百，洄甚秘其事。

*犴

音岸

《說文》曰：犴，胡地野狗也。

《異物志》曰：犴，猿屬，頭形正方，發長尺餘，皆蒼色，大類似人。欲有所視，輒搖頭，兩手被發；不爾，則復障其兩目。衣毛皤皤，若被狐裘。木居洄藏，密向乃得見耳。

*蹶

《爾雅》曰：西方有比肩獸，與邛邛、矩虛比焉，其名曰蹶。

《說苑·復恩》曰：孔子曰：北方有獸，其名曰蹶，前足鼠，後足兔。是獸也，甚矣，其愛蛩蛩、巨虛也。食得甘草，必嚙以遺蛩蛩、巨虛。蛩蛩、巨虛見人剿憒，必負蹶以走。蹶非性心愛蛩蛩、巨虛也，為假足也。二獸者亦非性心愛蹶也，為其得甘草而遺之故也。

