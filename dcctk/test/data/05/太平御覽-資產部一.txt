*田

《釋名》曰：土已耕者曰田。田，填也，五稼填滿其中心也。

《尚書·禹貢》曰：冀州厥田惟中中，孔安國曰：田之高下肥瘠，九州之中為第五。兗州厥田惟中下，第六。青州厥田惟上下，第三。徐州厥田惟上中，第二。揚州厥田惟下下，第九。荊州厥田惟下中，第八。豫州厥田惟中上，第四。梁州厥田惟下上，第七。雍州厥田惟上上，第一。

《周禮·春官下·籥章》曰：凡國祈年於田祖，歌豳雅，擊土鼓，以樂田畯。祁年，祁豐年也。田祖，始耕田者，謂神農也。田畯，古先教田者。《爾雅》曰：畯，農夫也。

又《地官·司徒之職》曰：均土地，以稽其人眾而周知其數。上地，家七人。可任者家三人；中地，家六人，可任者家二人；下地，家五人，可任者家一人。鄭玄曰：均，平也。周，猶遍也。一家男女七人以上，則授上地，所養者眾也。男女五人以下，則授之以下地，所養者寡也。正以七人、六人、五人為率者，有夫有婦然後為家，二人以至於十人，為九等。乃經土地，而井牧其田野。九夫為井，四井為邑，四邑為丘，四丘為甸，四甸為縣，四縣為都，以任地事而令貢賦，凡稅斂之事。此謂造都鄙也。采地制井田，異於鄉遂也，重立國。小司徒為經之，立其五溝五途之畀。其制似「井」之字，因取名焉。又曰：載師，掌任土之法，以物地事，授地職，而待其政令。任土者，任其力勢所能生育，旦以制貢賦也。物，物色之，以知其所宜之事，而授農牧衡虞，使職之也。以廛里任國中之地，以場圃任園地，以宅田、土田、賈田任近郊之地，以官田、牛田、賞田、牧田任遠郊之地，以公邑之田任甸地，以家邑之田任稍地，以小都之田任縣地，以大都之田任疆地。謂廛里者，若今邑里居之田矣。廛，人居之區域也。里，居也。園，樹果蓏之屬也。蓏音力果反。季秋，於中為場樊，圃謂之園。宅田者，致仕者家所授之田也。《孟子》曰：卿以下，必有圭田五十畝。賈田，在市，賈人其家所受田也。官田，庶人在官者其家所受田也。牛田、牧田，蓄牧者之家所受田也。賞田者，賞賜之田也。公邑，謂六遂餘地也，天子使大夫治之。自此以外，餘地皆然。

《禮記·月令·季夏》後五曰：大雨時行，乃燒薙行水，利以殺草。可以糞田疇，可以美土疆。薙，謂迫地芟草也。此謂欲耕菜田，先薙其草，草乾燒之，此月大雨，流水潦蓄其中，則草死不復生，面地美可耕稼也。

又《王制》曰：方一里者，為田九百畝；一里方三百步。方十里者，為方一里者百，為田九萬畝；方百里者，為方十里者百，為田九十億畝；億，今十萬。方千里者，為方百里者百，為田九萬億畝。萬億，今萬萬也。自恒山至於南河，千里而近；冀州域。自南河至於江，千里而近。豫州域。自江至於衡山，千里而遙；徐州域。自東河至於東海，千里而遙。荊州域。自東河至於西河，千里而近；亦冀州域。自西河至於流沙，千里而遙。雍州域。西不盡流沙，南不盡衡山，東不盡東海，北不盡恒山，凡四海之內，斷長補短，方三千里，為田八十萬億一萬億畝；九州之大計。方百里者，為田九十億畝。山陵、林麓、川澤、溝瀆、城郭、宮室、涂巷，三分去一，其餘六十億畝。以一大國為率，其餘所以授民也。又曰：古者公田籍而不稅。籍之言借也。借民力治公田，美惡取於此，不稅民之所自始也。古者謂殷時。

《左傳·僖公三十一年》曰：春，取濟西田，分曹地也。二十八年，晉文討曹，分其地，境界未定。至是，乃以賜諸侯。使臧文仲往，宿於重館，高平方與縣西北有重鄉城。重館人告曰：「晉新得諸侯，必親其共。不速行，將無及也。」從之，分曹地，自洮以南，東傅于濟，盡曹地也。文仲不書請田而已，非聘享會同也。襄仲如晉，拜曹田也。

又《宣公下十五年》曰：初稅畝，非禮也。谷出不過籍，周法：民耕百畝，公田十畝，借民力而治之，稅不過此。以豐財也。

又《襄公六》曰：子產治鄭，使田有封洫。封，界。洫，溝。從政一年，輿人誦曰：「取我衣冠而褚之，取我田疇而伍之。孰殺子產，吾其與之！」及三年，民又誦之曰：「我有子弟，子產誨之；我有田疇，子產辟之。子產而死，誰其嗣之？」

又《哀公上》曰：季孫欲以田賦，兵賦之法，因其田財，通出馬一匹，牛三頭；今欲別其田及家財，各為一賦，故言田賦。使冉有訪諸仲尼。仲尼曰：「丘不識也。」三發，三發問。卒曰：卒，終也。「子為國老，待子而行，若之何子之不言也？」仲尼不對，不公答。而私於冉有曰：「君子之行也，行政事。度於禮，施取其厚，事舉其中，斂從其薄，如是，則以丘亦足矣。丘，十六井，出戎馬一匹，牛三頭，是賦之常法。若不度於禮而貪冒無厭，則雖以田賦，將又不足。且子季孫若欲行而法，則周公之典在；若欲茍而行，又何訪焉？」弗聽。為明年用田賦傳。

又《哀公上》曰：子胥曰：「得志於齊，猶獲石田也，無所用之。」石田不可耕。

《穀梁傳·宣公五年》曰：初稅畝，宣公履畝而稅之也。古者田什一而籍。言借民力，十井而為公耕一，謂之什一而稅也。初稅，非正也。

《毛詩·小雅·白華》曰：滮池北流，浸彼稻田。滮流貌。《箋》云：池澤浸潤稻田，使之生殖。

又《甫田》曰：倬彼甫田，歲取十千。倬，明貌。甫田，謂天下田也。十千，言多也。

又《大雅·崧高》曰：王命召伯，徹申伯土田。徹，治也。《箋》云：治者，正其井牧，定其賦稅。

《爾雅》曰：田一歲曰菑，今江東呼初耕地反草為菑。二歲曰新田，《詩》曰：于彼新田。三歲曰畬。《易》曰：不菑畬。

《史記》曰：魏文侯使李悝作盡地力之教，悝，苦回反。以為地方百里，提封九萬畝，理田勤謹，則畝益三斗；不勤，則損亦如之。地方百里之增減，輒為粟百八十萬碩矣。必雜五種以備災害，力耕數耘，收獲如寇盜之至。謂促遽之甚，恐為風雨損也。又曰：秦孝公任商鞅，鞅以三晉地狹人貧，三晉，謂韓、魏、趙三卿，今河東道之地。秦地廣人寡，故草不盡墾，地利不盡出。於是誘三晉之人，利其田宅，復三代無知兵事，而務本於內，而使秦人應敵於外。故廢井田，制阡陌，任其所耕，不限多少。數年之間，國富兵強，天下無敵。其後韓聞秦之好興事，欲疲之，乃使水工鄭國間說秦，令鑿涇水，自中山西抵瓠口為渠，并北山東注洛三百餘里，欲以溉田。中作而覺，秦欲殺國，國曰：「始臣為間，然渠成，亦秦之利也。」秦以為然，卒使就渠，用注填閼之水，溉澤鹵之地，四萬頃收皆畝一鐘。於是關中為沃野，無凶年，命曰鄭國渠。閼，音於據切。又曰：王翦將行，請善田宅園池甚眾，始皇曰：「將行矣，何憂貧乎？」

《戰國策》曰：魏叔座為將，攻韓、趙，勝之。魏王賞田百萬，座曰：「使士卒不崩、直而不倚、撓揀不辟者，此吳起餘教也；鼓之不敢怠倦者，臣也。王特為臣右手之倦賞臣，可也；若以有功，臣何力之有焉？」王曰：「善」。於是索吳起之後，賞田二十萬；以座不掩士之跡，又與田二十萬。

《漢書》曰：晁錯奏曰：「古者稅民不過什一，至秦則不然，用商鞅之法，改帝王之制。一歲屯戍萬計，力役三十倍於古，田租口賦鹽鐵之利二十倍於古。如淳曰：秦賣鹽鐵貴，故下民受其困。或耕豪民之田，稅十五。如淳曰：稅其五。故貧民常衣馬牛衣，而食犬彘之食。」又曰：董仲舒說上曰：「秦用商鞅之法，改帝王之制，除井田，人得賣買，富者田連阡陌，貧無立錐之地。漢興，循而未改。古井田法雖難猝行，宜少近古，限人占田，以贍不足，塞兼并之路，然後可善治也。」上不能用。又曰：是時，富豪皆爭匿財，惟卜式尤欲助費。於是以式終長者，乃召拜為中郎，賜爵左庶長，田十頃，布告天下，尊顯以諷百姓。又曰：貢禹上書曰：「臣禹年老貧窮，家貲不滿萬錢，妻子糠豆不贍，短褐不完，有田百三十畝。陛下過意征臣，臣賣田十畝，以供車馬。」又曰：楊惲免官，常不得志，乃歌曰：「田彼南山，蕪穢不治。種一頃豆，落而為萁。人生行樂耳，須富貴何時？」又曰：張禹為人謙愿，內殖貨財，家以田為業。及富貴，多買田至四百頃，皆涇渭溉灌，極膏腴，上價。又曰：寧成曰：「仕不至二千石，賈不至千萬，安可比於人乎？」乃貰貸陂田千餘頃假貧民，役使數千家，致產數千萬。為任俠，持吏長短，從數十騎。其使民，威重於郡守。

又《溝洫志》曰：太始三年，趙中大夫白公復奏穿渠引涇水，首起谷口，尾入櫟陽，涇渭中溉四千五百餘頃田，名曰白渠。民歌曰：「田於河許？池陽谷口。鄭國在前，白渠起後，舉鍤為雲，決渠為雨。涇水一石，其泥數斗，且溉且糞，長我稷黍。」

《後漢書》曰：光武時，天下墾田多不以實。又戶口年紀，互有增減。十五年，詔下州郡檢覆其事，而刺史、太守多不平均，或優饒豪右，侵刻羸弱，百姓嗟愁，遮道號呼。時諸郡各遣使奏事，帝見陳留吏牘上有書，視之，云：「潁川、弘農可問，河南、南陽不可問。」帝詰吏田趣，吏不肯服，抵言長壽街上得之。抵，欺也。帝怒。時顯宗為東海公，年十二在幄後言曰：「吏受郡敕，當欲以墾田相方耳。」帝曰：「即如此，何故言河南、南陽不可問？」對曰：「河南，帝城，多近臣；南陽，帝鄉，多近親。田宅逾制，不可為準。」帝令虎賁將詰問吏，吏乃實首服如顯宗對。於是遣謁者考實，具知奸狀。又曰：樊重開廣田土三百餘頃，其所起廬舍，皆有重堂高閣，陂渠灌注，貲至巨萬，而賑贍宗族，恩加鄉閭。外孫何氏兄弟爭財，重恥之，以田貳頃解其忿訟。縣中稱美，推為三老。又曰：馬援辭兄況，欲就邊郡田牧。《東觀記》曰：援以況出為河南太守，次兩兄為吏京師。見家用不足，乃辭況欲就邊郡畜牧也。況曰：「汝大才，當晚成。良工不示人以樸，旦從所好。」后援辭隗囂歸洛陽，居數月而無他職。任援。以三輔，地曠土沃，而所將賓客猥多，乃上書求屯田上林苑中，帝許之。

《東觀漢記》曰：司隸校尉梁松奏特進防光廖、廖子豫兄弟父子并受爵土，榮顯冠世，多買京師膏腴美田，作大廬、近帶城郭，妨困小民。又曰：郭丹，字少卿，南陽人，累世千石，父稚為丹買田宅居業。丹為司徒，視事五年薨。詔問丹家，時宗正劉匡對曰：「郭丹為三公，典牧州郡，田畝不增。」

張璠《漢記》曰：鄭泰，字公業，少有才略，多謀。家富於財，有田四百頃，而食常不足，名聞山東。

華嶠《後漢書》曰：范遷為司徒，在公輔有宅數畝，田不過一頃，推與兄子。又曰：周燮專精《禮》、《易》，不讀非聖之書，不修賀問之好。有先人草廬結于崗畔，下有陂田，常肆力自勤以給。非身所耕漁則不食。

《魏志》曰：夫定國之術，在於強兵足食。秦人以急農兼天下，孝武以屯田定西域，此先世之良式也。是歲乃募民屯田於許，得谷數百萬斛。由是州郡例置田官，所在積谷。征伐四方，無軍糧之患。遂得以兼滅群凶，克平天下。又曰：鄧艾遷尚書郎。時欲廣田畜谷，為滅賊資，使艾行陳、項已東至壽春。艾以為：「田良水少，不足以盡地利。宜開河渠，可以大積軍糧，又通運漕之道。」乃著《濟河論》，以喻其指。又以為：「昔破黃巾，因為屯田，積谷許都，以制四方。今三隅已定，事在淮南，每大軍征舉，運兵過半，功費巨億，以為大役。陳、蔡之間，土下田良，可省許昌左右諸稻田，并水東下。今淮北二萬人，淮南三萬人，十二分休，常有四萬人，且田且守，水豐常收三倍於西。計除眾費，歲完五百萬斛，以為軍資，六七年間，可積三千萬斛於淮上。此則十萬之眾五年食也。以此乘吳，無不克矣。」宣王善之，事皆施行。正始二年，乃開廣漕渠。每東南有事，大軍興眾，泛舟而下，達于江、淮，資食有儲而無水害，艾所建也。又曰：司馬郎為丞相主簿，以為「宜復井田。往者以民各有累世之業，難中奪之。是以至今承大亂之後，民人分散，土業無主，皆為公田，宜及此時復之。」又曰：鄭渾遷陽平、沛郡太守。郡界下濕，患水澇，百姓饑之。渾於蕭、相二縣界興陂堨，開稻田。郡人皆以為不便，渾曰：「地勢洿下宜溉灌，終有魚稻經久之利，此豐民之本也。」遂躬率吏民，興立功夫，一冬間皆成。比年大收，頃畝歲增，租入倍常，民賴其利。刻石頌之，號曰鄭陂。又曰：劉靖都督河北諸軍事，又修廣戾渠陵，大遏水，溉灌薊南北三百里，使種稻，邊民利之。

《蜀志》曰：初，諸葛亮自來成都，有田十五頃，子弟食自餘饒。

《晉要事》曰：安帝義熙九年，右丞張須元議：瑯琊及湖熟界有皇后脂澤田四十餘頃，參詳悉以借食民。

《南史》曰：宋王惠兄鑒頗好聚斂。惠意不同，謂曰：「何用田為？」鑒怒曰：「無田何由得食？」惠又曰：「何用食為？」

《齊書》曰：王騫歷黃門郎、司徒右長史，不事產業。有舊田在鍾山八十頃，與諸宅及故舊共佃之。常謂人曰：「我不如鄭公業，有田四百頃而食常不周。」以此為愧。

《梁書》曰：夏侯夔為豫州刺史，率軍人於蒼陵立堨溉田千餘頃，歲收谷百餘萬石，以充儲備，兼贍貧人，境內賴之也。又曰：鄧元起少時，嘗至西沮田舍，有沙門造之乞。元起有稻幾二千斛，悉以施之。時人稱其有大度。

《後魏書》曰：高允為著作郎，太武引見，因問允：「萬機何者為先？」時多禁封良田，又京師游食者眾，允因曰：「臣少也賤，所知惟田，請言農事。古人云：地方一里，則為田三頃七十畝；萬里則田三萬七千頃。若勤之，則畝益三升；不勤，則畝損亦如之。損益之率，為粟二百二十二萬斛，況以天下之廣乎？若公私有儲，雖遇饑年，復何憂哉？」帝善之，除田禁，悉以授百姓。又曰：裴延俊遷幽州刺史。范陽郡有舊督亢渠，經五十里；漁陽燕郡有故戾陵諸堨，廣袤三十里。皆廢毀多時，水旱不調。延俊乃表求營造，遂躬自履行，相度形勢，隨力分督。未幾而就，溉田百萬餘畝，為利十倍，百姓賴之。

《北齊書》曰：帝賜穆提婆晉陽之田，斛律光言於朝曰：「此田，神武帝以來常種禾，飼馬數千匹，以擬寇難。今賜提婆，無乃闕軍務也？」由是提婆怨光。

《唐書》曰：貞元十六年，盧群為義成軍節度、鄭滑觀察營田使。群先寄寓鄭州，典質得良田數頃。及授節度，各以本地契書分付所管令長，令召還本主，時人稱美。又曰：起居郎崔覲隱居城固山，所有良田分給奴婢，令遞日供飲食之費。覲與妻家事一不以問，但水石自娛而已。又曰：溫造為河陽節度觀察使，復懷州古素渠，三縣棄地悉為良田。后造左遷，出為朗州刺史。至則開后鄉渠九十七里，溉田二千頃。郡人名其渠曰：「右史渠」。

《范子計然》曰：請問，九田隨世盛衰，有水旱貴賤，愿聞其情。「計然曰：」諸田各有名，其從一官始，以終九官，所以設諸田差高下，始進退也。假令一直錢百金、一直錢九百，此略可知。從一畝至百畝直，是大貴之極也。「

《孟子》曰：百畝之田，勿奪其時，數口之家可以無饑矣。又曰：易其田疇，薄其稅斂，民可使富也。

《傅子》曰：陸田者，命懸於天也。人力雖修，水旱不時，則一年功棄矣。田制之由人，人力茍修，則地利可盡。天時不如地利，地利不如人事。

《呂氏春秋》曰：魏襄王與群臣飲酒酣，王為群臣祝，令群臣皆得志。史起對曰：「群臣不肖者得志則不可。」王曰：「如西門豹之為人臣也。」史起對曰：「魏氏之田也，漳水存其傍。西門豹不知用，是過也。」明日，召史起問：「漳水猶可以灌鄴田乎？」對曰：「臣為之，民必大怨臣。臣雖死，愿王使他人遂之。」王使之為鄴令。史起因往為之，鄴民大怨，欲籍史起，史起不敢出，避之，乃使他人遂為之。水已行，民大得其利，相與歌之曰：「鄴有聖令，號為史公。決漳水兮灌鄴旁，終古斥鹵生稻粱。」

《春秋后語》曰：趙列侯謂其相公仲建曰：「寡人所愛，可以貴之乎？」曰：「富可也，貴之則不。」列侯乃命以田萬畝賜善歌者二人，公仲建許諾而不與。居一月，列侯之代還，問曰：「與之乎？」曰：「未有可者。」

《家語》曰：虞、芮二國爭田而訟，連年不決，乃相謂曰：「西伯仁人，盍往質焉？」入其境，則耕者讓畔，行者讓路；入其朝，則士讓為大夫，大夫讓為卿。虞、芮之君曰：「嘻！吾儕小人，不可以入君子之朝。」遂自相與成，以其所爭為閑田。

蕭廣濟《孝子傳》曰：郭原平墓下有數十畝田，不屬原平。每至農月，耕者恒裸袒。原平不欲使慢其墳墓，乃貨家資買此田。三農之月，輒束帶垂泣，躬自耕墾之。

《汜勝之書》曰：昔湯有旱災，伊尹為區田，教民糞種，負水澆稼，收至畝百石。勝之試為之，收至畝四十石。

《越絕書》曰：吳北野禺櫟東所舍大疁者，吳王田也。又曰：富中大塘者，勾踐治以為義田也。肥饒，謂之富中。

盛弘之《荊州記》曰：桂陽郡界有溫泉，其下流有田，恒資以浸灌。常十二月種，至明年三月新谷便登。溫液所周，正可數畝。過此，水氣輒冷，不復生苗。

《豫章記》曰：郡江之西岸有盤石，下多良田，極膏腴者一畝二十斛。稻米之精者，如玉暎澈於器中。

《續搜神記》曰：陽人姓何，忘其名，隱遁養志。常至田舍，人收獲在場上。忽有一人長一丈，黃疏單衣，角巾，來詣之，翩翻舉其兩手，并儛而來，語何云：「君常見韶舞，不足舞也！」便去。何尋逐，遙向一山，山有一穴，裁容人。其人即入穴，何亦隨之。初入甚急，前輒開廣，便失人。見良田數十頃，何遂墾作，以為世業。子孫于今賴之。

崔寔《政論》曰：昔者聖王立井田之制，分口耦地，各相副適，使人饑飽不偏，勞逸齊均，富者不足僣差，貧者無所企慕。

王郎《上求賑貸民表》曰：昔在西京，有鄠杜膏腴之饒，池陽谷口之利，涇渭二川之水，鄭國、白渠之溉，雲雨年成，糞與灌并，畝貨一金，號為陸海。

《應璩書》曰：是以忽此，蘇子帶郭之業，求彼孫叔寢丘之地。故求遠田，在關之西，南臨洛水，北據芒山。

曹植《表》曰：乞城內田及城邊好田，盡所賜百年力者。臣雖生自至尊，然心甘田野，性樂稼穡。

又《籍藉田論》曰：營疇萬畝，厥田上上，經以大陌，帶以橫阡，奇柳夾路，名里被園，宰農實掌，是謂公田。

《唐明皇雜錄》曰：上命宇文融為拓田使。融方恣睢，稍不己附者，必加誣譖。密奏以為：「盧從愿廣致田園，有地數百頃。上素器重，亦倚為相者數矣；而又族望官婚，鼎盛於一時。」故上亦重言其罪，但目從愿為多田翁。

