*饣宛

於月切

《方言》曰：腕，謂之餚。以豆屑雜餳也。

《蒼頡解詁》曰：饣宛，飴中著豆屑也。

《說文》曰：饣宛，豆飴也。

*馓

先但切

《廣雅》曰：浮𥹷，米咠也。𥹷，音流。

《說文》曰：馓，熬稻張饘也。

《急就篇》曰：馓飴餳。

盧諶《祭法》曰：四時皆用馓。

*麹蘗：

《書》曰：若作酒醴，爾惟麹蘗。

《記》曰：仲冬之月，乃命有司：秫稻必齊，麹蘗必時。

《左傳》曰：楚子伐簫。還無社與司馬卯言，號申叔展。還無社，蕭人也。司馬卯、申叔展，皆楚大夫。叔展曰：「有麥麹乎？」曰：「無。」麥曲，所以御濕也。「有山芎藭乎？」曰：「無。」

《方言》曰：𪌓、音器䴭、音才䴳、于八切麰、音牟，大麹也。䴽、音脾，細面麹也。䵆、音蒙，有衣麹。䴹、麹小麥為麹，䴹即麹耳。自關而西秦豳之間曰𪌓，晉之舊都曰䴭，今河東人呼麹為才。齊右河濟曰䴳，北燕曰䴹，曲，其通語也。

《說文》曰：曲，酒母也。䤓，生衣也。䤁，熟曲也。蘗，牙米也。

《通俗文》曰：禾圂麥曲曰麥皃。

《釋名》曰：麹，朽也，郁之使生衣朽敗也。蘗，缺也，漬麥覆之，使生牙開缺也。

《史記》曰：文帝遺匈奴秫蘗。又曰：通邑大都，蘗麹鹽鼓千答也。

《東觀漢記》曰：順帝詔禁民無得酤賣酒麹。

《漢晉陽春秋》曰：愍帝在長安，為劉粲所攻，糧盡，太倉有麹數十餅，屑之為粥以供奉帝。麹屑盡遂降。

《列子》曰：子產有兄公孫朝，聚酒千鍾，積麹成封。

劉伶《酒德頌》曰：枕麹藉糟。

崔寔《四民月令》曰：七月七日作麹。

*麩

《蒼頡解詁》曰：面，細麩也。

《說文》曰：麩，小麥皮屑也。

《史記》曰：陳平為人長大美色。或謂陳平貧，何食而肥若是？其嫂疾平之不視家產，曰：「亦食糠核。」孟康曰：麥糠中之不破者。晉灼曰：京師謂粗屑為紇頭。

《吳書》曰：袁術既為雷薄等所距，留住三日，士眾絕糧乃還。至江亭，去壽春八十里，問廚下，尚有麥屑三十斛。

劉謙之《晉記》曰：王莽誅，童謠曰：「昔年食麥屑，今年食豆。豆不可食，使我枯嚨喉。」

崔寔《四民月令》曰：五月五日至后可糴麩，至冬以養馬。

