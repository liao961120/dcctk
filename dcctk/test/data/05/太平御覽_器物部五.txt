*碗

《方言》曰：碗謂之盂，或謂之銚銳，或謂之棹。碗謂之䀉，木謂之涓㭈。蠲、玦兩音。

《說文》曰：碗，小盂也。

《吳志》曰：曹公出濡須，甘寧為前部督，受敕斫敵前營。孫權特賜米酒眾肴，寧乃以銀碗酌，自飲兩碗，乃酌與其都督。都督伏，不肯時持。寧引劍白削置膝上，呵之曰：「卿見知於至尊，孰與甘寧？寧尚不惜死，卿何以獨惜死乎？」都督即起，拜，持酒，通次酌兵各一銀碗。至二更時，銜枚出，斫敵。敵驚動，遂退。寧益貴重。

《晉陽秋》曰：王敦許周訪荊州，又授梁州。訪怒，敦書喻之，遺以玉碗。訪投碗於地。又曰：武帝時，魏府丞蕭譚承徐修儀疏，作漆畫銀帶粉碗，詔殺之。盤門中亦云。

《晉咸康起居注》曰：詔賜遼東段遼等琉璃碗。

《義熙起居注》曰：林邑王范明達獻金碗一副，蓋一副。

《東宮舊事》曰：漆碗子一百枚。

《抱樸子》曰：外國作水精碗，實是合百灰以作之。交、廣間多有得其法而鑄作之者。今以語俗人，俗人殊不肯信，乃云：「水精本是自然之物。」

崔豹《古今注》曰：魏帝以車渠石為酒碗。

《文士傳》曰：潘𡰥音夷。與同僚飲，主人有琉璃碗，使客賦之，慁於座立成于手。

《尋陽記》曰：龍窟有深潭，有人於此水邊洗銅碗，忽浪起水長，便失碗。此人后見此碗置城里井邊。

《交州雜記》曰：太康四年，刺史陶璜表送林邑王范熊所獻青白石碗一口，白水精碗二口。

《陶侃故事》曰：侃上成帝水精碗一枚。

《世說》曰：王大將軍尚主，如廁即還，婢擎金盤盛水，琉璃盛澡豆。

秦嘉婦與嘉書曰：今奉金錯碗一枚，可以盛書水；琉璃碗一枚，可以服藥酒。

《諸葛恢集·詔答恢》曰：今致琉璃碗一枚。表曰：天恩賜廣州白碗。

釰滔母《與從祖虞光祿書》曰：賜琉璃碗。

*盂

《說文》曰：盂，飲器也。

《方言》曰：宋楚趙魏之間或謂之㯸，子忍、箋矜二切，一曰盤也。河濟之間謂之䀂𥂫，音殘亦謂之銚銳。

《漢書》曰：東方朔，上嘗使數家射覆，置守宮於盂下，使射之。盂，若𡘃而大。𡘃與缽字同。

《墨子》曰：若夫兼相愛，交相利，此自先聖六王者親行之。何以知先聖六王之親行之？吾以其所書於竹帛，鏤於金石，琢於盤盂，傳遺後世子孫者知之。

《晉四王起事》曰：惠帝還洛陽，黃門以瓦盂盛茶上至尊。

《韓子》曰：為人君者猶盂也，人猶水也。盂圓水圓，盂方水方。

《涼州異物志》曰：琥珀作盂、瓶。

東方朔《答客難》曰：安於覆盂。

*蘇鉝

音立。呂靜云：胡食器也。

《林邑記》曰：林邑王范明達獻琉璃蘇鉝二口。

*安哉

李尤《安哉銘》曰：安哉令名，甘旨是盛。埏埴之巧，甄陶所成。食彼美珍，思此《鹿鳴》。

*匕

《方言》曰：匕謂之匙。

《說文》曰：柶，音四。匕也，所以取飯。

《易》曰：震驚百里，不喪匕鬯。

《詩》曰：有饛簋飧，有救棘匕。《箋》云：匕，所以載鼎食也。

《周禮》曰：大喪，共角柶。角柶，角匕也。《禮·喪大記》曰：褉齒用角柶也。

《儀禮》曰：主人執匕。

《禮》曰：杜蕢苦怪切。謂晉平公曰：「蕢也宰夫也，非刀匕是供。」又曰：匕以桑，長三尺，或曰五尺。刊其柄與末。匕，所以載牲牢者。此謂喪祭也，吉祭匕用棘。

《三禮圖》曰：匕以載牲體，長二尺四寸。葉博三寸，長八寸。漆丹柄頭。疏匕形如飯操，以棘心為之。

《英雄記》曰：董常大會賓客，誘降反者以鑊烹之。會者戰栗，亡失匕箸。與筯字同。

《蜀志》曰：曹公謂先主曰：「天下英雄，惟使君與操耳！」先主方食，失匕箸。

王隱《晉書》曰：石勒時，有謠云：「一杯食，有兩匙。石勒死，人不知。」

沈約《宋書》曰：太子妃上世祖金縷匕箸，上以賜沈慶之。

《抱樸子》曰：道士李根煎鉛錫，以藥如大豆者投中，以鐵匕攪之，冷即成𨨣。又有古強者，自云四千歲。嵇使君以玉匕與強，後忽語嵇云：「昔安期先生以與之。」

《東宮舊事》曰：漆匕五十枚。

《續齊諧記》曰：趙文詔為東宮扶侍，廨在青溪中橋。夜與神女宴寢，脫金簪與扶侍，亦贈以銀碗及流離匕。

*箸

《方言》曰：箸筩，盛匕著者也。筩，音桶。陳楚宋魏之間謂之筲，或謂之籝，音盈。自關而西謂之桶總。今俗亦呼小籠桶總。桶，音籠。總，蘇孔切。

《通俗文》曰：以箸取物曰欹。音羈

《禮》曰：飯黍無以箸，羹之有菜者用挾，音莢。其無菜者不用挾。鄭玄曰：挾猶著也。今人或謂箸為挾提也。

《史記》曰：漢王與酈食其謀撓楚權。張良從外來，曰：「陛下事去矣！臣請借前箸為大王籌。」張晏曰：求借所食之著用指畫。或曰：前湯、武著明之事以籌度今時之不若也。又曰：景帝居禁中，召條侯周亞夫賜食。獨置大胾，不置箸。條侯心不平，顧謂尚席取箸。景帝視而笑曰：「此豈不足君所乎？」條侯免冠謝。

謝承《後漢書》曰：莽時，有奇士巨毋霸，臥則枕鼓，以鐵箸食。

《吳志》曰：趙達善治九宮一算之術。嘗遇知故，知故曰：「倉卒之間，無酒食以敘意。」達以箸一只，再三縱橫之，乃言：「卿東壁下有酒一斗，鹿肉三斤，何以言無？」主人慚曰：「知卿善射，欲相試耳。」

《典略》曰：曹汝隨大軍破張魯，命陳琳作書報太祖曰：「且夫墨子之守，縈帶為垣，高不可登；折箸為械，堅不可入。」

《晉書》曰：何曾，字穎考，日食萬錢，猶言無下箸之處。

《東宮舊事》曰：漆箸一百雙。

《荀卿子》曰：從山下望木者，十仞之木如箸，而求箸不上折，高蔽其長也。

《韓子》曰：紂為象箸，而箕子怖。以為象箸必不加於土鉶，必將犀玉之杯；象箸玉杯必不美菽藿，則必薦豹胎；薦豹胎必不衣短褐而食於茅茨之下，則必錦衣九重，廣室高臺。吾畏其終，故怖其始。故箕子見象箸，以知天下之禍。

《淮南子》曰：糟丘生乎象箸。

《論衡》曰：以箸撞鐘，以算擊鼓，鐘鼓不能鳴者，用撞之者小也。

《神仙傳》曰：葛玄嘗與客食，玄以口中飯盡化為蜂數百，集於客身。客皆投匕箸驚懼。玄乃張口，其蜂悉入。

葛洪《治噎方》曰：與對食之人，當以手捉箸，問噎人曰：「此何等物？」噎人當答曰：「箸。」即復曰：「咽下去！」即愈。

《語林》曰：王藍田食雞子，王述也。以箸刺之不得，便大怒投於地。

《相書》曰：人三指用箸者，自如；四指用箸，貴；五指用箸，大富貴也。

*機

《方言》曰：俎，機也，西南蜀漢之郊曰杫。音賜

《史記》曰：項王為高俎，置太公其上。如淳曰：高俎，機上也。

《後漢書》曰：樂嵩者，河內人，天性樸忠。家貧為郎，常獨直臺上，無被，止食糟糠。帝每夜入臺，輒見嵩，問其故，甚嘉之。自此，詔太官賜尚書以下朝夕飧，給帷被皂袍及侍史二人。

*畢

《三禮圖》曰：畢，似天畢，以載牲醴。又葉博三寸，長八寸，柄長二尺四寸，丹漆兩頭。

《詩》曰：有捄天畢，載施之行。《箋》云：畢，所以助載鼎寶。

《儀禮》曰：宗人執畢。鄭玄曰：畢，狀如叉也。

《禮》曰：畢用桑，長三尺，刊其柄與末。畢所以助主人者。刊猶削也。

*飯帚

《說文》曰：陳留以飯帚為䈰。稍巢切，亦盛著籠，又作筲也。

*炙函

《東宮舊事》曰：漆貊炙大函一具。

*飯函

《列異傳》曰：景初中，城陽縣吏王臣嘗作倦，枕機臥，聞灶下呼曰：「文納何以在人頭下？」應曰：「我見枕，不得動，汝來就我。」至，乃飯函也。

*淅箕

《廣雅》曰：淅䉴音箱、音旋䉛。音郁。《纂文》曰：䉛，淅箕也。一曰藪。魯人謂之淅䉴。

《方言》曰：箕，陳魏宋楚之間謂之籮。炊䉛謂之縮，漉米䉛也。或謂之。江東呼淅簽也。

*筐

《方言》曰：箅、必弭切。簍、音縷籅、音余䈱、音叨筐，筥也。江沔之間謂之籅，趙代之間謂之䈱，淇衛之間謂之牛筐。筥，其通語也。筥小者，南楚謂之筐，關而西秦晉之郊謂之箅。今江東亦名小籠為箅。

《說文》曰：筐，飯筐也。莒，飴牛筐也。方曰筐，圓曰筥。

《三禮圖》曰：大筐以竹，受五斛。大夫以盛米，致饋於聘賓。小筐以竹，受五升，以盛米。又曰：筐以盛熬穀，四種八筐。大夫三種六筐，士二種四筐。

《易》曰：女承筐，無實。

《書》曰：厥篚織文。篚，筐屬也。又曰：厥篚檿絲。厥篚玄纖縞。厥篚織具。厥篚玄纁璣組。厥篚纖纊。又曰：惟其士女，篚厥玄黃，紹我周王。

《詩》曰：采采卷耳，不盈頃筐。又曰：于以采蘋？南澗之濱。于以盛之？維筐及筥。方曰筐，圓曰筥。又曰：摽有梅，頃筐塈之。又曰：女執懿筐，遵彼微行，爰求柔桑。懿筐，深筐也。

《禮》曰：蠶則績而蟹有筐。

《左傳》曰：筐筥錡錡之器，潢汙行潦之水，可薦於鬼神，可羞於王公。又曰：晉侯筮嫁伯姬於秦，遇《歸妹》之《暌》，其繇曰：「士刲羊，亦無忘也；女承筐，亦無貺也。」

《西京雜記》曰：元后在家日，燕銜白石大如指，墮績筐中。后取之，石自剖為二，其中文曰「母天地。」遂復還合。后為皇后，常致璽中。

《莊子》曰：愛馬者，以筐盛屎。

《呂氏春秋》曰：有娀氏二佚女為九成之臺，帝令燕往，遺二卵，爭搏之，覆以玉筐。北飛，遂不反。吞之生契。

*𥰠

音呂

《方言》曰：𥰠，盛飯莒也。南楚謂之筲，今建平呼曰筲。趙魏之郊謂之𥬔音祛𥰠。今通語也。

《說文》曰：𥰠，飯莒也，受五升。秦謂之𥳓。

《廣雅》曰：𤲺音溪。映，𥰠音旅。也。

《纂文》曰：奚映，大筥也。趙代以筥為䈱。

《論語》曰：斗筲之人，何足筭也？筲，竹器，受二斗。

《東宮舊事》曰：漆注綺織𥰠二十枚。

《陶侃故事》曰：侃上成帝漆復𥰠五十枚。

*簞

《說文》曰：簞，飯器也。

《禮》曰：凡以苞苴簞笥問人者，操以授命。

《儀禮》曰：小祝，盤匜與簞巾，于西階東。

《左傳》曰：趙宣子田于首山，見靈輒餓，為之簞食與肉。又曰：越圍吳，趙孟使楚隆往。吳王拜，稽首曰：「寡人不佞，不能事越。」與之一簞珠，使問趙孟。簞，小笥也。問，遺也。

《論語》曰：賢哉回也！一簞食，一瓢飲，在陋巷，人不堪其憂，回不改其樂。

《孟子》曰：孟子謂齊宣王曰：「今燕虐其民，王往而征之，民以為將拯己於水火之中也，簞食壺漿以迎王師。若殺其父兄，系累其子弟，如之何其可？」又曰：非其道，則一簞食不可受於人；如其道，則舜受堯之天下，不以為泰。又曰：商之君子，實玄黃于篚，以迎其君子；其小人，簞食壺漿，以迎其小人。

《黃石公三略》曰：良將用兵，有饋一簞醪者，使投之於河，令士卒迎流而飲之。

*爵

觶、散用斂

《說文》曰：爵，禮器也。象爵之形。觶音枝受四升。

《詩》曰：赫如渥赭，公言錫爵。

《周禮》曰：享先王，贊玉爵。宗廟獻用玉爵。大朝覲、會同，贊獻玉爵。玉爵，王禮諸侯之酢爵也。又曰：梓人為飲酒器，爵一升，觚三升。獻以爵，而酬以觚。

《禮》曰：執玉爵者弗揮。為其寶而脆也。又曰：知音智悼子卒，未葬。晉平公飲酒，師曠、李調侍，鼓鐘。杜蕢自外來，聞鐘聲，曰：「安在？」曰：「在寢。」杜簣入寢，歷階而升，酌，曰：「曠飲斯！」又酌，曰：「調飲斯！」又酌，堂上北面坐而飲之，降，趨而出。平公呼而進之，曰：「簣，曩者爾心或開予，是以不與爾言。飲曠，何也？」曰：「子卯不樂。紂以甲子死，桀以乙卯亡，王者謂之疾日，不舉樂為事，所以自戒懼也。知悼子喪，在堂未葬，斯其為子卯也大矣。曠也，太師也，不以詔，是以飲之也。」「爾飲調，何也？」曰：「調也，君之褻臣也。為一飲一食，忘君之疾，是以飲之也。」「爾飲，何也？」曰：「蕢，宰夫也，非刀匕是供，又敢與知防？是以飲之也。」平公曰：「寡人亦有過焉，酌而飲寡人！」杜蕢洗而揚觶，公謂侍者曰：「如我死，則必無廢斯爵也！」至于今，既畢獻，斯揚觶，謂之「杜舉。」又曰：宗廟之祭，貴者獻以爵，賤者獻以散。尊者舉觶，卑者舉角。凡觴，一升曰爵，二升曰角幾，三升曰觶，四升曰角，五升曰散也。又曰：魯祀周公於太廟，爵用玉盞，仍雕，加以壁角。爵，君所進于尸也。仍，因也，因爵之形為稱也。加，加爵也。散、角，皆以壁飾其口也。又曰：孔子射於矍相之圃，蓋觀者如堵墻。使公罔之裘、序點揚觶而語。公罔之裘揚觶而語曰：「幼壯孝弟，耆耋好禮，不從流俗，修身以俟死者，不在此位也！」蓋去者半，處者半。序點又揚觶而語曰：「好學不倦，好禮不變，旄期稱道不亂者，不在此位也！」蓋僅有存者。

《三禮圖》曰：爵受一升，尾長六寸，博二寸，傅翼，兌音銳。下方足，漆赤雲氣。又曰：散受五升。

《左傳》曰：凡公行，告于宗廟。反則飲至，舍爵策勛焉。爵，飲酒器也。置爵則書勛勞。又曰：虢公請器，王賜之爵。玉爵也。爵人貴石也。

《後趙書》曰：石虎子韜以琉璃爵、螺杯勸客酒。

《吳志》曰：諸葛恪行酒至張昭，昭不肯飲，曰：「此非養老之禮。」權曰：「卿其能令張公辭屈，乃當飲之。」恪曰：「昔師尚父九十，秉旄杖鉞，猶未告老。軍旅之事，將軍在後；酒食之事，將軍在先。何為不養老也？」昭為盡爵。

《古今注》曰：章帝章和年，銅酒爵出河內泌水。

《典論》曰：劉表諸子好酒，造三爵：大曰伯雅，中曰仲雅，小曰季雅。

《楚辭·九歌》曰：授北斗兮酌桂漿。斗為玉爵。

《班婕妤賦》曰：酌羽觴兮銷憂。孟康曰：羽觴作生爵形，有頭尾羽翼也。

