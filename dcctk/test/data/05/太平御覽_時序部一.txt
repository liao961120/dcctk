*律

《呂氏春秋》曰：黃帝命伶倫作為律。伶倫自大夏之西，乃之阮隃之陰山，取竹於嶰谷，以生空竅厚均者，斷兩節間，其長三寸九分而吹之。以為十二筒，聽鳳鳴，以別十二律，其雄鳴為六，雌鳴亦六。故曰，黃鍾之宮，律之本也。鳳有雌雄，故律有陰陽。

《書》曰：肆覲東后，協時月正日，同律度量衡。又曰：帝曰：夔！命汝典樂，教胄子。詩言志，歌永言，聲依永，律和聲。聲謂五聲，宮商角徵羽，律謂六律六呂，十二月之音氣，言當依聲律以和樂。八音克諧，無相奪倫，神人以和。倫，理也。八音能諧，理不錯奪，則神人咸和。命夔使勉之。又曰：予欲聞六律五聲八音，在治忽，以出納五言，汝聽。孔氏曰：言以六律和聲音，察天下治理及忽怠者。又以出納仁義禮智信五德之言，汝當聽審之也。

《禮》曰：孟春之月，律中太蔟。蔟，湊也，言萬物始大而湊也。

《周禮》曰：大司樂以六律、六呂、五聲、八音、六舞，六代舞。大合樂致鬼神。

又注曰：律呂相生者，上生者三分益一，下生者三分減一。黃鍾律長九寸，下生林鍾，六寸十律也。

《左傳》曰：六律、七音、八風、九歌，以相成也。清濁大小，長短疾徐，哀樂剛柔，遲速高下，出入周疏，以相濟也。君子聽之，以平其心。

《爾雅》曰：律謂之分。郭璞注曰：律管，可以分氣者也。

《易是類謀》曰：聖人興起，不知姓名，當吹律聽聲以別其姓。律者，六律也。

《春秋元命苞》曰：律之為言率也，所以率氣令達也。率，猶導也。

《春秋演孔圖》曰：孔子曰：「丘援律吹，命陰得羽之宮。」

《孝經援神契》曰：聖王吹律有姓。

《漢書·張蒼傳》曰：張乃自秦時為柱下御史，明習天下圖書計籍，又善用算律歷，故令蒼以列侯居相府，領主郡國上計。又曰：張蒼代灌嬰為丞相，漢興二十余年，天下定，公卿皆軍吏。蒼為計相時，正緒律歷。故漢家言律歷者法張蒼。蒼凡好書，無所不觀，無所不通，而尤邃律歷。邃，深。

又：《京房傳》曰：房字君明，東郡頓丘人。好鍾律，知音聲。房本姓李，推律自定為京氏。又曰：夫五音生於本姓，分為十二律，轉生六十二律，皆所以紀升氣，效物類也。天效以影，地效以響，響即律也。陰陽和則影至以律，氣應則灰除。是故天子常以冬夏至御前殿，合八能之士，陳八音，聽樂均，度晷影，候鍾律，權土灰，校陰陽。冬至陽氣應樂均清，影長極，黃鍾通，土灰輕而衡仰；夏至陰氣應則均濁，景短極，蕤賓通，土灰重而衡低。進退於先後五日之中，八音能各以候狀聞，太史合封上效則和，否則占。候氣之法，為室三重，戶開涂必周，密布緹忄憲，室中以木為案，每律各一，內卑外高從其加律，其上以葭莩灰抑其內端，案歷而候之，氣至者灰去。其為氣所動者，其灰散；風所動者，其灰聚。殿中候用玉律十二，唯二至乃候靈臺，用竹律六十。又曰：凡律度量衡用銅，銅為物也精，不為燥濕寒暑變其節，不為風雨曝露改其形，介然常似士君子之行，是以用銅也。用竹為引者，事之宜也。又曰：至治之世，天地之氣，合以生風，天地之風氣定十二律。

王隱《晉書》曰：荀勖以魏杜夔所制律呂，檢校太樂總章，鼓吹八音，與律呂乖錯。始知后漢至魏，度漸長於古四分余，而夔依為律呂，故致不韻，部佐著作郎劉恭依周禮制尺，所謂古尺也。依古尺作新律呂，以調聲韻，以律量黍，以尺度古器，皆與本銘尺寸無差。又故家得古玉律，鍾聲亦與新律闇合，遂班下太常，使太樂總章鼓吹清商施用。勖遂典知樂事。

《晉諸公贊》曰：世祖時，以荀勖所造律班示朝臣，散騎侍郎阮咸唱議，謂勖所造聲高，必由古今尺有長短所致，然勖亦依案經典算而制之，又求古器得周時玉律比較正同。荀勖奏曰：「中所出御府銅竹律二十五具，部太常樂郎正劉秀等校試，其三具與杜夔、左延年法同，其二十二具視其銘題尺寸，是笛律也。」問協律中郎將列和云：「昔魏明帝時，令和丞受笛聲，以作此律，欲使學者別居一坊，歌詠講習，依此律調至於都合樂時，但識其尺寸之名，則絲竹歌皆得均合。歌聲濁者用長笛長律，歌聲輕者用短笛短律。凡弦歌調張清濁之制，不依笛寸尺名之，則不可知也。」

《趙書》曰：劉曜筑建德殿，取土城西南郭內，得圓石，狀若水碓，其銘曰：「律推石重四鈞，同律度量衡，有莘氏造。」議者未之詳，或以為瑞。參軍事續咸曰主莽時物。

東方朔《十洲記》曰：武帝時有西胡月氏國遣使曰：「臣國去此三十萬里，國有常占，東風入律百旬不休，青雲干呂，連月不散者，閻浮國將有好道之君矣。」

《孟子》曰：師曠之聰，不以六律，不能正五音。

《淮南子》曰：夔合六律，調五音，通八風。又曰：《天文》曰：「帝張四維，帝，天帝也。運之以斗，運，提。月徙一辰，復反其所。正月指寅，十一月指子，一歲而匝，終而復始。指寅，則萬物螾螾也，螾，蟲也。律受太蔟。蔟者，湊而未出也。太蔟，正月律。指卯，卯則茂茂然，律受夾鍾。夾鍾者，鐘始夾也。夾鐘，二月律。指辰，辰則振振之也，律受沽洗，沽洗者。陳去而新來也。沽洗，三月律。指巳，巳則生巳定也，律受中呂。中呂者。中充大也。中呂，四月律。指午，午者，忤也。律受蕤賓。蕤賓者，安而服也。蕤賓，五月律。指未，未者味也律受林鍾。林鍾者，引而正之也。林鐘，六月律。指申，申者，呻也，律受夷則。夷則者，易其則也，德去矣。夷則，七月律也。德以去，生氣盡也。指酉，酉者，飽也，律受南呂。南呂者，任苞大也。南呂，八月律。指戌，戌者滅也，律受無射。無射者，入之無厭也。無射，九月律。指亥，亥者閡也，律受應鍾。應鍾者，應其鍾也。應鐘，十月律。指子，子者，茲也，律受黃鍾，黃鍾者，鐘已黃也。黃鐘，十一月律。指丑，丑者，紐也，律受大呂。大呂者，旅旅而去也。大呂，十二月律也。又曰：一律而生五音，十二律而為六十音。因而六之，六六三十六，故三百六十音以當一歲之日。故律歷之數，天地之道。

《國語》曰：天王將鑄無射，王，景王也。問律於伶州鳩。律，鐘律也。對曰：「律所以立均出度也。律謂六呂，六律也。均鐘木長七尺，有弦，擊之以均鐘者，度鐘大小清濁也。漢大子樂官有之也。紀之以三，三，天地人也。平之以六，平之以六律。成以十二，十二律呂也。天之道也。天之大數不過十二。夫六，中之色也，故名之曰黃鍾，六者，天地之中，天有六氣，降生五味，天有六甲，地有五子，十一而天地畢矣，而六氣中。故六律六呂而成天道也。所以宣養六氣九德也。宣，遍也。六氣，陰陽風雨晦明也。九德，九功之德，水火金木土穀正德利用厚生之者也。由是第之，由，從也。第，次也。次其日也。二曰太蔟，所以金奏贊陽出滯也。三曰沽洗，所以修潔百物，考神納賓也。四曰蕤賓，所以安靖神人，獻酬交酢也。五曰夷則，所以呂詠歌九則，平民無二也。六曰無射，所以宣布哲人之令德，示民軌儀也。為之六間，以揚沉伏而黜散越也。六間，六呂在陽律之間。沉，滯也。黜，出也。越，揚也。呂陰律，所以呂間陽成其功，發揚滯伏之氣而去越散者也。元間大呂，助宣物也；二間夾鍾，出隙之細也；四時之間氣微細。三間中呂，宣中氣也；四間林鍾，和展百事，俾莫不任肅待隆也；五間南呂，贊陽季也；六間應鍾，均利器用，俾應復也。律呂不易，無奸物也。」

蔡邕《月令》曰：律，率也，聲之管也。中，應也，太蔟鍾名。上古本陰陽，別風聲，審清濁。別風聲，不可以文載口傳也，故鑄金作鍾，以正十二月之聲，然後以效升降之氣，而鍾不可用，乃截竹為管曰律，為清濁之率也。以律長短為制，正月之律，與太蔟相中也，言出于鐘。乃置深室，葭莩為灰，以實其端，其月氣既至，則灰飛管通。古以鍾律齊其聲，后人不能，則數以正其度，度正則音亦正矣。仲春中夾鍾，仲春，夾鐘也。管長七寸四分強。夾鐘，類分也。季春中姑洗，管長七寸一分強，故鮮也。言萬物去故就新，莫不鮮明也。孟夏中仲呂，管長六寸二分，陽氣將極，后中難。仲夏中蕤賓，六寸一分小二分。陽氣上極，陰始起，故賓敬之。蕤，下也。季夏中林鍾，長六寸九分。物成熟，鐘，類也。林鐘，眾也。孟秋中夷則，長五寸六分二分。夷，傷。則，法也，萬物始傷。仲秋中南呂，長四寸三分小三分。南，任也。言陽氣尚有任也，生孳長也。季秋中無射長四寸八分小三分。射，終也。言萬物隨陽終也。孟冬中應鍾，長四寸八分。言萬物應陽而動下藏。仲冬中黃鐘，長九寸，律之始。言陽于黃泉下動也。鐘，動也。季冬中大呂。長八寸。呂，拒也。言陽乞欲出，陰不許也。

《京氏律術》曰：律難以度調，故作準以代之，準之狀如瑟，長丈而十三弦，隱間九尺，中共一弦，下畫分寸，均中其弦，使應黃鍾之聲，然案分寸以求諸律，則稍皆如畫而應矣。然則上古有鍾，其次有律，近古有準，皆稍簡易之，意其相生也。黃鍾下生林鍾，林鍾上生太蔟，太蔟下生南呂，南呂上生沽洗，沽洗下生應鍾，應鍾上生蕤賓，蕤賓下生大呂，大呂下生夷則，夷則上生夾鍾，夾鍾下生無射，無射上生中呂，中呂上生黃鍾，上下相生，終六十。執始以下四十八律，文多不載。孟春之月，則太蔟為宮，沽洗為商，蕤賓為角，南呂為征，應鍾為羽，大呂為變宮，夷則為變徵，他月效此也。

《六韜》曰：武王問太公曰：「聽律之音聲，何以知三軍之消息，勝負之決乎？」公曰：「深哉，王之問也。夫律管十二，其要以五，宮商角徵羽，此其正聲也。萬物不易五行之神，道之常也，可以知敵，金木水火，各以其勝攻之。其法以天清靜無霧雨風云，夜遣輕騎往至敵之壘。九百步，遍持律管，橫管當耳，大呼驚之，有聲應管，其來甚微，角管聲應，當以白虎；徵管聲應，當以朱雀；羽管聲應，當以勾陳；五管盡不應，無有應聲，當以青龍。此五行之符，佐勝之征，成敗之機也。」

《白虎通》曰：十一月律，謂之黃鍾何？黃，中和之色；鍾者，動也，言陽于黃泉之下動，養萬物也。十二月律，謂之大呂何？大者，太也。呂者，距也。言陽氣欲出，陰不許也。正月謂之太蔟何？太者，大也，蔟者，湊也，言萬物始大，湊地而出也。二月謂之夾鐘何？夾者，物孚夾，言萬物孚夾種類分也。三月謂之沽洗何？沽者，故也，洗者，鮮也，言萬物去故就新，莫不鮮明也。四月謂之中呂何？言陽氣將極，故復中難之也。五月謂之蕤賓何？蕤者，下也，賓者，敬也，言陽氣上極，陰氣始起，故賓敬之。六月謂之林鍾何？林者，眾也，萬物成熟，其類眾多也。七月律謂之夷則何？夷，傷也，則法也，言萬物始傷，被刑法也。八月謂之南呂何？南，任也，言陽氣尚有任也。生，孳長也，故陰之也。九月謂之無射何？射，終也，言萬物隨陽而終也，當復隨陰起，無有終也。十月謂之應鍾何？應者，動也，言萬物應陽而動下藏也。

蔡邕《月令章句》曰：鍾以斤兩尺寸，中所容受升之數為法，律亦以寸分大小長短為法故也。黃鍾之管長九寸，孔徑三分，圍九分，其余皆稍短，惟大小圍數無增減，以度量者，可以文載口傳，與眾共知，然不如耳決之明也。

《周官》曰：太師掌六律六呂，文以五聲，播以五教，以六詩六德為之本，以六律為之音也。

劉向《別錄》曰：鄒子在燕，燕有黍谷，地美而寒，不生五穀，鄒子居之，吹律而溫氣至，今名黍谷。

《論衡》曰：孔子推律，自知殷之苗裔。

楊泉《物理論》曰：聽清濁五音之和，然後制為鍾律，取弘農宜陽縣金門山竹為管。

夏侯玄《辯樂論》曰：阮生云：「律呂協，則陰陽和；音聲適，則萬物類。天下無樂而欲陰陽和調，災害不生，亦已難矣。」此言律呂音聲，非徒化治人物，乃可以調和陰陽，蕩除災害也。夫天地定位，剛柔相摩，盈虛有時，堯遭九年之水，憂民阻饑，湯遭七年之旱，欲遷其社。豈律呂不和，音聲不通哉？此乃天然之數，非人道所招也。

揚雄《太玄經》曰：調律者，度竹為管，蘆莩為灰，列之九閉之中，漠然無動，寂然無聲，微風不起，纖塵不形，冬至夜半，黃鍾以應矣。

*歷

《世本》曰：容成作歷。容成，黃帝臣。

《易》曰：君子以治歷明時。

《書》曰：乃命羲和，欽若昊天，歷象日月星辰，敬授民時。又曰：天之歷數在爾躬。又曰：葉用五紀，其五曰歷數。

《易乾鑿度》曰：堯以甲子天元為推術。注云：甲子為蔀首，起十月朔。又曰：歷原名握先，握先為歷始之名，始，言無前者也。紀曰甲子，七十六歲為一紀，二十而一蔀首。

《易是類謀》曰：其觸耀而出師曠，歷推音算，以度知旦。觸耀而出，謂師曠得聖人之一體，故觸耀而生其人，能歷數樞機之事，能推五音，知將來之事。

《漢書·律歷志》曰：歷數之起上矣。傳述顓頊命木正重司天，火正黎司地。其後三苗亂德，二官咸廢，而閏余乖次，孟陬殄滅，攝提失方。攝提，星名。隨斗柄所指，建十二月。若歷誤，春三月當指辰乃指已，是為失方也。堯復育重、黎之後，使纂其業。后以授舜，舜亦以命禹。至周武王訪箕子，箕子言大法九章，而五紀明歷法。歲月日星辰為五紀也。五伯之末，史官喪紀，疇人子弟分散，如淳曰：家業世相傳為疇。律，年三十三傳之，疇官各從父事。或在夷狄，故其所記，有黃帝、顓頊、夏、殷、周及魯歷。戰國擾攘，秦兼天下，未遑暇也。亦頗推五勝，五行相勝。秦以周為火，用水勝之也。而自以為獲水德，乃以十月為正，色尚黑。漢興，方紀綱大基，庶事草創，襲秦正朔。以北平侯張蒼言，用顓頊歷，比於六歷，疏闊中最為微近。然正朔服色，未睹其真，而朔晦月見，弦望滿虧，多非是。至武帝元封七年，漢興百二歲矣，太中大夫公孫卿、壺遂、太史令司馬遷等言，「歷紀壞廢，宜改正朔」。遂詔卿、遂、遷與侍郎尊、大典星射姓等，師古曰：姓射名姓。議造漢歷。乃定東西，立晷儀，下刻漏，以追二十八宿，相距于四方，舉終以定朔晦分至，躔離弦望。應劭曰：躔，徑也。離，遠。臣瓚案，離，歷也。日月之歷也。姓等奏不能為算，愿募治歷者更造密度，各自增減，以造漢太初歷。乃選治歷鄧平及長樂司馬可，酒泉侯宜君、侍郎尊及與民間治歷者，凡二十余人，方士唐都、巴郡洛下閎與焉。晉灼曰《史記歷書》云，唐都分天部，而巴郡洛下閎運算推歷也。都分天部，謂分部二十八宿為距度也。而閎運算轉歷。乃詔遷用鄧平所造八十一分歷律，罷廢尤疏遠者十七家，使校歷律昏明。宦者淳于陵渠復覆太初歷，晦朔弦望皆最密，日月如合璧，五星如連珠。謂太初上元甲子夜半朔旦冬至時，七曜皆會聚斗牽牛中，如合璧連珠也。陵渠奏狀，遂用鄧平歷，以平為太史丞。後二十七年，元鳳三年，太史令張壽王上書言：「歷者天地之大紀，上帝所為。傳黃帝調律歷，漢元年以來用之。今陰陽不調，宜更歷之過也。」詔下，主歷使者鮮于妄人，請與治歷大司農中丞麻光等二十余人，雜侯日月晦朔弦望、八節二十四氣，鈞校諸歷用狀。奏可。詔與丞相御史、大將軍、右將軍史各一人，雜候上林清臺，課諸歷疏密，凡十一家。以元鳳三年十一月朔旦冬至，盡五年十二月，各有第。壽王課疏遠。案漢元年不用黃帝調歷，壽王非漢歷、逆天道，非所宜言，大不敬。有詔勿劾。復候，盡六年。太初歷第一，即墨徐萬且、長安徐禹治太初歷亦第一。壽王及待詔李信治黃帝調歷。課皆疏闊。壽王歷乃太史官殷歷也。至孝成世，劉向總六歷，列是非，作《五紀論》，向子歆究其微眇，作《三統歷》及譜。又曰：路溫舒從祖父受歷數天文，以為漢厄三七之間，張晏曰：三七二百一十歲也。自漢初至哀帝元年，二百一十年也。至平帝崩，二百一十一歲也。上封事以豫戒。成帝時，谷永亦言如此。

又：《王莽傳》曰：莽見盜賊多，乃令太史推三萬六千歲歷紀，布天下，下書曰：「《紫閣圖》曰：太一、黃帝皆仙而上天，張樂昆侖處山之上。後世聖主得瑞者，當張樂秦終南山上。長安南山，《詩》所謂終南，南故秦地，故言秦。予之不敏，奉行未明，乃今諭矣。」

又：《孝武紀》曰：夏五月正歷，以正月為歲首。鄭玄曰：先是以十月為歲首。色上黃，數用五。張晏曰：漢據土德，土數五。定官名，協音律。又曰：歷譜有序四時之位，正分至之節，以會日月五星之辰，以考寒暑殺生之實。故聖王必正歷，以深知五星日月之會，凶厄之患，其術皆出焉。此聖人知命之術也。

《續漢律歷志》曰：自太初元年，始用三統歷，施行百余年。歷稍後，天朔先于歷，朔或在晦，月或朔見。建武八年，中太仆朱浮、太中大夫許叔等數上書，言朔歷不正，宜當改更。時分度覺差尚微，上以天下初定，未遑考正。至永平五年，官歷署七月十六日月蝕，待詔楊岑見時月食多先歷，即縮用算，因上言月當十五日食。官歷不中。詔書令岑普候，與官歷課。起七月，盡十一月，弦望凡五，官歷皆失，岑皆中。庚寅，詔書令岑署弦望月食官，復令待詔張盛、景防、鮑業等六四分法，與岑課歲余，盛等所中，多岑六事。又曰：黃帝造歷，元起辛卯，而顓頊用乙卯，虞用戊午，夏用丙寅，殷用甲寅，周用丁巳，魯用庚子，漢初用乙卯，至武帝中元以丁丑。王莽之際，劉歆作三統，追太初前世一元，得五星會。庚戌之歲以為上元。太初歷到章帝元和，旋復疏闊，征能術者，課效諸歷，定朔稽元，追漢四十五年庚辰之歲，退朔一日，乃與天合，以為四分歷。又曰：昔者聖人之作歷，觀璇璣之運，三光之行，道之發軔，景之長短，斗綱所建，青龍所踵，參伍以變，錯綜其數，而制術焉。日月相推，日舒月速，當其同所，謂之合朔。舒速先后，近一遠三謂之弦。相與為衡，分天之中謂之望。以遠及舒，光盡體伏謂之晦。晦朔合離，斗建移辰謂之朔。

《魏略》曰：太史上言漢歷不及天時，因更推步弦望朔晦，為太和歷。帝以高堂隆學問優深，于天文又精，乃詔使隆與尚書郎楊偉、太史待詔駱祿，參共推校，更相刻奏。紛紜數歲，祿得日蝕，而月晦不盡；隆不得日蝕，而晦盡。詔從太史隆所推，雖不得，而遠近猶知其精微。又曰：景初元年，山茌音在貍切。縣言有黃龍見，有司奏，以為魏得地宜，以建丑之月為正，乃定歷年，改太和歷為景初歷。

《吳志》曰：孫權黃武二年，改四分歷，用乾象歷。

王隱《晉書》曰：張載弟前烏程令亢，依蔡邕注《明堂月令》、《中臺要綴》諸說歷數，而為歷贊，秘書監荀菘見贊異之，亦信該羅歷義。

《唐書》曰：王勃聰警絕眾，於推步歷算尤精，嘗作大唐千歲歷，言唐德靈長千年，合承周漢運歷，不合承周隨短祚。其論大旨云，「以土王者，五十代而一千年，金王者，四十九代而九百年，水王者，二十代而六百年，木王者，三十代而八百年，火王者，二十代而七百年，此天地之常期，符歷之大數也。自黃帝至漢，并是五運真主，五行之匝，土運復歸，唐德承之宜矣。魏晉至于周隨，咸非正統，五行之沴氣也，故不可承之」。大率如此。

《鴻范·五行傳》曰：聖人，所以揆天行而紀萬國也。孔子作《春秋》，正春正秋，所以重歷也。五家之歷多疏闊，惟顓頊歷為微近，故張蒼用顓頊歷。元封中立太初歷，測弦望皆最密。

《益部耆舊傳》曰：巴郡洛下閎，漢武帝時改顓頊歷，更作太初歷。曰：「後八百歲，此歷差一日，當有聖人定之。」

《風土記》曰：自黃帝顓頊，下逮三王，治歷十有一家。考課損益，各有變衰，非運之錯，考察異意故也。

《尸子》曰：造歷者，羲和之子也。

楊泉《物理論》曰：疇昔神農始治農功，正節氣，審寒溫。以為早晚之期，故立歷日。

《董巴議》曰：武王作周歷，周公作魯歷。

《蔡邕議》曰：邕以為歷數精微，去聖人久遠，得失更迭，術無常是。漢承秦正，歷用顓頊，元用乙卯，百有二歲；孝武皇帝始改正朔，歷用太初，元用丁丑，行之百八十九歲；孝章皇帝用清河李梵之言，改從四分，元用庚辰。今馮光、陳晃，各以庚辰為非，甲寅為是。案歷法，黃帝、顓頊、夏、殷、周、魯、凡六家，各自有元，光晃所據，則殷歷元也。他元雖不明圖讖，各自一家之術，皆當有效於當時。昔太初始用丁丑，之後六家紛錯，爭議是非。太史令張壽王挾甲寅元以非漢歷，雜候清臺，課在下第，卒以疏闊，連見劾奏。太初效驗無所漏失，是則非圖讖之元，而有效于前者也。及用四分以來，考之行度，密于太初，是知新元有效于今者也。延光元年，中謁者擅誦亦非四分，庚申上言當用命歷，序甲寅元。公卿百寮參議正處，竟不施行。且三光之行遲速進退，不必若一，術家以算追而求之，取合于當時而已，故有古今之術，而行不能上通于古，猶古術不能下通于今也。由此言之，有文于讖無驗于今，未必為是，有驗于今無文于讖，未必為非。

