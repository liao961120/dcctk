*春中

《史記》曰：孝惠帝曾春出游離宮，叔孫生曰：「古者有春嘗果，今方櫻桃熟，愿陛下因取櫻桃獻宗廟。」上乃許之。諸果獻由此興也。又曰：正月為端月。端，首也。《春秋左傳》曰：履端于始。

又：《天官書》曰：明庶風居東方，明庶，明眾物盡出也。二月律中夾鐘者，言萬物陰陽相夾廁也。其于十二子為卯，卯之為言萬物茂也。其于十母為甲乙，甲者，萬物剖孚甲而出也，乙者，言萬物生軋軋也。南至於氐，氐者，言萬物皆至也。又曰：漢武帝以正月上辛，祠太一甘泉，以昏祠到明而終，常有流星經于祠壇上，使童子童女七十人俱歌，春歌青陽，夏歌朱明，秋歌西皓，西方少昊。冬歌玄冥。

《漢書》曰：孟春之月，群居者將散，行人振木鐸徇于路，以采詩獻之。太師比其音聲以聞於天子。又曰：王溫舒事張湯為酷吏，及為河內太守，及春，溫舒頓足曰：「嗟呼！令冬益展一月，足了吾事矣。」其不愛人如此也。又曰：宣帝時，魏相奏請明經通知陰陽者四人，各主一時，時至明言所職以和陰陽，如高祖時，令謁者趙堯舉春，李辭舉夏，倪陽舉秋，貢禹舉冬之類。宣帝從之。

《東觀漢記》曰：章帝行幸，敕御史司空，道橋所過歷樹木，方春月無得有所伐，輅車可引避也。

《後漢書》曰：張奐為武威太守，其俗多妖忌，凡二月五日產子及與父母同月者，悉殺之。奐示以義方，嚴加賞罰，風俗遂改，百姓為立祠。又曰：章帝建初三年正月，祀五帝于明堂，遂登靈臺，望雲物，赦天下。又曰：元初二年春正月詔曰：「今人有產子者，后無算三歲；諸懷妊者，賜月養穀，復其夫勿算一歲。著以為令。

又詔三公曰：方春生養，萬物莩甲，宜助萌芽，以育時物。其令有司，罪非殊死，且勿案驗。

又丙午詔曰：畿內七十已上，暮春赴京師，將行養老之禮。又曰：王莽上書曰：夫三皇象春，五帝象夏，三王象秋，五伯象冬。皇王，德運也。伯者，繼空續乏以成歷數，故其道駁。

謝承《後漢書》曰：鄭弘為臨淮太守；春行，有兩白鹿隨車夾轂而行。弘后為太尉。

《續漢書》曰：太守常以春行縣，所至縣勸人農桑，振救乏絕。第五倫為太守，因春行見鄭弘，奇之，署督郵。鄭弘時為鄒嗇夫。

又《律歷志》曰：日行東陸謂之春。

《魏略》曰：孟康為弘農守清平，領群吏二百余人，涉春遣休，常四分遣一分，無宿諾。

《晉書》曰：郭黁，奴郎反。西平人也，少明于《易》，仕郡主簿。張天錫末年，符氏每有西伐之問，太守趙凝使黁筮之。黁曰：「若郡內二月十五日失囚者，東軍當至，涼祚必終。」凝乃申條屬縣。至十五日，鮮卑折握送馬于凝，凝怒其非駿，幽之廄內。鮮卑懼而夜遁。凝以告黁，黁曰：「是也。國家將亡，弗可復振。」

《春秋繁露》曰：春，喜氣故生。又曰：春之猶言偆偆者，音蠢，又凝準反。喜樂之貌也。

《春秋元命包》曰：春者，神明推移，精華結紐。神明猶陰陽也。相推，使物精華結成紐，結，要也。又曰：春含名出位，東方動，春明達，春之言蠢，東之言動，合此名以自明自達也。六合俱生，萬物應節，雖于時為春，以其蠢動無節，應此時節也。五行并起，各以名利，自六合俱生，以通五行，各有陰陽交合，故能然也。其精青龍，龍之言萌也，獸之妙莫若龍，故就青萌以名之。陰中之陽也。

《老子》曰：眾人熙熙，若享太牢，如登春臺。

《莊子》曰：夫春氣發而百草生，正得秋而萬寶成。夫春與秋豈無得而然哉？天道已行矣。春秋主生成，皆得自然之道，故不為。又曰：春夏先，秋冬後，四時之序也。萬物化而萌，區有壯，盛衰之殺，變化之流也。又曰：舜以天下讓善卷。善卷曰：「予立于宇宙之中，冬日衣皮，毛，夏日衣葛絺，春耕夏種，形足以勞動，秋收冬斂，身足以休食，日出而作，日入而息，逍遙于天地之間，而心意自得，吾何以天下為哉？」

《文子》曰：政失于春，歲星盈縮，不居其常。春政不失，禾黍滋。又曰：因春而生，因秋而殺，所生不德，所殺不怨，則幾于道矣。

《尸子》曰：翔風，瑞風也，一名景風，一名惠風。春為發生，夏為長贏，秋為收成，冬為安寧。《爾雅》以為四時之別名也。又曰：春為忠也，東方為春，春動也。是故鳥獸孕，榮華生，萬物遂，忠之至也。

《鹖冠子》曰：斗柄指東，天下皆春。

《列子》曰：荊之南有冥靈者，五百歲為春，五百歲為秋。上古有大椿者，以八千歲為春，八千歲為秋。

《管子》曰：孟春之朝，君自聽朝，論爵賞。

《管子》曰：鄰人謂展禽曰：「魯聘夫子，夫子三黜，無憂色何？」展禽曰：「春風鼓，百草敷蔚，吾不知其茂；秋霜降，百草零落，吾不知其枯。枯茂非四時之悲欣，榮辱非吾心之憂喜。」

《淮南子》曰：何謂五星？東方木也，其帝太昊，太昊，庖犧氏王天下號也。死托于東方帝也。其佐勾芒，執規而治春。《漢書》：魏相上書，太昊乘震，執規治春。又曰：日，陽之主也，是故春則群獸除。除冬毛，微墮也。又曰：太陽治春，則欲行柔惠溫涼。木德人也，故柔涼也。又曰：春為規，規之為度也，轉而不復，圓而不垸，復，遏也。垸，轉也。復而不縱，廣大以寬，感動有理，發通有紀，優優簡簡，百怨不起，優優，簡簡，寬舒之貌也。規度不失，生氣乃理。氣類理達。又曰：六合，孟春與孟秋合，孟春始盈，孟秋始縮。盈，長也。縮，短也。故正月失政，七月涼風不至。又曰：仲春始出，仲秋始內。出，二月播種；內，八月始收斂。又曰：春肅秋榮，冬雷夏霜，皆賊氣之所生。又曰：四時者，春生夏長，秋收冬藏，取與有節，出入有時，開闔張歙，不失其序。歙，讀曰翕。又曰：春女悲，秋士哀，知物化矣。《周禮》：仲春之月，令媒氏會男女，女當外成于夫家，骨肉相離，故女悲。秋金氣用事，戰士執兵，勝敗若化，故士哀也。又曰：孟春之月，東宮御女青色，衣青采，鼓琴瑟，春王東方，故處東宮也。琴瑟木也。春木生，故鼓。其兵矛，有鋒銳，以萬物鉆地如生也。其畜羊。羊，木土之母，故蓄之也。二月官倉，其樹杏；二月播種，故官倉也。杏有核在中，象陰在內，陽在外也，故其樹杏也。三月官鄉，其樹李。三月析民戶口，故言鄉也。李亦有核，說與杏同。又曰：季春三月，豐隆乃出，將其雨也，豐隆，雷也。至秋三月，地氣不藏，乃收其殺，百蟲蟄伏，靜居閉戶，殺氣安靜。青女乃出，以降霜雪。青女天神，青天玉女，主霜雪也。十二時之氣，以至于仲春二月之夕，乃布收其藏而閉其寒，收斂其所藏而出布之，閉其陰塞全不得發泄也。女夷鼓歌，以司天和，以長百穀禽獸草木。女夷主春夏，養長之中也。

蔡邕《月令章句》曰：季春戴鵀降于桑。又曰：仲春之月，天子獻羔開冰。又曰：仲春玄鳥至。玄鳥，燕也。

崔實《四人月令》曰：二月祠太社之日，薦韭卵于祖禰。

《五行志》曰：於《易》震在東方，為春，為木者也。兌在西方，為秋，為金。離在南方，為夏，為火。坎在北方，為冬，為水。春與秋日夜分，寒暑平，是以金木之氣易以相變。故貌傷則致秋陰常雨，言傷則致春陽常旱也。至于冬夏，日夜相反，謂夏日長夜短，冬日短夜長。寒暑殊絕，水火之氣不得相并，故視傷常燠，聽傷常寒者，其氣然也。又曰：夾鍾言陰夾助太蔟，宣四方之氣而出鐘物也。位于卯，在二月。

《東陽記》曰：山南有春草巖，出龍須，多藥物。

《西京雜記》曰：賈佩蘭云：「在宮時，正月上辰出池邊盥濯，食蓬餌，以去妖邪。」

《荊州記》曰：陸凱與路曄為友，在江南寄梅花一枝，詣長安與曄，并贈詩云：「折花奉秦使，寄與隴頭人。江南無所有，聊寄一枝春。」

《荊州歲時記》曰：正月夜多鬼鳥度，家家槌床打戶，捩狗耳，滅燈燭以禳之。《云中記》云：此鳥名姑獲，一名天帝女，一名隱飛鳥，一名夜行游女，好取人女子養之，有小兒之家，即以血點其衣以為志，故世人名為鬼鳥。荊州彌多，斯言信矣。又曰：正月未日夜，蘆苣火照井廁中，百鬼走。

《博物志》曰：宋國有田夫，常衣黂分袞反。缊，僅以過冬，暨春東作，自曝于日，不知天下之有廣廈奧室，綿纊狐貉。顧謂其妻曰：「背日之暄，人莫知者，以獻吾君，將有賞。」

《臨海異物志》曰：鵙鴂一名田鵑，春三月鳴，晝夜不止。音聲常自呼，俗言取梅子涂其口，兩邊皆赤，上天自言乞恩，至當梅子熟，鳴乃得止耳。又曰：春風甘露，生育萬物。

《呂氏春秋》曰：天行不信，不能成歲；地安不信，草木不茂；春風不信，其華不盛，果實不生。又曰：仲春之月，玄鳥至之日，以太牢祀于高禖。蔡邕曰：高禖，神名也。又曰：仲春之月，先雷三日，奮鐸以令于兆民曰：「雷且發聲，有不戒其容止者，生子不備，必有凶災。不戒容止，謂以雷霆合房室之者，生子必有瘖，躄凝狂之疾矣。耕者少舍。」皆耕在野，少有舍于都邑者也。

《晏子春秋》曰：齊景公夏游獵，又起大臺之役。晏子諫曰：「春夏起役、游獵，奪民農時，國家空虛，不可。」景公曰：「吾聞相賢者國治，臣忠者主逸，吾年無幾矣。言將老。欲遂吾所樂，卒即律反。吾所好，子其息矣。」晏子曰：「文王不敢盤于游田，故國昌而民安；楚靈不廢乾溪之役，起章華之臺，而民叛之。今君不思，將危社稷而為諸侯笑。臣聞忠不避死，諫不違罪。君不聽臣，臣將逝矣。」景公曰：「惟惟」。惟惟，從其諫也。

楊子《法言》曰：或曰：「為政先殺後教與？」曰：「於乎！天先秋而後春乎？將先春而後秋乎？」

《梁元帝纂要》曰：春亦曰發生、芳春、青春、陽春、三春、九春；風曰陽風、暄風、柔風、惠風；景曰媚景、和景、韶景；時曰良時、嘉時；辰曰良辰、嘉辰、芳辰；節曰芳節、嘉節、韶節、淑節；草曰弱草、芳草；木曰華木、華樹、芳林、芳樹；林曰茂林；鳥曰陽鳥、時鳥、陽禽、候鳥、時禽、好禽。

《夏書》曰：龜人之職，凡攻龜用春時，各以其物入于龜室。六龜各異室也。秋取龜，及萬物成也。攻，治也。治龜骨以春，是時干，解不發傷也。上春釁龜，祭祀先卜。釁者，殺牲以血涂之也。鄭司農云：祭祀先卜者，卜其日與其牲。玄謂先始用卜筮者，言祭祀尊天地也。《世本》作日巠咸作筮卜，未聞其人也。是上春者，夏正建寅之月，《月令》孟冬云釁祀龜策相互矣。秦以十月建亥為歲者，則《月令》秦世之書，亦或欲以歲首釁龜耳。筮人上春相筮。相謂更選擇其蓍龜，歲易者歟？

《周書時訓》曰：驚蟄二月節，桃始花。時訓云：桃若不花，是謂否塞。又云倉庫災。鸧鹒鳴。時訓云：若不鳴，即下不從上。鷹化為鳩。時訓云：若不化，即寇賊數起。春分二月中，玄鳥至。時訓云：玄鳥不至，即婦人不娠。雷乃發聲。時訓云：雷不發聲，即諸侯失民。始電。時訓云：電若不見，即人無威振。

