*春上

《釋名》曰：春之言蠢也，萬物蠢然而生。又曰：正月少陽建寅，寅者，演也。律中太蔟，律之言率也，所以率氣也。太者，大也，蔟者，湊也，言萬物始大，湊地而出也。

《書》曰：每歲孟春，遒人以木鐸徇于路。注云：遒人，宣令之官。木鐸，金鈴木舌，所以振文教也。又曰：分命羲仲，宅嵎夷，曰暘谷，平秩東作。日中星鳥，以殷仲春。

《詩》曰：春日遲遲，采蘩祁祁。鄭注曰：遲遲，舒緩也。又曰：有女懷春，吉士誘之。又曰：春日載陽，爰求柔桑。又曰：嗟嗟保介，維暮之春，亦又何求，如何新畬。田二歲曰新，三歲曰畬。《箋》云：保介，車右也。

《月令》曰：正月之節，日在虛，立春為正月之節，謹按《春秋傳》曰：履端于始，謂節也。舉正于中，謂氣也。歸余于終，謂閏也。既有閏，則立春進退不恒在正月朔日，氣不定為孟春之月，但得立春，則是正月之節，可以行春令矣。昏昴中，曉心中，凡記昏昴曉心中，為人君南面而聽天下，觀時候以授人事也。斗建寅位之初，地有十二辰，斗柄杓常左旋指地位，故立春正月之節，則斗建寅位之初。《書》云：璿璣玉衡七政，此之謂矣。其日甲乙，《春秋傳》曰：天有十日，謂甲乙丙丁戊己庚辛壬癸。甲乙屬木，主春，故云其曰甲乙也。其帝太皞，其神勾芒，昔太皞氏以木德繼天而王，故為春帝。高辛氏有天下，置五行之官而木正曰勾芒，故勾芒為木神，佐太皞于春。律中太蔟。律者，候氣之管，以竹為之。中猶應也。正月氣至，則太蔟之律應。應謂吹灰也。太蔟者，林鐘所生，三分益一，管長八寸，空徑三分，圍九分。立春之日，東風解凍。後五日蟄蟲始振。後五日魚上冰。昔在周公作時訓，定二十四氣，辨七十二候，每候相去各五日，以明天時，將驗人事，言聖人奉順天時，則萬物及節候也。命有司祭風師。立春之丑日，祭風師于國城東也。正月中氣，日在危，雨水為正月中氣，凡中氣前后去節十五日，《春秋傳》曰：舉正于中，此之謂也。昏畢中，曉尾中，斗建寅位之中，雨水之日，獺祭魚。後五日，鴻雁來。後五日，草木萌動。天子乃以元日祈穀于上帝，元，吉也。謂上辛祈穀，郊祀昊天上帝于國丘。高祖神堯皇帝配坐，以五方帝從祀于壇。《春秋傳》曰：啟蟄而郊，郊而後耕，此之謂也。命樂正習舞，春夏尚舞，故命習之。禁止伐木，為盛德所在。無麛無卵，無傷芒勾之類。掩骼埋胔。為死氣逆生氣。枯骨曰骼，肉腐曰胔。

《釋名》曰：二月之夾鍾何？夾者孚也，言萬物孚甲，種類分也。

《禮》曰：二月之節，日在營室，驚蟄為二月之節。昏東井中，曉箕中，斗建卯位之初，律中夾鍾。二月之氣至則夾鐘之律應。夾鐘者，夷則之所生，三分益一，管長七寸四分。其日、其音、其數，并同孟春。驚蟄之日，桃始華。後五日，倉庚鳴。後五日，鷹化為鳩。省囹圄，去桎梏，省，減也。囹圄所以禁守系者，今之獄矣。木在手曰梏，在足曰桎。上丁釋奠于國學，釋謂置也，置牲幣之奠于文宣王。上戊釋奠于太廟。廟亦用牲幣之奠。又曰：二月中氣，日在奎，春分為二月中氣。昏東井中，曉南斗中，斗建卯位之中。春分之日，玄鳥至，雷乃發聲，祀朝日于東郊，春分日祭之。獻羔開冰，謂立春藏冰，在春分方溫，故獻羔以祭司寒，而後開冰。《春秋傳》曰：日在北陸而藏冰，西陸朝覿而出之，先薦寢廟。祠高禖，昔高辛氏之代，玄鳥遺卵，簡狄吞之而生高辛氏，后王以為禖官嘉祥而立其祠焉。祭馬祖。謂仲春祭馬祖于大澤，用剛日。無竭川澤，無漉陂池，無焚山林。順陽養物也。蓄水曰陂，穿地通水曰池。又曰：三月之節，日在婁，清明為三月之節也。昏柳中，曉南斗中，斗建辰位之初，律中沽洗。三月氣至，沽洗之律應。沽洗者，南呂之生也。三分益一，管長七寸一分。其日、其音、其數，并同孟春。又曰：清明之日，桐始華，田鼠化為鴽。後五日，虹始見。天子居青陽右個。是月也，天子乃薦鞠衣于先帝。鞠衣，衣名，蓋黃桑之服。薦于先帝者，為進宇太廟。天子始乘舟，薦鮪于寢廟，進時美味。聘名士，禮賢者。聘謂問也。名士，謂有名譽也。又曰：三月中氣，日在胃，谷雨為三月中氣。昏張中，曉南斗中，斗建辰位之中。穀雨之日，萍始生。後五日，鳴鳩拂其羽。後五日，戴勝降于桑。命有司無伐桑柘，受蠶食。乃修蠶器，擇吉日大合樂。大合樂者，言行射禮。

《禮》曰：仲春之月，天子乃獻羔開冰，先薦寢廟。又曰：季春之月，蠶事既登，分繭秤絲效功，以供宗廟之服。又曰：季春之月，天子乃為麥祈實。鄭玄注曰：於含秀求其成也。又曰：春生夏長，仁也；秋斂冬藏，義也。又曰：天子五年一巡狩。天子以海內為家，時一巡狩省之。五年者，虞夏之制也。周制十二歲一巡狩也。歲二月，東巡狩至于岱宗，柴而望祀山川。柴祭天，告至也。覲諸侯，覲，見也。問百年者就見之。就見老人。命太師陳詩以觀民風，陳詩，謂采其詩而視之。命市納賈以觀民之所好惡，志淫好辟。市典者賈，謂知物貴賤厚薄也。質則用物貴，民則侈。物貴民之志淫邪，則其所好者不正。

《周禮》曰：媒氏掌萬民之判，判，半也。合成夫婦也。仲春月會男女。成春禮。是時奔者不禁，無故而不用令者罰之。又曰：仲春詔后率內外命婦，始蠶于北郊，帥六宮之夫人，生穜稑之種，而獻之于王。又曰：羅氏仲春獻鳩以養國老。鄭玄注云：春鷹化而為鳩，變舊為新，宜以養老，助生氣。又曰：司烜氏掌仲春以木鐸修火禁。又曰：籥章掌仲春晝擊鼓，歌豳詩以逆之。又曰：四時皆有厲疾，春時有痟首疾。厲疾，氣不和之疾。痟，酸削也。

《傳》曰：春蒐、夏苗、秋狝、冬狩，皆于農隙，以講武事也。

《穀梁傳》曰：魯桓公十有四年春正月，無冰。皆君不明去就，政治舒緩之所致。《五行傳》曰：視之不明，是謂不哲，厥咎舒，厥罰常燠。無冰，時燠也。又曰：四時之田，皆為宗廟之事也。春曰田，取獸于田。夏曰苗，因為苗時除害，故曰苗。秋曰蒐，蒐，擇之，舍小取大。冬曰狩。狩，圍狩也。冬物畢成，獲則取之無所擇。

《語》曰：莫春者，春服既成，冠者五六人，童子六七人，浴乎沂，風乎舞雩，詠而歸。

《爾雅》曰：春為青陽，一曰發生。又曰：春獵為蒐。搜索取也。又曰：春祭為祀。薦尚韭柳，《禮疏》曰：祀者，思也。思向所以設之曰祀也。

《大戴禮》曰：三代之禮，天子春朝朝日，秋暮夕月，祭日東壇，祭月西壇，故別外內，以端其政位。所以明有敬也。教天下之臣也。又曰：司徒典春，以教民之不時不若不全，成長幼老疾孤寡，以時通于四疆，有闔而不通，有煩而不治，則民不樂生，不利衣食。凡民之藏貯，以及山川之神加于民者，發圖功謀齋戒必敬，會時必節，日歷巫祝執伎以守官俟命而作，祈王年，禱民命，及畜穀蜚征庶虞草。方春三月，緩施生育，動作百物，于時有事，享于皇祖皇考朝，孤子八人，以成春事。又曰：二月祭鮪，鮪者魚之先至也。又曰：三月參則伏不見。又曰：古者，天子孟春論吏之德行，能法者為有行，能理得法者為有能，盛法德者為有功。故論吏而法行，事治而功成。季冬正法，孟春論吏，治國之要也。春論班賞，冬考量刑，則莫不懲勸也。又曰：諸侯相見，治卿為介，以其教士畢行，使仁者守會朝于天子。天子以歲二月為壇于東郊，建五色，設五兵，具五味，陳六律，品奏五聲，聽明教，置離抗，大張侯，規鵠豎物。九卿佐三公，三公佐天子，天子踐位，諸侯各以其局就位，乃升諸侯之教，士執弓挾矢，揖讓以升，履物以射其地，以心端色容正，時以效技有慶以地，不時有讓以地，天下之有道也。

《開元禮》曰：仲春上丁，釋奠于太學，孔宣父為先聖，顏子為先師。上戊，釋奠于齊太公。以張良配。

《易通統圖》曰：日春行東方青道曰東陸。

《易說》曰：春有白鶴云。

京房《易占》曰：春當退貪殘，進柔良，恤幼孤，賑不足，求隱士，則萬物應節而生，隨氣而長，所謂春令也。春取榆柳之火。

《尚書大傳》曰：萬物非天不生，非地不載，非春不動，非夏不長，非秋不收，非冬不藏。故《書》「禋于六宗」，此之謂也。禋，祭也。字當為禋。馬氏以為六宗謂日月星辰泰山河海也。經曰：肆類于上帝，禋于六宗，望秩于山川，遍于群神。《月令》：孟冬，天子祈來年于天宗。如此，則六宗近謂天神也。以《周禮》差之，則為星辰，司人，司命，風師，雨師也。又曰：東方者何也？動方也，物之動也。何以謂之春，春出也，物之出也。故春謂之東方也。

《尚書說》曰：東方春，龍房位，其規仁，好生不賊。五靈，東方曰蒼龍，五均，東曰規，五姓，曰仁也。其帝青，表聖明，行趨德。表，德也。春好生，故曰德。

《尚書考靈耀》曰：春佩蒼璧，蒼佩玉，以象德也。乘蒼馬以出游，發令于外，春行仁政，順天之常，以安國也。又曰：鳥星為春候。

《詩含神霧》曰：齊地處孟春之位，海岱之間，土地汙泥，流之所歸，利之所聚。律中太蔟，音中宮角。陳地處季春之位，土地平夷，無有山谷，律中沽洗，音中宮徵。

《韓詩外傳》：簡主曰：夫春樹桃李，夏得蔭其下，秋得食其實；春樹蒺藜，夏不可采其葉，秋得其刺焉。由此觀之，在所樹也，今子所樹非其人也。故君子擇而後種。又曰：天有四時，春夏秋冬，風雨霜露，無非教也。

《韓詩章句》曰：溱與洧，方渙渙兮。謂三月桃花水下時，鄭國之俗，三月上已於此水招魂續魄，祓除不祥之故也。

《三禮義宗》曰：五行之官也，木正曰勾芒者，物始生皆勾屈而芒角，因用為官名。又曰：祭六宗之禮，寒暑有往來之期，可退則祭禳卻之命退，應至而不至，則祭求之命至。故春則送寒而迎暑，秋則送暑而迎寒。又曰：東岳所以謂之岱者，代謝之義。陽春用事，除故生新，萬物更生，相代之道，故以代為名也。又曰：天子諸侯宮寢之制，若春氣三月之中居正寢，退息之時常居東北之寢，三月之末，土王之日則居中寢，夏之三月則居東南之寢，秋之三月則居西南之寢，冬之三月則居西北之寢。此三時后，土王之日，亦各居中寢，以從時氣。又曰：古之學者，干戈之舞得從春夏，羽籥之職得入秋冬，四事之中有文有武，故得分之。

