*太子太師

《六典》曰：太子三師，以道德輔教太子者也，止於動靜、起居、言語、視聽，皆有以師焉。

《禮記·文王世子》曰：教世子必以禮樂。樂所以修內也，禮所以修外也。禮樂交錯於中，發形於外，是故其成也懌。出則有師，是以教喻而德成也。師也者，教之以事而喻諸德也。

《大戴禮》曰：昔者周成王幼在襁褓之中，太公為太師。

《唐書·官品志》曰：太子太師、太傅、太保，是為三師，常師范、訓導、輔翊。

*太子太傅

《禮記》曰：三王教太子，立太傅、少傅以養之，太傅在前，少傅在後。

《史記》曰：萬石君姓石，名奮。無文學，恭謹無比，遷為太子太傅。又曰：夏侯勝為太子太傅，受業，詔撰《尚書》、《論語》，賜黃金百斤。年九十卒官，賜冢塋，葬平陵。太子賜錢二百萬，為勝素服五日，以報師傅之恩。儒者以為榮。

《漢書》曰：景帝栗太子以竇嬰為太傅。十年，栗太子廢，嬰爭不能得，謝病屏居藍田山下。數月，諸竇賓客辨士說清，遂起朝。又曰：蕭望之，字長倩，為太子太傅，以《論語》授太子。又曰：叔孫通為太傅。高帝欲立趙王，廢太子，通諫曰：「昔晉獻公以驪姬故，廢立太子，晉國亂者數十年；秦不早定扶蘇，終使滅祀。今太子仁，陛下必廢嫡立庶，臣愿先伏誅，以頸血污地。」上曰：「公罷，吾戲耳。」通曰：「太子天下本，本一搖，天下振動，奈何以天下戲乎？」又曰：疏廣字仲翁，為太傅，兄子受為少傅，朝廷以為榮。皆請免歸鄉里，公卿祖餞東都門外，百姓觀者嘆曰：「賢哉二大夫！」初，太子外祖許伯以太子少，請使其弟舜監護太子家。廣曰：「太子國儲副君，師友必天下英俊，不宜獨親外家。今官屬以備，若親昵外家，非所以廣太子德於天下也。」上善之。

《東觀漢記》曰：建安二十八年，大會百官，詔問誰可傅太子者，群臣承意皆言太子舅執金吾陰識可，博士張佚正色曰：「今陛下立太子，為陰氏乎？」為天下乎？即為陰氏，則陰侯可；為天下，則固宜用天下之賢才。「上稱善，曰：」欲置傅者以輔太子也。今博士不難正朕，況太子乎？「即拜為太子太傅。又曰：張湛字子孝，為太子太傅。及郭后廢，因稱疾，拜太中大夫。病居東門候舍，故時人號中東門君。帝數存問，賞賜。後大司徒戴涉被誅，帝強起湛以代之，至朝堂遺失溲，因自陳疾篤，不能復任朝事，遂罷之。

《後漢書》曰：明帝以鄧禹先帝名臣，拜太子太傅也。

應劭《漢官儀》曰：太子太傅，日就月將，琢磨玉質。言太子有玉之質，琢磨以道也。

《魏志》曰：何夔代涼茂為太子太傅，每月朔，太傅入見，太子正法服而禮焉。

《吳志》曰：吳粲遷太子太傅，遭二宮之變，抗言執正，明嫡庶之分，欲使魯王出住夏口，遣楊竺不得令在都邑。又數以消息語陸遜，遜時駐武昌，連表諫爭。由此為竺等所譖害。又曰：孫權寢疾，征大將軍諸葛恪為太子太傅，會稽太守滕胤為太常，并受詔輔太子。又曰：闞澤字德閏，會稽山陰人，拜太子太傅，領中書。孫權嘗問：「書傳篇賦，何者為美？」澤欲諷諭以明治亂，因對賈祖《過秦論》最美，權覽讀焉。又曰：程秉字德樞，汝南南頓人也。秉事鄭玄，避亂交州，與劉熙考論大義，遂博通五經。士燮命為長史。權聞其名儒，以禮征；秉既到，拜太子太傅。又曰：張溫字惠恕，吳郡吳人也。溫少修節操，容貌奇偉。權聞之，以問公卿曰：「溫當今與為誰比？」大司農劉基曰：「可與全綜為輩。」太常顧雍曰：「基未詳其為人也。今無輩。」權曰：「如是，張允不死也。」征到廷見，文辭占對，觀者傾竦。權改容加禮。罷出，張昭執其手曰：「老夫托意，君宜明之。」拜議郎，選曹尚書，尋遷太子太傅。

《晉起居注》曰：武帝太始三年始置太子二傅。是時官事大小皆由二傅，太傅立草，少傅寫之。

《晉中興書》曰：賀循字彥先，為太子太傅。詔曰：「循清直履道，秉尚貞貴，居身以沖約為本，立德以儉讓為行，可躬訓儲宮，默而成化。」

《唐書·官品志》曰：太子太傅一人，位視尚書令；少傅一人，位視左仆射。

《魏故事》曰：太傅於太子不稱臣，少傅稱臣。

*太子太保

《禮記》曰：保也者，慎其身以輔翼之，而歸諸道者也。

《晉書》曰：劉實字子真，以特進開府，加太子太保。

《晉中興書》曰：懷帝以荀組為侍中，特進，行太子太保。

傅暢《晉贊》曰：賈充為太尉，行太子太保，以公位重，其為保、傅，或行或領，各隨其時。

《後魏書》曰：顯祖將禪位於京兆郡王子推，任城王云、隴西王源賀并固諫。陸馥抗言曰：「皇太子聖德承基，四海屬望，不可橫議，干國之紀。臣請刎頸殿庭，有死無二。」久之，帝意乃解，詔曰：「馥，直臣也，其能保吾子乎！」遂以馥為太保。

*太子少師

《六典》曰：太子三少，掌奉皇太子以觀三師之道德而教諭焉。

《晉書》曰：惠帝以衛尉裴楷為太子少師。

《宋書》曰：太子少師、少保，并晉置。

《後魏書》曰：郭祚領太子少師，曾從世宗幸東宮，肅宗幼弱，祚懷一黃㼐出奉肅宗。時應詔左右趙桃弓與御史王顯迭相唇齒深，為世宗所信，祚私事之。時人謗祚者，以為桃弓仆射、黃㼐少師。

《唐書·官品志》曰：太子少師、少傅、少保，是為三少，各一人，掌皇太子以觀三師之德。出則三師在前，三少在后。又曰：李綱拜太子少師。綱有腳疾，不堪踐履。太宗特賜步輿，令綱乘至閣下，數引禁中，問以政道。又令輿入東宮，皇太子引上殿，親拜之，綱於是陳君臣父子之道，問寢視膳之方，理順詞直，聽者忘倦。又曰：貞觀十三年，以左仆射房玄齡為太子少師。玄齡上表遜位，詔不許。太宗因謂侍臣曰：「太子師保，古難其選。若成王幼小，以周公為傅，左右皆賢，日聞雅訓，自幼及長，便為聖君。秦之胡亥，趙高傅之，教以刑法；及其立也，誅功臣，殺親族，酷烈不已，旋踵而亡。以此言之，善惡由於習近。」又曰：唐休璟，年力雖衰，進取彌銳。時宮人賀婁氏用事，而休璟為男取其養女，因以自達，拜太子少師。時議譏之。又曰：長慶中，以兼太常卿趙宗儒為太子少師。太常有師子樂，備五方之色，非會朝聘享不作焉。至是，中人掌教坊之樂者，移牒取之。宗儒不敢違，以狀白宰相，以為事在有司執守，不合關白，而宗儒憂恐不已。宰相責以懦怯不任事，故換此散秩。

陶氏《職官錄》曰：三少舊視左仆射，冠服同三太也。

*太子少傅

《漢書》曰：上謂張良曰：「子房雖疾，強起傅太子。」時叔孫通已為太傅，以良行少傅事。又曰：匡衡字稚圭，為太子少傅，數上書陳便宜。少好學，家貧，傭力以供資用。

《東觀漢記》曰：建興二十八年，以桓榮為少傅，賜以輜車乘馬。榮大會諸生，陳車馬印綬曰：「今日所蒙，稽古之力也，可不勉乎！」

《後漢書》曰：征王丹為太子少傅。時大司徒侯霸欲與交友，及丹被征，遣子昱候於道，昱迎拜車下，丹下，答之。昱曰：「家公欲與君結交，何為見拜？」丹曰：「君房有是言，丹未之許也。」

《續漢書》曰：王丹字仲回，為太子少傅，謇諤正直，名德重於時。

《魏志》曰：邢颙，字子昂。初，太子未定而臨淄侯植有寵，丁儀等并贊翼其美。太祖問颙，颙對曰：「以庶代宗，先世之戒也。愿殿下深重察之！」太祖識其意，後遂以為太子少傅。

《吳志》曰：薛綜、綜子瑩、瑩子兼，三世并為太子少傅，談者美之。

《晉書》曰：山濤轉太子少傅。在東宮，年已七十，病疾求退，手詔不聽，尋講武於宣武場。有詔，濤乘步輦，導皇太子入。時尚書仆射盧欽與濤言及孫武用兵本意，武帝欣然而言曰：「山少傅故是天下談士也。」舉坐傾心。又曰：何曾議太子少傅當稱臣拜，荀顗曰：「太之與少，自二傅之名次耳，非於太子有輕重也。」詔曰：「秦漢以來，舊章廢滅，隨時改作，其故事不可依用，宜遠準古義，定二傅不臣拜。」又曰：王雅為太子少傅。時朝望屬王珣，珣亦頗以自許。及詔用雅，眾遂赴雅焉。將拜，遇雨，請以傘入。王珣不許之，因冒雨而拜。雅既貴幸，威權甚振，門下車騎常數百，而善應接，傾心禮之。

《晉中興書》曰：周顗字伯仁，拜太子少傅。顗上疏曰：「臣退自忖省，學不通一經，智不效一官，止足良難，未能守分。不悟天監忘臣頑蔽，乃欲使臣內管銓衡，外忝傅訓，質輕蟬翼，事重千鈞，此之不可，不待識而明矣。

《後周書》曰：蕭圓肅，武帝建德三年，授太子少傅，增邑九百戶。肅氏以任當師傅，調護是職。乃作《少傅箴》曰：「惟王建國，辨方正位。左史記言，右史書事。莫不援立太子，為皇之貳。是以《易》稱明兩，《禮》云上嗣。東序養德，震方主器。束發就學，《宵雅》便隸。朝讀百篇，已夜乃寐。愛日惜力，寸陰無棄。視膳再飯，寢門三至。小心翼翼，大孝烝烝。詢謀計慮，問對疑承。安樂必敬，無忘戰兢。夫天道益謙，人道惡盈。漢嗣不絕乎馳道，魏儲回還乎鄴城。前史攸載，后世揚名。三善既備，萬國以貞。姬周長久，實賴元良。嬴秦短祚，誠由少陽。雖卜年七百，有德至歷而昌；數世一萬，無德不及而亡。敬之敬之，天惟顯思。光副皇極，永固洪基。觀德審諭，敢告職司。」太子見而悅之，致書勞問。

《陳書》曰：孝明帝在東宮，宣武皇帝欲以崔光為太子師傅。光固辭，帝令太子南面再拜，宮官皆從太子拜；光北面立，不敢答拜，惟西面拜謝而出。乃授光太子少傅。

傅玄《太子少傅箴》曰：夫金木無常，方員應形，亦有隱括，習以性成。故近朱默者黑，聲和則響清，形正則影直。正人在側，德義盈堂；鮑肆先入，蘭蕙不芳。傅臣司訓，敢告君王。

*太子少保

《晉書》曰：懷帝以光祿劉蕃為太子少保。

《晉諸公贊》曰：惠帝以吏部尚書和嶠為太子少保。

《唐書》曰：李綱字文紀，為太子少保。高祖以綱隋代名臣，甚加優禮，每手敕未嘗稱名，其見重如此。

《唐新語》曰：李適之為右相，李林甫密奏其好酒，頗妨政事。玄宗惑焉，乃除太子少保。適之遽命親故歡會，賦詩曰：「避賢初罷相，樂聖且銜杯。為問門前客，今朝幾個來？」舉朝服其度量。

