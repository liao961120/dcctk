*常夷

唐建康常夷字叔通。博覽經典，雅有文藝。性耿正清直，以世業自尚。家近清溪，常晝日獨坐。有黃衫小兒齎書直至閣前曰。朱秀才相聞。夷未嘗識也，甚怪之。始發其書云。吳郡秀才朱均白常高士。書中悉非生人語。大抵家近在西岡。幸為善隣。思奉顏色。末有一詩云。具陳，。明鈔本"云"下空七字，疑原有五言二句，脫去八字。致僅存具陳二字。許本移云字在陳字下。。平生遊城郭，殂沒委荒榛。自我辭人世，不知秋與春，牛羊久來牧。松栢幾成薪。分絕車馬好。甘隨狐兔羣。何處清風至。君子幸為隣。烈烈盛名德，依依佇良賓。千年何旦暮，一室動人神。喬木如在望，通衢良易遵。高門儻無隔。向與折龍津。其紙墨皆故弊。常夷以感契殊深，嘆異久之，乃為答書，殷懃切至。仍直尅期。請與相見。既去，令隨視之，至舍西一里許，入古墳中。至期，夷為具酒果。須臾，聞扣門，見前小兒云。朱秀才來謁。夷束帶出迎。秀才著角巾葛單衣曳履，可年五十許，風度閑和。雅有清致。與相勞苦，秀才曰。僕梁朝時，本州舉秀才高第。屬四方多難，遂無宦情，屏居求志。陳永定末。終此地，久處泉壤，常欽風味，幽明路絕，遂廢將迎。幸因良會，大君子不見嫌棄，得申鬱積，何樂如之。夷答曰。僕以暗劣，不意冥靈所在咫尺，久闕承禀，幸蒙殊顧，欣感實多。因就坐。噉果飲酒，問其梁陳間事，歷歷分明。自云朱异。异原作棄。據明鈔本、陳校本改，下同。。從子。說异事武帝，恩幸無匹。帝有織成金縷屏風。珊瑚鈿玉柄塵尾。林邑所獻七寶澡瓶沉香鏤枕。皆帝所祕惜。常於承雲殿講竟，悉將以賜异。昭明太子薨時，有白霧四塞。葬時。玄鵠四雙，翔遶陵上，徘徊悲鳴，葬畢乃去。元帝一目失明，深忌諱之。為湘東鎮荊州，王嘗使博士講《論語》。至於見瞽者必變色，語不為隱。帝大怒。乃酖殺之。又嘗破北虜，手斬一裨將。于。于原作於。據明鈔本改，。謹破江陵，帝見害，時行刀者乃其子也。沈約母拜建昌太夫人時。帝使散騎侍郎就家讀策受印綬。自僕射何敬容已下數百人就門拜賀。宋梁已來命婦。未有其榮。庾肩吾少事陶先生。頗多藝術。嘗盛夏會客，向空大噓氣，盡成雪，又禁諸器物。悉住空中。簡文帝詔襄陽造鳳林寺，少剎柱木未至，津吏於江中獲一樟木，正與諸柱相符。帝性至孝，居丁貴嬪柩，涕泣不絕，臥痛潰爛，面盡生瘡。侯景陷臺城，城中水米隔絕，武帝既敕進粥。宮中無米。於黃門布囊中。齎得四升，食盡遂絕，所求不給而崩。景所得梁人，為長枷，悉納其頭，命軍士以三投。明鈔本投作股。矢亂射殺之，。雖衣冠貴人亦無異也。陳武帝既殺王僧辯。天下大雨百餘日。又說陳武微時，家甚貧，為人庸保以自給。常盜取長城豪富包氏池中魚，擒得。以擔竿繫。甚困，。困原作「因」，據明鈔本改。。即祚後，滅包氏。此皆史所脫遺。事類甚多，不可悉載。後數相來往，談宴賦詩，才甚清舉，甚成密交。夷家有吉凶，皆預報之。後夷病甚，秀才謂曰。司命追君為長史，吾亦預巡察，此職甚重，尤難其選，冥中貴盛無比。生人會當有死，縱復彊延數年，何似居此地。君當勿辭也。夷遂欣然，不加藥療，數日而卒。出《廣異記》

*張守一

乾元有張守一，為大理少卿。性仁恕，以平反折獄，死囚出免者甚多。後當早朝，有白頭老人，傴僂策杖，詣馬前拜謝。守一問故，請避從者，曰。非生人，明公所出死囚之父也。幽明卑賤，無以報德。明公儻有助身之求。或能致耳。請受教。守一曰。賢子無罪，非我屈法伸恩，不敢當此。忝列九卿，頗得自給，幸無勞苦。再三慰遣之，鬼曰。當爾且去。儻有求不致者。幸相念。遂不見。俄爾有詔賜酺。酺字原闕。據明鈔本補。城中縱觀，守一於會中窺見士人家女，姿色艷絕，相悅之。而防閑甚急，計無從出，試呼前鬼。頗能為我致否。言訖即至，曰。此易事耳，然不得多時，纔可七日。曰：「足矣。得非變化相惑耶。鬼曰。明公何疑之深，僕以他物代取其身。遂營寂靜之處，設帷帳。有頃，奄然而至。良久寤驚曰。此何處。唯守一及鬼在傍，紿云。此是天上天使。因與款昵，情愛甚切。至七日，謂女曰。天上人間當隔異，歡會尚淺，便爾乖離。如何。因流涕取別。鬼復掩其目送還。守一後私覘女家，云。家女卒中惡，不識人，七日而醒。後經十年，又逢此鬼。曰。天曹相召，便當承訣。今奉藥一丸。此能點化雜骨為骨。骨出。刀把之良者。願公寶之，有急當用。因歔欷而去。藥如雞卵許大。至武太后時，守一以持法寬平，為酷吏所搆。流徙嶺表，資用窘竭，乃以藥點骨，信然。因。因原作之。據明鈔本改，。取給，藥盡遂卒。出《廣異記》

*鄭望

乾元中，有鄭望者，自都入京，夜投野狐泉店宿，未至五六里而昏黑。忽於道側見人家，試問門者，云是王將軍，與其亡父有舊，望甚喜。乃通名參承，將軍出，與望相見。叙悲泣，人事備之，因爾留宿，為設饌飲。中夜酒酣，令呼蘧蒢三娘唱歌送酒。少間三娘至。容色甚麗，尤工唱《阿鵲監》，及曉別去。將軍夫人傳語，令買錦袴及頭髻花紅朱粉等。後數月。東歸，過。送所求物。將軍相見歡洽，。洽原作曰。據明鈔本改，，留宿如初。望問何以不見蘧蒢三娘。將軍云。已隨其夫還京。以明日辭去，出門不復見宅。但餘丘隴。望憮然却廻。至野狐泉，問居人，曰。是王將軍塚。塚邊。伶人至店，其妻暴疾亡，以葦蓆裹屍，葬將軍墳側。故呼曰蘧蒢三娘云。旬日前，伶官亦移其尸。歸葬長安訖。出《玄怪錄》

*宇文覿

韓徹者，以乾元中任隴州吳山令。素與進士宇文覿、辛稷等相善，並隨徹至吳山讀書，兼許秋賦之給。吳山縣令號凶闕，前任多死。令廳有大槐樹，覿。稷等意是精魅所憑。私與典正。欲徹不在砍伐去之。期有一日矣，更白徹。徹謂二子曰。命在於天，責。責原作貴。據明鈔本改，。不在樹，子等無然。其謀遂止。後數日，覿、稷行樹，得一孔，旁甚潤澤，中有青氣，上昇為雲。伺徹還寢，乃命縣人掘之。深數尺，得一塚，塚中有棺木。而已爛壞，有少齒髮及脛骨胯骨猶在。遙望西北陬。有一物。衆謂是怪異。乃以五千顧二人取之。初縋。然畫燭一束。二人背刀緣索往視。其食瓶瓶中有水。水上有林檎縋夾等物。瀉出地上，悉如煙銷。徹至，命佐史收骨髮。以新棺歛。葬諸野。佐史偷錢，用小書函，折骨埋之。既至舍，倉卒欲死，家人白徹。徹令巫視之。巫於徹前靈語云。己是晉將軍契苾鍔，身以戰死，受葬於此縣。立冢近馬坊，恒苦糞穢，欲求遷改。前後累有所白，多遇合。合原作令。據明鈔本改，，死人，遂令冥苦無可上達。今明府恩及幽壤。俸錢巿櫬。甚惠厚。胥吏酷惡，乃以書函見貯骨髮，骨長函短，斷我胯脛，不勝楚痛。故復讐之耳。徹辭謝數四，。原本四作日。據明鈔本改，。自陳為主不明。令吏人等有此偽欺。當令巿櫬。以衣被相送。而可小赦其罪，誠幸也。又靈語云。尋當釋之，然創造此謀，是宇文七及辛四。幽魂珮戴，豈敢忘之。辛侯不久自當擢祿。足光其身。但宇文生命薄無位，雖獲一第，終不及祿，且多厄難。無當救其三死，若忽為官，雖我亦不能救。言畢乃去。佐史見釋，方獲禮葬。覿家在岐山，久之，鍔忽空中語云。七郎夫人在莊疾亟，適已往彼營救。今亦小痊。尋有莊人來報。可無懼也。若還，妻可之後，慎無食馬肉。須臾使至，。至原作王。據明鈔本改，，具如所白。覿入門，其妻亦愈。會莊客馬駒死。以熟膓及肉餽覿。覿忘其言而食之，遇乾霍亂。悶而絕氣者數矣。忽聞鍔言云。令君勿食馬，何故違約。馬是前世冤家，我若不在，君無活理。我在亦無苦也。遂令左右執筆疏方，藥至服之，乃愈。後覿還吳山，會岐州土賊欲僣偽號，署置百官，覿有名，被署中書舍人。賊尋被官兵所殺。覿等七十餘人。繫州獄待旨。。待旨原作十人。據明鈔本改，。鍔復至覿妻所。語云。七郎犯事，我在地中。大為求請。然要三千貫錢。妻辭貧家，實不能辦。鍔曰。地府所用，是人間紙錢。妻云。紙錢當力辦之。焚畢，復至獄中。謂覿曰。我適於夫人所得。所得二字原闕。據明鈔本補、，三千貫。為君屬請，事亦解矣。有劉使君至者，即當得放，飽食無憂也。尋而詔用劉晏為隴州刺史，辭日奏曰。點污名賢。曾未相見，所由但以為逆所引，悉皆繫獄。臣至州日，請一切釋免。上可其奏。晏至州，上畢，悉召獄囚。宣出放之。覿既以為賊所署，耻而還家。半歲餘。呂崇賁為河東節度，求書記之士。在朝多言覿者，崇賁奏覿左衛兵曹河東書記，敕賜衣一襲，崇賁送絹百疋。敕至，覿甚喜。受敕，衣綠裳。西向拜蹈，奴忽倒地。鍔靈語嘆息久之，謂覿。勿令作官，何故受之。此度不能相救矣。覿云。今却還之。如何。答云。已受官畢，何謂復還。千萬珍重，不復來矣。後四日，覿遇疾卒。初女巫見鍔。衣冠甚偉，鬢髮洞赤，狀若今之庫莫奚云。出《廣異記》

*李瑩

壽昌令趙郡李瑩，同堂妹第十三未嫁。至德初，隨諸兄南渡，卒，葬於吳之海鹽。其親兄岷。莊在濟源，有妹寡居。去莊十餘里。祿山之亂，不獲南出。上元中，忽見妹還，問其由來，云。為賊所掠，言對有理，家人不之詰。姉以亂故，恐不相全。倉卒將嫁近在莊張氏。積四五年，有子一人，性甚明惠，靡所不了，恒於岷家獨鏁一房，來去安堵。岷家田地，多為人所影占，皆公訟收復之。永泰中，國步既清。岷及諸弟自江東入京參選。事畢還莊，欲至數百里。妹在莊。忽謂婢云。諸兄弟等數日當至。我須暫住張家。又過娣別，娣問其故，曰。頻夢云爾。婢送至中路，遣婢還。行十餘步。廻顧不復見。婢頗怪之。後二日，張氏報云已死。姊及外甥等悲泣適已。而諸兄弟遂至。因發張氏妹喪。岷言渠上元中死。殯在海鹽。何得至此。恐其鬼魅。因往張家臨視，舉被不復見屍。驗其衣鏡，皆入棺時物。子亦尋死。出《廣異記》

*裴晠

河東裴晠，幼好彈箏。時有彈箏師善為新曲。晠妹欲就學，難其親受。於是晠就學，轉受其妹，遂有能名。久之。晠客江湘，卒於南楚。母妹在家，晠忽。忽原作恐。據明鈔本改。輕身獨還，家驚喜，問其故，云。囊齎幷奴等在後。日暮方至。歡慶之後，因求箏彈，復令其妹理曲。有所誤錯，悉皆正之。累正十餘曲。因不復見。須臾。喪輿乃至云。出《廣異記》

*李氏

上都來庭里婦人李氏者，晝坐家堂。忽見其夫亡娣身衣白服戴布幞巾逕來逐己。李氏遶牀避走。追逐不止，乃出門絕騁。崎嶇之中，莫敢支吾救援之者。有北門萬騎卒，以馬鞭擊之，隨手而消，止有幞頭布。掩然至地。其下得一髑髏骨焉。出《廣異記》

