*崔澹

唐崔澹，試以《至仁伐至不仁賦》。時黃巢方熾，因為無名子嘲曰。主司何事厭吾皇，解把黃巢比武王。出《摭言》

*皮日休

唐皮日休嘗謁歸仁紹，數往而不得見。皮既心有所慊，而動形於言，因作詠龜詩。硬骨殘形知幾秋，屍骸終不是風流。頑皮死後鑽須遍，都為平生不出頭。時仁紹亦有諸子佾、係，與日休同在場中，隨即聞之。因伺其復至。乃於刺字皮姓之下。題詩授之曰。八片尖裁浪作毬，火中爆了水中揉。一包閒氣如長在，惹踢招拳卒未休。時人以為日休雖輕俳，而仁紹亦浮薄矣。出《皮日休文集》

*薛能

唐趙璘儀質瑣陋。成名後為壻。薛能為儐相。乃為詩嘲謔，其略曰。巡關每傍樗蒱局。望月還登乞巧樓。第一莫教嬌太過，緣人衣帶上人頭。又曰。不知元在鞍轎裏。將為空䭾席帽歸。又曰。火爐牀上平身立。便與夫人作鏡臺。出《抒情詩》

*周顗

唐處士周顗洪儒奧學，偶不中第，旅浙西。與從事歡飲，而昧於令章，筵中皆戲之。有賓從贈詩曰。龍津掉尾十年勞。聲價當時鬬月高。唯有紅粧廻舞手。似持雙刃向猿猱。周答曰。十載文場敢憚勞。宋都廻鶃為風高。今朝甘被花枝笑，任道樽前愛縛猱。出《抒情詩》

*任轂

唐任轂有經學，居懷谷。望徵命而蒲輪不至。自入京中訪問知己。有朝士戲贈詩曰。雲林應訝鶴書遲，自入京來探事宜。從此見山須合眼，被山相賺已多時。後至補袞。出《幽閒鼓吹》

*王徽

唐廣明歲，薛能失律於許昌，都將周岌代之。明年，宰相王徽過許，謂岌曰。昔聞貴藩有部將周撞子，得非司空耶。何致此號。岌愧赧良久。答曰。岌出身走卒，實蘊壯心，每有征行，不避鋒刃，左衝右捽，屢立微功，所以軍中有此名號。王笑，復謂岌曰。當時撲落渦河裏，可是撞不著耶。岌頃總許卒，征徐方，為賊所敗，溺於渦水，或拯之僅免。故有是言。出《三水小牘》

*山東人

山東人來京，主人每為煮菜，皆不為美。美原作羹，據明鈔本改。常憶榆葉，自煮之。主人即戲云。聞山東人煮車轂汁下食，為有榆氣。答曰。聞京師人煮驢軸下食，虛實。主人問云。此有何意。云。為有苜蓿氣。主人大慙。出《啟顏錄》

*張登

唐南陽張登制舉登科。形貌枯瘦，氣高傲物。裴樞與為師友。樞為司勳員外。舉公羣至投文。樞才詆訶瑕謫。登自知江陵鹽鐵院會計到城，直入司勳廳，冷笑曰。裴三十六，大有可笑事。樞因問登可笑之由，登曰。笑公驢牙郎，搏馬價。此成笑耳。出乾𦠆子

*朱澤

唐王軒少為詩，頗有才思。遊西小江，泊舟苧蘿川，題西施石曰。嶺上千峯秀。江邊細草春。今逢浣沙石，不見浣沙人。俄見一女子。振璚璫。扶石笋。低佪而謝曰。妾自吳宮還越國，素衣千載無人識。當時心比金石堅，今日與君堅不得。既歡會，復有恨別之辭。後蕭山郭凝素，聞王軒之遇，每過浣沙溪，日夕長吟，屢題歌詩於石，寂爾無人，乃鬱怏而返。進士朱澤嘲之。聞者莫不嗤笑。凝素內恥，無復斯遊。《詩》云。三春桃李本無言，苦被殘陽鳥雀喧。借問東鄰效西子。何如郭素擬素擬原作凝素，據明鈔本改。王軒。出《雲溪友議》

*徐彥若

唐乾寧中，荊南成汭曾為僧，盜據渚宮，尋即貢命。末年。每事騁辯。初以澧朗在巡屬。為土豪雷滿所據，奏請割隸。宰相徐彥若在中書，不為處置，由是銜之。及彥若出鎮番禺，路由渚宮，汭雖加接延，而常怏怏。饌後，更席而坐，詭辯鋒起。徐曰。令公位尊方面。自比桓文。雷滿偏州一火草賊爾。令公不能加兵，而怨朝廷乎。成赧焉而屈。徐文雅高贍。聽之斖斖。成雖甚敬憚，猶以嶺外黃茅瘴，患者髮落，而戲曰。黃茅瘴，望相公保重。徐曰。南海黃茅瘴，不死成和尚。蓋譏成公曾為僧也。終席慙恥之。出《北夢瑣言》

*馮涓

馮涓，舊唐名士，雄才奧學。登進士第。履歷已高。唐帝幸梁洋。涓扈蹕焉。至漢中，詔除眉州刺史。赴任，至蜀阻兵，王氏強縻於幕中。性耿槩不屈。恃才傲物，甚不洽於偽蜀主。知王氏有異圖，輒不相許。或贈繒帛，必鎖櫃中。題云賊物。蜀主雖知，憐其文藝，每強容之。時或不可，數揖出院。欲撾殺之，略無懼色。後朱梁遣使致書于蜀，命諸從事韋莊輩，具草呈之，皆不愜意。左右曰。何妨命前察判為之。蜀主又有慙色。梁使將復命，不獲已，遂請復職。便亟修廻復。涓一筆而成，大稱旨。於是却復前歡。因召諸廳同宴，飲次。涓歛袵曰。偶記一話，欲對大王說，可乎。主許之。曰。涓少年，多遊謁諸侯，每行，即必廣齎書策。驢亦䭾之。馬亦䭾之。初戒途，驢咆哮跳躑，與馬爭路而先，莫之能制。行半日後，抵一坡，力疲足憊，遍體汗流。廻顧馬曰。馬兄馬兄，吾去不得也，可為弟搭取書，馬兄諾之，遂併在馬上。馬却廻顧謂驢曰。驢弟，我為你有多少伎倆，畢竟還搭在老兄身上。蜀主大笑。同幕皆遭凌虐。及偽蜀開國，終不肯居宰輔。出《王氏見聞錄》

*張濬伶人

唐宰相張濬，常與朝士於萬壽寺閱牡丹而飲。俄有雨降，抵暮不息。羣公飲酣未闌。左右伶人皆御前供奉第一部者，恃寵肆狂，無所畏憚。其間一輩曰張隱，忽躍出，揚聲引詞曰。位乖燮理致傷殘，四面墻匡不忍看。正是花時堪下淚，相公何必更追歡。告訖遂去。闔席愕然，相眄失色，一時俱散。張但慙恨而已。出《南楚新聞》

*封舜卿

朱梁封舜卿文詞特異，才地兼優，恃其聰俊。率多輕薄。梁祖使聘于蜀。時岐梁眦睚。關路不通。遂泝漢江而上。路出全明鈔本全作金，下同。州。土人全宗朝明鈔本朝作朗，下同。為帥。封至州，宗朝致筵于公署。封素輕其山州。多所傲睨。全之人莫敢不奉之。及執斝索令，曰。麥秀兩歧。伶人愕然相顧。未嘗聞之，且以他曲相同者代之。封擺頭曰。不可。又"又"原作"文"，據明鈔本改。曰。麥秀兩歧。復無以措手。主人恥而復惡，杖其樂將。停盞移時，逡巡，盞在手，又曰。麥秀兩歧。既不獲之，呼伶人前曰。汝雖是山民。亦合聞聞原作門，據明鈔本改。大朝音律乎。全人大以為耻。次至漢中，伶人已知全州事，憂之。及飲會，又曰。麥秀兩歧。亦如全之筵，三呼不能應。有樂將王新殿前曰。略乞侍郎唱一遍。封唱之未遍，已入樂工之指下矣。由是大喜，吹此曲，訖席不易之。其樂工白帥曰。此是大梁新翻，西蜀亦未嘗有之，請寫譜一本。急遞入蜀，具言經過二州事。洎封至蜀，置設。弄參參原作三，據明鈔本改。軍後，長吹《麥秀兩歧》於殿前，施芟麥之具，引數十輩貧兒。繿縷衣裳。携男抱女，挈筐籠而拾麥，仍合聲唱，其詞淒楚，及其貧苦之意，不喜人聞。封顧之，面如土色，卒無一詞。慙恨而返。乃復命。歷梁漢安康等道。不敢更言兩歧字。蜀人嗤之。出《王氏見聞》

*姚洎

洎原作涓，據明鈔本改，下同

唐裴廷裕字庸餘。乾寧中，在內庭，文書敏捷。號為下水船。梁太祖受禪，姚洎為學士，嘗從容。上問及廷裕行止，洎對曰。頃歲左遷，今聞旅寄衡永。上曰。頗聞其人才思甚捷。洎對曰。向在翰林。號為下水船。太祖應聲謂洎曰。卿便是上水船也。洎微笑。深有慙色。議者以洎為急灘頭上水船也。出《摭言》

*李台瑕

偽蜀韓昭仕王氏為禮部尚書，麗文殿大學士。粗有文章。至於琴棊書算射法。悉皆涉獵，以此承恩於後主。朝士李台瑕曰。韓八座之藝。如拆襪綫。無一條長。時人韙之。出《北夢瑣言》

*織錦人

唐盧氏子不中第，徒步及都城門東。其日風寒甚，且投逆旅。俄有一人續至，附火良久，忽吟詩曰。學織繚綾功未多，亂投機杼錯拋梭。莫教宮錦行家見，把此文章笑殺他。又云。如今不重文章事，莫把文章誇向人。盧愕然，憶是白居易詩，因問姓名。曰：「姓李，世織綾錦。離亂前，屬東都官錦坊織宮錦巧兒，以薄藝投本行。皆云。如今花樣，與前不同。不謂伎倆兒以文綵求售者，不重於世，且東歸去。出《盧氏雜說》

*李主簿

唐方干姿態山野。且又兔缺，然性好凌侮人。有龍丘李主簿者，不知何許人也。偶於知聞處見干。而與之傳杯。龍丘目有翳。干改令以譏之曰。干改令。諸諸原作謂。據《摭言》十三改。人象令主。主原作云，據《摭言》十三改。措大吃酒點鹽。鹽原作監，據《摭言》十三改，軍將吃酒點醬。醬原作將，據《摭言》十三改，只見門外著籬，未見眼中安障。龍丘答曰。措大吃酒點鹽。鹽原作監，據《摭言》十三改。下人吃酒點鮓。干嗜鮓。只見半臂著襴。未見口脣開跨。一座大笑。出《摭言》

*陳癩子

唐營丘有豪民姓陳，藏鏹鉅萬，染大風疾。衆目之為陳癩子。自奉之道，則不薄矣，然切諱癩字。家人妻孥，或誤言者，則必遭怒，或至笞箠。賓客或言所苦減退，則酒食延待，優豐甚至。言增添，則白眼相顧耳。有遊客，心利所霑，而不能禁其口，遂謁之。初謂曰。足下之疾，近日尤減。陳亦欣然，命酒饌延接。乃賷五緡。客將起，又問之曰。某疾果退否。客曰。此亦添減病。曰。何謂也。客曰。添者面上添肉渤漚子，減者減却鼻孔。長揖而去。數日不懌。又每年五月，值生辰，頗有破費。召僧道啟齋筵。伶倫百戲畢備。齋罷，伶倫贈錢數萬。時有顐者何岸，高不敏見，既去復入，謂曰。蒙君厚惠，感荷奚言，然某偶憶短李相公詩，落句一聯，深叶主人盛德也。陳曰。試誦之。時陳君處于中堂，坐碧紗幃中，左右侍立。執輕䈉白箒者數輩。伶倫曰。《詩》云。三十年來陳癩子，如今始得碧紗幪。遭大詬而去。出《玉堂閒話》

*患目鼻人

一人患眼側睛及翳。一人患𪖵鼻。俱以《千字文》作詩相詠。𪖵鼻人先詠側眼人云。眼能日月盈，為有陳根委。患眼人續下句。不別似蘭斯，都由鴈門紫。出《啟顏錄》

*傴人

有人患腰曲傴僂，常低頭而行。傍人詠之曰。拄杖欲似乃。播笏便似及；逆風盪雨行。面乾頂額濕。著衣牀上坐。肚緩脊皮急；城門爾許高，故自匍匐入。出《啟顏錄》

*田媼

唐京城中，有婦人姓田，年老，口無齒。與男娶同坊人張氏女。張因節日盛饌，召田母飲啖，及相送出，主人母云。慚愧，無所啖嚼。遣親家母空口來空口去。如此者數矣，田終不悟。歸語夫曰。張家母喚喚原作去，據明鈔本改。我，大有飲食，臨別即云。慚愧。親家母空口來空口去。不知何也。夫曰。此是弄君無齒。張家母面上有瘡瘢，眼下皮急，極霑眂，若更有此語，可報云。只是眼下急。田私記之。居數日，張復召田，臨起復云。慚愧。空口來空口去。田母乃熟視主人母眼。良久忘却眼下急。直云。是眼皮霑眂。合家大笑。出《啟顏錄》

