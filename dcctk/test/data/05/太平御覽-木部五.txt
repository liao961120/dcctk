*榆

《毛詩》曰：《東門之枌》，疾亂也。幽公荒淫，男女棄其舊業，亟會於道路，歌舞於市井爾。東門之枌，枌，白榆也。宛丘之栩，子仲之子，婆娑其下。

又《山有樞》曰：山有樞，隰有榆。

《毛詩義疏》曰：駁馬，梓榆也。駁犖，呂角切。遙視似駁馬。

《周禮·秋官》曰：烜氏四時變國火，春取榆、柳之火。

《禮記·內則》曰：芾、荁、枌、榆、免、薧、𣺫、瀡以滑之。榆白曰枌。

《春秋玄命苞》曰：三月榆莢落。

《春秋運斗樞》曰：玉衡星散為榆。

《爾雅》曰：藲，荎。音毆、迭。郭璞曰：《詩》云：「山有樞」，今之刺榆。無枯，其實荑。姑，榆也。生山中。葉圓而厚。剝皮，合漬之，其味辛香，所謂蕪荑也。

《說文》曰：榆，白枌也。梗，山枌榆，有刺莢，可以為蕪荑。

《史記》曰：凡望雲氣，平望在榆上下，千餘二千里也。

《漢書》曰：高祖禱豐枌榆社。張晏曰：枌榆社，在豐東北三十里。或曰：枌榆，鄉名也，高祖里社也。

又《天文志》曰：成帝河平玄年，旱傷麥，民食榆皮。

又《循吏傳》曰：龔遂為渤海太守，勸民務農桑，令口種榆一樹。

《魏志》曰：鄭澤為魏郡太守，百姓乏材木，乃課種榆為籬。

《後魏書》曰：太祖道武皇帝諱珪，七月七日生三合陂北。明年有榆生於埋胎處，遂成林。又曰：桓帝曾中蠱，嘔吐之地，乃生榆木。

《趙書》曰：從幽州大道滹沱造浮橋，植行榆五十里，置行宮。

《管子》曰：五沃之土，其榆條長。

《莊子》曰：鵲上高城之垝，而巢於高榆之顛，城壞巢折，陵風而起。故君子之居世也，得時則義行，失時則鵲起。

《淮南萬畢術》曰：八月榆檽，音而。令人不饑。注曰：以美酒漬榆檽，曝乾，以漬粱米、紫莧實，蒸令相合。欲不食者，三指撮酒以服之，即不饑耳。

《韓詩外傳》曰：楚莊王將伐晉，曰：「敢諫者死！」孫叔敖進諫曰：「臣園中有榆，榆上有蟬。蟬方奮翼悲鳴，飲清露，不知螳螂之在後，曲頸欲食之；螳螂方欲食蟬，不知黃雀在后，舉頭而欲啄之；黃雀食螳螂，不知童子挾彈在榆下欲彈之；童子方彈黃雀，不知在前有深坑，后有掘株也。」楚乃息伐。

桓譚《新論》曰：劉子駿信方士虛言，為神仙可學。余見其庭下大榆樹，久而剝折，指謂曰：「彼樹無情，然猶朽蠹，人雖欲愛養，何能使之不聖？」

《博物志》曰：食枌榆，則眠不欲覺。

《晉宮闕名》曰：華林園，榆十九株。

《雜五行書》曰：舍北種榆九株，蠶大得。

《廣志》曰：有姑榆，有榔榆。榔榆無莢，材又任車用，至善。青蠡者出渤海東，先以供官。

《石虎鄴中記》曰：襄國鄴路，千里擲晷，夾道種榆。盛暑之月，人行其下。

《鄒子》曰：春取榆柳之火。

《氾子計然》曰：蕪荑出地，赤心者善。

《汜勝之書》曰：種禾無期，因地為時。三月榆莢雨時，高地強土可種禾。

崔實《四民月令》曰：二月榆莢成者，收乾以為醬。隨節早晚，勿失其時。

《夢書》曰：榆為人君，德至仁也。夢彩榆葉，受賜恩也；夢居樹上，得貴官也；夢其葉滋茂，福祿存也。

《古樂府詩》曰：天上何所有？歷歷種白榆。

應璩《與龐惠恭書》曰：見所上利民之術，殖濟南之榆，栽漢中之漆。

嵇康《養生論》曰：豆令人重，榆令人暝，愚智所知也。

*桐

《易緯》曰：桐枝濡毳，而又空中，難成易傷，須成氣而後華。

《尚書·禹貢》曰：嶧陽孤桐。嶧山之陽，特生桐，中為琴瑟。

《毛詩·卷阿》曰：梧桐生矣，於彼高崗。梧桐，柔木也。

又《定之方中》曰：樹之榛栗，椅桐梓漆，爰伐琴瑟。

《詩義疏》曰：梓實桐皮曰椅，今民云梧桐也。有青桐、白桐、赤桐。白桐宜琴瑟，今雲南牂牁人績以為布。

《禮記·月令》曰：清明之日，桐始華。《周書》曰：不始華，歲有大寒。

《禮斗威儀》曰：君乘禍獰蘘王，其政平，梧桐為常生。

《爾雅》曰：櫬，梧也。今梧桐。榮，桐也。即梧桐。

《後漢書》曰：蔡邕行泰山，見爨桐，聞爆聲，曰：「桿良木也！」取而為琴。

《齊書》曰：豫章王於邸起山，列種桐竹，號為桐山。武帝幸之，置酒為樂。

《管子》曰：五沃之土，其木宜桐。

《莊子》曰：外乎子之神，勞乎子之精，倚樹而吟，據梧而瞑。神不休於性分之內則外矣，精不正於自足之極則勞矣。故行則倚樹而吟，坐則據梧而瞑。言有情者之自困。又曰：鹓雛發南海，而飛到北海，非梧桐不止，非竹實不食。又曰：空門來風，桐乳致巢。司馬彪注曰：門戶空，風喜投之；桐子似乳，著葉而生，烏喜巢之。

《孟子》曰：今有場師，舍其梧槚，養其樲棘，則為賤場師矣。棄大取小。

《呂氏春秋》曰：成王與唐叔虞燕居，援桐葉以為圭，曰：「以此封汝。」虞喜，以告周公。周公請封虞，成王曰：「余與虞戲也。」周公曰：「臣聞之，天子無戲言。」於是遂封叔虞於晉。

《淮南子》曰：智有所不足，故桐不可以為弩。又曰：夫以巨斧擊桐薪，不待利時良日而後破之；加巨斧桐薪之上，而無人力之奉，雖順招搖挾刑德，招搖，斗杓也。刑，十二辰；德，十日也。而弗能破者，以其無勢也。

《淮南萬畢術》曰：桐木成云。取十石瓦罌，滿中水，置桐罌中，蓋之，三四日，氣如云作。

董仲舒《請雨書》曰：秋以桐魚九枚。

《風俗通》曰：梧桐生於嶧山陽巖石之上，彩東南孫枝為琴，聲甚清雅。

《遁甲經》曰：梧桐不生，則九州異君。梧桐以知日月正閏，生十二葉，一邊有六葉。從下數，一葉為一月，至上十二葉。有閏，十三葉小余者，視之，則知閏何月也。不生，則九州各異君，天下不同也。

《王逸子》曰：木有扶桑、梧桐、松、柏，皆受氣淳矣，異於群類者也。

《秦記》曰：初，長安謠云：「鳳皇鳳皇，止阿房。」符堅遂於阿房城植桐數萬株，以待之。其是，慕容沖入阿房城而止焉。沖，小字鳳皇。

《廣志》曰：梧桐有白者。剽國有白桐木，其葉有白毳。取其毳，淹漬緝，織以為布。

《游名山志》曰：吹臺有高桐，皆百圍。嶧陽孤桐，方此為劣。

《鄒山記》曰：鄒山，古之嶧山，魯穆夠閱為鄒。今鄒山嶧陽猶多桐樹。

《齊地記》曰：城北十五里，有梧臺，即梧宮也。

《論衡》曰：李子長為政，欲知囚情，以梧桐為之像囚形，乃鑿地為坎，臥木囚其中，曰：「罪若正，木囚不動；若有冤，木囚動。」出人之精誠著木人也。

《華陽國志》曰：益州有梧桐木，其華彩如絲，人績以為布，名曰：華布。

沉懷遠《南越志》曰：青桐華頗似木綿，而輝重過之。

《晉宮閣名》曰：華林園，青、白、桐三株。

伏侯《古今注》曰：昭帝玄鳳三年，馮翊人獻桐枝，長六尺九，枝枝一葉。

《異苑》曰：晉武帝世，吳郡臨平岸崩，出一石鼓，打之無聲。以問張華，華云：「可取蜀中桐材，刻作魚形，扣之則鳴矣。」於是如言，音聞數十里。又曰：句章吳平門前，忽生一株青桐樹，上有謠歌之聲。平惡而斫殺。平隨軍北征，首尾三載，死桐倏自還立於故根之上。又聞樹顛空中歌曰：「死樹今更青，吳平尋當歸。適聞殺此樹，已復有光輝。」平尋歸，如鬼謠。

祖台之《志怪》曰：蹇保至檀丘塢上北樓宿，暮鼓二中，有人著黃練單衣、白帢，將入人炬火上樓。保懼，藏壁中。須臾，有二婢上，使婢迎一女子上，與白袷人入帳中宿。未明，白袷人輒先去。如是四五宿。后向晨，白祫人才去，保因入帳中，持女子問：「向去者誰？」答曰：「桐侯郎，道東廟樹是也。」至暮鼓二中，桐郎來，保乃斫取之，縛著樓柱。明日視之，形如人，長三尺餘。檻送詣丞相，渡江未半，風浪起。桐郎得投入水，風波乃息。

《齊民要術》曰：梧桐，山石間生者，為樂器則鳴。

《瑞應圖》曰：王者任用賢良，則梧桐生於東廂。

桓譚《新論》曰：神農、黃帝，削桐為琴。

任昉《述異記》曰：梧桐園，在吳夫差舊國也。一名琴川。梧園宮，在句容縣。傳云吳王別館，有楸梧成林焉，其梧子可食。《古樂府》云：「梧宮秋，吳王愁」是也。

崔琦《七蠲》曰：爰有梧桐，生於玄溪。傅根朽壤，托險生危。

枚乘《七發》曰：龍門之桐，高百尺而無枝，中郁結而輪菌，根扶疏以分離。

魏明帝《猛虎行》曰：雙桐生空井，枝葉自相如。通泉溉其根，玄雨潤其柯。綠葉何蓩々，青修視曲阿。

張協《七命》曰：寒山之桐，出自太冥。含黃鐘以吐幹，據蒼岑而孤生。

《古詩》曰：井梧棲靈風。

*楊柳上

《易大過》「九二」曰：枯楊生稊，老夫得其女妻。

焦贛《易林·豫之晉》曰：鵲巢柳樹，鳩奪其處。任力劣薄，天命不祜。

《毛詩·彩薇》：昔我往矣，楊柳依依。楊柳，蒲柳也。又曰：《東門之楊》刺時也。婚姻失時，男女多違，親迎女猶有不至者也。東門之楊，其葉牂牂。牂牂然，盛貌。

又《南山有臺》曰：南山有桑，北山有楊。樂只君子，邦家之光。

又《小弁》曰：芤彼柳斯，鳴蜩嘒嘒。柳木茂盛則多蟬。又曰：《菀柳》，刺幽王也。暴虐無親，而刑罰不中。有菀者柳，不尚息焉？有菀然柳葉茂盛之柳，行路之人豈有不庶幾欲就擲旯息？

又《東方未明》曰：折列蕻圃。柳，弱脆之木；樊，藩也。折以藩圃，無益也。

《毛詩疏義》曰：「楊之水，不流束蒲。」蒲柳之木二種，一種皮正青，一種皮紅白，可為箭竿。《左傳》曰：「董澤之蒲。」令人以為春莧，可為矢。又曰：樹杞，杞柳也。生水旁，樹如柳，葉粗而白，木理微赤。今人以為車轂。今其水旁，魯國泰山、汶瞬顛路，純杞柳也。

《大戴禮》曰：正月柳梯。梯者，發葉也。

《爾雅》曰：檉，河柳。郭璞注曰：河旁赤莖水楊也。旄，澤柳生澤中者。楊，蒲柳。《詩》云：楊柳依依。《傳》曰：董澤之蒲也。

《漢書》曰：上林苑中，大柳樹斷臥地，一朝起，生枝葉。有蟲食其葉，為字曰：「公孫病已立。」眭孟以為：木，下民之像，當有廢故之家孫氏從民間受命為天子者。及昭帝崩，無嗣，大臣迎立昌邑王。王即位，淫亂失道，霍光廢之，更立昭帝兄衛太子之孫為宣帝。帝本名病已。

《晉書》曰：王恭，字孝伯，美姿容，人多悅之。或目之曰：「濯濯如春月柳。」又曰：嵇康性絕巧，而好鍛。宅中有一柳樹，甚茂，乃激水圜之。每夏月，居其下以鍛。東平呂安服康高致，每一相思，輒千里命駕。又曰：太康末，京洛為《折楊柳》之歌，其曲始有兵革苦辛之嘆，終以禽獲斬截之事。是時三楊貴盛，而被族火，太后廢黜，幽死宮中，《折楊柳》之應也。

又《桓溫傳》曰：溫自江陵北伐，行經金城，見少為瑯邪時所種柳，皆已十圍，慨然曰：「木猶如此，人何以堪攀枝執條！」泫然流涕。

《南史·隱逸傳》曰：陶潛，字淵明，有高趣。宅邊有五柳樹，故嘗著《五柳先生傳》。

《晉書興書》曰：陶侃明識過人。武昌道上，通種楊柳，人有竊擲瓴於家。侃見識之，問：「何盜官所種？」于時以為神。

沉約《宋書》曰：蕭惠開為少府，不得志。其內齋前香，草，惠開悉鏟除，列種白楊。人謂之曰：「白楊丘墓間所植，奈何於庭院種之？」答曰：「人生不得志，與死人何異！」其年，惠開暴卒。

《齊書》曰：王敬則初為散騎使魏，於北館種楊柳。后員外郎虞長曜北使還，敬則問：「我昔種楊柳樹，今大小？」長曜曰：「虜中以為甘棠。」

