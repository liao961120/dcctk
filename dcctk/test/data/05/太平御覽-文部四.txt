*頌

《詩序》曰：頌者，美盛德之形容，以其成功告於神明者也。又曰：《烝民》，尹吉甫美宣王也。其詩曰：「吉甫作頌，穆如清風。」

陸機《文賦》曰：頌則優游以彬郁。

《文章流別論》曰：頌，詩之美者也。古者聖帝明王成功治定而頌聲興，於是史錄其篇，工歌其章，以奏於宗廟，告於神明。故頌之所美，則以為名。或以頌形，或以頌聲，其細已甚，非古頌之意。昔班固為《安豐戴侯頌》，史岑為《出師頌》、《和熹鄧后頌》與《魯頌》，體意相類而文辭之異，古今之變也。揚雄《趙充國頌》，頌而似《雅》。傅毅《顯宗頌》，文與《周頌》相似，而雜以《風》、《雅》之意。若馬融《廣成》、《上林》之屬，純為今賦之體，而謂之頌，失之遠矣。

《文心雕龍》曰：四始之至，頌居其極。頌者，容也，所以美盛德而述形容也。昔帝嚳之世，咸累為頌，以歌《九招》。自《商頌》已下，文理允備。夫化偃一國謂之風，風正四方謂之雅，容告神明謂之頌。風雅序人，故事資變正；頌主告神，故義必純美。魯以公旦次編，商以前王追錄。斯乃宗廟之正歌，非饗燕之恒詠也。《時邁》一篇，周公所制；哲人之頌，規式存焉。夫三閭《橘頌》，情采芬芳，比類屬興，又覃及細矣。至於秦政刻文，爰頌其德；漢之惠、景，亦有述容；沿世并作，相繼於時矣。若夫子云之表充國，孟堅之序戴侯，武仲之美顯宗，史岑之述僖后，或擬《清廟》，或范《駉》《那》，雖深淺不同，詳略有異，其褒德顯容，典章一也。原夫頌惟典懿，詞必清鑠，敷寫似賦，而不入華侈之區；敬慎如銘，而異於規式之域；揄揚以發藻，汪洋以樹儀，雖纖巧曲致，與情而變。其大體所弘，如斯而已。

《漢書》曰：宣帝征王褒為《聖主得賢臣頌》，褒對曰：「夫荷旃被毳者，難與道純綿之麗密；羹藜唅糗者，不足與論大牢之滋味。今臣僻在西蜀，生於窮巷之中，長於蓬茨之下，無有游觀廣覽之知，不足以塞厚望，應明旨。雖然，敢不略陳愚而抒情素。」又曰：成帝時，西羌嘗有警，上思將帥之臣，追美充國，乃召黃門郎揚雄即充國圖畫而頌之。

《後漢書》曰：帝召賈逵，因敕蘭臺給筆札，使作《神雀頌》

范曄《後漢書》曰：肅宗修治古禮，巡狩方岳。崔骃上《四巡頌》稱漢德。帝雅好文章，自見骃頌後，常嗟嘆之，問侍中竇憲曰：「寧知崔骃乎？」對曰：「班固數為臣說之，然未見。」帝曰：「公愛班固而忽崔骃，此葉公之好龍也。可試見之。」骃由此候憲，憲屣履迎門，笑謂骃曰：「亭伯，吾受詔交公，何得薄我哉？」遂揖入以為上客。又曰：傅毅與班固、賈逵共典校書。毅追美孝明帝功德最盛而廟頌未立，乃依《清廟》作《顯宗頌》十篇奏之。又曰：平望侯劉毅以和熹鄧太后有德教，請令史官著《長樂宮聖德頌》以敷宣景耀，勒勛金石，懸之日月，攄之罔極，以崇陛下蒸蒸之孝。帝從之。

《魏志》曰：黃初三年，黃龍見鄴西漳水。中山王褒上頌，賜黃金十斤。

《晉春秋》曰：懷帝陷於平陽，劉聰加帝開府儀同三司、會稽郡公，引帝入宴，謂帝曰：「卿為豫章王時，朕與王武子俱造卿，武子稱朕於卿，卿言聞名久矣。卿以所作樂府文示朕，曰：『劉君，聞君善詞賦，試為看也。』朕與武子俱為《盛德頌》，卿稱善者久之。又引朕射於皇堂，朕得十二籌，卿與武子俱得九籌，卿又贈朕柘弓、銀硯。卿頗憶否？」帝曰：「安敢忘之，恨爾日不得早識龍顏。」聰曰：「卿家骨肉何相殘之甚邪？」帝曰：「此殆非人事，皇天意也。大漢將興，應乾受歷，故為陛下自相驅耳。且臣家若能奉武皇帝之業，九族敦睦，陛下何由得之？」聰甚有喜色。

《晉書》曰：劉臻妻陳氏，聰敏能屬文。嘗正旦獻《椒花頌》，其詞曰：「旋穹周回，正朝肇建。青陽散暉，澄景載煥。」

臧榮緒《晉書》曰：劉伶字伯倫，沛國人也。志氣曠放，以宇宙為狹，著《酒德頌》，為建威參軍，以壽終。

崔鴻《春秋·前燕錄》曰：慕容雋觀兵近郊，見甘棠於道周，從者不識，雋曰：「唏，此詩所謂『甘棠於道』。甘者，味之主也。木者，春之行也。五德屬仁，五行主土，春以施生，味以養物，色又赤者，言將有赫赫之慶於中土。吾謂國家之盛，此其征也。《傳》曰：『升高能賦，可以為大夫。』群司亦各書其志，吾將覽焉。」於是內外臣僚并上《甘棠頌》。

《南史》曰：梁大同中，嘗驟雨殿前，往往有雜色寶珠。梁武觀之，甚有喜色。虞寄因上《瑞雨頌》，帝謂寄兄荔曰：「此頌典裁清拔，卿之士龍也，將加擢用。」寄聞之，嘆曰：「美盛德之形容，以申擊壤之情耳。吾豈買名求仁者乎？」

《後周書》曰：顏之儀幼穎悟，三歲能讀《孝經》。及長，博涉群書，好為詞賦。嘗獻《神州頌》，辭以雅贍。梁元帝手敕報曰：「枚乘二葉，俱得游梁，應貞兩世，并稱文學。我求才子，鯁慰良深。」江陵平，之儀隨例遷長安，世宗以為麟趾學士。

《隋書·志》曰：北齊中書侍郎杜臺卿上《世祖武成皇帝頌》。齊主以為未能盡善，令和士開以頌示李德林，宣旨云：「臺卿此文，未當朕意，以卿有大才，須敘盛德，即宜速作，急進本也。」德林乃上頌十六章，并序。武成覽頌善之，賜名馬一匹。

《鄭玄別傳》曰：民有嘉瓜者，異本同實。縣欲表附，文辭鄙略，君為改作。又著頌二篇，侯相高其才。

王充《論衡》曰：古之帝王建鴻德者，須鴻筆之臣褒頌紀德也。又曰：永平中，神雀群集，孝明詔上《神雀頌》。百官上頌，文比瓦石，惟班固、賈逵、傅毅、楊終、侯諷五頌文比金玉。

崔骃《四巡頌表》曰：臣聞陽氣發而鸧庚鳴，秋風厲而蟋蟀吟，氣之動也。唐虞之世，樵夫牧監，擊轅中《韶》，感於和也。臣不知手足之動音聲，敢獻頌云。

《零陵先賢傳》曰：周不疑字文直。曹公時，有白雀瑞，儒林并已作頌。不疑見操，授紙筆立令復作，操奇之。

*贊

《釋名》曰：稱人之美曰贊。贊，纂也，纂集其美而敘之也。

《文心雕龍》曰：贊者，明也，助也。昔虞舜之祀，樂正重贊，蓋唱發之詞也。及益贊于禹，伊陟贊于巫咸，并飏言以明事，嗟嘆以助詞者也。故漢置鴻臚，以唱拜為贊，即古之遺語也。至如相如屬詞，如贊荊軻；及史、班書記，以贊褒貶，約文以總錄，頌體而論詞；又紀傳后評，亦同其名，而仲治流別，謬稱為述，失之遠矣。及景純任雅，動植必贊，贊兼美惡，亦猶頌之有變耳。然本其為義，事生獎嘆，所以古來篇體，促而不廣，必結言於四字之句，盤桓於數韻之詞，約舉以盡情，昭灼以送文。比其體也，發言雖遠，而致用蓋寡，大抵所歸，其頌家之細條也。

李充《翰林論》曰：容象圖而贊立，宜使辭簡而義正。孔融之贊楊公，亦其美也。

《晉書》曰：稽含，紹之從子也。弘農王粹以貴公子尚主，館宇甚盛，圖莊周於室，廣集朝士，使含為之贊。含援筆為之，文不加點。其略曰：「嗟乎先生，高跡何局！生處巖岫之居，死寄雕楹之屋，既非其所，沒有餘辱。」粹有愧色。又曰：衛恒字巨山，為黃門郎，善草隸。太康元年，汲縣人盜發魏襄王冢，得策書十餘萬言，其一卷論楚者最為工妙。恒悅之，故竭思，以贊其美。

《世說》曰：羊孚作《雪贊》曰：「資清以化，乘氣以霏，遇象能鮮，即潔成輝。」桓尹遂以書扇。

*箴

《文心雕龍》曰：箴，所以攻疾除患，喻針石垣。又曰：斯文之興，盛於三代，夏、商二箴，餘句頗存。及周之辛甲，《百官箴》闕，惟《虞箴》一篇，體義備焉。迄至春秋，微而未絕。故魏絳諷君於后羿，楚子訓人於在勤。戰伐以來，棄德務功，銘辭代興，箴文萎絕。至揚雄稽古，始范《虞箴》，作卿尹州牧二十五篇。及崔胡補綴，總稱百官，指事配位，般車鑒有征，可謂追清風於前古，攀辛甲於后代者也。至於潘勖《符節》，要而失淺；溫嶠《侍臣》，博而患繁；王濟《國子》，引多事寡；潘君《乘輿》，義正體蕪。凡斯繼作，鮮有克衷。至於王朗《雜箴》，乃置巾履，得其戒慎，而失其所施。觀其約文舉要，憲章武銘，而水火井灶，繁辭不已，志有偏也。夫箴誦於經，銘題於器，名用雖異而警戒實同。箴全御過，故文資確切；銘兼褒贊，故理貴弘潤；取其要也。然矢言之道蓋闕，庸器之制久淪，所以箴銘寡用，罕施后代。惟秉文君子，宜酌其遠大矣。

陸士衡《文賦》曰：箴頓挫而清壯。

《周書》曰：《夏箴》曰：小人無兼年之食，遇天饑，妻子非其妻子也。大夫無兼年之食，遇天饑，臣妾非其臣妾也。卿大夫無兼年之食，遇天饑，臣妾輿馬非其有也。國無兼年之食，遇天饑，百姓非其有也。

《左傳·襄四》曰：昔周辛甲之為太史，命百官，官箴王闕。辛甲，周武王太史也。闕，過也。百官各以箴以誡王過也。於《虞人之箴》曰：虞人，掌田獵者。「芒芒禹跡，畫為九州，芒芒，遠貌也。畫，分也。經啟九道。九道，九州之道也。啟，開也。民有寢、廟，獸有茂草，各有攸處，德用不擾。人神各有歸，故德不亂也。在帝夷羿，冒于原獸，冒，貪。忘其國恤，而思其麀牡，言但念獵。武不可重，重猶數也。用不恢於夏家。羿以好武，雖有夏家而不能恢大也。獸臣司原，敢告仆夫。」獸臣，虞人也。告仆夫，不敢斥奠也。

范曄《後漢書》曰：崔琦字子瑋。梁冀聞其才，請與交。冀行多不軌，琦數引古今成敗以誡之，冀不能受，作《外戚箴》。

《晉書》曰：張華懼后族之盛，作《女史箴》以為諷。賈后雖凶妒，而知敬重華。又曰：文帝子齊王攸，武帝時為太子太傅，獻箴於太子，其略曰：「無曰父子之間，昔有江充；無曰至親靡二，或客潘崇。諛言亂真，譛潤離親，驪姬之讒，晉侯疑申。固親以道，勿固以恩，修身以敬，勿托以尊。」世以為工。

《後周書》曰：齊王憲友劉休征獻《王箴》一首，憲美之。休征后又以此箴上高祖，高祖方剪削諸弟，甚悅其文。

《唐書》曰：元和中，吏部郎中柳公綽獻《太醫箴》，曰：「寒暑滿天地之間，浹肌膚於外；好愛溢耳目之前，誘心知於內。端潔為隄，奔射猶敗，氣行無間，隙不在大。睿聖之姿，清明絕俗，心正無斜，志高寡欲。謂天高矣，氣蒙晦之；謂地厚矣，橫流漬之。聖情超遙，萬方賴之。飲食所以資身也，過則生患；衣服所以稱德也，侈則生慢。惟過與侈，心必隨之，氣與心流，疾亦伺之。」上深嘉嘆，降中使勞問。又曰：敬宗游幸無度，李德裕獻《丹扆箴》六首。《宵衣箴》曰：「先王聽政，昧爽以俟，雞鳴既盈，日出而視。伯禹大聖，寸陰為貴；光武至仁，反支不忌。無俾姜后，獨去簪珥。彤管記言，克念前志。」語裥《正服》、《罷獻》、《納誨》、《辨邪》、《防微》等箴，文多不載。帝甚嘉之。

胡廣《百官箴·敘》曰：箴諫之興，所由尚矣。聖君求之於下，忠臣納之於上。故《虞書》曰：「予違汝弼，汝無面從，退有後言。」墨子著書，稱《夏箴》之辭。

崔瑗《敘箴》曰：昔楊子雲讀《春秋傳·虞人箴》而善之，於是作為九州及二十五管箴規匡救，言君德之所宜，斯乃體國之宗也。

