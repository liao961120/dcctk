*四征將軍

征東將軍

《魏志》曰：張遼字文遠，為征東將軍。征孫權，被甲持戟先登陷陣，沖壘入，至權麾下。又曰：滿寵字伯寧，為征東將軍。詔曰：「君典兵在外，專心憂公，賜田十頃、穀五百斛、錢二十萬，以明清忠儉約之節。」

《晉書》：王渾平吳，轉征東大將軍，復鎮壽陽。渾不尚刑名，處斷明允。時吳人新附，頗懷畏懼。渾撫循羈旅，虛懷綏納，座無空席，門不停賓。於是江東之士，莫不悅附。

征西將軍

《東觀漢記》曰：馮異為征西將軍，入關征赤眉。又曰：耿秉為征西將軍，領撫單于。及薨，南單于舉國發喪，犁面流血。

《魏志》曰：夏侯淵字妙才，為征西將軍，守漢中。

《後魏書》曰：陸真，代人也。少善騎射，數從征伐，所在摧鋒陷陣。前后以功為征西將軍。

征南將軍

《魏志》曰：夏侯尚字仁伯，淵從子也。文帝與之親友，太祖定冀州，尚為軍司馬，常從征討，遷征南將軍。又曰：曹仁為征南將軍，鄢陵侯彰北征烏丸，文帝在東宮，為書戒彰曰：「為將奉法，不當如征南耶！」

《晉書》曰：羊祜為征南將軍，寢疾，求入朝。既至洛陽，會景獻梓宮在殯，哀慟至篤。中詔申諭，扶疾引見，命乘輦入殿，無下拜，甚見優禮。

《後魏書》曰：司馬景之，字洪略，晉汝南王亮之後。太宗時，歸封蒼梧公，加征南大將軍。

征北將軍

《魏志》曰：杜恕為幽州刺史，時征北將軍程嘉屯薊，尚書袁侃等戒恕曰：「程申伯處先帝之世，傾田國讓于青州。足下今俱杖節，共屯一城，宜深有以禮之。」

沈約《宋書》曰：衡陽王義季為征北將軍、徐州刺史。

*四鎮將軍

△鎮東將軍

《魏志》曰：臧霸字宣高，太山華陰人也。亡命東海，以壯勇聞。太祖募索，得霸，見而悅之，以為瑯琊相。文帝即位，遷鎮東將軍。

鎮西將軍

《魏志》曰：曹真字子丹。文帝即位，以真為鎮西將軍。

《蜀志》曰：馬超，父騰，靈帝末與邊章、韓遂等俱起事於西州。初平三年，遂、騰率眾詣長安。漢朝以遂為鎮西將軍，遣還金城，騰為征西將軍屯郿鄔。

鎮南將軍

《蜀志》曰：黃權字公衡，伐吳敗於白帝。既附魏，文帝曰：「君舍逆效順，欲追蹤陳、韓耶？」權曰：「臣降吳不可，歸蜀無路，是以歸命。敗軍之將，免死為幸，何古人之可慕！帝善之，拜鎮南將軍。

《吳志》曰：呂岱既定交州，進討九真，斬獲萬數。又遣從事南宣國化，及徼外扶南、林邑、堂明諸王，各遣使奉貢。權嘉其功，進拜鎮南將軍。

《晉書》曰：杜預為鎮南將軍，繕兵甲，曜威武，乃簡精銳，襲吳西陵督張政，大破之，以功增封三百六十五戶。政，吳之名將也，據要害之地，恥以無備取敗，不以所喪之實告于孫皓。預欲間吳邊將，乃表還所獲之眾於皓。皓果召政，遣武昌監劉憲代之。故大軍臨至，使其將帥移易，以成傾蕩之勢。預處分既定，乃啟請伐吳之期。

《後魏書》曰：唐和詣闕，世祖優之，待以上客。高宗以和歸誠先朝，拜鎮南將軍。

鎮北將軍

《魏氏春秋》曰：許元字士宗，為鎮北將軍，都督河北諸軍事。

《蜀志》：魏延字文長。先主大會群臣，問延曰：「今委卿以重任，卿居之，欲云何？」延對曰：「若曹操舉天下而來，請為大王拒之；偏將十萬之眾至，請為大王吞之。」先主稱善，眾咸壯其言。先主踐尊號，進拜鎮北將軍。

《晉書》曰：何曾為鎮北將軍。文帝使武帝、齊王攸送之，帝又過其子劭。曾先敕劭曰：「客必過汝，汝當預嚴。」劭不冠帶，停帝良久，曾深以為譴劭。曾見崇重如此。

*四安將軍

△安東將軍

王隱《晉書》曰：武帝伐吳，以王渾為安東將軍。

《晉公卿禮秩》曰：世祖以扶風王駿為安東大將軍。

安西將軍

《魏志》曰：曹仁字子孝，太祖從弟也。少好弓馬弋獵。俊豪并起，仁亦陰結少年，周游淮泗之間，遂從太祖為別部司馬。太祖討馬超，以仁行安西將軍。

安南將軍

謝承《後漢書》曰：光武以岑彭為安南將軍。

安北將軍

沈約《宋書》曰：劉秀之，東莞莒人。少孤貧，有志操。為安北將軍、雍州刺史。上車馬幸新亭，視秀之發引。

*四平將軍

△平東將軍

王隱《晉書》曰：武帝伐吳，以王濬為平東將軍。

平西將軍

《蜀志》曰：馬超聞先主圍劉璋於成都，密書請降。先主遣人迎超，超將兵徑到城下。城中震怖，璋即稽首，以超為平西將軍。

沈約《宋書》曰：臨川王義慶為平西將軍。

平南將軍

王隱《晉書》曰：武帝伐吳，以胡奮為平南將軍。

平北將軍

《魏志》曰：太祖征冀州，張燕求佐軍，拜平北將軍。

*雜號將軍上

△鎮軍將軍

《魏志》曰：黃初七年，魏文以陳群為鎮軍大將軍，錄尚書事，受顧命。又曰：甘露元年，以石苞為鎮軍將軍。

沈約《宋書》曰：齊王攸為鎮軍將軍。

撫軍將軍

《魏志》曰：黃初四年，以司馬宣王為撫軍大將軍輔政。又曰：齊王嘉平三年，以司馬景王為撫軍大將軍輔政。

《語林》曰：簡文為撫軍時，坐床上生塵，不聽左右拂去，見鼠行跡，視以為嘉。有參軍見鼠，以手板格煞之，撫軍謂曰：「無乃不可乎？」

征虜將軍

《東觀漢記》曰：祭遵為征虜將軍，廉潔奉公，光武嘆曰：「安得憂國奉公如祭征虜者乎？」

《魏志》曰：太祖以臨淄侯植為征虜將軍，遣救曹仁，呼有所敕而植醉，於是罷之。又曰：南陽周太好立功，善用兵，以為征虜將軍。

沈約《宋書》曰：征虜將軍，世號金紫將軍。

冠軍將軍

《史記》曰：楚義帝，以宋義為卿子冠軍。

《漢書》曰：武帝以霍去病征匈奴，功冠三軍，封冠軍侯。

《魏志》曰：正始中，以文欽為冠軍將軍、揚州刺史。

《晉起居注》曰：武帝泰始七年，詔曰：議郎胡奮開爽忠亮，有文武才幹，歷位外內，涉練戎事，威略之聲著於方外，其以奮為冠軍將軍。

《齊書》曰：劉悛嘗從駕登蔣山，上數嘆曰：「貧賤之交不可忘，糟糠之妻不下堂。」顧謂悛曰：「此況卿也。世言富貴好改其素情，吾雖有四海，今日與卿盡布衣之適。」悛起，拜謝，遷冠軍將軍。

《晉書·載記》曰：符堅寇晉，以姚萇為龍驤將軍，督益、梁州諸軍事，謂萇曰：「朕本以龍驤建業，龍驤之號，未曾假人，今特以相授。山南之事，一以委卿。」堅左將竇沖進曰：「王者無戲言。此將不祥之征也，惟陛下察之。堅默然。

車頻《秦書》曰：苻堅與符健西入關。堅時年十二，未有軍號，健夢有天神遣使者，朱衣武冠，拜堅為龍驤將軍。后加此官，以應神夢。

《羊祜別傳》曰：先時吳童謠云：「阿童復阿童，銜刀浮渡江。不畏岸上虎，但畏水中龍。」祜聞之曰：「此必水軍有功。」即表王濬為龍驤將軍，謀伐吳。

輔國將軍

《晉書》：王導為輔國將軍。導上箋曰：「昔魏武，達政之主也；荀文若，功臣之最也，封不過亭侯。倉舒，愛子之寵，贈不過別部司馬。以此格萬物，得不局跡乎！今者臨郡，不問賢愚豪賤，皆加重號，輒有鼓蓋。時有不得者，或為恥辱。天官混雜，朝望頹毀。導忝荷重任，不能崇浚山海，而開創亂源，饕竊名位，取紊彝典，謹送鼓蓋加崇之物，請從導始。庶令雅俗區別，群望無惑。」

王隱《晉書》曰：王濬為輔國將軍。又曰：羊琇以輔國將軍、開府儀同三司。

領軍將軍

《魏志》曰：文帝即位，拜曹休為領軍將軍。

《晉書》曰：紀瞻轉領軍將軍，當時服其嚴毅。雖恒疾病，六軍敬憚之。瞻以久病，請去官，不聽，復加散騎常侍。及王敦之逆，帝使謂瞻曰：「卿雖病，但為朕臥護六軍，所益多矣。」

《晉陽秋》曰：韓康伯年四十九，拜領軍。疾病，占候者云「不宜此官」，固請，徙之。

何法盛《晉中興書》曰：陶回拜領軍將軍，加散騎常侍。性方范，不畏強御。丹陽尹桓景頗以佞事司徒王導，導甚昵之。回常慷慨謂景非正人，不宜親狎。會熒惑守南斗經旬，王公語回曰：「南斗，揚州分，而熒惑守之，吾當遜位以厭此讁。」回答曰：「公以明德作鎮，輔弼聖主，當親忠貞，遠邪佞；與桓景造膝，熒惑何由退舍！」導深愧之。

《梁書》曰：胡曾祐拜領軍將軍，厚自封植，以所加鼓吹恒置齋中，對之自娛，人曰：「此是羽儀，公名望隆重，不宜若此。」答曰：「我性愛之，恒須見耳。」或出游，亦以自隨。士人笑之。

《唐書》曰：貞元十一年，以前太子賓客李愿為左領軍大將軍，李憑為右威衛大將軍。依前兼中丞，皆太尉晟之子，以免喪故，晟諸子同日授官者凡九人。

護軍將軍

王隱《晉書》曰：王敦將復作逆，明帝問曰：「何如？」應詹厲然慷慨答詔，曰：「陛下宜奮赫斯之威，臣等當負戈從戎，以順討逆，誠社稷之計也。」即以詹為護軍將軍，同心滅敦。

中軍將軍

《漢書》曰：馮奉世字子明。元帝以為中軍將軍，屯首陽。

《魏志》曰：曹真持節，都督中外諸軍事，以中軍將軍受顧命。

王隱《晉書》曰：太始元年，以羊祜為中軍將軍，總宿衛。

游擊將軍

《史記》曰：漢高祖以陳豨為游擊將軍。

《漢書》曰：太祖太初元年，以蘇建、韓說為游擊將軍。

袁宏《漢記》曰：建武二年，以鄧隆為游擊將軍，助朱浮攻彭寵。

《魏志》曰：卞闌，少有才學，為游擊將軍，加散騎常侍。

《山濤啟事》曰：游擊將軍諸葛沖精果有文武才，擬補兗州。詔答曰：「沖領兵未？」欲出之。

積射將軍

《後周書》曰：于謹除積射將軍，又隨廣陽王元深征鮮于修禮。停軍中山，侍中元晏言於靈太后曰：「廣陽王以宗室之重，受律專征，今乃盤桓不進，坐圖非望。」又有于謹者，智略過人，為其謀主。風塵之隙，恐非陛下純臣矣。「靈太后詔，於尚書省門外立榜，募能獲謹者，許重賞。謹聞之，乃謂廣陽王曰：」今女主臨朝，取信讒佞，脫不明白殿下素心，便恐禍至無日。謹請束身詣闕，歸罪有司，披露心腹。「深遂許之。謹遂到榜下曰：」吾知此人。「眾共詰之。謹曰：」我即是也。「有司以聞。靈后引見之，大怒。謹備述廣陽忠款，兼陳停軍之狀。靈后意解，舍之。

《世語》曰：積射將軍樊震對武帝稱鄧艾之忠。

積弩將軍

沈約《宋書》曰：積弩將軍，晉官也。

《齊職儀》曰：積弩將軍，品第四，銀章、青綬、武冠、絳朝服、佩水蒼玉。

晉太康十年，立積弩、積射營各二千五百人，并以將軍領之。

強弩將軍

《漢書》曰：元狩元年，以李沮為強弩將軍，伐匈奴。又曰：太初二年，以路博德為強弩將軍。又曰：神雀二年，以許延壽為強弩將軍遷大司馬。

傅暢《晉贊》曰：晉文王，晉臺置強弩將軍，掌宿衛。

殿中將軍

《玄中記》曰：漢桓帝時，出游河上，忽有一青牛從河中出，直走蕩桓帝邊，人皆走，太尉何公為殿中將軍，有勇力，輒走逆之。牛見公往，乃反，走還河，未至河，公及牛，乃以手拔牛，左足脫，以右手持斧斫牛頭，殺之。此青牛者，是萬年木精也。

《語林》曰：庾公欲伐王公，先書與郗公曰：「老賊轉欲辀張，殿中將軍舊用才學士，以廣視聽，而頃悉內面墻人，是欲蔽主之明。便欲勒數州之眾，以除君側之惡。今年之舉，蔑不濟矣。」

員外將軍

《後魏官氏志》曰：員外將軍從第八品。

直閣將軍

《後魏書》曰：楊曄字延季，弘農華陰人也。性雅厚，頗有文學，起家奉朝請，稍遷直閣將軍。

蕭子顯《齊書》曰：王敬則，晉陵南沙人也。生而紫胞，年長而腋下生乳，各長數寸，夢騎五色獅子。明帝即位，為直閣將軍。

《齊書》曰：劉善明為直閣將軍。五年，青州沒虜，善明母陷北虜，移置桑乾。善明布衣蔬食，哀戚如持喪。明帝每見，為之嘆息，時人稱之。

