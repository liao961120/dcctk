【疏】正義曰：此章紀錄孝子事親之行也。前章孝冶天下，所施政教，不待嚴肅，自然成理，故君子皆由事親之心，所以孝行有可紀也。故以名章，次《聖人》之後。或於「孝行」之下，又加「犯法」兩字，今不取也。

子曰：「孝子之事親也，居則致其敬，平居必盡其敬。養則致其樂，就養能致其懽。病則致其憂，色不滿容，行不正履。喪則致其哀，擗踊哭泣，盡其哀情。祭則致其嚴。齊戒沐浴，明發不寐。五者備矣，然後能事親。五者闕一，則未為能。

【疏】子曰至事親。○正義曰：致猶盡也。言為人子能事其親而稱孝者，謂平常居處家之時也，當須盡於恭敬。若進飲食之時，怡顏悅色，致親之樂；若親之有疾，則冠者不櫛，怒不至詈，盡其憂謹之心，若親喪亡，則攀號毀瘠，終其哀情也；若卒哀之後，當盡其祥練；及春秋祭祀，又當盡其嚴肅：此五者，無限貴賤，有盡能備者，是其能事親。○注平居必盡其敬。○正義曰：此依王注也。平居，謂平常在家，孝子則須恭敬也。案《禮記·內則》云：「子事父母，雞初鳴，咸盥漱，至於父母之所，敬進甘脆而后退。」又《祭義》曰：「養可能也，敬為難。」皆是盡敬之義也。○注就養能致其懽。○正義曰：此依魏注也。案《檀弓》曰「事親有隱而無犯，左右就養無方」，言孝子冬溫夏凊，昏定晨省，及進飲食以養父母，皆須盡其敬安之心。不然，則難以致親之懽。○注色不至正履。○正義曰：此依鄭注也。案《禮記·文王世子》云：王季「有不安節，則內豎以告文王，文王色憂，行不能正履」。又下文此古之世子亦朝夕問於內豎，其有不安節，「世子色憂不滿容」。此注減「憂」「能」二字者，以此章通於貴賤，雖儗人非其倫，亦舉重以明輕之義也。○注擗踊至哀情。○正義曰：此依鄭注也，並約《喪親章》文。其義具於彼。○注齋戒至不寐。○正義曰：此皆說祭祀嚴敬之事也。案《祭義》曰：「孝子將祭，夫婦齋戒，沐浴盛服，奉承而進之。」言將祭必先齊戒沐浴也。又云：「文王之祭也，事死如事生。《詩》云：『明發不寐，有懷二人。』文王之詩也。」鄭注云：「明發不寐，謂夜而至旦也。二人，謂父母也。」言文王之嚴敬祭祀如此也。○注五者至為能。○正義曰：此依魏注也。凡為孝子者，須備此五等事也。五事若闕於一，則未為能事親也。

事親者居上不驕，當莊敬以臨下也，為下不亂，當恭謹以奉上也。在醜不爭。醜，眾也。爭，競也。當和順以從眾也。居上而驕則亡，為下而亂則刑，在醜而爭則兵。謂以兵刃相加。三者不除，雖日用三牲之養，猶為不孝也。」三牲，太牢也，孝以不毀為先。言上三事皆可亡身，而不除之，雖日致太牢之養，固非孝也。

【疏】事親至孝也。○正義曰：此言居上位者不可為驕溢之事，為臣下者不可為撓亂之事，在醜輩之中不可為忿爭之事。是以居上須去驕，不去則危亡也；為下須去亂，不去則致刑辟；在醜輩須去爭，不去則兵刀或加於身。若三者不除，雖復日日能用三牲之養，終貽父母之憂，猶為不孝之子也。○注醜，眾也。爭，競也。○正義曰：此依魏注也。「醜，眾」，《釋詁》文。《左傳》曰：「師競已甚。」杜預云：「競猶爭也。」故注以競釋爭也。○注謂以兵刃相加。○正義曰：此依常義。案《左傳》云：「晉范鞅用劍以帥卒。」杜預曰：「用短兵接敵。」此則刃劍之屬謂之兵也。必有刃，堪害於人，則《左傳》齊莊公請自刃於廟是也。言處儕眾之中而每事好爭競，或有以刃相讎害也。○注三牲至非孝也。○正義曰：云「三牲，太牢也」者，三牲，牛、羊、豕、也。案《尚書·召誥》稱「越翼日戊午，乃社於新邑，牛一、羊一、豕一」。孔云：「用太牢也。」是謂三牲為太牢也。云「孝以不毀為先」者，則首章「不敢毀傷」也。云「言上三事皆可亡身」者，謂上居上而驕，為下而亂，在醜而爭之三事，皆可喪亡其身命也。云「而不除之，雖日致太牢之養，固非孝也」者，言奉養雖優，不除驕，亂及爭競之事，使親常憂，故非孝也。

