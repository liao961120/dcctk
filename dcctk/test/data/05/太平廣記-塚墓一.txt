*聰明花樹

李正字弘卿，學道。見東王父，教之。十七年後。正「正」原作「言」，據明鈔本改。身死，家人埋之於武陵，而塚上生花樹，高七尺。有人遇見此花，皆聰明，文章盛。出武陵十仙傳

*相思木

晉戰國時。衛「衛」原作「謂」，據明鈔本改。國苦秦之難，有民從征，戍秦不返。其妻思之而卒，既葬，塚上生木，枝葉皆向夫所在而傾，因謂之相思木。出《述異記》

*廣川王

廣川王去疾，好聚無賴少年遊獵，罼弋無度，國內塚藏，一皆發掘。爰猛說，大父為廣川王中尉，每諫王不聽，病免歸家，說王所發掘塚墓，不可勝數，其奇異者百數。為劉向說十許事，記之如左

魏襄王冢，以文石為槨，高八尺許，廣狹容三十人。以手捫槨，滑易如新。中有石牀石屏風。宛然周正，不見棺柩明器蹤跡。但見牀上玉唾盂一枚。銅劒二枚。金雜具皆如新，王自取服之

襄王冢，以鐵灌其上，穿鑿三日乃開。黃氣如霧，觸人鼻目皆辛苦，不可入。以兵守之。七日廼歇。初至戶，無扇鑰。石牀方四尺。上有石几，左右各三石人立侍。皆武冠帶劒。復入一戶，石扇有關鎖，扣開，見棺柩，黑光照人，刀斫不能入。燒鋸截之，乃漆雜兕革為棺，厚數寸。累積十餘重。力少不能開。廼止。復入一戶，亦石扇，開鑰。得石牀。方六尺。石屏風。銅帳鐷一具。或在牀上。或在地下。似幬帳縻朽。而銅鐷墮落。牀上石枕一枚。牀上塵埃朏朏甚高。似是衣服。牀左右婦人各二十。悉皆立侍。或有執巾櫛鏡鑷之象。或有執盤奉食之形。無餘異物。但有鐵鏡數百枚

魏王子且渠冢，甚淺狹，無柩。但有石牀。廣六尺，長一丈。「丈」原作「尺」，據明鈔本改。石屏風。牀下悉是雲母。牀上兩尸。一男一女，皆二十許，俱東首裸臥。無衣衾。肌膚顏色如生人。鬢髮齒牙爪，不異生人。王懼，不敢侵，還擁閉如舊

袁盎冢，以瓦為棺椁，器物都無，唯有銅鏡一枚

晉靈公冢，甚瑰壯。四角皆以石為鷹犬，捧燭。石人男女四十餘。皆立侍。棺器無復形兆，尸猶不壞，九竅中皆有金玉。其餘器物。皆朽爛不可別。唯玉蟾蜍一枚，大如拳，腹空，容五合水，光潤如新。王取以成水書滴

幽公冢，甚高壯。羨門既開，皆是石堊。撥除丈餘。乃得雲母。深尺所。廼得百餘尸。縱橫相枕，皆不朽。唯一男子。餘悉女子。或坐或臥，亦有立者，衣服形色，不異生人

欒書冢，棺柩明器。朽爛無餘。有白狐兒，見人驚走。左右逐戟之，莫能得，傷其左脚。夕，王夢一丈夫，鬢眉盡白，來謂王曰：「何故傷吾脚。仍以杖叩王左脚，王覺，脚腫痛生瘡。至此不差。出《西京雜記》

*袁安

袁安父亡，母使安以雞酒詣卜貢問葬地。道逢三書生，問安何之，具以告。書生曰：「吾知好葬地。」安以雞酒禮之，畢，告安地處，云：「當葬此地，世為貴公。」便與別，數步顧視，皆不見。安疑是神人，因葬其地。遂登司徒，子孫昌盛，四世五公。出《幽明錄》

*丁姬

王莽秉政，貶丁姬號，開其槨戶。火出，炎四五丈。吏卒以水沃滅，乃得入，燒燔冢中器物。公卿遣子弟及諸生四夷十餘萬人。操持作具，助將作，掘平恭王母傅太后墳及丁姬冢，二旬皆平。又周棘其處，以為世戒。云。時"時"原作"將"，據明鈔本改。有群鷰數千，銜土投丁姬穿中。今其墳塚，巍然尚秀。隅阿相承，列郭數周，面開重門。出《水經》

*渾子

昆明池中有冢，俗號渾子。相傳昔居民有子名渾子者，嘗違父語，若東則北，若水則火。父病且死，欲葬於高陵之處，矯謂曰：「我死，必葬於水中。」及死，渾子泣曰：「我今日不可更違父命。」遂葬於此。盛弘之荊州記云。固城臨洱水，水之北岸，有五女墩。西漢時，有人葬洱北，墓將為所壞。其人有五女，共創此墩以防墓。」又云：「一女嫁陰縣佷子。家貲萬金。自少及長，不從父言。臨死。意欲葬山上，恐子不從，乃言必葬我渚下磧上。佷子曰：「我由來不取父教，今當從此一語，遂盡散家財，作石冢，以土繞之，遂成一洲。長數百步。元康中，始為水所壞。今餘石如半榻許數百枚。聚在水中。出酉陽雜爼

*王粲

魏武北征蹋頓，升嶺眺矚。見一岡不生百草。王粲曰：「必是古冢。此人在世，服生礜石，死而石氣蒸出外，故卉木焦滅。」即令鑿看，果大墓，有礜石滿塋。一說，粲在荊州，從劉表登鄣山，而見此異。曹武之平烏桓，粲猶在江南，此言為當。出《異苑》

*孫鍾

孫鍾家於富春。幼失父，事母至孝。遭歲荒，以種瓜自業。忽有三少年詣鍾乞瓜。鍾厚待之。三人謂曰：「此山下善，可葬之，當出天子。君下山百許步，顧見我去，即可葬處也。鍾去三四十步。便反顧，見三人成白鶴飛去。鍾記之。後死葬其地。地在縣城東，冢上常有光怪。雲五色，氣上屬天。及堅母孕堅，夢腸出。繞叫閶門。以告隣母。曰：「安知非吉祥。出《祥瑞記》

*吳綱

魏黃初末，吳人發吳芮冢取木，於縣立孫堅廟。見芮尸，容貌衣服並如故。吳平後，預發冢人，於壽春，見南蠻校尉吳綱，曰：「君形貌何類長沙王吳芮乎。但君微短耳。」綱瞿然曰：「是先祖也。」自芮卒至冢開四百年，至見綱。又四十餘年矣。出《水經》

*陸東美

吳黃龍年中，吳都海鹽有陸東美，妻朱氏，亦有容止。夫妻相重，寸步不相離，時人號為比肩人。夫婦云：「皆比翼，恐不能佳也。」後妻卒，東美不食求死。家人哀之，乃合葬。未一歲，冢上生梓樹，同根二身，相抱而合成一樹。每有雙鴻，常宿於上。孫權聞之嗟歎。封其里曰比肩。墓又曰雙梓。後子弘與妻張氏，雖無異，亦相愛慕。吳人又呼為小比肩。出《述異記》

*潘章

潘章少有美容儀，時人競慕之。楚國王仲先，聞其美名，故來求為友，章許之。因願同學，一見相愛，情若夫婦，便同衾共枕，交好無已。後同死，而家人哀之，因合葬於羅浮山。冢上忽生一樹，柯條枝葉，無不相抱。時人異之，號為共枕樹

*胡邕

吳國胡邕，為人好色，娶妻張氏，憐之不捨。後卒，邕亦亡。家人便殯於後園中，三年取葬，見冢上化作二人，常見抱如臥時。人競笑之。出《笑林》

*戴熙

武昌戴熙，家道貧陋，墓在樊山南。占者云：「有王氣。桓溫仗鉞西下。停武昌。鑿之，得一物，大如水牛，青色，無頭脚。時亦動搖。斫刺不陷。乃縱著江中，得水，便有聲如雷。嚮發長川。熙後嗣淪胥殆盡。出《異苑》

*王伯陽

王伯陽家在京口，宅東有一冢。傳云是魯肅墓。伯陽婦，郗鑒兄女也，喪，王平墓以葬。後數日，伯陽晝坐廳上，見一貴人乘肩輿，侍人數百，人馬絡繹。遙來謂曰：「身是魯子敬，君何故毀吾冢。因目左右牽下牀。以刀鐶擊之數百而去。絕而復蘇，被擊處皆發疽潰。數日而死。

一說，伯陽亡，其子營墓，得二漆棺，移置南岡。夜夢肅怒云：「當殺汝父。」尋復夢見伯陽云：「魯肅與吾爭墓，吾日夜不得安。「吾日」六字原作「若不如不復得還」，據明鈔本改。後於靈座褥上見數升血，疑魯肅之故也。墓今在長廣橋東一里。出《搜神記》

*羊祜

晉有相羊祜墓者云：「後應出受命君。」祜惡其言，遂掘斷以壞其相。相者云：「墓勢雖壞，猶應出折臂三公。」俄而祜墮馬折臂，果至三公。幽明錄曰羊祜工騎乘。有一兒，五六歲，端明可善。掘墓之後，兒即亡。羊時為襄陽都督，因乘馬落地，遂折臂。于時士林咸歎其忠誠。此出《世說新語》

*閭丘南陽

范陽粉水口有一墓，石虎石柱，號文將軍冢。晉安帝隆安中，閭丘南陽將葬婦於墓側，是夕從者數十人，皆夢云：「何故危人以自安。覺說之，人皆夢同。雖心惡之。恥為夢廻。及葬。但鳴皷角為聲勢。聞墓上亦有皷角及鎧甲聲。轉近，及至墓，死於墓門者三人。既葬「既葬」原作「即殪」，據明鈔本改。之後，閭丘為楊佺期所誅族。人皆為以文將軍之祟。出《荊州記》

*古層冢

古層冢，在武陵縣北一十五里二百步。周廻五十步。高三丈，亡其姓名。古老相傳云，昔有開者，見銅人數十枚，張目視。俄聞冢中擊皷大叫。竟不敢進。後看冢土，還合如初。出《朗州圖經》

*隋王

齊隋王嘗率佐使，上樊姬墓酣宴。其夕，夢樊姬怒曰：「獨不念封崇之義，奈何溷我，當令爾知。」詰旦，王被病，使巫覡引過設祀，積日方愈。出《渚宮舊事》

*楚王冢

南齊襄陽盜發楚王冢，獲玉屐玉屏風青絲編簡，盜以火自照。王僧虔見十餘簡。曰。是科斗書考工記周官闕文

*舒綽

舒綽，東陽人，稽古博文，尤以陰陽留意，善相冢。吏部侍郎楊恭仁，欲改葬其親。「其親」原作「觀王」，據明鈔本改。求善圖墓者五六人，並稱海內名手，停於宅。共論蓻。互相是非。恭仁莫知孰是，乃遣微解者，馳往京師，於欲葬之原，取所擬之地四處，各作曆，記其方面，高下形勢，各取一斗土。幷曆封之。恭仁隱曆出土，令諸生相之，取殊不同，言其行勢，與曆又相乖背。綽乃定一土堪葬，操筆作歷，言其四方形勢，與恭仁曆無尺寸之差。諸生雅相推服。各賜絹十疋遣之。綽曰：「此所擬處，深五尺之外，有五穀，若得一穀，即是福地，公侯世世不絕。」恭仁即將綽向京，令人掘深七尺，得一穴，如五石甕大。有粟七八㪷。此地經為粟田，蟻運粟下入此穴。當時朝野之士，以綽為聖。葬竟。賜細馬一匹，物二百段。綽之妙能，今古無比。出《朝野僉載》

*李德林

隋內史令李德林，深州饒陽人也。使其子卜葬於饒陽城東，遷厝其父母。遂問之，其地奚若。曰：「卜兆云，葬後當出八公。其地東村西郭，南道北隄。」林曰：「村名何。答曰五公。林曰：「唯有三公在，此其命也，知復云何。」遂葬之。子伯藥，孫安期，並襲安平公。至曾孫，與徐敬業反，公遂絕。出《朝野僉載》

*郝處俊

唐郝處俊，為侍中死。葬訖，有一書生過其墓，歎曰：「葬壓龍角。其棺必斲。」後其孫象賢，坐不道，斲俊棺，焚其屍。俊髮根入腦骨。皮託毛著髑髏。亦是奇毛異骨，貴相人也。出《朝野僉載》

*徐勣

唐英公徐勣初卜葬，繇曰：「朱雀和鳴，子孫盛榮。」張景藏聞之，私謂人曰：「所占者過也。此所謂朱雀悲哀。棺中見灰』。」後孫敬業揚州反。弟敬貞答款曰：「敬業初生時。於蓐「蓐」原作「葬」，據明鈔本改。下掘得一龜。元大貴之象。英公今祕而不言，果有大變之象。」則天怒，斲英公棺，焚其屍。灰之應也。出《朝野僉載》

*韋安石

神龍中，相地者僧泓師，與韋安石善。嘗語安石曰：「貧道近於鳳棲原見一地。可二十餘畝。有龍起伏形勢。葬於此地者，必累世為台座。」安石曰：「老夫有別業，在城南。待閒時，陪師往詣地所，問其價幾何。同遊林泉，又是高興。」安石妻聞，謂曰：「公為天子大臣，泓師通陰陽術數，奈何一旦潛遊郊野，又買墓地，恐禍生不測矣。」安石懼，遂止。泓歎曰：「國夫人識達先見。非貧道之所及。公若要買地，不必躬親。」夫人曰：「欲得了義，兼地不要買。」安石曰：「舍弟縚，有中殤男未葬，便與買此地。」泓曰：「如賢弟得此地，即不得將相，位止列卿。」已而縚竟買其地，葬中殤男。縚後為太常卿禮儀使，卒官。出《戎幕閒談》

*源乾曜

泓師自東洛廻。言於張說，缺門道左有地甚善，公試請假三兩日，有百僚至者，貧道於簾間視其相甚貴者，付此地。說如其言，請假兩日，朝士畢集。泓云：「或已貴，大福不再。或不稱此地；反以為禍。」及監察御史源乾曜至，泓謂說曰：「此人貴與公等，試召之，方便授以此。」說召乾曜與語。源云：「乾曜大塋在缺門。先人尚未啟祔。今請告歸洛。赴先遠之期。故來拜辭。」說具述泓言，必同行尤佳。源辭以家貧不辦此，言不敢煩師同行。後泓復經缺門，見其地已為源氏墓矣。廻謂說曰。天賛源氏者。合窪處本高，今則窪矣；合高處本窪，今則高矣。其安墳及山門角缺之所，皆作者。問其價，乃賒買耳。問其卜葬者，村夫耳。問其術，乃憑下俚斗書耳。其制度一一自然如此。源氏子大貴矣。」乾曜自京尹拜相，為侍中近二十年。出《戎幕閒談》

*楊知春

開元中，忽相傳有殭人在地一千年，因墓崩，殭人復生，不食五穀，飲水吸風而已。時人呼為地仙者，或有呼為妄者，或多知地下金玉積聚焉，好行吳楚齊魯間。有二賊，乘殭人言，乃結兇徒十輩，於濠壽開發墓。至盛唐縣界，發一冢，時呼為白茅冢。發一丈，其冢有四房閣，東房皆兵器。弓矢鎗刃「刃」原作「人」，據明鈔本改。之類悉備；南房皆繒綵，中奩隔，皆錦綺，上有牌云，周夷王所賜錦三百端。下一隔，皆金玉器物；西房皆漆器，其新如昨；北房有玉棺，中有玉女，儼然如生。綠髮稠直，皓齒編貝，穠纖修短中度，若素畫焉。衣紫帔。繡韈珠履。新香可愛。以手循之，體如暖焉。玉棺之前。有一銀罇滿。兇徒競飲之。甘芳如人間上罇之味。各取其錦綵寶物。玉女左手無名指有玉鐶。賊爭脫之。一賊楊知春者曰：「何必取此，諸寶已不少。」久不可脫，競以刀斷其指，指中出血，如赤豆汁。知春曰：「大不仁。有物不能贖，卒斷其指，痛哉。衆賊出冢。以知春為詐，共欲殺之。一時舉刀，皆不相識，九人自相斫，俱死。知春獲存，遂却送所掠物於冢中。粗以土瘞之而去。知春詣官，自陳其狀。官以軍人二十餘輩修復。復尋討銘誌，終不能得。出《博異志》

*唐堯臣

張師覽善卜冢，弟子王景超傳其業。開元中，唐堯臣卒於鄭州，師覽使景超為定葬地。葬後，唐氏六畜等皆能言，罵云：「何物蟲狗，葬我著如此地。家人惶懼，遽移其墓，怪遂絕。出《廣異記》

*陳思膺

陳思膺，本名聿修，福州龍平人也。少居鄉里，以博學為志。開元中，有客求宿。聿修奇其客，厚待之。明日將去，乃曰：「吾識地理，思有以報。遙見此州上里地形，貴不可言，葬之必福昆嗣。」聿修欣然，同詣其處視之。客曰：「若葬此，可世世為郡守。」又指一處曰：「若用此，可一世為都督。」聿修謝之。居數載，喪親。遂以所指都督地葬焉。他日拜墓。忽見其地生金笋甚衆。遂採而歸。再至，金笋又生。及服闋，所獲多矣。因攜入京，以計行賂。以所業繼之，頗致聞達。後有宗人名思膺者，以前任誥牒與，因易名干執政。久之，遂除桂州都督。今壁記具列其名，亦有子孫仕本郡者。出《桂林風土記》

