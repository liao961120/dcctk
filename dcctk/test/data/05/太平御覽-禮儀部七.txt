*迎氣

《禮記·月令》曰：孟春立春之日，天子親率三公九卿、諸侯大夫，以迎春于東郊；蔡邕《章句》曰：迎春者，禮昊天句芒之神也。于東郊，就其位也。邑外為郊，去邑八里，內因木數也。《周禮》：建國之神位，兆五帝於四郊，以蒼珪禮東方，以赤璋禮南方，以白琥禮西方，以玄璜禮北方，皆有牲幣，各放其方之色。樂奏《太簇》，歌《青陽》冕，執干戚舞《云翹》《育命》，所以導牧時和也。孟夏，迎夏于南郊；《章句》曰：迎夏者，禮炎帝祝融神也。于南郊七里，因火數也。玉用赤璋，牲幣各放其色。樂奏《中宮》，歌《朱明》，其他皆如孟春也。孟秋，迎秋于西郊；《章句》曰：迎秋者，禮少昊蓐收之神。于西郊九里，因金數也。玉用白琥，牲幣各放其色。樂奏《夷則》，歌《自藏》，其他如孟夏之禮。孟冬，迎冬于北郊。《章句》曰：迎冬者，禮顓頊玄冥之神也。于北郊六里，水數。玉用玄璜，牲幣各放其色。奏樂《應鍾》，歌《玄英》，其祀皆為孟秋之禮。

《續漢書·禮儀志》曰：立春之日，百官皆衣青，迎氣青郊；郡縣皆青服幘，立青幡，施土牛耕人于門外，以示兆民。立夏之日，百官皆衣赤，迎氣赤郊。立秋之日，百官皆衣白，迎氣白郊。立冬之日，百官皆衣皂，迎氣黑郊。

又《祭祀志》曰：縣邑常以立春之日，皆青幡青幘，迎春于郭外。令一童男帽青巾衣，先在郭外，迎春者至自野中，出迎者拜之而還。

《皇覽》：禮，天子迎四節日，天子迎春、夏、秋、冬之樂，又順天道。是故距冬至日四十六日，則天子迎春于東堂，距邦八里，堂高八尺，堂階八等，青稅八乘，旂旐尚青，田車載矛，號曰助天生。倡之以角，舞之以羽，此迎春之樂也。自春分數四十六日，則天子迎夏于南堂，距邦七里，堂高七尺，堂階七等，赤稅七乘，旂旐尚赤，田車載弓，號曰助天養。倡之以徵，舞之鼓鼗，此迎夏之樂也。自夏至數四十六日，則天子迎秋于西堂，距邦九里，堂高九尺，堂階九等，白稅九乘，旂旐尚白，田車載戟，號曰助天收。倡之以商，舞之以干戚，此迎秋之樂也。自秋分數至四十六日，則天子迎冬于北堂，距邦六里，堂高六尺，堂階六等，黑稅六乘，旂旐尚黑，田車載甲，號曰助天誅。倡之以羽，舞之以籥，此迎冬之樂也。所以迎四時，樂養九志于西堂，冬養九勝于北堂，養後三月而止。天子行殺，必順天道。

《宋書·禮志》曰：漢明帝據《月令》有五郊迎氣服色之禮，因采元始中故事，兆五郊于洛陽，祭其帝與神，車服各順方色。魏晉依之。江左以來，未遑修建。

*禘祫

《毛詩·清廟·雍》曰：《雍》，禘太祖也。禘，大祭。有來雍雍，至止肅肅。相維辟公，天子穆穆。

又《商頌》曰：《長發》，大禘。禘，郊祭天也。《禮記》曰：王者禘其祖之所自出，出其祖配之，是謂也。濬哲維商，長發其祥。洪水茫茫，禹敷下土方，外大國是疆，幅隕既長。箋云：長猶久也。隕，當作圓。圓謂周也。深知乎維商家之德也，久發見其禎祥矣。乃用洪水，禹敷下土正四方，定諸夏，廣大其竟界之時，始有王天下之萌兆，歷虞夏之世，故為久也。

《禮記·曾子問》曰：當七廟五廟無虛主。虛主，惟天子崩，諸侯薨與去其國，與祫祭于太祖，為無主耳。

《禮記·大傳》曰：禮，不王不禘。王者禘其祖之所自出，以其祖配之。凡大祭曰禘。自，由也，大祭其先祖所由生，謂郊祭天也。王者之祖先皆感太微五帝之精以生。昔用正月郊祭之，蓋特尊焉。《孝經》曰：郊祀后稷以配天，宗祀文王于明堂，以配上帝。凡配五帝也。

《周禮·宗伯》職曰：以肆獻祼享先王，以饋食享先王，以祠春享先王，以禴夏享先王，以嘗秋享先王，以烝冬享先王。宗廟之祭，有此六享。肆獻祼饋食，在四時之上，則是祫也，禘也。

《禮稽命曜》曰：三年一祫，五年一禘，以衣服想見其容色。三日齋，思親志意，相見所好，意喜，然後入廟。

《左傳·昭四》曰：十五年春，將禘于武公，戒百官。杜預注曰：戒，齋也。梓慎曰：「禘之日其有咎乎？吾見赤黑之祲，非祭祥也，喪氛也，祲，妖氣也。在其蒞事乎？」

《公羊傳·文上》曰：祫者，何也？合祭也。其合祭奈何？毀廟之主，陳乎太祖；未毀廟之主，皆升合食于太祖。

《爾雅》曰：禘，大祭也。郭璞注曰：五年大祭。

《白虎通》曰：祭宗廟，所以禘祫何？尊人君，貴功德，廣孝道。位尊德盛，所及彌遠。

《五經異義》曰：今《春秋公羊》說，祠宗廟筮而不卜。《傳》曰：禘祫不卜。又曰：謹案：叔孫通宗廟有月祭之禮，知古而然也。三歲一祫，此周禮也；五歲一禘，疑先王之禮也。又曰：古《春秋左氏》說，古者先王日祭于祖考，月薦于曾高，時享及二祧，歲禱于壇。禘及郊宗石室。

《五經通義》曰：王者諸侯，所以三年一祫，五年一禘何？三年一閏，天道小備，故三年一祫。祫者，皆取未遷廟主合食太祖廟中。五歲再閏，天道大備，故五歲一禘。禘者，諦也，取已遷廟主合食太祖廟中。

《禮記外傳》曰：禘祫謂之殷祭，殷，多盛也。祫大而禘小。祫，合也。合毀廟之主，出而陳列之，親廟之主升入太廟，功臣又得配享，其禮大也。禘則各于宮，神主不出廟也。祭大何以名祫？祭卑不敢降尊也。《春秋》之《經》，有禘而無祫，《經》云：大事于太廟。又云：有事于其廟。即是禘也。此是國之大事，時云有事。毀廟無時祭，時祭月祭，皆近廟耳。玄孫之子于高祖親盡也。但五年有二殷祭耳。祭及遠祖，象年再閏也。神主入廟，先為一禘，為將遞遷，遍告之也。明年春，禘而又祫。祫後二年一禘，禘後三年一祫，自此為常。

《漢書》曰：元始五年春正月，祫祭明堂，諸侯王二十八人，列侯百二十人，宗室子九百餘人。助祭禮畢，皆益戶賜爵及金帛，增秩補吏，各有差。

又劉歆曰：《春秋傳》曰：日祭月祀，時享歲貢。終王祖禰，則日祭；曾高，則月祀；二祧，則時享；壇墠，則歲貢；張晏曰：去祧為壇，掃地祭之也。大禘則終王。服虔曰：《夷蠻經》曰：「王乃入助祭，各以珍貢，以助大祫之祭也。」彌遠彌尊，故禘為重矣。

《續漢書·祭祀志》曰：建武二十六年，詔問張純禘祫之禮，奏三年一祫，五年一禘。禘之言諦，諦昭穆尊卑之義，以夏四月陽氣在上，陰氣在下，故正尊卑之義。祫以冬十月，五穀成熟，故骨肉合聚飲食。

《漢雜事》曰：元帝時，匡衡、貢禹以經義毀先帝親盡之廟。高帝為太祖，孝文為太宗，孝武為世宗，孝宣為中宗，祖宗廟皆世世奉祀，其餘惠、景以下皆毀。五年而再殷祭，猶古之禘祫。

王隱《晉書》曰：太康中，太廟成，遷神主于新廟，上帥百官奉迎于道左，遂親禘祫。

《後魏書》曰：世宗景明二年，夏六月，秘書丞孫思蔚上言：「古之祭法，時祫并行。天子先祫后時，諸侯先時后祫。此施當世，在今則煩，且禮有升降，事有節文。適時之制，聖人弗違。當祫之月，減時祭以從要省。」制可。十一月，壬寅，改筑圓丘于伊水之陽；乙卯，仍有事焉。

《宋書·禮志》曰：凡禘祫大祭，則神主悉出，廟堂為昭穆以安坐，不復停室也。

又《志》曰：博士徐道娛上議曰：「太廟烝嘗儀注，皇帝行事畢，出便坐，三公已上獻，太祖送神于門。然後至尊還拜，百官贊拜，乃退。謹尋清廟之道，所以肅安神也。《禮》曰：廟者，貌也，神靈所憑依也。事亡如存，若恒在也。既不應有送神之文，自陳豆薦俎，車駕至止，并弗奉迎。夫不迎而送，送而後辭，暗矩之情，實用未達。」又博士江邃議：「在始不迎，明在廟也；卒事而送，節孝思也。若不送而辭，是舍親也；辭而後送，是速神也。故孝子不忍違其親，又不忍違神。是以祝史送神，以成烝嘗之義。」

又《禮志》曰：禘祫之禮，三年一，五年再。《公羊》所謂五年再，殷祭也，在四時之間。《周禮》所謂凡四時之間，禮也，蓋歷歲節，月無定，天子、諸侯先后弗同禮。天子祫嘗，諸侯烝祫，有田則祭，無田則薦。鄭注：天子先祫后祭，諸侯先時祭，然後祫。有田者，既祭又薦，新祭以首，時薦以仲月。然則大祭四祀，其月各異。天子以孟月殷，仲月烝；諸侯孟月嘗，仲月祫也。

《齊書·禮志》曰：右仆射王儉議：「按《禮記·王制》：天子先祫后時祭，諸侯先時祭后祫，《春秋》魯僖公二年祫，明年春禘。自此以后，五年再殷。」

《孔緯稽命征》曰：「三年一祫，五年一禘，經記所論禘祫與時祭，其言詳矣。」

《唐書》曰：元和中，太常上言，按《禮》，祭不欲數，太廟禘祫，祭禮重于時饗。時饗與禘祫同月，即其月但行禘祫祭，不行時饗，蓋不欲煩，是禮先重者。今時饗重于朔望薦食，稽求禮情，參酌輕重，請每至時及臘，但行饗禮。其月朔望，薦食請停，知告廟。日與朔望，薦食日同，請先行告禮，然後薦食。

*六宗

《尚書·舜典》曰：禋于六宗。鄭注曰：六宗謂星、辰、司中、司命、風雨師也。

《尚書大傳》曰：萬物非天不生，非地不載，非春不動，非夏不長，非秋不收，非冬不藏。故《書》曰「禋于六宗」，此之謂也。

《五經異義》曰：今《尚書》歐陽夏侯說，六宗者，上不及天，下不及地，旁不及四方。居中央，恍忽無有神助。陰陽變化，有益于人，郊天并祭之。又曰：古《尚書》說，六宗者，天地屬神之尊者，謂天宗三，地宗三。天宗，日、月、北辰也；地宗，岱山、河、海也。日月為陰陽宗，北辰為星宗，岱為山宗，河為水宗，海為澤宗也。祀天則天文從，祀地則地理從也。

《續漢書·祭祀志》曰：安帝以《尚書》歐陽家說云，六宗者，在天地四方之中，為上下四方之宗，以元始。故《書》謂六宗亦六子之氣，日月雷風山澤者為非。三月，更立六宗祠于洛陽城西北地，禮比太社。

《東觀漢記》曰：光武即帝位，燔燎告天，禋于六宗。

《李郃別傳》曰：郃侍祠南郊，不見六宗祠，奏曰：「按《尚書》肆類于上帝，禋于六宗。漢興于甘泉汾陽，祭天地亦禋六宗。至孝成時，匡衡奏立北郊，復祠六宗。至建武都洛陽，制郊祀不道祭，六宗由是廢，不血食。今宜復舊。」上從公議。由是遂祭六宗。

張純《六宗表》曰：臣竊以十一家凡有六統，而所據各異，考之經禮，大義不通。臣謂禋于六宗，祀祖考所尊者。六宗，則三昭三穆也。

《魏書》曰：明帝問王肅：「六宗竟幾？」對曰：「《坎》為水，《離》為火，《震》為雷，《巽》為風，《艮》為山，《兌》為澤。此乾坤六甲子也。」

