*左丞

《六典》曰：左右丞掌管轄省事，糾舉憲章，以辨六官之儀制，而正其文法，分而視焉。

《漢官典職》曰：尚書左右丞，典臺事，繩糾，無所不總。

《續漢書·百官志》曰：左丞掌錄尚書，吏人上章，百官威儀。

《漢官儀》曰：漢制：八座、丞、郎初拜，并集都堂交禮，遷，又解交。

《晉書·百官表志注》曰：左右丞，俸月三十斛，左丞主臺內禁令、宗廟祠祀、朝儀射制、彈案選用署吏，稽近道文書，給假。

《晉書》曰：劉皦字長叔，為尚書左丞，正色在朝，三臺清肅。又曰：郄詵為尚書左丞，推奏吏部尚書崔洪，洪曰：「舉詵丞而還奏我，此謂挽弩自射。」詵曰：「趙宣子任韓厥為司馬，而厥以軍法戮宣子；崔侯為國舉才，我以才見舉，惟官是視，各明至公，何故其言乃至於此？」洪聞而悅服之。又曰：傅咸為尚書左丞。時尚書郭奕，咸故將也。累辭病疾不起，復不上朝。又自表妹葬，乞出臨喪，詔書聽許，咸舉奏之。又曰：郄弘始為尚書郎，轉左右丞，在朝為百僚所憚，后坐泄事免。

《晉諸公贊》曰：許奇為尚書左丞，有準繩操。又曰：傅咸字長虞，為左丞，臺閣小大，望風自肅。

《晉中興書》曰：荀蕤字令遠，遷左丞。時桓溫平蜀，朝廷欲以豫章封溫，蕤謂太宗曰：「若溫復假主威平定河洛，修復山陵，將復何以加之？」遂止。

沈約《宋書》曰：何承天為中丞，與尚書左丞謝元素不相善，二人競伺二臺之違，累相糾奏。

《宋書·百官志》曰：晉宋之世，左丞主臺內禁令、宗廟祠祀、朝儀禮制、選用署吏，糾諸不法，無所回避。

《三國典略》曰：北齊張耀嘗為尚書左丞，文宣近出，令耀居守。文宣夜還，耀不開門，勒兵嚴備，火至，看面然後開迎。文宣笑曰：「卿欲學郅君章也。」賜以錦袍，以其忠勤，深見親待。

《梁書》曰：賀琛遷尚書左丞，并參禮儀事。琛前后居職，凡郊廟諸議，多所創定。每見高祖，與語，常移晷刻，故省中為之語曰：「上殿不下有賀雅。」琛容止都雅，故時人呼之。又曰：劉孺弟覽除尚書左丞。性聰敏，尚書令史七百人，一見并記姓名。當官清正，無所私。姊夫御史中丞褚湮，從兄吏部郎李綽，在職頗通贓貨，覽劾奏，并免官。李綽怨之，常謂人曰：「犬嚙行路，覽噬家人。」

《北史》曰：郎茂，煬帝即位為尚書左丞。時工部尚書宇文愷、右翊衛大將軍于仲文競河東銀窟，茂奏劾：「愷位已隆，祿賜優厚，拔葵去織，寂爾無聞，求利下交，曾無愧色。仲文大將軍宿衛近臣，趨侍階庭，朝夕聞道，虞芮之風，抑而不慕，分誅之利，知而必爭，何以貽范庶僚、示人軌物？」愷與仲文竟坐得罪。

《隋書》曰：楊汪字元度。高祖嘗謂諫議大夫王達曰：「卿為我覓一好左丞。」達遂私於汪曰：「我當薦君為左丞，若事果，當以良田相報也。」汪以達所言奏之，達竟以獲罪。卒拜汪為尚書左丞。汪明習法令，果於剖斷，當時號為稱職。

《唐書》曰：趙涓，永泰初為監察御史。時禁中失火，焚室數十間，火起處與東宮稍近，代宗深疑之。涓為巡使，俾令即訊，涓周歷壖囿，按據跡狀，乃上直中官遺火所致也。推鞫明審，頗盡事情。既奏，代宗稱賞焉。德宗時在東宮，常感涓之究理詳細。及刺衢州年考既深，又與觀察使韓滉不相得，滉奏免涓官。德宗見其名，謂宰相曰：「豈非永泰初御史趙涓乎？」對曰：「然」。即日拜尚書左丞。

《唐新語》曰：楊昉為左丞，時宇文化及子孫理資蔭朝廷，以事隔兩朝，且其家親族亦眾多，為言者所司。理之至于左司，昉未詳其案狀，訴者以道理已成，無復凝滯，勃然逼昉。昉曰：「適朝退未食，食畢當詳案。」訴者曰：「公云未食，亦知天下有累年羈旅訴者乎？」昉遽命案，立批之曰：「父殺隋主，子訴隋資，生者猶配遠方，死者無宜更敘。」時人深賞之。

《傅咸表》曰：左丞職輕事重，以賤制貴，所以難居。臣以闇劣，猥忝斯任，愧於不稱，懼罪之及，夙夜惶恐，寢食無寧。

《卞壸彈尚書丞郎事》曰：舊丞、郎取急及屬出，皆尚有對，使職局不廢，而昨左右二丞及諸郎皆出，惟次直二郎在，設使有兵火警急，便為無復行事者。二丞頓行，無印可以封符疏。此之逋慢，莫斯之甚！

《傅咸答辛曠詩序》曰：尚書左丞彈八座以下，居萬機之會。斯乃皇朝之司直，天臺之管轄。余前為右丞，具知此職之要；后忝此任，僶從事，日慎一日。

*右丞

《續漢書·百官志》曰：尚書右丞一人，四百石，掌錄文書、期會、假署印綬及筆墨諸材用。

《漢官儀》曰：尚書左右丞，秩各四百石，遷刺史。

《晉書百官表注》曰：右丞主臺內庫藏、廨舍、量物用多少及廩賜、民戶、租布、刑獄、兵器，稽遠道文書、章表、奏事。

《晉中興書》曰：王國寶因酒坐怒右丞祖台之，攘袂喚呼，以盤盞樂器擲臺之，復為有司所彈。烈宗詔曰：「國寶縱肆情性，甚不可長；臺之懦弱非監司體，其免官。」

沈約《宋書》曰：晉西朝八座丞、郎，朝晡詣都座朝；江左惟旦朝而已。八座丞郎初拜，并集都座交禮，遷又解交，漢舊制也。今惟八座解交，丞、郎不復解交。

《宋書·百官志》曰：右丞掌臺內庫藏，凡諸器物、廨舍、刑獄、兵器。

《唐書》曰：宇文節為尚書右丞，明習法令，以幹局見稱。時江夏王道宗，嘗以私事託於節，遂奏之。太宗大悅，賜絹二百匹，仍勞之曰：「朕所以不置左右仆射者，正以卿在省耳。」又曰：韋溫為尚書右丞，吏部員外張文規父弘靖，長慶初在幽州為朱克融所囚，文規不時省赴。人士喧然，罪之。溫居綱轄，首糾其事，出文規為安州刺史。

《五代史·後唐書》曰：梁開平二年，改左右丞為左右司侍郎，避廟諱也。至同元年十月復舊為左右丞，長興元年九月詔曰：「臺轄之司，官資并設左右貂，素來相類，左右揆不至相懸。以此比方，豈宜各別。自此宜升尚書右丞官品，與左丞并為正四品。」

*左司郎中 左司員外郎

《六典》曰：左、右司郎中、員外郎各掌付十有二司之事，以舉正稽違，省署符目焉。凡都省掌舉諸司之綱紀與其百僚之程式，以正邦理，以宣邦教。

《隋書》曰：煬帝三年，尚書都司始置左右司，郎各一人，品同諸曹郎從五品。掌都省之職。

《唐職員令》曰：左右司郎中，掌副左右丞所管諸司事。署抄目，舉稽失，知臺內宿直。若本司郎中不在并行之。

*右司郎中 右司員外郎

《隋書》曰：骨儀遷尚書右司郎。于時政漸亂濁，貨賂公行，凡當樞要之職，無問貴賤，并家累金寶。天下士大夫莫不變節，而儀勵志守常，介然獨立。

*令史

《漢官儀》曰：能通蒼頡史篇，補蘭臺令史；滿歲，補尚書令史；滿歲，為尚書郎。出亦與郎同，宰百里，郎與令史分職受書。令史見仆射、尚書，執板拜；見丞、郎，執板揖。

《續漢書·百官志》曰：尚書令史十八人，人二百石。曹有三人主書，後增列曹三人，合二十一人。

華嶠《後漢書》：韋彪上疏曰：「有楚獄事繁，故置尚書令史以助郎。」

《晉書》曰：陳壽少仕蜀，在觀閣為令史，又為郎。宦人黃皓專弄朝政，大將軍閻宇等皆曲躬事皓以營時務，壽獨峻然，皓乃自禪與杖。又曰：趙孟字長舒，入補尚書郎令史，善於清談，有國士之風。其面有疵點，諸事不決，皆言當問疵面。

《齊職儀》曰：自魏晉宋齊，正令史、書令史皆有品秩，朱衣執板，進賢一梁冠。

楊楞伽《北齊鄴都故事》曰：尚書郎判事，正令史側坐，書令史過事。

《典略》曰：邊讓字文禮，陳留人，將軍何進聞其名，欲以禮辟。恐不肯來，乃托以軍事召之，到署令史。進以禮見之，讓占對閑敘，聲氣如流。其時，坐席賓客有百數，皆高慕之。

