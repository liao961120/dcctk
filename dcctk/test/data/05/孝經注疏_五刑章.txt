【疏】正義曰：此章五刑之屬三千。案舜命皐陶云：「汝作士，明于五刑。」又《禮記·服問》云：「喪多而服五，罪多而刑五。」以其服有親疏，罪有輕重也，故以名章。以前章有驕亂忿爭之事，言此罪惡必及刑辟，故此次之。

子曰：「五刑之屬三千，而罪莫大於不孝。五刑，謂墨、劓、剕、宮、大辟也。條有三千，而罪之大者，莫過不孝。要君者無上，君者，臣之禀命也，而敢要之，是無上也。非聖人者無法，聖人制作禮樂，而敢非之，是無法也。非孝者無親，善事父母為孝，而敢非之，是無親也。此大亂之道也。」言人有上三惡，豈唯不孝，乃是大亂之道。

【疏】子曰至道也。○正義曰：五刑者，言刑名有五也。三千者，言所犯刑條有三千也。所犯雖異，其罪乃同，故言「之屬」以包之。就此三千條中，其不孝之罪尤大，故云「而罪莫大於不孝」也。凡為人子，當須遵承聖教，以孝事親，以忠事君。君命宜奉而行之，敢要之，是無心遵於上也。聖人垂範，當須法則，今乃非之，是無心法於聖人也。孝者百行之本，事親為先，今乃非之，是無心愛其親也。卉木無識，尚感君政；禽獸無禮，尚知戀親。況在人靈？而敢要君，不孝也。逆亂之道，此為大焉。故曰：此大亂之道也。○注五刑至不孝。○正義曰：云：「五刑，謂墨、劓、剕、宮、大辟也」者，此依魏注也。此五刑之名，皆《尚書·呂刑》文。孔安國云：「刻其顙而湼之曰墨刑。」顙，額也。謂刻額為瘡，以墨塞瘡孔，令變色也。墨一名黥。又云：「截鼻曰劓，刖足曰剕。」《釋言》云：「剕，刖也。」李巡曰：「斷足曰刖。」是也。又云：「宮，淫刑也。男子割勢，婦人幽閉，次死之刑。」以男子之陰名為勢，割去其勢與椓去其陰，事亦同也。婦人幽閉，閉於宮，使不得出也。又云：「大辟，死刑也。」案此五刑之名，見於經傳。唐虞以來，皆有之矣。未知上古起自何時。漢文帝始除肉刑，除墨、劓、剕耳、宮刑猶在。隋開皇之初，始除男子宮刑，婦人猶閉於宮。此五刑之名義。鄭注《周禮·司刑》引《書傳》曰：「決關梁、踰城郭而略盜者，其刑臏。男女不以義交者，其刑宮。觸易君命、革輿服制度、姦軌盜攘傷人者，其刑劓。非事而事之、出入不以道義而誦不詳之辭者，其刑墨。降畔寇賊、刼略奪攘矯虔者，其刑死。」案《說文》云：「臏，膝骨也。」刖臏謂斷其膝骨。此注不言「臏」而云「剕」者，據《呂刑》之文也。云「條有三千，而罪之大者莫過不孝」者，案《周禮》「司刑掌五刑之法，以厲萬民之罪。墨罪五百，劓罪五百，宮罪五百，剕罪五百，殺罪五百」，合二千五百。至周穆王，乃命呂侯入為司寇，令其訓暢夏禹贖刑，增輕削重，依夏之法，條有三千。則周三千之條，首自穆王始也。《呂刑》云：「墨罰之屬千，劓罰之屬千，剕罰之屬五百，宮罰之屬三百，大辟之罰其屬二百：五刑之屬三千。」言此三千條中，罪之大者，莫有過於不孝也。案舊注說及謝安、袁宏、王獻之、殷仲文等，皆以不孝之罪，聖人惡之，云在三千條外。此失經之意也。案上章云：「三者不除，雖日用三牲之養，猶為不孝。」此承上不孝之後，而云三千之罪莫大於不孝，是因其事而便言之，本無在外之意。案《檀弓》云：「子弒父，凡在官者，殺無赦。殺其人，壤其室，洿其宮而豬焉。」既云「學斷斯獄」，則明有條可斷也。何者？《易·序卦》稱有天也然後萬物生焉。自《屯》、《蒙》至《需》、《訟》，即爭訟之始也。故聖人法雷電以申威刑，所興其來遠矣。唐虞以上，《書傳》靡詳，舜命皐陶有五刑，五刑斯著。案《風俗通》曰：「《皐陶謨》，是虞時造也。及周穆王訓夏，里悝師魏，乃著《法經》六篇，而以盜賊為首。賊之大者，有惡逆焉，決斷不違時，凡赦不免；又有不孝之罪，並編十惡之條。前世不忘，後世為式。」而安、宏不孝之罪，不列三千之條中，今不取也。○注君者至無上也。○正義曰：此依孔傳也。案《晉語》云：「諸大夫迎悼公，公曰：『孤始願不及此。孤之及此，天也。抑人之有元君，將禀命焉。』」明凡為臣下者，皆禀君教命，而敢要以從已，是有無上之心，故非孝子之行也。若臧武仲以防求為後於魯、晉舅犯及河授璧請亡之類是也。○注聖人至法也。○正義曰：此依孔傳也。聖人規模天下，法則兆民，敢有非毀之者，是無聖人之法也。○注善事至親也。○正義曰：孝為百行之本，敢有非毀之者，是無親愛之心也。○注言人至之道。○正義曰：言人不忠於君，不法於聖，不愛於親：此皆為不孝，乃是罪惡之極，故經以大亂結之也。

