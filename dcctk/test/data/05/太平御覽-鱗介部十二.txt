*瓊魚

《漢武內傳》曰：西王母曰：「仙人上藥，有流淵瓊魚。」

*橫公魚

《神異經》曰：北方荒外有石湖，其中有橫公魚，長七八尺，形狀如鱧而目赤。晝則在湖中，夜化為人。刺之不入，煮之不世，以烏梅二七煮之乃熟。食之可以止邪病。《玄黃經》曰：橫公魚不可殺，惟加烏梅其氣乃滅。

*發魚

《魏武四時食制》曰：發魚，帶發如婦人，白肥，無鱗，出滇池。

*蒲魚

《魏武四時食制》曰：蒲魚，其鱗如粥，出郫縣。

*印魚

《臨海異物志》曰：印魚，無鱗，形似䱜音錯。形，額上四方如印，有文章。諸大魚應死者，印魚先封之。

郭延之《述征記》曰：城陽縣南量蕊，堯母慶都墓廟前一池，魚額間有印文，名頰魚。非告祠者，捕不可得。

左思《吳都賦》曰：印龜鱕音藩。䱜。

*黃魚

《吳書》曰：薛綜上疏：「交州刺史朱符多以鄉人分作長史，強賦民黃魚一枚、稻一斛。」

劉欣期《交州記》曰：武寧縣秋九月，黃魚上化作鶉鳥。

《南方草物狀》曰：短細黃魚，九月中，因秋風而變成鶉，上團，吏捕取炙食，滋味肥美。

《南中八郡志》曰：江出黃魚，魚形頗似鳣，骨如蔥，可食。

郭義恭《廣志》曰：揵為郡僰道縣出臑骨黃魚。

*寄魚

沉懷遠《南越志》曰：寄魚，長三寸，似白魚，常附海舡以濟洪波。一曰寄載魚。

《臨海水土記》曰：寄度魚，長三寸，似白魚。

*君魚

沉懷遠《南越志》曰：君魚，長三寸，背上骨如筆管，大者似矛。逢諸細魚及黿，腹皆斷之。

*琵琶魚

《臨海異物志》曰：琵琶魚，無鱗，形如琵琶。

沉懷遠《南越志》曰：琵琶魚，無鱗，長二尺，形似琵琶，故因以為名。

任昉《述異記》曰：海魚千歲為劍魚。樂魚，一名琵琶魚，形似琵琶而喜鳴，因以為名。

左思《吳都賦》曰：鮫鯔琵琶。

曹毗《楊都賦》曰：魚則琵琶、烏賊。

*疏齒魚

《魏武四時食制》曰：疏齒魚，味如豬魚，出東海。

潘岳《滄海賦》曰：比目、疏齒。

*班魚

《魏武四時食制》曰：班魚，頭中有石如珠，出北海。

郭義恭《廣志》曰：班魚，頭中有玉石，如珠璣。

*黃雀魚

《臨海異物志》曰：黃雀魚，常以八月化為黃雀，到十月入海為魚。

《風土記》曰：六月，東南長風，俗名黃雀風，時海魚化為黃雀，因為名也。

*燕魚

《臨海異物志》曰：燕魚，長五寸，陰雨起飛高丈餘。

*鳶魚

《臨海異物志》曰：鳶魚，狀如鳶，惟無尾足。陰雨日亦飛高數丈。

*赤魚

魚豢《魏略》曰：文帝欲受禪，赤魚游於露鑊。

*玄魚

《王子年拾遺錄》曰：夏鯀理水無功，沉於羽川，化為玄魚，大千尺。后遂死，橫於河海之間。后世聖人以玄魚為神化之物，以「玄」種合于「魚」種為「鮌」種。

*邵魚

《臨海水土記》曰：邵魚，狀如鳶魚。

*鱬

而朱切鰗魚

《臨海水土記》曰：鱬鰗魚，狀如鳶魚形。

*井魚

《臨海異物志》曰：井魚，頭有兩角。

*鏡魚

《臨海異物志》曰：鏡魚，如鏡，形體薄，少肉。

*含光魚

《臨海異物志》曰：含光魚，一名蠟魚。黃而美，故謂之蠟，有光照燭。

沉懷遠《南越志》曰：含光謂蠟魚，正黃而美，故謂為蠟魚，夜則有光。

《嶺表錄異》曰：黃蠟魚，即江湖之橫魚，頭嘴長，而鱗背金色。南人臠為炙，雖美而毒，或煎爆或乾。夜即有光如燭。

*𩷩魚

《臨海異物志》曰：𩷩魚，如指，長七八寸，但有脊骨，好作羹。大者如竹竿，曝作燭，極有光明。

*𩸪魚

《臨海異物記》曰：𩸪魚，三月生溪中，裁長一寸。至十月中，東還死於海，香氣聞於水上。到時月輒復更生。

《永嘉地記》曰：石堂水口多𩸪魚。

*吹沙魚

《臨海異物志》曰：吹沙，長三寸，背上有刺，犯之螫人。

*伏念魚

《臨海水土記》曰：伏念魚，似吹沙魚。

*金石魚

《南越記》曰：金石魚，形圓，如七寸盤。

*婢屣魚

《臨海異物志》曰：婢屣魚，口近腹下，形似婦人屣。

*奴屩魚

《臨海水土記》曰：奴屩魚，長一尺，如屩形。

*𩷯

音沃魚

《臨海水土記》曰：𩷯魚，似蒲魚，長三尺。

*銅哾魚

《臨海異物志》曰：銅哾魚，長五寸，似鯈魚。

*陶魚

《臨海水土記》曰：陶魚，長三尺，似鱦音繩。魚。

*石班魚

《臨海水土記》曰：石班魚、媱蟲、六蟲為一。又曰：石班魚，媱蟲。蝘蝥也。班魚魚，長尺餘。其班如虎文，俗言蝘蝥。於瞬顛呼之，因走上岸，合牝，其子不可食也。

*戴星魚

《臨海水土記》曰：戴星魚，狀如鳶魚，背上有兩白珰如指大，因名之云。

*𩽳魚

沉懷遠《南越南》曰：𩽳魚，似𩵩𩺷。音畢。尾氏有刺，如欓樹刺也。

*魿魚

音零

《臨海水土記》曰：魿魚，似䰸魚。

《異物志》曰：南方魚多不肥美，惟魿魚為上。大者長二尺，作膾炙尤香而美。

《嶺表錄異》曰：魿魚，如白魚，而身稍短，尾不偃。清遠江多此魚，蓋不產於海也。廣人得之多為膾，不腥而美，諸魚尾馛過也。

*織杼魚

《臨海水土記》曰：織杼魚，狀如蹓魚，味美於諸魚。

沉懷遠《南越志》曰：織杼魚，如真魚，背上正青。

*䱦鯺魚

《臨海水土志》曰：䱦鯺，形似䱦魚，戲於重川，靡有定所。

*土奴魚

《臨海水土記》曰：土奴魚，頭如虎，有刺螫人。

*新婦魚

《臨海水土記》曰：新婦魚，似䱦魚，長一丈。

*海狶魚

《臨海水土記》曰：海狶魚，豕頭，身長九尺。

郭璞《江賦》曰：魚則江豚海狶。

曹毗《楊都賦》曰：海狶鯨鱘。

*鯤鮑魚

《臨海水土記》曰：鯤鮑魚，似海印魚。

*潛遠魚

《臨海水土志》曰：潛遠魚，似𩷯。潛遠，魚名，似𩷯魚。

*蝦蟆魚

《臨海水土記》曰：蝦蟆魚，色如鳶魚，頭似蝦蟆，尾又似鳶。

*黿魚

音玄

《臨海水土記》曰：黿魚，長五寸。

*鼠魚

沉懷遠《南越志》曰：鼠魚，頭如鼠。

《臨海異物志》曰：鼠魚，長七寸，頭如鼠。

*弓魚

《臨海水土記》曰：弓魚，長三寸，似鯢魚。

*𩽢𩻭魚

《臨海水土記》曰：𩽢𩻭魚，長一尺。

*黍魚

《臨海水土記》曰：黍魚，長三尺，似魚資𩶯。

*䱽

音倉魚

《臨海水土記》曰：䱽魚，兩肋下有大肉，如炙臠大。

《嶺表錄異》曰：䱽魚，形似鯿魚，而腦上突起，連背而圓薯。肉甚厚，魚白如凝脂，只有一脊骨。治之以姜蔥，炮之粳米，其骨亦軟，餐者無所棄。鄙俚謂之狗磕睡魚。以其犬在盤下難伺其骨，故云狗磕睡魚也。

*饋尾魚

《南越記》曰：饋尾魚，有毒，一名鱉魚。

*土拌魚

《臨海水土記》曰：土拌魚，長七寸，白黑班文。

*高魚

《異物志》曰：高魚，與鱒相似。與蜥蝪于水上相合，常以三二月中，有雌而無雄，食其胎殺人。

*蘆䱐

音孚魚

《異物志》曰：蘆䱐，似鰍蝥而有細文，多膏，肥美，如大蘆管。本出地中，隨泉浮出，俗名蘆䱐。

沉懷遠《南越志》曰：蘆䱐魚生山曲水間，穴地為窟，泉源踴，則此魚出。今廬陵以南至于南州有焉。俗以為醬。

*鼉風魚

《異物志》曰：冬天，此魚數千萬頭共處大窟中藏，上有白氣。或在鼉穴中，皮黑如漆，能潛知數里中空木所在，因風而入空木，化為蝙蝠。其肉甚美。

*鯤魚

《毛詩·雞鳴》曰：弊笱在梁，其魚魴、鯤。

《爾雅》曰：鯤，魚子。凡魚之子，總名鯤。又曰：鱦，小魚。音繩。又音孕。匠箔東呼魚子未成者為繩也。

*海鯤魚

《王子年拾遺錄》曰：黑河，北極也。其水濃黑不流，上有黑雲生焉。有黑鯤千尺，狀如鯨，常飛游往于南海。

《莊子》曰：北冥有魚，其名為鯤，其大不知幾千里。

江逌詩曰：巨鰲戴蓬萊，大鯤運天地。倏忽雲雨興，俯仰三植慼。

孫放《詠莊子詩》曰：巨細同一馬，物化無常歸。修鯤解長鱗，鵬起片云飛。撫翼摶積風，仰凌垂天翚。

袁弘《北征賦》曰：魚托水而成鯤，木在山而有松。

*鮞

音而魚

《呂氏春秋》曰：魚之美者，東海之鮞。

張衡《西京賦》曰：巢鯤鮞。鯤，魚子也。鮞，細魚類也。

*細赤魚

劉義慶《幽明錄》曰：始興云水源有湯泉。每至霜雪，其上蒸氣高數十丈。泉中常有細赤魚出游，莫有獲者。

*鰥魚

《毛詩》曰：弊笱在梁，其魚魴、鰥。鰥夫魚也。

《孔叢子》曰：衛人釣于河，得鰥，其大盈車。曰：「吾下一魴之餌，鰥過而不視。又以豚之半，則吞矣。」鐘思曰：「鰥貪以餌死，士貪以祿世。」

*真魚

沉懷遠《南越志》曰：真魚，如織杼魚。

《臨海水土記》曰：𩺘魚，俗謂之猶魚。

*雞子魚

《嶺表錄異》曰：雞子魚，口有嘴，如雞，肉趐，無鱗，尾尖而長。有風濤即乘風飛於海上船，類鮐鯣魚。

*竹魚

《嶺表錄異》曰：竹魚，產江溪間，形如鱧魚，大而少骨，青黑色，鱗下間以朱點鬛，可玩。或烹以為羹臛，肥而美。

*乳穴魚

《嶺表錄異》曰：全義嶺之西南有盤龍山，山有乳洞，斜貫一溪，號為靈水溪。今桂州靈川縣也。溪內有魚，皆修尾，四足，丹其腹，游泳自若。漁人不敢捕之。《爾雅》云：鯢似鮉，四足，聲如小兒啼。今商州山溪內亦有此魚，謂之魶魚。

*𩻷魚

《臨海水土記》曰：𩻷魚，似鱦魚，長二尺。

