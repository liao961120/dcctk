*秦姚弋仲

崔鴻《十六國春秋·后秦錄》曰：姚弋仲，南安赤亭羌人也。其先有虞氏之苗裔。昔夏禹封舜少子于西戎，世為羌長。其後燒當雄于洮罕之間，當七世孫填虞。虞九世孫遷那率種人內附，漢朝嘉之，假西羌校尉、歸順王，處之赤亭。那玄孫柯迥，魏假綏戎校尉、西羌都督。回生弋仲，少而聰猛，英果雄毅。永嘉之亂，戎夏隨之數萬，自稱雍州刺史、護羌校尉、扶風公。

劉曜以弋仲為平西將軍。石虎廢石弘自立，仲稱疾不賀。虎累召之，乃赴。太寧元年，拜侍中、征西大將軍。石祗稱尊號於襄國，以仲為右丞相。石祗為劉顯所殺，仲乃與燕連和。仲有子四十二人，誡諸子曰：「我死之後，汝歸晉家，竭盡臣節。」乃使使降晉。晉永和七年，拜仲使持節、六夷大都督、江北諸軍事、儀同三司、大單于，封高陵郡公。八年，薨，七十三。后仲尸柩為苻生所得，生以王禮葬之于天水。萇稱尊號，追謚景元皇帝，廟號始祖，陵曰高陵。

*姚襄

崔鴻《十六國春秋·后秦錄》曰：姚襄，字景國，仲第五子。雄武多才藝，能明察，善撫納。士民愛敬之，咸請為嗣。仲以襄非長，不許。石祗僣號，以襄為使持節、驃騎將軍，護烏丸校尉。晉遣使拜襄持節、平北將軍、并州刺史、即丘縣公。

弋仲薨，率戶六萬南至滎陽。晉處襄于譙城，遣弟為任，單騎度淮，見豫州刺史謝尚，一面交款，便若平生。楊州刺史殷浩憚其威名，遣謝萬討襄，逆擊破之。鼓行濟淮，屯于盱眙，朝廷大震。襄方軌引北，自稱大將軍、大單于。據許昌，自許遂攻洛陽，逾月不克。晉征西大將軍桓溫自江陵伐襄，溫至伊水，襄徹圍拒之，為溫所敗。襄奔還洛陽，率數千騎奔於北山。百姓隨襄者四千餘戶。襄尋從北山將圖關中，進屯杏城，遣輔國將軍姚蘭略地鄜城。符生遣符飛拒戰。襄率眾西引，與符堅戰于三原，為堅所殺，時年二十七。萇稱尊，追謚魏武王。

*姚萇

崔鴻《十六國春秋·后秦錄》曰：姚萇，字景茂，仲之第二十四子。少聰哲，多權略，不修行業。兄襄為符堅所殺，萇率諸弟降秦，符堅以為揚武將軍、步兵校尉。潞川之戰有殊功，遷左衛將軍，累受幽州刺史。符堅伐晉，以萇為龍驤將軍、督益梁二州諸軍事，謂曰：「朕本以龍驤建業，龍驤之號未曾假人，特以相授，山南之事一以委焉。」左將軍竇衛進曰：「王者無戲言，此不祥之衛也。」堅默然。

白雀元年，慕容泓起兵，堅遣子睿討之，萇為睿司馬。既而，為泓所敗，睿死。萇遣參軍姜協討罪，堅怒，殺之。萇懼，奔于渭北。歸者五萬餘家，咸推萇為盟主。自稱大將軍、大單于、萬年秦王，大赦，改元，稱制行事。二年六月，慕容沖入長安，司隸崔翼、尚書趙遷等數百人來奔。萇聞符堅在五將山，遣驍騎吳忠車騎圍之，萇自故縣如新平。吳忠執堅，送之。萇將求禪代，堅不許，慕容沖遣率騎大將軍尚書令高蓋來伐，戰於新平，大破之，蓋率麾下數千人來降。

建初元年，僣即皇帝位于長安，大赦，改年，國號大秦，改長安為常安。追尊考仲景元皇帝，妣曰德皇后，興為皇太子。秋七月，萇如安定。二年，徙秦州三萬戶于安定。七月，以太子興鎮長安。四年十月，立社稷于長安。六年，大敗符登于長安。七年三月，萇寢疾，遣鎮東姚碩德守長安，召太子興詣行在所。八年十月，萇如長安，至于新支堡，疾篤，輿疾而進。十二月，至長安，召太尉姚旻、仆射尹緯等，受遺詔輔政。萇曰：「吾氣力轉微，將不能復臨天下，卿等善相吾子。」謂興曰：「有毀此諸人者，慎勿受之。汝撫骨肉以仁，接大臣以禮，待物以信，遇民以恩，四者既備，吾無恨矣。」庚子，薨于永安宮，年六十四。謚武昭皇帝，葬元陵，廟號太祖。

*姚興

崔鴻《十六國春秋·后秦錄》曰：姚興，字子略，萇之太子。萇薨，秘不發喪。皇初元年，乃發喪行服。即天子位于槐里，大赦，改元。七月，如涇陽，與符登戰，斬登。徙陰密三萬戶於長安。二年，以叔父緒為晉王，征西將軍碩德為隴西王，弟崇為齊公，顯為常山公。三年，以緒為并、冀二州牧，鎮蒲坂。四年二月，遣齊公崇伐洛陽。

弘始元年九月，大赦，改元。冬十月，克洛陽，以東平公紹為都督山東諸軍事、豫州牧，鎮洛陽。四年五月，遣大將軍隴西王碩德率步騎六萬伐呂隆于涼州。先是，吐蕃傉內沃切檀據西平，沮渠蒙遜據張掖，李暠據敦煌，各制方域，共相侵伐。碩德從金城濟河，直趣廣武，徑蒼松，至隆城下。隆遣弟輔國超、龍驤邈等率眾拒碩德。碩德大破之，生擒邈。傉檀、蒙遜、李暠等各修表奉獻。九月，隆奉表請降。興答報嘉美，以隆為鎮西將軍、涼州刺史、建康公。十一月，鳩摩羅什至長安。七年正月，興如逍遙園，引諸沙門聽什說佛經。九年，以太子泓錄尚書事。慕容超遣使稱蕃。十年，與魏通和，貢馬千匹。十一年，蜀譙縱遣使稱藩。

十六年五月，興疾于內寢，太子泓以兵屯東華門，侍疾于諮議堂。尚書令廣平公弼潛謀為亂，招集數千人，持兵於第。興疾損，升前殿，百官咸會，征虜劉羌泣曰：「陛下寢疾數旬，奈何忽有斯事！」興曰：「朕過庭無訓，諸子交惡，含恥胡顏，愧于四海。」興以弼文武兼才，未忍致法，免其尚書令，以公就第。十七年十二月，興疾重，廣平公弼告病不朝，集兵於第，興怒，乃收弼囚之。十二月，興疾甚，遣收廣平公弼第甲仗，還武庫。於是弼黨率甲仗攻端門，興力疾臨前殿，賜弼死。丁未，薨於前殿，年五十三。謚文桓皇帝，廟號高祖，墓曰偶陵。

*姚泓

崔鴻《十六國春秋·后秦錄》曰：姚泓，字元子，興之太子。興薨，即位，大赦，改為永和元年，廬于諮議堂。訖葬，乃親庶政。

晉相劉裕來伐，遣冠軍檀道濟、龍驤王鎮惡入自淮肥。二年七月，劉裕次于陜城，泓次于灞上。裕至潼關，泓自灞上還軍，次于石橋。裕進據鄭城，泓遣姚裕屯兵宮中，將軍姚丕守渭橋，泓軍于逍遙園。丕為晉所敗。泓自赴之，因丕之敗，遂相踐而退。泓與河間公裕等數百騎出奔于石橋。大將軍東平公贊聞泓之敗，率諸軍赴難。會泓于石橋，晉人已固青門一云諸門，諸軍不得入，眾皆驚散。泓與河間公裕等詣裕請降，泓子彭城公伏念，年十二，謂泓曰：「陛下今雖降晉，劉裕待人無禮，終必不全，愿自裁決。」泓憮然不答。念遂登宮墻自投而死。平原公璞、并州刺史尹昭以蒲坂降晉。東平公率宗室子弟百餘人降于裕，裕盡殺之。九月，裕至長安，送泓于建康市戮之，時年三十。建康百里之內，草木焦死。自姚萇白雀元年，歲在甲申，至於是歲，歲在丙辰，三十有三歲。

*蜀李特

崔鴻《十六國春秋·蜀錄》曰：李特，字玄休，巴西宕渠人。其先廩君之苗裔。秦并天下，以為黔中郡，薄賦其人，口歲出錢四十。巴人謂賦為賨，遂因名焉。及高祖為漢王，始募賨民平定三秦，既而不愿出關，求還鄉里。高祖以其功，復同豐、沛，更其地為巴郡。土有鹽漆之利，民用殷阜，俗性剽勇，又善歌舞。高祖愛其舞，詔樂府習之，今巴渝舞是也。其後繁昌，分為數十姓。及魏武克漢中，特祖父虎歸魏，魏武嘉之，遷略陽，拜虎等為將軍。內徙者亦萬餘家，散居隴右諸郡及三輔、弘農。所在號為巴人。虎子慕為東羌獵將，慕凡有五子：輔、特、庠、流、驤。特身長八尺，雄武善騎射，沉毅有大度。元康中，氐齊萬年擾亂，天水、略陽、扶風、始平諸郡皆被兵寇。民頻歲大饑，流移就穀，相與入漢川者數萬家。特至劍閣，顧盼險阻，曰：「劉禪有如此地而面縛于人，豈非庸才耶！」同移者閻彧音郁等咸嘆異之。

初，流民既至漢中，上書求寄食巴、蜀，朝廷從之。由是散在梁、益，不可禁止。元康九年，詔征益州刺史趙廞音歆為大長秋，以成都內史耿勝代廞。廞遂謀叛，有劉氏割據之志，勝率眾入州，廞遣眾迎之，戰于西門，滕敗走，廞獲煞之。廞自稱大將軍、益州牧。時李庠與兄弟及李合、任回等以四千騎歸廞，廞以庠為威寇將軍，使斷北道。庠素東羌良將，曉兵陣，軍部肅然。廞惡其齊整，煞之，復以特為督將。特兄弟既怨廞，引兵歸綿竹。廞恐朝廷討己，遣長史費遠、犍為太守李苾萬余人斷北道，次綿竹之石亭。特密收合得七千餘人，夜襲遠軍，遠軍大潰，因放火燒之，死者十八九。進攻成都。廞聞兵至，驚懼不知所為。李苾等夜斬關走出，文武盡散。廞獨與妻子乘小船走至廣都，為其下人朱竺所殺。

先是，梁州刺史羅尚聞廞叛，上表稱廞非雄才，又蜀人不愿為亂，事終無成，愿欲征之。惠帝遣尚為平西將軍、益州刺史，率七千餘人入蜀。特等聞尚來，甚懼，使弟驤于道奉迎，并貢寶物。尚甚悅。

冬十月，六郡流人推特行鎮北將軍，承制封拜，其弟流行鎮東將軍，弟驤驍騎將軍，少子雄為前將軍，以相統領。進兵攻尚於成都。尚頻為特所敗，乃阻長圍，緣水作營，自都安至犍為七百里，與特相距。大安二年，都下推特為大將軍，改元為建初元年。益州從事任明說尚曰：「特既凶逆，侵暴百姓，又分人散眾在各村堡，驕怠無備，是天亡之時也。可告諸村密刻期日，內外擊之，破之必矣。」尚從之。遣大眾奄襲特營，尚出逆戰，到官桑，特軍敗績，死之。雄稱成都王，追謚景王。及稱尊號，追尊曰景皇帝，廟號始祖。

*李流

崔鴻《十六國春秋·蜀錄》曰：李流，字玄通，特第四子也。少好學，便弓馬。東羌校尉何攀稱流有賁育之勇，舉為東羌校尉。平趙廞于成都，晉朝論功，拜奮威將軍，封武陽侯。建初元年，特既見殺，流自稱大將軍、益州牧。九月，流疾篤，謂諸將曰：「驍騎高明仁愛，識量多奇，固足以濟大事，然前軍李雄也英武，殆天所相，可共受事於前軍，以為成都王也。」遂薨，年五十六。諸將共立雄為主。雄稱尊號，追謚流秦文王。子龍嗣。

*李雄

崔鴻《十六國春秋·蜀錄》曰：李雄，字仲俊，特第三子。母羅氏，夢雙虹自門升天，一虹中斷，既而生蕩。后羅氏汲水，忽然而寐，夢大虹繞其身，遂有孕，十四月而生雄。常言二子若有先亡，在者必大貴。蕩以李流世卒。雄身長八尺三寸，美容貌。相工相之曰：「此君將貴，其相有四：目如重云，鼻如龜龍，口方如器，耳如相望。法為貴人，位過三公不疑。」雄少以烈氣聞，識者皆器重之。特稱益州牧，以雄鎮梓潼，又拜前將軍。

流薨，雄稱大將軍、益州牧，治郫城。以西山范長生巖居穴處，求遵養之志，雄欲迎為君。長生固辭曰：「推步太元，五行大會甲子，祚鍾于李，非吾節也。」建興元年十月，雄即成都王位於南郊，大赦，改元。約法七章。以叔父驤為太傅，兄虎威為太保。晏平元年三月，范長生乘素輿詣城，雄迎于大門，執版延坐，長生請雄對坐，即拜丞相，尊曰范賢。長生勸雄稱尊號。夏六月，僣即帝位，大赦，改年，國號大成。追尊父特為景帝，母羅氏為太皇后。十月，加丞相范長生為天地太師之號，封西山侯。玉衡五年正月，立妻任氏為皇后。八年四月，范長生卒，以其子侍中賁為丞相。長生善天文，有術數，民奉之如神。十四年，立兄子班為太子。二十四年五月，雄寢疾。六月丁卯，薨，年六十一。謚武皇帝，廟號太宗。十月，葬安都陵。太子班襲位。

*李期

崔鴻《十六國春秋·蜀錄》曰：李期字世運，雄第四子。聰惠好學，弱冠能屬文。雄甍，班即位。雄子車騎將軍越自江陽奔喪，以班非雄所生而嗣位，心不平。十月，因夜哭臨，越煞班於殯宮。班字世文，雄兄蕩第四子。雄妻任氏無子，養班為子。越既殺班，於是矯太后令罪狀，謚戾太子，立期為主。甲子，期僣即皇帝位。玉恒元年正月，大赦，改年，立妻閻氏為后。四月，大將軍漢王壽率步騎一萬自涪向成都。期不虞至，預不設備，至即克城，屯兵宮門。殺相國建寧王越、尚書令景騫、尚書田袞等，廢期為邛都公，幽之別宮。期自殺，年二十五。謚曰幽公。

*李壽

崔鴻《十六國春秋·蜀錄》曰：李壽，字武考，特季弟驤之子。少尚禮容，敏而好學。雄奇其才秀，以為足荷重任，封為建寧王。既而期立，改封漢王，領梁州刺史，治涪城。壽見期兄弟十餘人并有強兵，懼不自全，陰謀據成都，稱藩於晉。乃誓文武，得數千人，襲成都，克之，放兵虜掠，數日乃定。於是僣即皇帝位於南郊，大赦，改咸康四年為漢興元年。追尊父驤獻皇帝。

三年六月，壽下書曰：「吳會遺燼，久逋天誅，今將太興百萬，躬行天罰。」九月，大閱，軍士七萬餘人，舟師溯江而上。過成都，鼓噪盈江，壽登城觀之。群臣以國小眾寡，江吳險遠，圖之未易，叩頭泣諫，乃止兵，人咸呼萬歲。十月，宴禮于太學，舉明經者封好學侯。四年，以太子勢領大將軍、錄尚書事。六年，分寧州興古、永昌、云南、朱提、越巂、河陽六郡為漢州。四月，壽寢疾，常見李期為祟。八月，薨，年四十。謚昭文皇帝，廟號中宗，葬安昌陵。

*李勢

崔鴻《十六國春秋·蜀錄》曰：李勢，字子仁，壽之長子。身長七尺九寸，腰帶十四圍，善于俯仰，時人異之。壽既薨，僣即帝位，大赦，改元太和。元年正月，尊母閻氏為皇太后，妻季氏為皇后。

嘉寧二年，晉遣安西將軍、荊州刺史桓溫來伐，勢大發軍御之。鎮東李位都逆往降。溫達成都之十里陌，勢眾自潰。三月，溫至城下，縱火燒其大城諸門。勢眾惶懼，無復固志。勢乃夜開東門，走九百里至晉壽，然後送降文于溫。尋輿櫬面縛軍門，溫解縛焚櫬，送勢及叔父福《載記》云：及弟福等十餘人于建康，晉封為歸義侯。升平五年，卒。

常璩，字道將，蜀成都人，少好學，著《華陽國志》十篇，序開辟以來，迄于李勢，皆有條理，云：「宕渠，古賨國。今有賨城。秦始皇時，有長人長五丈見宕渠。」秦史胡毋敬曰：「五百年外，其地必有異人為大人者。」及雄之稱號，祖先出自宕渠，有識者皆以為應之。譙周云：「我死後三十年，當有異人入蜀。」又著讖云：「廣漢城北有大賊，曰流曰特攻難得，歲在玄宮自相克。」又惠帝之世，蜀童謠曰：「江橋頭，闕下市，成都北門十八字。」至是而應焉。李特以晉永和元年，歲在辛酉起兵，至勢嘉寧二年，為晉永和三年，歲在壬戌而降晉，合四十七年。

