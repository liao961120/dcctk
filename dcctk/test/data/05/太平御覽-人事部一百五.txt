*辯下

《晉書》曰：王衍妙善玄理，惟談《莊》《老》為事。每捉王柄麈尾，與手同色。義理有所不安，隨即改更，世號「口中雌黃」。朝野翕然，謂之「一世龍門」矣。又曰：謝安常賞袁弘機對辯速。安為揚州刺史，弘自吏部郎出為東陽郡，及祖道於治亭。時賢皆集，安欲以卒迫試之，臨別執弘手，顧左右取一扇而授之曰：「聊以贈行。」弘應聲答曰：「輒當奉揚仁風，慰彼黎庶。」又曰：華或問譚曰：「諺云『人之相去，如九牛毛』，寧有此理乎？」譚對曰：「昔許由讓天子之貴，市道小人爭半錢之利，此相去何啻九牛毛也！」聞者稱善。又曰：呂珩問袁甫曰：「卿名能辯，豈知壽陽已東何以恒水？」甫曰：「壽陽已東皆是吳人，夫亡國之音哀以思，鼎足強邦，一朝失職，憤嘆甚積，積憂成雨，雨久成水，故其地域恒澇也。」又曰：祖納謂梅陶及鍾雅曰：「君汝潁之士，利如錐；我幽冀之士，鈍如椎。持鈍椎，捶君利錐，皆當摧矣。」陶、雅并稱：「有神錐，不可得摧。」納曰：「假有神錐，必有神椎。」陶、雅無以對。又曰：武帝始登祚，探策得一。王者世數，繼此多少。帝既不怡，群臣失色，莫能有言者。侍中裴楷正容儀進曰：「臣聞天得一以清，地得一以寧，侯王得一以為天下貞。」帝意悅，群臣嘆服。又曰：李密，字令伯，犍為武陽人。蜀朝舊臣，數使于吳，應機當義，吳人稱其才辯。蜀平，以太子洗馬召。張華問曰：「安樂公何如？」密曰：「可次齊桓。」華問其事，密曰：「齊得管仲而霸，得豎刀而流亡。安樂公得諸葛亮而抗魏，后任黃皓而喪國，成敗一也。」又曰：釋道安俊辯有高才，自北至荊州，與習鑿齒初相見。道安曰：「彌天釋道安。」鑿齒曰：「四海習鑿齒。」

《宋記》曰：孝武常賜謝莊寶劍，莊以與豫州刺史魯爽。爽后反叛，孝武因宴集，問劍所在，答曰：「昔以與魯爽別，竊為陛下杜郵之賜。」上甚悅，當時以為知言。

蕭子顯《齊書》曰：張融，字思光，吳郡人也。玄義無師法，而神解過人，白黑談論，鮮能抗拒。又曰：周颙，字彥倫，汝南人。音辭雅麗，出言不窮，商較朱紫，發口成句。每賓友會同，颙虛席晤語，聲如流，聽者忘倦。

蕭方等《三十國春秋》曰：劉裕為太尉、中書監。裕既拜，朝賢畢至，仆射謝混后來，衣冠傾縱，頗有傲慢之容。裕甚不平，乃謂之曰：「何謂旁若無人？」混對曰：「明公將隆伊周之化，方使四海解衾，謝混何人，而敢獨異乎！」乃以手板披撥其衾領，悉皆解散，裕大悅。

魏收《魏書》曰：李諧，字虔和，博學才辯。天平中，以諧兼散騎常侍，為聘。梁王衍遣主客郎范胥當接，胥曰：「黃旗紫蓋，本出東南，君臨萬拜，故宜在此。」諧答：「帝王苻命，豈得與中國比隆？紫蓋黃旗，終于入洛，無乃自害邪？」

《陳書》曰：簡文在東宮，召戚袞講論。又嘗置宴，集玄儒之士。先命道學玄相質難，次令中庶子徐摛馳騁大義，間以劇談。摛辭辯縱橫，難以答抗，諸人懾氣，皆失次序。袞時騁義，摛與往復，袞精采自若，對答如流。簡文深加嘆賞。

《隋書》曰：吳興沈重，名為碩學。高祖嘗令辛彥之與重論議，重不能抗，於是避席而謝之曰：「辛所謂金城湯池，無可攻之勢。」高祖太悅。又曰：蘇夔，字伯尼。少聰敏，有口辯。煬帝嘗從容謂宇文述、虞世基等曰：「四夷率服，觀禮華夏，鴻臚之職，須歸令望。寧有多才多藝，美容儀，可以接對賓客者為之乎？」咸以夔對。是日拜鴻臚少卿。又曰：柳誓為東宮學士，每召入臥內，與之宴謔。誓尤俊辯，多在侍從，有所顧問，應答如響。

《唐書》曰：薛收歸國，秦府記室房玄齡薦之于太宗，即日召見，問以經略，收辯對縱橫，皆合旨要。授秦王府主簿。又曰：文宗嘗于誕節召白居易與僧惟澄、道士趙常盈對御講論于麟德殿居易論難峰起，辭辯泉注，上疑宿構，深嗟挹之。

《列子》云：子夏問于孔子，孔子對曰：「賜辯賢于丘。賜也能辯不能訥。吾兼有之，所以事吾也矣。」

《莊子》曰：孔子舍于沙丘，見主人曰：「辯士也。」子路曰：「夫子何以識之？」曰：「其口窮踦，其鼻空大，其服博戲，其睫流捴，其舉足也高，其踐地也深，鹿與而牛舍。」又曰：公孫龍辯者之徒，飾人之心，易人之意，能勝人之口，不能服人之心，辯者之囿也。又曰：古者王天下者，智雖絡天地，不自慮也；辯雖雕萬物，不自說也。

《魯連子》曰：齊之辯者田巴，辯于狙丘，議于稷下，毀五帝，罪三王，訾五伯，離堅白同異，一日而服千人。有徐劫者，其弟子曰魯連，謂劫曰：「臣愿得當田子，使之不敢復談，可乎？」徐劫言之田巴，曰：「劫弟子年十二耳，然千里之駒也。愿得侍議于前。」田巴曰：「可。」魯連曰：「臣聞堂上之糞不除，郊草不蕓，白刃交前不救流矢，何則？急者不救則緩者非務。楚軍南陽，趙氏伐高唐，燕人十萬之眾在聊城而不去，國亡在旦暮耳。先生將奈何？」田巴曰：「無奈何。」魯連曰：「夫危不能為安，亡不能為存，則無為貴學士矣。今臣將罷南陽之師，還高唐之兵，卻聊城之眾。為所貴談，談者其若此也。先生之言有似梟鳴，出聲而人惡之。愿先生之勿復談也。」田巴曰：「謹聞教。」明日見徐劫曰：「先生之駒乃非兔騕褭也，豈特千里哉！」於是杜口易業，終身不復談。

《淮南子》曰：智絡天地，明照日月，辯解連環，澤潤玉石。

《抱樸子》曰：飛清機之英麗，言約暢而判滯，辯人也。

太公《六韜》曰：辯言巧辭善毀譽者曰飛言之士。

皇甫謚《高士傳》曰：趙惠文王好劍，士夾門而客三千人，太子悝患之，募有能止王者與千金。左右曰：「莊子必能。」太子使人奉周，周見王曰：「臣有三劍，惟所用焉。天子之劍，賓諸侯，正天下；諸侯之劍，如雷霆之威震，四封之內無不賓服；庶人之劍，上絕頸領，下脫肺肝。而此無異于斗雞，而爭一旦之命也，今大王有天子之位而好庶人之業，臣竊為大王薄之。」王不出宮三月，劍客皆伏。

《韓詩外傳》曰：鳥之美羽勾啄者，鳥共畏之；人之利口巧辯者，人共畏之。是以君子避三端；文士筆端，辯士舌端，武士鋒端。又曰：子貢曰：「兩國構難，壯士列陳，塵埃張天，賜不持尺兵斗糧，解兩國之難，用賜者存，不用賜者亡。」孔子曰：「辯士哉！」

《語林》曰：諸葛靚，字仲思。在吳于朝堂大會，孫皓問曰：「卿字仲思，為欲何思之？」曰：「在家思孝，事君思忠，朋友思信，如斯而已。」

王子年《拾遺錄》曰：張儀、蘇秦二人遞剪發以相活，或傭力寫書，行遇聖人之文，無以題記，則以墨書于掌中及股里。夜還，折竹寫之，二人假食于路，剝樹皮為囊，以盛天下良書。每息大樹之下，假息而寐，有一先生問曰：「二子何勤苦若是？」而儀、秦共與言論曰：「子是何人？」答曰：「吾死生歸于山谷，世論謂余歸谷子也。」秦、儀后游學，復逢歸谷子。乃請其學術，則教以干世俗之辯。乃探胸中韋袟三卷書，言輔時之事，故儀、秦學之以終身也。古史考云：儀、秦受術鬼谷先生，歸之聲與鬼相亂故也。

桓譚《新論》曰：公孫龍，六國時辯士也，為堅白之論，假物取譬，謂白馬為非馬。非馬者，言白所以名色，馬所以名形也。色非形，形非色。

《世說》曰：郭象議如懸河瀉水，注而不竭。

劉向《別錄》曰：鄒奭者，頗采鄒衍之術，遠大而閎辯，文俱難勝。齊人美之，頌曰：「談天鄒。」

《說苑》曰：林既衣韋而朝齊景公，景公曰：「君子之服也？小人之服也？」林既作色曰：「夫服何足以揣士行乎？昔荊為長劍危冠，令尹子西出焉；齊短衣而管仲隰朋出焉；越文身剪髮而范蠡大夫種出焉。如君言，衣狗裘者當犬號，衣羊裘者當羊鳴。今君衣狐裘而朝得無為變乎！」

《文士傳》曰：劉禎，字公幹，年八歲能誦論及賦數萬言，性辯捷。文帝嘗請同好為主人，使甄夫人出，拜坐者皆伏，而禎獨平視如故。武帝使人觀之，見禎，大怒，命收之。主者案禎大不恭，應死減一等，輸作部使磨石。武帝嘗輦至尚方，觀作者，見禎故環坐正色，磨石不仰，武帝問曰：「石何如？」禎因得喻己目理，跪對曰：「石出自荊山玄巖之下，外有五色之章，內含卞氏之珍，磨之不加瑩，雕之不增文，稟氣堅貞，受茲自然，顧理枉屈，紆繞獨不得申。」武帝顧左右，大笑，即日還宮，赦禎復署吏。又曰：華譚，字令思。年十四，舉秀才，入洛，會宣武場座有卞者嘲南人：「諸君，楚人亡國之餘，有何秀異，忽應斯舉。」眾無答，譚在下行，遙曰：「當今六合齊軌，異人并出。吾聞大禹出于東夷，文王生于西羌，賢聖之所在，豈常之有？昔武王伐紂，遷商頑民于洛邑，得無吾子是其苗裔？」時咸改視，辯者無以應也。

王瑱之《童子傳》曰：孔林，魯國人，年十歲詣臺。魯相劉公客有獻雁者，嘆曰：「天之于人，生五穀以為之食，有魚鳥以為之肴。」眾賓咸曰：「誠如公旨。」林曰：「不然。夫萬物所生，各稟天氣。事不必為人，人徒以智得之，故蚊蚋食人，蚓蟲啖土，非天為蚊蚋生人，為蚓生土。」公曰：「童子辯焉。」

《郭子》曰：梁國楊氏子年九歲，甚聰慧。孔君平詣其父，父不在，乃呼兒出，為設果，有楊梅。孔指示兒：「此君家果。」兒應聲答曰：「未聞孔雀是夫子家禽。」

《王弼別傳》曰：弼年十餘歲，好《老》《莊》，通辯能言者。

《列女傳》曰：袁次陽妻者，扶風馬季長之女也。下車禮畢，次陽問曰：「為婦之道，貞順而已，何輜軿僮婢數十，黼黻玄黃珠璣之飾耶？」夫人答曰：「女有三從之義，在家系于父母，情愛無已，欲其豐麗，故不敢逆命。今君欲擬鮑子、子都之風，不受婦家之送，此乃清高異行也。妾亦欲察君志，悉還所有，以成君之高，不亦可乎？」次陽又問曰：「弟先兄舉，猶以為鄙，高士不為也。賢姊未嫁而新婦先行，有何汲汲乎！」答曰：「家姊有宋伯姬之風，梁高之行，節操概于青雲，貞介皦于白日。家君庶堯之配舜，孔子妻公冶之義，世乏此賢，故目躊躇。妾固陋不才，遭人則可。」次陽默然悵恨。外聽者曰：「使君努力，何為新婦所困之有！」

傅玄《七禮》曰：辯論鋒起，探虎摩龍。

徐幹《七喻》曰：戰國之際，秦、儀之徒，智略兼人，辯利軼軌，倜儻挾義，觀釁相時。圖爵位則佩六紱，謀貨財則輸海內，一怒而諸侯懼，安居而天下憩，人主見弄于股掌之上，而莫之知惡也。

班固《答賓戲》曰：子雖馳辯如濤波，摛藻如春華，猶無益于殿做攏

劉邵《趙都賦》曰：辯論之士，則智凌狙兵，材過東里，分摘滯義，割擗纖理，論折堅白，辯藏三耳。

張衡《西京賦》曰：其都游說辯論之士，街談巷議，彈射臧否，剖析毫厘，擘肌分理。

張華《縱橫篇》曰：蘇秦始為交，同學鬼谷先生，辯說剖毫厘，變詐入無形，巧言惑正理，人主莫不傾聽。

王廙《子貢畫贊》曰：端木英辯才清，吐口敷華，發音揚馨。

*訥

《說文》曰：訥，言難也。

《易》曰：吉人之辭寡。

《禮記》曰：趙文子其言內內，若不出諸其口。

《論語》曰：君子欲訥其言而敏于行。又曰：剛毅木訥近仁矣。

《史記》曰：周勃為人木強少文，然可屬大事。又曰：司馬相如口吃，而善著書。

《漢書》曰：曹參為相，遵蕭何之約，采擇郡國長史，訥于文辭謹厚長者，即召，除為丞相史。又曰：李廣訥口，少與人言，居則畫地以為陣。

《東觀漢記》曰：吳漢為人質厚少文，造次不能以辭語自達。鄧禹及諸將多所薦舉。又曰：揚雄好著書而口吃，不能劇談。

范曄《後漢書》曰：吳漢自建武時，常居上公之位，終始親愛，諒猶質簡而強力也。子曰：「剛毅木訥近仁，」斯豈漢之方乎！又曰：劉昆，字恒公，陳留人。建武五年舉孝廉，除江陵令。時縣連火災，昆輒向火叩頭，多能降雨止風。遷弘農太守，虎皆負子渡河，徵為光祿勛。詔問：「前在江陵，何德而政致是耶？」對曰：「偶然耳。」左右皆笑其質訥。帝曰：「此長者之言。」顧命書諸策。又曰：高彪，字義方，吳郡無錫人也。家本單寒，至彪為諸生，游太學，有雅才而訥於言。

《續漢書》曰：何休任城樊人，樸訥而精研六經，世儒無及者。

《魏略》曰：嚴翰善《春秋公羊》，司隸鍾繇不好《公羊》而好《左氏》，謂左氏為太官而謂公羊為賣餅家，故常數與翰辯短長。繇為人機捷，善持論，而翰訥，臨時屈無以應。

《晉書》曰：郭林宗謂劉儒口訥心辯，有珪璋之質。

張詮《南燕書》曰：慕容納沉靜深邃，外訥內敏。

《北史》：牛恒訥幼稍而敏于行。上嘗令其宣敕，至陛下不能言，退還拜謝云：「并忘之。」上曰：「傅語小辯，故非宰臣任也。」愈稱其質直。

《隋書》：范陽祖君彥，齊尚書仆射孝徵之子也。容貌短小，言訥澀，有才學。大業末，官至東平郡書佐。

《老子》曰：大辯若訥。

《管子》曰：吾畏事不敢事，畏言不為言，行年六十如老吃耳。

張騭《文士傳》曰：左思，字太沖。貌惡不揚，口訥不能給談，默而心解。又曰：成公綏口訥不能談論，嘿而內朗，人有劇問，以筆墨答之。

裴啟《語林》曰：鄧艾口吃，常云艾艾。宣王曰：「為云艾艾，終是幾艾？」答曰：「譬如鳳兮鳳兮，故作一鳳耳。」

《玄晏春秋》曰：予樸訥不好戲弄，口又不能戲談。

崔琰《述初賦》序云：琰性頑口訥，年十八不能會問，好擊劍，尚武事。

紀騭表孫皓曰：臣稟氣淺薄，體不及眾，形容短陋，訥口弱顏。

