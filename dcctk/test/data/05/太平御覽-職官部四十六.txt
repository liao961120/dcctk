*王師

《漢書》曰：王式，字翁思，東平人。為昌邑王師。昭帝崩，昌邑王嗣立，以行淫亂廢，昌邑群臣皆下獄。治事使者責問曰：「師何以無諫書？」式對曰：「臣以《詩》三百五篇朝夕授王，至於忠臣孝子之篇，未嘗不為王反復誦之。臣以三百五篇諫，是以無諫書。」使者以聞，亦得減死論。

*王傅

《後漢書》曰：皇太子強求乞自退，封東海王，故重選官屬，以杜林為王傅，從駕南巡狩。時諸王傅數被引命，或多交游，不得應詔，惟林守慎，有召必至。餘人雖不見譴，而林特受賞賜；又辭不敢受，帝益重之。

《吳志》：是儀字子羽，北海營陵人也。南、魯二宮初立，儀以本職領魯王傅。儀嫌二宮相近切，乃上疏曰：「臣竊以魯王天挺懿德，兼資文武，當今之宜，宜鎮四方，為國藩輔。宣揚德美，廣耀威靈，乃國家之良規，海內所瞻望。但臣言辭鄙野，不能究盡其意。愚以二宮宜有降殺，正上下之序，明教化之本。」書三四上。為傅盡忠，動輒規諫；事上勤，與人恭；不治產業，不受施惠，為屋舍才足自容。鄰家有起大宅者，權出望見，問起大室者誰，左右對曰：「似是儀家也」。權曰：「儀儉，必非。」問果他家。其見知信如此。

《唐書》曰：丘悅，河南陸渾人，亦有學業。景龍中為相王府掾，與文學韋利器、典簽裴耀卿俱為王府直學士。睿宗在藩，甚重之，官至岐王傅。開元初卒。撰《三國典略》三十卷行於時。

*王友

《晉中興書》曰：謝尚，字仁祖，司徒左西屬，為會稽王友。

《北史》曰：蕭大圜除滕王逌友，逌嘗問大圜曰：「吾聞湘東王作《梁史》，有之乎？餘傳乃可抑揚，帝紀奚若隱則非實，記則攘羊？」對曰：「言之者妄耳！如使有之，亦不足怪。昔漢明為世祖紀，章帝為顯宗紀，殷鑒不遠，足為成例。且君子過如日月之蝕，彰於四海，安得而隱之？如有不彰，亦安得不隱？蓋子為父隱，直在其中；諱國之惡，抑又禮也。」逌乃大笑。

《殷浩別傳》曰：會稽王少著名譽，友學之奉，必極有德，以浩為友。

《山公啟事》曰：近啟修武令劉訥補南陽王友。詔曰：「友誠宜得有益者，然以長吏治民，不宜屢易為疑，令散人無依仰。」又啟：「今者職散中誠自有人，然劉訥才志外內非稱，臣以為宜蒙此者，是以啟及，不審固可用不？」詔：「可爾所啟。」

*王侍讀

《隋書》曰：楊汪，字元度。勤學，專精《左氏傳》，通《三禮解》，補周冀王侍讀。王甚重之，每曰：「王侍讀德業優深，孤之穆生也。」

《唐書》曰：姚思廉初為代王侍讀。屬義師入京城，時府寮駭散，惟思廉侍王，不離其側。義師入殿門，思廉謂之曰：「唐公舉兵，本匡王室，卿等不宜無禮于王！」眾服其言，於是布列階下。須臾太宗至，聞而義之，許其扶王至順陽閣下，泣拜而去。觀者咸嘆曰：「忠烈之士也。仁者有勇，此之謂也！」太宗居藩，引為文學。及親征徐圓朗，思廉時在洛陽，太宗嘗從容言及隋亡之事，慨然嘆曰：「姚思廉不懼兵刃，以明大節，求諸古人，亦何以加也！」因寄物百段，遺其書曰：「想卿節義之風，故有斯贈。」

*王文學

《魏志》曰：中山恭王褒，每讀書，文學左右常恐以精力為病，數諫止之，不能廢也。文學阮輔相與言曰：「受詔察王舉措，有過當奏；及有善，亦宜以聞。」遂共表陳褒美。褒聞之大驚，責讓文學曰：「修身自守，常人之行耳，而諸君以上聞，適增其負累也。」

《晉書》曰：鄭袤。魏武帝初封諸子為侯，精選賓友，袤與徐幹俱為臨淄文學。

《晉諸公贊》曰：扶風王，年八歲，聰明善詩賦，中表奇之，魏烈祖以為齊王芳文學。

《長沙耆舊傳》曰：太尉李公，時為荊州刺史，下辟書：「夫采名珠求之於蚌，欲得名士求之文學。或割百蚌不得一珠，不可舍蚌求之於魚；或百文學不出奇士，不可舍文學求之於斗筲也。由是言之，蚌乃珠之所藏，文學亦士之場矣。」

*郡國相

《東觀漢記》曰：吳祐，字季英，陳留人。遷膠東相，政惟仁簡，以身率物，民有相爭訴者，輒閉閣自責，然後科其所訟，以道譬之。或身到閭里，重相和解。自是之後，爭隙省息，吏民不欺。又曰：魯平，字叔陵，拜趙相。為政尚寬惠禮讓，雖有官，不廢教授，門人常有數百。關東號曰：「五經復興魯叔陵。」

《後漢書》曰：「張禹遷下邳相。徐縣北界有蒲陽坡，《東觀記》曰：坡水廣二十里，徑直百里，在道西。其東有田可萬頃。坡與陂同。傍多良田，而湮廢莫修。禹為開水門，通引灌溉，遂成熟田數百頃。勸率吏人，假與種糧，親自勉勞，遂大收谷實。鄰郡貧者歸之千餘戶，室廬相屬，其下成市。後歲至墾千餘頃，人用溫給。又曰：趙咨應召，復拜東海相。之官，道經滎陽。令敦煌曹暠，咨之故孝廉也，咨為敦煌太守時，暠薦為孝廉。迎路謁候，咨不為留。暠送至亭水次，望塵不及，謂主簿曰：「趙君名重，今過界不見，必為天下笑！」即棄印綬，追至東海。謁咨畢，辭歸家。其為時人所貴若此。

謝承《後漢書》曰：東郡趙咨為東海相，人遺其雙枯魚啖之，二歲不盡，以儉化俗。

《魏志》曰：初，曹公為兗州，以東平畢諶為別駕。張邈之叛也，邈劫諶父母弟妻子；公謝遣之，曰：「卿老母在彼，可去！」諶頓首無二心，公嘉之，為之流涕。既出，遂亡歸。及邈敗，生得諶，眾為諶懼，公曰：「夫人孝於其親者，豈不亦忠於君乎！吾所求也。」以為魯相。又曰：太祖，光和末，黃巾起，拜騎都尉，討潁川賊，遷為濟南相。國有十餘長吏，多阿附貴戚，贓污狼籍，於是奏免其八，禁斷淫祀，奸宄逃竄，郡界肅然。

《蜀志》：劉備領平原相。郡民劉平素輕先主，恥為之下，使客刺之。客不忍刺，語之而去，其得人心如此。

《晉書》曰：文帝輔政，阮籍常從容言於帝曰：「平生曾游東平縣，樂其風土。」帝大悅，即拜東平相。籍乘驢到郡，壞府舍屏障，使內外相望，法令清簡，旬日而還。又曰：阮神遷平原相。時襄邑衛京自南陽太守遷於河內，與神俱拜，帝望而嘆曰：「二千石皆若此，朕何憂乎？」

《九州春秋》曰：孔融為北海相，一朝殺五部督郵。

《會稽典錄》曰：駱俊，字孝遠，烏傷人。孝靈皇帝擢拜陳相。汝南葛陂盜賊并起，陳與接境，四面受敵。俊厲吏民為之保障，出倉見穀以贍貧民，鄰郡士庶咸往歸之，身捐俸祿給其衣食。民有產子，常敕主者厚致米肉，生男女者輒以駱為名。

*國郎中令

《漢書》曰：龔遂，字少卿，山陽人。以明經為官，至昌邑郎中令，事王賀。賀動作多不正，遂為人忠厚，剛毅有大節，內諫諍于王，外責傅相，引經義，陳禍福，至於涕泣，謇謇無已。面刺王過，王至掩耳起走，曰：「郎中令善愧人。」及國中皆畏憚之。王又與騶奴宰人游戲飲食，賞賜無度，遂入見王，涕泣膝行，左右侍御者皆出涕。王曰：「郎中令何為哭？」遂曰：「臣痛社稷之危也！」又曰：周勃等共誅諸呂，迎代王。郎中令張武等議皆曰：「不可信，愿稱疾無往，以觀其變。」中尉宋昌進曰：「群臣之議皆非，愿大王勿疑也。」代王遣后薄昭見勃，勃等俱言所以迎立王者，昭還報信矣。王笑謂宋昌曰：「果如公言。」乃令宋昌驂乘，張武等乘傳詣長安，群臣奉法駕代邸。皇帝即日夕入未央宮，夜拜宋昌為衛將軍，領南北軍，張武為郎中令，行殿中。

《續漢書》曰：皇子封王，其郡為國。每國置郎中令一人，秩千石，掌王大夫、郎中、宿衛官也。

《魏志》曰：袁渙為魏國郎中令。及卒，太祖為之流涕，賜穀二千斛，一教「以太倉穀千斛賜郎中令家」，一教「以垣下穀千斛與卿家」，外不解其意。教曰：「以太倉穀者，官法也；以垣下穀者，親舊也。」

《晉中興書》曰：顧榮。時在洛者，惟陸機、陸云及榮，惟三人而已。機、云雖有才藻，不及榮也。以南土秀望，補吳王郎中令。

沈約《宋書》曰：宋國初建，當置郎中令。高祖難其人，謂傅亮曰：「今用郎中令，不可減袁曜卿也。」既而曰：「吾得其人矣。」乃以王惠居之。

《續搜神記》曰：會稽朱弼為王國郎中令，營立第舍，未成而卒。同郡謝子木代其事，以弼死亡，乃定簿書，多張功費，長百餘萬，以其贓誣弼，而實入子木。子木夜寢，忽聞有人道弼姓字者，俄頃而到子木堂前，立謂之曰：「卿以枯骨腐肉專可得誣！當以某日夜更相書。」言終，忽然不見。

陸機《詣吳王表》曰：臣本吳人，靖居海隅。朝廷欲抽引遠人，綏慰遐外，故太傅所辟，殿下東到淮南，發詔以臣為郎中令。

*國中尉

《史記》曰：魯申公弟子為博士十餘人。孔安國至臨淮太守，徐偃為膠西中尉，其治官皆有廉節，稱其好學。

《漢書》曰：鄭當時，字莊，陳人也。稍遷為魯中尉。又曰：梁孝王招延四方豪杰。齊人公孫詭多奇計，初見日：「王賜千金。」官至中尉，號曰「公孫將軍。」

《續漢書》曰：清河王小心恭孝，特見親愛。后諸王就國，鄧太后詔特清河國置中尉內史，賜乘上御物焉。

《漢舊儀》曰：帝子為王，王國置太傅、相公、尉各一人，秩二千石，以輔王。

《三輔決錄》曰：淮陽憲王，宣帝愛子，器異其才，欲以為嗣。王恃寵自驕，天子乃用韋玄成為中尉，以輔導之。受詔，與蕭望之等論五經同異於石渠閣。

《邵氏家傳》曰：邵弘，字德裕。時景帝為瑯琊王，詔書高選官屬，請君為中尉。君為人體素方嚴，儀容甚偉，雖私門接對，僮仆儼然，不厲而威，王甚憚焉。王常侯君晝息，身隨使者潛至君舍，令使者進曰：「王有令。」君徐理鬢冠履，俯伏盡禮，然後讀之。王與使者群立瞻聽，為之嘆息曰：「古人稱不愧于屋漏，其邵中尉乎？吾反逆詐以試長者，豈不陋哉！」王虛心受納，欣宴言話，晝夜無休。君乃上書諫王，王讀三四，瞿然失色，后謂左右曰：「思邵中尉之言，使人于今毛豎。」

*國常侍

《漢書》曰：龔舍，字君倩，少好學，明經。楚王入朝，聞舍高名，聘為常侍。不得已，隨王歸國。

《晉春書》曰：甘卓，字季思。察孝廉，為吳王宴常侍。

*國侍郎

王隱《晉書》曰：孫秀，瑯琊國書佐，為趙王倫國侍郎。

桓譚《新論》曰：宣帝元康、神爵之間，丞相奏能鼓雅瑟者，渤海趙定、梁國龍德，召見溫室，拜為侍郎。

*府長史

《漢書》曰：張湯為御史大夫，為三長史朱買臣等所譖。帝遣杜周詰湯，湯欲對，周曰：「君為大臣，今被責詰，何用對為？」於是自殺。臨死上書曰：「譖臣者，三長史也。」帝追惜湯，悉誅三長史。又曰：趙充國從貳師將軍擊匈奴，身被二十餘瘡。武帝視而嗟嘆，遷車騎長史。

《晉書》曰：劉輿為魏郡太守，東海王越將召之，或曰：「輿猶膩也，近則污人。」及至，越疑而御之。輿密視天下兵簿及倉庫、牛馬、器械、水陸之形，皆默識之。是時軍國多事，每會議，自潘滔以下，莫知所對。輿既見越，應機辯畫，越傾膝酬接，即以為左長史。又曰：劉輿為東海王越左長史。越既秉政，時賓客滿筵，文案盈幾，遠近書記，日有數千，終日不倦，或以夜繼之，皆人人歡暢，莫不悅附。命議如流，酬對款備，時人服其能，比之陳遵。時稱越府有三才：潘滔大才，劉輿長才，裴邈清才。

《晉中興書》曰：王獻之，少有清譽，亦善隸書。后將軍謝安請為長史，甚欽愛之。又曰：薛兼，字令長，與同郡紀瞻等初入洛，張華嘆曰：「皆南金也。」屢遷至丞相右長史，兼恪勤王事，以佐祿秩優泰，每約損辭讓，以周貧而已。

《宋書》曰：阮萬齡，陳留尉氏人。萬齡少知名，自通直郎為孟昶建威府長史。時袁豹、江夷相繼為昶司馬，時人謂昶府有三素。

《齊書》曰：庾杲之出為王儉衛軍長史，時人呼儉府為入芙蓉池。又曰：陸慧曉為晉熙王冠軍長史。慧曉歷輔五政，治身清肅，僚佐以下造請，起送之。或謂慧曉曰：「長史貴重，不宜妄自謙屈。」答曰：「我性惡人無禮，不容不以禮處人。」又曰：陸慧曉遷右長史。時陳郡謝朏為左長史，府公竟陵王子良謂王融曰：「我府二上佐，求之前世，誰可為比！」融曰：「兩賢同時，便是未有前例。」

崔鴻《十六國春秋·后趙錄》曰：張躍，字世淵，清河東武城人也。學敏才達，雅善清談，石勒偉其儀辨，拜世子衛軍長史。敕世子曰：「張長史，人之表范，汝其師之。」

《後魏書》曰：張袞，字洪龍，上谷沮陽人也。好學有文才，太祖為代王，遷為左長史。決策幃幄，太祖器之，禮遇優厚。

《南史》曰：孔覬除安陸王子綏后軍長史。性使酒恃氣，每醉輒彌日不醒，僚類間多所凌忽，尤不能曲意，權幸莫不畏而嫉之。居常貧罄，無有豐約，未嘗開懷。為府長史，典簽，咨事不呼前，不敢前；不令去，不敢去。雖醉日居多，而曉明政事；醒時判決，未嘗有壅。眾咸云：「孔公一月二十九日醉，勝他人二十九日醒也。」孝武每欲引見，遣人覘其醉醒。

《隋書》曰：衛玄初仕，周武帝親總萬機，拜益州總管府長吏，賜以萬釘寶帶。

《唐書》曰：和元祐為千牛衛長史。先是元祏獻詩十首，其詞猥陋，皆寓言嬖幸而意及兵戈，韋氏命拘於大理而將戮。月餘而韋氏就誅，其詩若合符讖，故上聞而拜之。

《魏武故事·載令》曰：府長史王必，是吾披荊棘時吏也。忠能勤事，心如鐵石，國之長吏也。蹉跌久不辟之，舍騏驥而不乘，焉惶惶而更求哉？今故教辟之。

《陶氏家傳》云：猷，字恭豫。王導以君江東俊望，請為右軍長史。君恪勤王事，每當朝日，恒夙興就路。及到府門，輒先眾僚。為人美容止，善談論，亦以此見稱當世焉。

*府司馬

《左傳》曰：季氏以公鉏為馬正，馬正，家司馬也。慍而不出。閔子馬見之，閔子馬，閔馬父也。曰：「子無然。禍福無門，惟人所召。為人子者，患不孝，不患無所。所，位處也。恭敬父命，何常之有？」言廢置在父無常位。公鉏然之。恭敬朝夕，恪居官次。

《家語》曰：《鄉射》曰：「孔子觀於鄉射，於是退而與門人習射於矍相之圃，蓋觀者如堵墻焉。射至於司馬，使子路執弓矢出延射者。子路為司馬，故射立于子路，使出延射。

《魏略》曰：諸葛誕伐吳，戰於東關，上欲速進軍，司馬王儀諫曰：「吳賊必有伏，宜持重，不可進。」上不聽，果為吳人所覆。儀曰：「今日之敗，誰當其咎？」上曰：「司馬欲委罪孤耶！」遂法儀。

《晉書》曰：石苞為景帝中護軍司馬。宣帝聞苞好色薄行，以讓帝，帝答曰：「苞雖細行不足，而有經國才略。夫廉貞之士，未必能經濟世務。是以齊桓忘管仲之奢僣，而錄其匡合之大謀；漢高舍陳平之污行，而取其六奇之妙算。苞雖未可以上儔二子，亦今日之選也。」懿乃止。

《晉陽秋》曰：晉陵人韋夐。桓修令於坐相劉裕，仕官當至州不？夐云：「劉粗是有相人，當不失邊州刺史。」既出，私於裕曰：「卿大有貴相，向不敢極言耳！」裕惡其言末略，答曰：「卿狂言！驗當相用為司馬。」義旗后數年，夐見裕，訴曰：「周成不負桐葉之信，公不應忘司馬之言。今不希鎮軍府，聞護軍司馬缺，愿賜卒恩。」裕美而用之。

《晉中興書》曰：中宗為安東將軍，鎮下邳。請王導為司馬，軍國之事，無不咨訪。中宗遷鎮建康，導為司馬，委以政事。于時朝野傾心，號曰「仲父導。」忠於事上，達於從政，以百六之弊，寄寓江左。為治之本，務在清靜。

沈約《宋書》曰：羊徽被遇於高祖，高祖謂咨議參軍鄭鱗之曰：「羊徽一時美器，世論猶在，兄后恨不識之。」撥補右將軍劉蕃司馬。

《後魏書》曰：辛祥為并州平北府司馬。有白璧還兵藥道顯被誣為賊，官屬推據，咸以為然。祥曰：「道顯面有悲色，察獄以色，其此之謂乎？」苦執申之。月餘，別獲真賊。

《世說》云：謝奕為桓宣武荊州司馬。奕既上，猶推布衣之交，在溫坐岸幘嘯詠無異常日，宣武每曰：「我方外司馬也。」奕醉溫於許，主避之，主每曰：「君若無狂司馬，我何由得相見。」

