*昭儀

《漢書·外戚傳》曰：武帝制婕妤、娙娥、容華、充衣，各有爵位，而元帝加昭儀之號，位次丞相，爵比諸侯王。婕妤視上卿，比列侯。

《漢書》曰：孝元傅昭儀，哀帝祖母也。父河內人。少為上官太后才人，元帝進幸有寵。為人有才略，善事人，下至宮人左右，飲酒酹地，皆祝延之。產一男一女，女為平都公主，男為定陶恭王。

《漢書》曰：孝元馮昭儀，平帝祖母也。父奉世，為執金吾。上幸虎圈斗獸，后宮皆坐。熊佚出圈，攀檻欲上殿。左右貴人、昭儀等皆驚走，馮婕妤直前當熊而立，左右殺熊。上問：「人情驚懼，何故前當？」婕妤曰：「猛獸得人而止，妾恐熊至御坐，故身當之。」元帝嗟嘆，以此倍敬重焉。男立為信都王，尊婕妤為昭儀。元帝崩，為信都太后，與王俱居儲元宮。又曰：孝成趙皇后，本長安宮人。生時父母不舉，三日不死，乃收養。及壯，屬陽阿主家，學歌舞，號曰飛燕。帝微行，過陽阿主，作樂。見飛燕而悅之，召入官，大幸。有女弟復召入，俱為婕妤，貴傾後宮。許后廢，立為皇后。后寵小衰，而弟更幸，為昭儀。居昭陽舍，其中庭彤朱，殿上髹漆，砌皆銅沓金涂，白玉階，璧帶往往為黃金釭，金公蘭田璧，明珠、翠羽飾之，后宮未嘗有焉。

《魏志·序》曰：魏因漢法，母后之號，皆如舊制，自夫人以下，世有增損。太祖建國，始命王后，其下五等：有夫人、昭儀、婕妤、容華、美人。明帝又置淑妃、昭華。

《後魏書》曰：世祖左昭儀，文明皇后馮氏之姑。父朗，坐事誅，后遂入宮。昭儀雅有母德，鞠養教誨。年十四，高宗踐極，選后為貴人。皆是昭儀撫訓之力。又曰：孝文馮昭儀，廢后馮氏姊也。高祖還洛，后恩遇甚厚。昭儀先以疾病，文明太后遣還家為尼。太后崩，服終，高祖重引為左昭儀，至洛，稍有寵，后禮愛漸衰。昭儀自以年長，且前入宮掖，譖見待厚，規為內主，索構百端。帝遂廢后為庶人。昭儀寵愛過本，專寢當夕，宮人稀復進見，后遂立為皇后。

沈約《宋書》曰：漢元帝制昭儀，世祖省之。晉泰始二年，又制昭華、昭儀等，以備九嬪也。

崔鴻《三十國春秋·前趙錄》曰：嘉平二年，立司空王育女為左昭儀，尚書令任顗女為右昭儀。

《晉書·載記》曰：石勒定昭儀、夫人位視上公，貴嬪、貴人視列侯，員各一人；三英、九華視伯，淑媛，淑儀視子，容華、美人視男，務簡賢淑，不限員數。

《西京雜記》曰：趙后腰體弱，筆行步進止，女弟昭儀不能及。但昭儀弱骨豐肌，尤善笑語。二人并色如紅玉，為當時第一，皆擅寵后宮。

《唐書》曰：高宗六年，將立昭儀武氏為皇后，長孫無忌屢言不可。帝后召于志寧等謂曰：「武昭儀有令德，朕欲立為皇后，卿等以為如何？」志寧曰：「自貞觀二十三年后，先朝付托遂良，望陛下問其可否。」竟不從無忌等言，而立昭儀為皇后。

*夫人

《周禮注》曰：三夫人之於后，猶三公之於王，坐而論。婦，禮無官職者矣。

《禮記·婚義》曰：古者天子立六宮、三夫人、九嬪、二十七世婦、八十一御妻，以聽天下之內治，以明章順，故天下內和而家理。

《五經要義》曰：古者，后夫人必有女史彤管之法。后妃群妾，以禮御於君所。女史書其日月，授其環，以進退之。生子月娠，則以金環退之。當御者以銀環進之，著於左手；既御，著於右手。左手陽也，以當就男，故著。右手陰也，既御而復故。此女史之職也。

《史記》曰：武帝時，幸夫人尹婕妤。邢夫人號娙娥，秩比中二千石。尹夫人、邢夫人同時并幸，有詔不得相見。尹夫人自請，武帝許之。即令他夫人飾，徒御者數十人，來前。尹夫人見之，曰：「非邢夫人身也。」帝曰：「何以言之？」對曰：「視其貌形體狀，不足以當人主。」於是有詔使邢夫人衣故衣，獨身來前。尹夫人望見之，曰：「真是矣。」於是乃低頭俯而泣，自痛其不如也。諺曰：「美女入室，惡女之仇。」

《漢書》曰：漢興，因秦之稱號，妾皆稱夫人。有美人、良人、八子、七子、長使之號焉。又曰：漢王得定陶戚姬，愛幸，生趙隱王如意。高祖崩，惠帝立，呂后為皇太后，乃令永巷囚戚夫人，髡鉗衣赭衣，令舂。戚夫人舂歌曰：「子為王，母為虜，終日舂薄暮，常與死為伍！相離三千里，當誰使告汝？」太后遂斷戚夫人手足，去眼薰耳，飲以瘖藥，使居鞠域中，名曰人彘。又曰：高帝薄姬，文帝母也。少時與管夫人、趙子兒相愛，約曰：「先貴無相忘也。」而管、趙先幸。漢王四年，坐河南城皋靈臺，此兩美人相與笑。問其故，兩人俱以實告。王心凄然憐薄姬，是日，召而幸之。又曰：孝武李夫人，本以倡進。初，夫人兄延年性知音，善歌舞，武帝愛之。每新聲變曲，聞者莫不感動。延年侍上起舞，歌曰：「北方有佳人，絕世而獨立，一顧傾人城，再顧傾人國，寧不知傾城與傾國，佳人不可得！」上嘆息曰：「善！世豈有此人乎？」平陽主因言延年有女弟，上乃召見之，實妙麗善舞。由是幸，生一男，是為昌邑哀王。李夫人少而蚤卒，上憐閔焉，圖畫其形于甘泉宮。齊人少翁能致其神，乃夜張燈燭，帷帳，陳酒肉，而令上居他帳，望見好女如李夫人之貌，不得就視，上愈益悲感，為作詩曰：「是耶，非耶？立而望之，偏何姍姍，其來何遲！」令樂府諸音家弦歌之，上自為作賦，以傷悼夫人。又曰：孝武鉤弋趙婕妤，昭帝母也，家在河間。武帝巡狩過河間，望氣者言此室有奇女天子氣，使召之。既至，女兩手皆拳，上自披之，手即時伸。由是得幸，號曰拳夫人。

《後漢書》曰：陳夫人者，家本魏郡。少以聲伎入孝王宮，得幸，生質帝。亦以梁氏故，榮寵不及焉。

《魏志》曰：魏因漢法，母后之號，皆如舊制，自夫人以下，世有增損。太祖建國，始命王后，其下五等：有夫人，有昭儀，有婕妤，有容華，有美人。明帝增淑妃、昭華、修儀。太和中，始復命夫人，登其位于淑妃之上。自夫人以下，爵凡十二等：貴嬪、夫人，位次皇后。

《魏志》曰：文德郭皇后有智數，時有所獻納。文帝之為嗣，后有謀焉。太子即位，后為夫人。

王隱《晉書》曰：胡芳以選入宮，父奮哭曰：「老奴不死，唯有二兒，男入九地之下，女上九天之上。」后拜芳夫人。元后臨終，有命先來臨者有賞，胡夫人自排人徑前辭決。咸寧二年，立皇后楊氏，封父駿臨晉侯。駿漸驕慢，奮語駿：「卿恃女更豪也？與天家作婚者，未有不滅門。」駿曰：「卿女不在天家也？」奮曰：「我女與卿女作婢耳，何能增損？」

《後魏書》曰：明元昭哀皇后，姚興之女。太宗以后禮納之，后為夫人。后以鑄金人不成，未昇尊位，然帝寵幸，出入居處，禮如后焉。

《晉中興書》曰：簡文宣皇后鄭氏，字阿春，滎陽人也。先適渤海田氏，生一男，夫亡，后依舅濮陽吳氏。中宗為丞相，敬后先崩，將納吳氏女為夫人。后及吳氏女并游后園，有見之者言于中宗曰：「鄭氏雖嫠居，賢于吳氏遠矣。」遂以德色納為夫人，甚有寵。

沈約《宋書》曰：晉武采漢魏之制，置貴嬪、夫人、貴人，是為三夫人，位視三公。

《晉起居注》曰：有司奏今月九日當拜鄭夫人，后、婕妤按儀注，應服雀釵袿襈。

《列仙傳》曰：鉤弋夫人右手拳，姿色甚偉。帝披其手，得一鉤，而手尋伸。生昭帝。既而，帝害之。殯，尸不臭而香。數月，昭帝既即位，更葬之，棺空，但有系履。故名其宮曰鉤翼，後避諱改為弋，廟有神祠焉。

《西京雜記》曰：高帝、戚夫人善鼓瑟擊筑。帝擁夫人倚瑟而弦歌，畢，泣下流連。夫人善為翹袖折腰之舞，歌《出塞》、《望歸》之曲，侍婢數百人皆為之。後宮齊唱，常入雲霄。又曰：戚夫人以百煉金為彄環，照見指骨，上惡之，以賜侍兒鳴玉、曜父幾等各四枚。又曰：戚夫人侍兒賈佩蘭，后出為扶風人段儒妻。說在內時，戚夫人侍高祖，常以趙王如意為言，高祖思之，或半日不言，嘆息凄愴，而未知其術。輒倚夫人，夫人擊筑，高祖自歌《大風詩》以和之。又曰：武帝以象牙為簟，賜李夫人。又曰：武帝遇李夫人，就取玉簪搔頭，自此宮人搔頭皆用玉。

*貴人

《東觀漢記》曰：光烈陰皇后，上即位，立為貴人。上以后性賢仁，宜母天下，欲授以尊位，后輒退讓，自陳不足以當大位。又曰：章帝宋貴人時，竇皇后內寵方盛，以貴人名族，節操高妙，心內害之。欲為萬世之計，陰設方略，讒毀貴人，由是母子見疏。數月，誣奏貴人使婢為蠱道祝詛。七年，遂被譖暴卒。又曰：孝和陰皇后聰慧敏達，有才能，善史書。永元二年，選入掖庭為貴人，托以先后近屬，故有寵。

《後漢書》曰：順烈梁后，永建三年，與姑俱入掖庭，時年十三。太史卜兆得封房，又筮得坤之比，遂以為貴人。常時被引御，從容辭曰：「愿陛下思雲雨之均澤，識貫魚之次序，使小妾得免罪謗之累。」由是帝加敬焉。又曰：桓思竇后，延熹八年，選入掖庭為貴人，其冬，立為皇后，而御見甚稀，帝所寵唯采女田聖等。永康元年冬，帝寢疾，遂以聖等九女皆為貴人。

《東觀漢記》曰：申貴人生孝穆皇帝，趙夫人為穆皇后，匽夫人生桓帝。帝既立，追謚趙夫人為穆皇后，匽夫人為博園貴人。和平元年，桓帝詔曰：「博園匽貴人，履高明之懿德，咨淑美之嘉會，與天合靈，篤生朕躬。欲報之德，詩所感嘆，今以貴人為孝崇皇后。」又曰：孝桓帝鄧后，字猛。父香，早死。猛母宣，改嫁為掖庭民梁紀妻，紀者，襄城君孫壽之男也。壽引進，令入掖庭，得寵為貴人，故冒姓為梁氏。

《續漢書》曰：光武郭皇后聖通，世祖至真定，納聖通，有寵。世祖即位，以為貴人。

《魏志》曰：文帝納甄后于鄴，有寵，生明帝。郭后、李貴人并愛幸，后愈失意，有怨言。

王隱《晉書》曰：武帝臨軒，拜諸葛婉為夫人，李曄為貴人。

《後魏書》曰：文成馮后，生有神光之異。高祖踐極，以選為貴人。又曰：文成元皇后李氏，梁國蒙縣人也，頓丘王峻妹。后之生也，有異于常，父方叔常言：「此女當大貴。」及長，姿質美麗。永昌王仁得后，后遇事誅，后與其家人送平城宮。高祖登白樓望見之，謂左右曰：「此婦人佳乎？」乃下臺，后得幸于齋庫中，遂有娠。守庫者亦私書壁記之，后驗問，皆相符同。生顯祖，拜貴人。

沈約《宋書》曰：貴嬪，文帝所制。貴人，漢光武制。泰始二年，又省貴人，置貴姬。

*婕妤

《漢書》曰：婕妤視上卿，比列侯。又曰：孝宣皇帝之為曾孫也，暴室嗇夫許廣漢有女平君，年十四五，配曾孫。數月，曾孫立為帝，平君為婕妤。是時，霍將軍有小女，與皇太后有親。公卿議更立皇后，皆心議霍將軍女，亦未有言。上乃詔求微時故劍，大臣知旨，白立許婕妤為皇后。又曰：孝宣王皇后，父奉光少時斗雞，宣帝在民間數與奉光會，相識。奉光有女，年十餘歲，每當適人，所當適輒死，故久不行。及宣帝即位，召入后宮，為婕妤。是時，館陶公主母華婕妤及淮陽憲王母張婕妤、楚孝王母衛婕妤皆愛幸。皇后廢后，上憐許太子早失母，幾為霍氏所害，於是乃選后宮素謹慎而無子者，遂立王婕妤為皇后，令母養太子。又曰：孝成班婕妤，成帝初即位選入后宮。始為少使，俄而大幸，為婕妤，居增城合歡宮，再就館，有男，數月失之。成帝游于後庭，嘗欲與婕妤同輦載，婕妤辭曰：「觀古圖書，聖賢之君皆有名臣在側，三代末，主乃有嬖女，今欲同輦，得無近似之乎？」上善其言而止。太后聞之，喜曰：「古有樊姬，今有班姬。」

《世說》曰：漢成帝幸趙飛燕，讒班婕妤咒詛，帝乃考問婕妤，對曰：「妾聞死生有命，富貴在天；修善尚不蒙福，為邪欲以何望？若鬼神有知，不受邪佞之訴；如其無知，訴之何益，故不為也。」

《漢書》曰：成帝隆于內寵，班婕妤進侍者李平，得幸，立為婕妤。上曰：「始衛皇后亦從微起。」乃賜平姓曰衛，所謂衛婕妤。又曰：中山衛姬，平帝母也。父子豪，中山盧奴人，官至衛尉。子豪女弟為宣帝婕妤，生楚孝王；長女又為元帝婕妤，生平陽公主。成帝時，中山孝王無子，以衛氏吉祥，以子豪少女配孝王。元延四年，生平帝。

《魏志》曰：太祖建國，始命王后，其下有婕妤五等。

《晉服制令》曰：婕妤，銀印青綬，配朱瓄玉。

《婦人集》曰：漢元帝賜婕妤書曰：「問飛燕趙婕妤，夫上有誠，必應以實，憤懣充中，必形于色。」詩云：「鼓鐘于宮，聲聞于外。」猶此言之真偽之效難以欺矣。夫君子貴素，文足通殷勤而已，亦何必華辭哉！自以親婕妤異於他人，故不能無言，亦不以深相過望。前數以顏色不平，應對舒遲不譴，卒不能自改。婕妤方見親幸之時，老母在堂，兩弟皆簪金貂，并侍于側，同列比舍，豈不謂婕妤妹弟尊幸哉？今遇蒙譴，獨謂老親兩弟何？班婕妤報諸侄曰：「記言屬見元帝所賜趙婕妤書以相比。」元帝被病無悰，但鍛煉后宮貴人書也。類多華辭，至如成帝則推誠寫實，若家人夫婦相與書矣，何可比矣？故略陳其長短，今汝曹自評之。

《後魏書》曰：御史中尉李彪有女，幼而聰令，彪每奇之，教書學，讀誦經傳。曾謂所親曰：「此女當興我家，卿曹各得其力。」彪亡后，世宗聞名，納為婕妤。在宮常教帝妹書誦，授經史。世宗崩，婕妤為比丘尼，通習經義，法座講說，諸僧嘆重之。

