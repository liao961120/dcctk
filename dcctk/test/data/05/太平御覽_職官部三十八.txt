*雜號將軍下

建威將軍

《東觀漢記》曰：光武以耿弇為建威大將軍，從攻洛陽。

奮威將軍

《魏志》曰：呂布殺董卓，王允以布為奮威大將軍，儀比三司。又曰：沮授說袁紹，紹即表為奮威將軍。

奮武將軍

《吳志》曰：賀齊傳豫章，東部民彭才、李玉、王海等起為賊亂，眾萬餘人。齊討平之，誅其首惡，餘各降服。揀其精健為兵，次為縣戶。遷奮武將軍。

振威將軍

《魏志》曰：太祖以程昱為振威大將軍，破袁譚、尚。

揚威將軍

《魏志》曰：臧霸字宣高，太山人也。從太祖討孫權於濡須口，與張遼為前鋒，行遇霖雨，大軍先反，水遂長，賊船稍近，將士皆不安。遼欲去，霸止之曰：「公明於利鈍，寧肯捐吾等耶？」明日果有令。遼至，以語太祖。太祖善之，拜霸揚威將軍。

建武將軍

《魏志》曰：太祖以夏侯惇為建武將軍。又曰：文帝善孟達姿才容觀，以為建武將軍。

輕車將軍

《漢書》曰：武帝元光七年，以公孫賀為輕車將軍，屯馬邑。

伏波將軍

《環濟要略》曰：伏波，船涉江海，欲浪伏息也。

《漢書》曰：武帝元鼎五年，以路博德為伏波將軍，伐南越呂嘉。

《東觀漢記》曰：光武以馬援為伏波將軍。

《魏志》曰：夏侯惇為伏波將軍，領河南尹，使得以便宜從事，不拘科制。太祖常與同載，特見親重，出入臥內，諸將莫得比也。

王隱《晉書》曰：武帝以孫琇為伏波將軍。

材官將軍

《漢書》曰：武帝以李息為材官將軍，軍馬邑。

折沖將軍

《魏書》曰：武帝以樂進為折沖將軍。

虎威將軍

《魏志》曰：于禁字文則，太山人。將軍王朗異之，薦禁才任大將。太祖召見與語，拜軍司馬，后拜虎威將軍。

《吳志》曰：朱然字義封。從孫權討關羽，別與潘璋到臨沮擒羽，遷昭武將軍，封西安鄉侯。虎威將軍呂蒙病篤，權問曰：「卿如不起，誰可代者？」蒙對曰：「朱然膽守有餘，愚以為可任。」蒙卒，權假然節，鎮江陵。

《齊書》曰：柳世隆，元景子也，出為虎威將軍、上庸太守。帝謂元景曰：「卿昔以虎威之號為隋郡，今復以授世隆，使卿門世不絕公也。」

偏將軍

《後漢書》曰：吳漢字子顏，南陽宛人，家貧，以販馬自業。素聞世祖長者，獨欲歸心。及世祖於廣阿，拜漢為偏將軍。又曰：臧宮字君翁，潁川人也。從世祖征戰，諸將多稱勇。世祖察宮勤力少言，甚親納之。及至河北，以為偏將軍。

《吳志》曰：陳武字子烈，廬江人。孫策在壽春，武往修謁，時年十八，長七尺七寸。及權統事，尤為權所愛，拜為偏將軍。又曰：董襲字元代，會稽人。長八尺，武力過人，拜偏將軍。

裨將軍

《魏志》曰：李通字文達，江夏平春人。以游俠聞於江、汝之間。屬連歲大饑，通傾家振施，與士分糟糠。建安初，通舉眾詣太祖于許。太祖討張繡，通為先登，大破繡軍，拜裨將軍。

虎牙將軍

《漢書》曰：宣帝以雲中太守田順為虎牙將軍，伐匈奴。

范曄《後漢書》曰：蓋延字巨卿，漁陽人也。身長八尺。邊俗尚勇力而延以氣聞延。與吳漢同歸世祖，從平河北；世祖即位，拜虎牙將軍。

漢臣將軍

《東觀漢記》曰：上於大會中指王常謂群臣曰：「此家率下江諸將，輔翼漢室，心如金石，真忠臣也。」是日以常為漢臣將軍，與諸將絕席。

討虜將軍

《東觀漢記》曰：光武以王霸為討虜將軍，擊董憲。

破虜將軍

《魏志》曰：李典字曼成，山陽巨野人。為破虜將軍。典好學問，貴儒雅，不與諸將爭功。敬賢士大夫，恂恂若不及，軍中稱其長者。

建義將軍

《東觀漢書》曰：光武以朱祐為建義將軍，攻朱鮪。

刺奸將軍

《東觀漢記》曰：光武以軍市令祭遵為刺奸將軍。

范曄《後漢書》曰：岑彭字君然，南陽棘陽人也。后世祖拜為刺奸大將軍，使督察眾營，授以常所持節。

輔威將軍

《東觀漢記》曰：光武以臧宮為輔威將軍。

揚化將軍

《東觀漢記》曰：光武以堅鐔為揚化將軍。

安漢將軍

《蜀志》曰：糜竺，字子仲。益州既定，拜為安漢將軍，班在軍師將軍之右。竺雍容敦雅，而翰翮非所長。是以待之上賓之禮，未曾有所統御。然賞賜優寵，無與為比。又曰：王平字子均。諸葛亮卒於武功，軍退還，魏延作亂，一戰而敗，平之功也。遷安漢將軍。

輔漢將軍

《東觀漢記》曰：光武以鄧奉為輔漢將軍。

都護將軍

《魏志》曰：曹洪累從征討，為都護將軍。

立義將軍

《魏志》曰：龐德以眾降，太祖聞其驍勇，拜立義將軍。

中堅將軍

《魏志》曰：太祖以許褚為中堅將軍，又以張遼為行中堅將軍。

厲威將軍

《魏志》曰：太祖征荊州，還，留滿寵行厲威將軍。

蕩寇將軍

《蜀志》曰：張嶷字伯岐。自越巂征詣成都，民夷戀慕泣涕，過旄牛邑，邑君襁負來迎反，追尋至蜀郡界，其督率隨嶷朝貢者百餘人。嶷至，拜蕩寇將軍，慷慨壯烈，人多貴之。

討逆將軍

《吳志》曰：曹公表孫策為討逆將軍，封吳侯。

輔吳將軍

《吳志》曰：孫權以張昭為輔吳將軍。

沈約《宋書》曰：吳置輔吳將軍，班亞三司。

蕩魏將軍

《吳志》曰：呂據，太元元年，大風，江水盛溢之流，漸淹城門，權使視水，獨見據使人取大船以備害，權嘉之，拜蕩魏將軍。

鷹揚將軍

《晉書》曰：郭奕，咸寧初遷雍州刺史、鷹揚將軍，尋假赤幢、曲蓋、鼓吹。

牙門將軍

《蜀志》曰：魏延字文長，義陽人也。以部曲將隨先主入蜀，數有戰功，遷牙門將軍。

中將軍

《北齊書》曰：沙苑之敗，崔仲文持馬以而渡河，波中乍沒乍出。高祖望見之，曰：「崔掾也」。遽遣船赴接，既濟，勞之曰：「卿為親為君，不顧萬死，可謂家之孝子、國之忠臣。」加中將軍。

中領軍

《魏略》曰：中領軍，延康中置，故漢北軍中候之官。又曰：太祖以史渙忠勇，為中領軍，令禁軍。又曰：太祖還長安，以曹休為中領軍。又曰：文帝征孫權，以尚書令陳群為中領軍。

《晉書》曰：吳隱之為中領軍，清儉不華，每月初得祿，裁留身糧，其餘悉分賑親族。家人績紡以供朝夕，時有困絕，或并日而食，恒布衣不完。妻子不沾寸祿。

《晉中興書》曰：羊祜字叔子，遷中領軍，悉統宿衛，入直殿中，執兵之要，事兼內外。

《齊書》曰：蕭景先。武帝少年，與景先共車，行泥路，車久故壞，至領軍府西門，車轅折，俱狼狽。景先謂帝曰：「兩人脫作領軍，亦不得忘，今日艱辛。」及武帝踐祚，詔以景先為領軍。拜日，羽儀甚盛，傾朝觀屬。拜還，未至府門，中詔相聞領軍今日故當無折轅事耶？景先奉謝。

《梁書》曰：臧盾遷中領軍。領軍管天下兵要，監局事多。盾為人敏贍，有風力，長於撥繁，職事甚理。天監中，吳平侯蕭景居此職，著聲稱，至是盾復繼之。

《三國典略》曰：齊左仆射祖珽附陸令萱，求為領軍，齊主許之。侍中斛律孝卿謂上洛王元海、侯呂芬等云：「珽是漢兒，兩眼盲，豈合作領軍也。」無海遂入啟之。珽言於齊主云：「元海與臣素有隙，必是元海譖臣。」齊主曰：「然。」珽列元海共太府少卿李叔元、平準令張叔略等結朋樹黨，陸令萱又唱和之，遂除元海為鄭州刺史、叔元為襄城郡守、叔略為南營州錄事參軍。珽遂獨處機衡，總知兵事。齊王亦令中要人扶侍出入，每同御榻論決朝政。

《高堂隆集》曰：己巳詔書：中領軍、游擊皆青玉佩。

中護軍

《史記》曰：漢高帝以陳平為護軍中尉，盡護諸將。

《漢書》曰：護軍都尉，秦官。元狩四年屬大司馬，元壽元年更名司寇，元始元年更名護軍。

《魏志》曰：韓浩字元嗣。以忠勇顯，為中護軍，掌禁兵，置長史、司馬。從太祖討張魯，魯降。議者以浩智略足以綏邊，欲留使都督諸軍鎮漢中，太祖曰：「吾安可以無護軍？」乃與俱還，其見親如此。

王隱《晉書》曰：鄧攸遷吏部尚書。牧馬於家庭，妻子素食，當時清凈，內外肅然，遷為中護軍。

《晉起居注》曰：武帝太始七年，詔曰：「中護軍職典武選，宜得堪幹其事者。左衛將軍羊琇有明贍才見，乃心在公，其以琇為中護軍。」

《晉中興書》曰：司徒王導將以趙永為中護軍，孔愉謂導曰：「中興以來處此官者，周伯仁、應思遠，今誠乏才，豈可以趙冰居之！」其秉正不撓，皆此類也。

《世語》曰：夏侯玄，世名知人。為中護軍，撥用武官，無非俊杰，多牧州典郡。

《皇甫謐集》云：護軍，武士之官。

《晉王羲之臨護軍教》曰：今所在要，在於公役均平。其差大史，忠謹在公者，覆行諸營，家至人告，暢吾乃心。其有老落篤癃、不堪從役，或有饑寒之色、不能自存者，區分處別，自當參詳其宜，

北軍中候

《漢書》曰：武帝置中壘校尉，掌北軍壘門外內。

《續漢書》曰：光武中興中，省壘置中候五尉校營。又曰：孔文舉拜北軍中候。

王隱《晉書》曰：荀晞字道將，為北軍中候。又曰：太祖永昌元年，以鍾雅為北軍中候，五年，省并領軍。

《晉中興書》曰：陶回字恭之。王導以回有器幹，擢拜北軍中候。回性不畏強御。

朱衣直閣

《後魏書》曰：元文景，大司農卿康之次子，除員外郎、冠軍將軍、朱衣直閣。

直寢

《後魏書》曰：于忠字思賢。弱冠拜侍御史。文明太后臨朝，刑政頗峻，忠樸直少言，終無過誤。尋除左中郎將，領直寢。又曰：楊津字羅漢，弘農華陰人也。本字延祚，高祖賜名焉。少端謹，以器度見稱，為直寢。

直后

《後魏書》曰：元天穆，性和厚，美形貌。年二十，起家員外郎，領直后。

蕭子顯《齊書》曰：臨海亡命田流，自號東海王，逃竄會稽鄮縣邊海山谷中，立屯營，官軍不能討。明帝遣直后聞人襲，說降之。

直齋

《後魏書·官氏志》曰：大和九年十月初，置直齋。

監軍

《史記》曰：穰苴將兵捍燕、晉之師，苴曰：「臣素賤，君擢之閭伍之中，加之大夫之上，大微權輕愿得君之寵臣，國之所尊，以監軍乃可。」景公使莊賈往，苴與賈約曰：「會日中於軍門。」苴先馳至軍，立表下漏待賈，賈素驕貴夕時乃至，苴遂斬賈以徇三軍。軍士皆震栗，服之。

《東觀漢記》曰：光武使來歙監諸將。

范曄《後漢書》曰：宋均字叔庠，為監軍。時伏波將軍馬援征武溪，南臨沅水，軍士多病。均懼眾軍疾疫，矯詔迫降之，諸將莫應。均乃勒兵圍賊城，詐為詔而降之，為置長吏而歸，自劾矯詔之罪。帝善之。

《魏志》曰：司馬文王征壽春，使監軍石苞統卒為游軍。

《晉武帝起居注》曰：豫州刺史胡威，忠素質直，思謀深奧，其以威為監軍，刺史如故。

沈約《宋書》曰：監軍，蓋諸將出征，大將監領之。

