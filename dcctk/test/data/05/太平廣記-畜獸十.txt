*麈

*吳唐

吳唐者，廬陵人也，少好射獵，矢不虛發。嘗方春，將其子出獵，乃值一麈。將麑戲焉。麈覺有人氣。引麑潛去。麑未知所畏。因前就唐，唐射之而死。麈驚還悲鳴。唐乃置麑凈地。自藏草中。麈來俯舐頓伏，唐又射之，應弦而倒。既而又逄一麈。張弩之間，箭忽自發，激中其子。唐即投弓抱子，撫膺而哭，忽聞空中呼曰：「吳唐，麈之愛子，與汝何異。驚視左右，虎從旁出，遙前，搏折其臂。還家一宿而卒。出《宣室志》。御覽九〇六引作出宣驗記

*李嬰

有李嬰者。與弟縚。皆善用弩，曾射得一麈，解其四脚，懸置樹間，剖以為炙，列于火上，方欲共食，忽見山下有一神人，長三丈許，鼓步而來，手持大囊。既至，悉歛肉及皮骨。幷列火上者于囊中。逕還山去。嬰與弟縚驚駭。莫知所措，亦竟無他焉。出《鄱陟記》。御覽九〇六引作出鄱陽記。黃刻本作出謝蟠雜說

麞

*劉憣

青州有劉憣者。元嘉初。射得一麞。剖腹，以草塞之，蹶然而起，俄而前走。憣怪而拔其塞草。須臾還臥，如此三焉。憣密錄此種。以求其類，理創多驗。出《述異記》

鹿

*蒼鹿

鹿千年為蒼鹿，又五百年為白鹿，又五百年化為玄鹿。漢成帝時，中山人得玄鹿。烹而視其骨，皆黑色。《仙方》云：「玄鹿為脯，食之，壽至二千歲。餘干縣有白鹿。土人傳千歲矣。晉成帝遣人捕得，有銅牌鐫字。在角後云。寶鼎二年，臨江所獻蒼鹿。出《述異記》

*科藤

合浦康頭山有一鹿，額上戴科藤一枚，四條直上，各一丈許。出《交州記》

雷郡有鹿，腥無味，不可食。俗云：海魚所化。郡人嘗見魚首而身為鹿者，斯信矣。與鷹鳩雀雉之化奚異哉。出《投荒雜錄》

*銅環

胡向為虢州時，獵人殺一鹿，重一百八十斤，蹄下貫銅環，環上有篆字。博物者不能識

*鹿馬

洮陽縣東有華山，去縣九十里。廻跨峙堞。峰嶺參差。昔有人因獵，見二鹿，其一者霜毛純素，照耀山谷；一者五彩成文，煥爛曜日。獵人驚其奇異而不射。前行數里，見二人訶責云。使君何來，不見二馬耶。答云。唯見雙鹿。曰：「吾為虞帝所使，至衡山，與安丘道士相聞。君所見鹿，是吾馬也。出《錄異記》

*紫石

晉安有東山樵人陳氏，恒見山中有紫光燭天。伺之久，乃見一大鹿，光自口出。設置捕而獲之。刳其腹，得一紫石，圓瑩如珠，因寶藏之，家自是富。至其孫，奢縱好酒，醉而翫其珠，以為石何神，因擊碎之。家自是貧矣。出《稽神錄》

*陸紹弟

唐虞部郎中陸紹弟弟原作第。據酉陽雜俎十六改。為盧氏縣尉，掌時獵，遇鹿五六頭臨澗，見人不驚，毛斑如畫。陸怪獵人不射，問之，獵者言。此是仙鹿也，射之不能傷，且復不利。陸不信，強之。獵者不得已，一發矢。鹿帶箭而去。及返。射者墜崖，折左足。出《酉陽雜俎》

*唐玄宗

開元二十三年秋，玄宗皇帝狩于近郊，駕至咸陽原，有大鹿興于前。贔然甚軀。頗異于常者。上命弓射之，一發而中。及駕還。乃勅廚吏炙其䏶已進。而尚食具熟爼湫。時張果老先生侍，上命果坐于前，以其肉賜之，果謝而食。既食，且奏曰。陛下以此鹿為何如。上曰。吾只知其鹿也，亦未知何如哉。果曰：「此鹿年且千歲矣，陛下幸問臣。」上笑曰。此一獸耳。保遂言其千歲耶。果曰。昔漢元狩五年秋，臣侍武帝畋于上林。其從臣有生獲此鹿而湫者。帝以示臣。奏曰：『此仙鹿也，壽將千歲。今既生獲，不如活之。』會武帝尚神仙。由是納臣之奏。上曰。先生紿矣。且漢元狩五年，及今八百歲。其鹿長壽，豈歷八百歲而不為畋所獲乎。況苑囿內麋鹿亦多，今所獲何妨為他鹿乎。果曰。曩時武帝既獲此鹿，將捨去之。且命東方朔以鍊銅為牌。刻成文字，以識其年，系于左角下，願得驗之，庶表臣之不誣也。上即命置鹿首于前，詔內臣高力士驗之。凡食頃，曾無所見。上笑曰。先生果謬矣。左角之下，銅牌安在。果曰。臣請自索之。」即顧左右，命銕鉗，鉗出一小牌。寔銅製者。可二寸許，蓋以年月悠久，為毛革蒙蔽，始不見耳。持以進，上命磨瑩視之。其文字刓獘。不可識矣。上於是信果之不謬。又問果曰：「漢元狩五年，甲子何次。史編何事。吾將徵諸記傳，先生第為我言之。果曰。是歲歲次癸亥，武帝始開昆明池，用習水戰。因蒐狩以順禮焉。迨今甲戌歲，八百五十二年。上即命按漢史，其昆明池，果元狩五年所開，其甲子亦無差。上顧謂力士曰：「異乎哉。張果能言漢武時事，真所謂至人矣。吾固不可得而知也。出《宣室志》

*彭世

鄱陽樂安彭世，晉咸康中，以獵射為業。每入山，與子俱行。後忽蹶然而倒，化成一鹿，跳躍而去，其子終身不復弋獵，至孫却習其事。曾射一鹿，兩角間有道家七星符。幷其祖名字。及鄉居年月焉。覩之悔懊。自此永斷射獵。出《異苑》

*鹿娘

常州江陰縣東北石筏山者，梁時有伐材人入此山。見有麀鹿產。仍聞小兒啼聲。往視，見產一女子，因收取養之。及長，乃令出家為道士。時人謂之鹿娘。梁武帝為置觀，名為聖觀。出《洽聞記》

*張盍蹋

昔張盍蹋。寗成二人。並出家於蜀雲臺山石室中，忽有一人。着黃練單衣。葛巾，到其前曰。勞乎道士。因以鏡照之，見是一鹿。遂責問之曰：「汝草中老鹿，何敢詐為人形。言訖，化成老鹿而走去。出《抱朴子》

*車甲

陶潛《搜神記》曰：有一士人姓車，是淮南人，天雨，舍中獨坐，忽有二年少女來就之。着紫纈襦。立其牀前。共語笑。車疑之：天雨如此，女人從外來，而衣服何不沾濕。必是異物。其壁上先掛一銅鏡，徑數寸。回顧鏡中。有二鹿在牀前。因將刀斫之，而悉成鹿。一走去，獲一枚。以為脯食之。出《五行記》

*嵩山老僧

嵩山內有一老僧，結茅居薜蘿間，修持不出。忽見一小兒獨參禮，懇求為弟子，僧但誦經不顧。其小兒自旦至暮不退，僧乃問之曰。此深山內，人迹甚稀，小兒因何至。又因何求為弟子。小兒曰。本居山前，父母皆喪，幼失所依，必是前生不修善果所致。今是以發願，捨離塵俗，來求我師。實欲修來世福業也。僧曰。能如是耶。其奈僧家寂寞，不同于俗人。志願雖嘉，能從道，心惟一乎。小兒曰。若心與言違，皇天后土，自不容耳，不惟我師不容也。僧察其敏悟，知有善緣，遂與落髮。小兒為弟子後，精進勤劬，罕有倫等。或演法於僧，僧不能對；或問道於僧，僧不能折。老僧深重之，以為聖賢也。後數年，時在素秋，萬木凋落，凉風悲起。磎谷凄清。忽慨然四望，朗吟曰。我本長生深山內，更何入他不二門。爭如訪取舊時伴，休更朝夕勞神魂。吟訖，復長嘯。良久，有一群鹿過。小兒躍然，脫僧衣，化一鹿，跳躍隨群而去。出《瀟湘錄》

*王祜

岐州西二十里王祜者，豪富之家也。第宅華麗，擬于貴顯。常開舘舍。以待往來。至于珍饌芳醪，雖有千人詣之，曾不缺乏。忽一日，有一道士謁祜，自稱華山道士學真。携一張琴。負一壼藥。來求寄泊。祜性且好道，既問之，忻然出迎。延于深院，敬待倍常。道士問祜曰。君如是富，足敵侯伯之樂也。福則福矣，其如不賢。祜笑而起拜。道士曰。君設食於門下，以俟賢俊耶。以待餓者而飼之耶。若以待餓，方今天下安樂。餘糧栖畆。人無乏絕，又何飼之。若以俟賢俊，則不聞君延一賢，揖一俊。足以知君自不賢耳。無訝我言，我恐君有憑痴之名，喧譁于人口，故以此直言以悟君，亦緣感君倍常敬仰我也。祜遂慨然動容，再拜之。道士又曰。我聞人之好樂，必有其師。事縱橫者，實存遊說之志；讀《孫》《吳》者，那無爭戰之心哉。某手携一張琴。負一壼藥者。豈獨欲勞頓也，抑有旨耳。携琴者，我知琴有古風，欲人知我好古，又欲化人還淳朴，省澆浮也。負藥壼者。我知人之多病，欲人知我有痊平人病之意也。我琴非止自化也，化人也。我藥非止痊自病也，痊人病也。噫。君之富濟於人，與夫家累千金，剝割人者則殊。如以古之豪貴之家待士，則怍矣。必以賢愚有別，慎保身名，無反招謗耳。祜復再拜。道士乃命酒自酌。纔曙，遽辭而去。祜令人潛偵之。見道士化一大鹿，西走不知所之。出《瀟湘錄》

*雜說

江陵松滋枝江村射鹿者，率以淘河烏脛骨為管，以鹿心上脂膜作簧，吹作鹿聲。有大號小號呦呦之異。或作麀鹿聲。則麚鹿畢集。蓋為牝聲所誘，人得彀矢而注之。南中多鹿，每一牡管牝百頭。至春羸瘦，蓋遊牝多也。及夏則唯食菖蒲一味，却肥。當角解之時，其茸甚痛。獵人逄之，其鹿不敢逸走，伏而不動。獵者以繩繫其茸，截而取之。先以其血來噉，然後斃鹿，何其苦也歟。夫狨麝孔雀，以有用賈害。良可愍之。出《北夢瑣言》

兔

*嵐州

永淳年，嵐勝州兔暴，千萬為群，食苗並盡，不知何物變化。及暴已，即並失却，莫知何所。異哉。出《朝野僉載》

*楊邁

司農卿楊邁少好畋獵，自云：在長安時，放鷹于野，遙見草中一兔跳躍，鷹亦自見，即奮往搏之。既至無有。收鷹上鞲。行數十步，回顧其處，復見兔走。又搏之，亦不獲。如是者三，即命芟草以求之，得兔骨一具，蓋兔之鬼也。出《稽神錄》

