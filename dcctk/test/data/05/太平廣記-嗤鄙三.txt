*公羊傳

有甲欲謁見邑宰，問左右曰。令何所好。或語曰。好公羊傳。後入見。令問君讀何書。答曰。唯業公羊傳。試問誰殺陳他者。甲良久對曰。平生實不殺陳他。令察謬誤，因復戲之曰。君不殺陳他，請是誰殺。於是太怖，徒跣走出，人問其故，乃大語曰。見明府，便以死事見訪，後直不敢復來，遇赦當出耳。出《笑林》

*李文禮

唐李文禮，頓丘人也，好學有文華，累遷至揚州司馬，而質性遲緩，不甚精審。時在揚州。有吏自京還，得長史家書，云姊亡，請擇日發之。文禮忽聞姊亡，乃大號慟。吏伺其便，復白曰。是長史姊。文禮久而徐問曰。是長史姊耶。吏曰：「是。文禮曰。我無姊，向亦怪矣。出《御史臺記》

*殷安

唐逸士殷安，冀州信都人。謂薛黃門曰。自古聖賢，數不過五人。伏羲八卦，窮天地之旨。一也。乃屈一指。神農植百穀，濟萬人之命。二也。乃屈二指。周公制禮作樂，百代常行。三也。乃屈三指。孔子前知無窮，却知無極。拔乎其萃，出乎其類。四也。乃屈四指。自此之後，無屈得指者。良久乃曰。並我五也。遂屈五指。而疏籍卿相。男徵諫曰。卿相尊重，大人稍敬之。安曰。汝亦堪為宰相。徵曰。小子何敢。安曰。汝肥頭大面，不識今古。噇徒江切。食無意智，不作宰相而何。其輕物也皆此類

*姓房人

唐有姓房人，好矜門地，但有姓房為官，必認云親屬。知識疾其如此，乃謂之曰。豐邑公相。豐邑坊在上都，是凶肆，出方相也，是君何親。曰。是是下原有姓字。據明鈔本刪。某乙再從伯父。人大笑曰。君既是方相姪兒，只堪嚇鬼。出《啟顏錄》

*元宗逵

唐元宗逵為果州司馬，有婢死，處分直典云。逵家老婢死，驅使來久，為覓一棺木殯之。逵初到家貧，不能買得新者，但得一經用者，充事即得。亦不須道逵買，云君家自有須。直典出門說之，一州以為口實。出《大唐新語》

*獨孤守忠

唐杭州參軍獨孤守忠領租船赴都，夜半，急追集船人，更無他語，乃曰。逆風必不得張帆。衆大哂焉。出《朝野僉載》

*王熊

唐王熊為澤州都督。府法曹斷略粮賊。惟各明鈔本惟各作准格。決杖一百，通判，熊曰。總略幾人。法曹曰。略七人。熊曰。略七人熊曰略七人五字，據明鈔本補。合決七百。法曹曲斷，府司科罪。時人哂之。前尹正義為都督，公平，後熊來替。百姓歌曰。前得尹佛子，後得王癩獺。判事驢咬瓜。喚人牛嚼鉄。見錢滿面喜，無鏹從頭喝。常逢餓夜叉，百姓不可活。出《朝野僉載》

*麴崇裕

唐冀州參軍麴崇裕送司功入京詩曰。崇裕有幸會，得遇明流行。司士向京去，曠野哭聲哀。司功曰。大才士，先生其誰。曰。吳兒博士，教此聲韻。司功曰。師明弟子哲。出《朝野僉載》

*梁士會

唐滑州靈昌尉梁士會，官科烏翎，里正不送。舉牒判曰。官喚烏翎，何物里正，不送烏翎。佐使曰。公大好判，烏翎太多。會索筆曰。官喚烏翎，何物里正，不送雁翅。有識之士，聞而笑之。出《朝野僉載》

*張懷慶

唐李義府嘗賦詩曰。鏤月成歌扇，裁雲作舞衣。自憐廻雪影。好取洛川歸。有棗彊尉張懷慶好偷名士文章，乃為詩曰。生情鏤月為歌扇，出意裁雲作舞衣。照鏡自憐廻雪影。來時好取洛川歸。時人謂之語曰。活剝王昌齡，生吞郭正一。出《大唐新語》

*康𧦬

唐玄宗既用牛仙客為相，頗憂時議不叶，因訪於高力士。用仙客相，外議以為如何。力士曰。仙客出於胥吏，非宰相器。上大怒曰。即當用康𧦬。蓋上一時恚怒之詞，舉其極不可者。或有竊報𧦬。以為上之於君，恩渥頗深，行當為相矣。𧦬聞之。以為信然。翌日，盛服趨朝，既就列，延頸北望，冀有成命。觀之者無不掩口。然時論亦以長者目焉。𧦬為將作大匠。多巧思，尤能知地。嘗謂人曰。我居是宅中，不為宰相耶。聞之者益為嗤笑。今新昌里西北牛相第。即𧦬宅也。出《明皇雜錄》

*徵君

唐肅宗之代。急於賢良。下詔搜山林草澤，有懷才抱德及匡時霸國者，皆可爵而任之。有徵君自靈武。衣草衣。躡芒屩。詣于國門。肅宗聞之喜曰。果有賢士應募矣。遂召對，訪時事得失，卒無一辭。但再三瞻望聖顏而奏曰。微臣有所見，陛下知之乎。對曰：「不知。奏曰。臣見陛下聖顏，瘦於在靈武時。帝曰。宵旰所勞，以至於是。侍臣有匿笑不禁者。及退，更無他言。帝知其妄人也，恐閉將來賢路。僶俛除授一邑宰。洎將寒食，京兆司逐縣索杏仁，以備貢奉。聞之，大為不可，獨力抗之，遂詣闕請對。京兆司亦懼此徵君必有異見。將奈之何。及召對，奏曰。陛下要寒節杏仁，今臣敲將來，烏復進渾杏仁。上咍而遣之，竟不寘其罪。出《玉堂閒話》

*李佐

唐李佐，山東名族。少時因安史之亂，失其父。後佐進士擢第，有令名，官為京兆少尹。陰求其父。有識者告後，往迎之於鬻凶器家，歸而奉養。如是累月。一旦，父召佐謂曰。汝孝行絕世，然吾三十年在此黨中，昨從汝來，未與流輩謝絕。汝可見大猪五頭。白醪數斛。蒜虀數甕。薄餅十拌，開設中堂。吾與群黨一酧申款。則無恨矣。佐恭承其教，數日乃具。父散召兩市善薤歌者百人至，初即列坐堂中。久乃雜謳。及暮皆醉。衆扶佐父登榻。而薤歌一聲。凡百齊和。俄然相扶父出，不知所在。行路觀者億萬。明日，佐棄家人入山，數日而卒。出《獨異志》

*元載常袞

唐代宗以庶務畢委宰相，而元載專政，益亂國典。非良金重寶。趦趄左道。不得出入於朝廷。及常袞為相。雖賄賂不行，而介僻自專，失於分別，故陞陟多失。或同列進擬稍繁，別謂之沓伯。是時京師語曰。常無分別元好錢，賢者愚，愚者賢。崔祐甫素公直。因衆中唱言。朝廷上下相蒙，善惡同致。清曹峻府，為鼠輩養資考，豈裨皇化耶。出《杜陽雜編》

*崔阡

唐順宗在東宮，韋渠薦崔阡。拜諭德，為侍書。阡觸事面牆，對東宮曰。臣山野鄙人，不識朝典，見陛下合稱臣否。東宮曰。卿是宮僚，自合知也。出《嘉話錄》

*黎幹

唐代宗朝，京兆尹黎幹以久旱，祈雨於朱雀門街。造土龍，悉召城中巫覡，舞于龍所。幹與巫覡更舞，觀者駭笑。彌月不雨，又請禱于文宣王廟。上聞之曰。丘之禱久矣。命毀土龍，罷祈雨，減膳節用，以聽天命。及是甘澤乃足。出《盧氏雜說》

*崔叔清

唐杜佑鎮淮南，進崔叔清詩百篇。德宗謂使者。此惡詩，焉用進。時人呼為准敕惡詩。出《國史補》

*常愿

唐劉禹錫云：貞元中，武臣常愿，好作本色語。曾謂余曰。昔在奉天，為行營都虞候。聖人門，都有幾箇賢郎。他悉如此。且曰。奉天城斗許大，更被朱泚吃兵馬楦。危危原作為。據明鈔本改。如累鶏子。今拋向南衙，被公措大偉。齕鄧。鄧把將他他原作化。據明鈔本改。官職去。至永貞初，禹錫為御史監察，見常愿攝事在焉，因謂之曰。更敢道紇鄧否。曰。死罪死罪。出《嘉話錄》

*劉士榮

唐于頔之鎮襄陽也。朝廷姑息，除其子方為太常丞。頔讓之，表曰。劉元佐兒士榮以佐之明鈔本之作命。功，先朝為太常丞。時臣與士榮同登朝列，見其凡劣，實鄙之。今臣功名不如元佐。男某男某原作某之，據明鈔本改。凡劣，不若士榮。若授此爵，更為叨忝。德宗令將其表宣示百寮。時士榮為南衙將軍。目覩其表。有渾鐻者。錫之客客字原空闕。據黃本補。也。時鎬宴客飲酒，更為令曰。徵近日凡劣。不得即雨。鐻鐻字原闕。據黃本補。曰。劉士榮。鎬曰。于方。鎬謂席人曰。諸公並須精除。出《嘉話錄》

*袁德師

唐竇群與袁德師同在浙西幕，竇群知尉。明鈔本尉作廚。嘗嗔堂子曰。須送伯禽。問德師曰。會否。曰。某乙亦不到如此，也還曾把書讀。讀字原空闕。據黃本補，何乃相輕。輕原作卿，據明鈔本改。詰之。且伯禽何人。德師曰。只是古之堂子也。滿座人哂。出《嘉話錄》

*蔣乂

唐蔣乂撰宰臣錄，每拜一相，旬月必獻傳卷。卷原作奉，據明鈔本改。故為物議所嗤。出《國史補》

*崔損

唐崔損，性極謹慎。每奏對，不敢有所發揚。兩省清要，皆歷踐之，在位無稱於人。身居宰相。母野殯，不言展墓。不議遷祔。不議遷祔原作下議遷相。據《舊唐書》一三六《崔損傳》改。姊為尼，沒於近寺，終喪不臨。士君子罪之，過為恭遜，不止於容身，而卒用此中上意。竊大位者八年，上知物議不叶，然憐而厚之。出《譚賓錄》

