*大將軍

《史記》曰：武帝伐匈奴以衛青為大將軍，位在諸公上。公卿皆拜，惟汲黯獨揖。有言大將軍尊貴不宜爾，黯曰：「大將軍有揖客，獨不貴耶？」青聞之，愈重黯。

《漢書》曰：武帝以霍光為大將軍，輔昭帝，田千秋為丞相，及昭帝初即位，未任聽政事，一決大將軍光。千秋居相位，謹厚有重名。光謂千秋曰：「始與君具受先帝遺詔，令光治內，君侯治外，宜有以教，督使光無負天下。」千秋曰：「惟將軍留意，即天下幸甚。」終不肯有所言。

《後漢書》曰：竇憲為大將軍，威震天下，復出屯武威。會帝西祠園陵，詔憲與車駕會長安。及憲至，尚書以下議欲拜之，伏稱萬歲。韓棱正色曰：「夫上交不諂，下交不黷，禮無為人臣稱萬歲之制。」議者皆慚而止。又曰：詔鄧騭班師。朝廷以太后故，遣五官中郎將迎拜騭為大將軍。軍到河南，使大鴻臚親迎，中常侍赍牛酒郊勞，王、主以下候望於道。既至，大會群臣，賜束帛焉。

應劭《漢官儀》曰：和帝以竇憲為大將軍，乃冠三公。又曰：梁冀為大將軍，以三世姻媾援立之功，公卿希旨，上比周、霍，舉高第茂才，官屬皆倍餘府。

《魏志》曰：文帝以孫權為大將軍，吳王，加九錫。又曰：太傅司馬宣王奏免曹爽，皇太后詔召高文惠假節行大將軍事，據爽營。太傅謂之曰：「君為周勃矣。」

《後魏書》曰：莫題有謀策，為大將軍，平慕容麟，賜爵東宛侯。后太祖欲廣宮宇，規度平城四方數十里，將模鄴、洛、長安之制，運材數百萬，以題機巧，令監定焉。

陳思王《輔臣論》曰：知慮深奧，淵然難測；恭以奉上，愛以接下；納言左右，為帝喉舌：曹大將軍也。

*大將軍

《魏志》曰：王謙，為大將軍何進長史。進以謙名公之胄，欲與為婚，見其二子，使擇焉。謙弗許，以疾免。

臧榮緒《晉書》曰：魯芝字世英。耽思墳籍，研精稽古，自三代之奧典，聖人之微言皆賅覽焉。大將軍曹爽輔政，高選賢明以為官屬，延芝為司馬。

《續漢書》曰：李固字子堅，拜議郎，為洛陽令，大將軍梁冀請為從事中郎。

《晉書》曰：鄭沖字文和，以儒雅為業，簞食瓢飲，布衾缊袍，不以為憂。大將軍曹爽以為從事中郎。又曰：李喜，景帝輔政命喜為大將軍從事中郎。喜到，引見，謂喜曰：「昔先公辟君而不應，今孤命君而至，何也？」對曰：「先公以禮見待，喜得以禮進退；明公以法見繩，喜畏法而至。」帝甚重之。

何法盛《晉中興書》曰：郭舒，大將軍王敦以為從事中郎。會敦討劉隗，切諫，敦大怒曰：「人中間言卿癡，故炙卿眉頭，今疾復發耶！勿復語也。」舒曰：「明公聽舒一言。舒聞古之狂也直，周昌、汲黯、朱云皆不癡也。昔堯立誹謗之木，舜懸敢諫之鼓，公為勝堯舜耶？而乃折舒使不得言！」敦默然也。

《竹林七賢傳》曰：阮籍字嗣宗，為太傅司馬宣王參軍，遷景王大將軍從事中郎。

《通典》曰：從事中郎，漢末官也。陳陽為大將軍，王鳳從事中郎是也。在主簿上，所掌與長史同。

華嶠《後漢書》曰：崔骃字亭伯，辟大將軍竇憲府掾。憲新輔政，貴重掾三十人，皆故刺史二千石，惟骃以處士年少擢在其間。憲擅權驕恣，骃數諫之，出為長岑長，不得意，不之官而歸。

華嶠《後漢書》曰：馬融字季長，為大將軍鄧騭舍人。

《晉陽秋》曰：義興周延為左率轉尚書，遷大將軍咨議參軍。

*車騎將軍

《漢書》曰：元光二年，以中尉程不識為車騎將軍，屯雁門。

應劭《漢官儀》曰：帝以元舅馬防為車騎將軍，銀印、青綬。

《吳志》曰：孫壹奔魏，以壹為車騎將軍，儀同三司，封吳侯，以故王芳貴人邢氏妻之。邢美色，妒忌，下不堪命，遂共殺壹及邢氏。

《蜀志》曰：鄧芝字伯苗，義陽新野人。益州從事張裕善相，芝往從之，謂芝曰：「君年過七十，位至大將軍，封侯。」為車騎將軍，賞罰明，斷恤卒伍。身之衣食資仰於官，不茍素儉，然終不治私產，妻子不免饑寒，死之日家無餘財。

《後魏書》曰：王衍字文舒，出為散騎常侍、征東將軍、西兗州刺史。衍屆治未幾，屬爾朱仲遠稱兵內向，州既路沖，為其攻逼。衍不能守，為仲遠所擒，以其名望不害也，令騎牛從軍，久乃見釋。還洛，除車騎將軍。

《隋書》曰：長孫覽，周武帝在藩，與覽親善，及即位，彌加禮焉，超拜車騎大將軍。每公卿上奏，必令省讀。覽有口辯，聲氣雄壯，凡所宣傳，百僚屬目。帝每嘉嘆之，覽初名善，帝謂之曰：「朕以萬幾，委卿先覽。」遂賜名焉。

*驃騎將軍

《漢書》曰：武帝以霍去病為嫖姚校尉，征匈奴，累有功，寵冠群臣，置驃騎將軍，秩與大將軍同。又曰：明帝即位，以東平王蒼為驃騎輔政，開東閣延英雄。及蒼歸國，有驃騎時吏丁牧、周相，以蒼敬賢下士，不忍去之，遂為王家大夫，數十年事祖及孫。帝聞，褒美。又曰：驃騎將軍，漢官也，長史、司馬各一人，金璋、紫綬，五時朝服，武冠，佩山玄玉。光武中興諸將皆稱大，後天下既定，武官悉省。

《東觀漢記》明帝詔曰：東平王蒼，寬博有謀，可以托六尺之孤，臨大節而不可奪其名，以蒼為驃騎將軍。又曰：張意拜驃騎將軍，討東甌，備水戰之具。一戰大破，所向無前。又曰：其將軍不常置，比公者又有驃騎將軍。建武二十年復置驃騎將軍，位次公，有長史一人。

《後漢書》曰：劉隆為驃騎將軍，行大司馬事。隆奉法自守，視事八歲，上將軍印綬，罷，賜養牛，上樽酒十斛。

應劭《漢官儀》曰：漢興，置驃騎將軍，位次丞相。

《隋書》曰：崔彭轉驃騎，恒典宿衛。性謹密，在省闥二十餘年，每當上在仗，危坐終日，未嘗有怠惰之容，上甚嘉之。上每謂彭曰：「卿當上日，我寢處自安。」又嘗曰：「卿弓馬固以絕人，頗知學不？」彭曰：「臣少愛《周禮》《尚書》，每於休沐之暇，不敢廢也。」上曰：「試為我言之。」彭因說君臣戒慎之義，上稱善。

韋昭《辨釋名》曰：驃騎將軍、車騎將軍，秩比三公。辨云：此二將軍，秩本二千石。

《世說》曰：何驃騎弟第五以高情遜避，而驃騎令仕，對曰：「然第五之稱，何必減之驃騎！」

陳思王《輔臣論》曰：魁杰雄特，秉心平直；威嚴足憚，風行草靡；戎昭果毅，折沖厭難者：司馬驃騎。

梁·簡文帝《讓驃騎揚州刺史表》曰：常愿侯服就列，希同特進之班；角巾還第，不競龍驤之貴。而天澤無涯，名器總集。竊以驃騎之官，既為上將；神州之重，實號中土。故以彈壓六戎，冠冕九牧。豈止司隸絳節，金吾緹騎！況復任總皇畿，位重連率；何則驃騎之號，歷選為重。元狩之中始自去病，永平之建特授劉蒼。齊獻為公主所申，吳漢因群臣之舉。

*驍騎將軍

《漢書》曰：李廣為驍騎將軍，后出雁門擊匈奴。匈奴生得廣，廣時傷，陽死，睨傍胡兒善馬，暫騰而上，南馳得脫。廣亡失多，當斬，贖為庶人。

《東觀漢記》曰：光武以劉桓為驍騎將軍，攻中山。又曰：建武九年，以劉喜為驍騎將軍，攻涿郡。

華嶠《後漢書》曰：馬成字君遷，拜驍騎將軍，北屯常山。積數年，上以其勤勞，征歸京師，邊民多上書請之，上復以成鎮撫之。

《魏志》曰：任城威王彰，字子文。性勇而須黃，為驍騎將軍。北出塞，為寇所要，彰獨與麾下數百騎突虜，王聞之曰：「我黃須兒定可用也。」又曰：董卓立獻帝，表太祖為驍騎將軍，欲與計事。太祖乃變姓名，間行東歸。

《齊書》曰：江敩為侍中，轉都官尚書，領驍騎將軍。王晏啟武帝曰：「江敩今重登禮閣，兼寄六軍，慈渥所覃，實有優忝。但語其事任，殆同閑輩。天旨既欲升其名位，愚謂以侍中領驍騎，望實清顯，有殊納言。」上曰：「敩常啟吾，為其鼻中惡。今既以何胤、王瑩還門下，故有此回換耳。」

*衛將軍

《漢書》曰：文帝至渭橋，群臣奉天子法駕，迎代邸。皇帝即日夕入未央宮，夜拜宋昌為衛將軍，領南北軍。又曰：文帝三年，遣灌嬰擊匈奴，發中尉材官兵屬衛將軍，軍長安。

《晉書》曰：虞潛字思奧，為衛將軍，貌如不武，內實堅明。

*前將軍

《漢書》曰：前、后、左、右將軍，皆周末官，秦因之，位亞上卿，金印、紫綬。又曰：武帝征西夷，有前、後、左、右將軍。宣元以后，雜錯更置，或為前，或為后，或為左，或為右，雖不出征，猶有其官，在諸卿上，為國爪牙，所以揚示威靈於四遠，折沖萬人，如虎如羆。又曰：左、右、前、后將軍，皆周官也，秦漢因置以征四夷。后雖不征伐，其官常存。又曰：傅喜為右將軍。傅太后與政，喜數諫，后不悅，上印綬，病在家。何武等上疏固請，乃拜前將軍。

《魏志》曰：張遼字文遠，雁門馬邑人也。聶壹之後，以避冤變姓。少為郡吏，武力過人。文帝即位轉前將軍。又黃初二年，遼至洛陽宮，文帝引遼，會建始殿，親問破吳意狀。帝嘆息顧左右曰：「此亦古之劭虎也。」

《蜀志》曰：先主為漢中王，遣費詩拜關羽為前將軍，羽聞黃忠為後將軍，怒曰：「大丈夫終不與老兵同列！」不肯拜受。詩謂羽曰：「夫立王業者，所用非一。昔蕭、曹與高祖少小親舊，而陳、韓亡命後至，論其班列，韓最居上，未聞蕭、曹以為怨也。今漢中王以一時之功，隆崇於漢叔，然意之輕重，寧當與君侯齊乎！王與君譬猶一體，同休等戚，禍福共之，愚謂君侯不宜計官號之高下、爵位之多少也。仆一介之使，銜命之臣，君侯不受拜，如是便還，但相謂惜此舉動，恐有後悔耳！」羽大感悟，即受拜。漢叔，黃忠字也。

《後魏書》曰：谷楷，昌黎人，濮陽公渾曾孫也。稱有幹局，遷前軍將軍。楷眇一目，而性甚嚴忍，時人號為瞎虎。

*后將軍

《漢書》曰：趙充國為后將軍，西羌反，上命御史大夫邴吉問：「誰可將者？」充國時年已七十餘，對曰：「無逾於老臣者矣。」遣問焉，曰：「將軍度羌虜何如，當用幾人？」充國曰：「百聞不如一見。兵難逾度，逾，遠也。臣愿馳至金城，圖上方略。然羌戎小夷，逆天背叛，滅亡不久，愿陛下以屬老臣，勿以為憂。」

《東觀漢記》曰：郅彤字瑋君，信都人也，為曲陽卒正。更始即位，上以大司馬平河北，至曲陽，彤舉城降，為後大將軍。

《魏志》曰：曹洪為文帝所廢，明帝即位，拜后將軍。

《蜀志》曰：黃忠字漢叔，先主為漢中王，欲用忠為後將軍，諸葛亮說先主曰：「忠之名望，素非關、馬之倫，而今使令同列。馬、張在近，親見其功，尚可喻指，關羽遙聞之，恐必不悅，得無不可乎！」先主曰：「吾當解之。」遂與羽等同位，賜爵關內侯。

《晉中興書》曰：應詹字思遠，太興三年為后軍將軍。

《晉起居注》曰：太始八年，置后軍將軍，掌宿衛。

*左將軍

《漢書》曰：公孫賀封南窌候，窌，音芳孝反。以左將軍出定襄，無功，失侯。又曰：辛慶忌，字子真，為左將軍，為國虎臣，匈奴、西域親附，敬其威信。

《東觀漢記》曰：賈復字君文。治《尚書》，事舞陰李生，李生奇之，謂門人曰：「賈生容貌志意如是，而勤於學，此將相之器。」征詣洛陽，拜左將軍。南擊赤眉、新城，轉西入關，擊盆子於澠池，破之。

《魏志》曰：文帝即位，以李郃為左將軍。詔郃與曹真討安定盧水胡及東羌。

《晉書·百官名臣》曰：王濟字武子，起家中書郎，遷左軍將軍。

山濤《啟事》曰：左將軍裴楷，通理有才義。

*右將軍

《漢書》曰：常惠以明習外國事，勤勞數有功，為右將軍。又曰：何武薦辛慶忌宜在爪牙，乃拜為右將軍。

《魏志》曰：徐晃字公明，為右將軍，性儉約畏慎，為將常遠斥候，嘆曰：「古人患不遭明君，今我遇之，當以功自效。」

《蜀志》曰：諸葛亮上疏曰：「臣以弱才，叨竊非據，親秉旄鉞以厲三軍，不能訓章明法，臨事而懼，至有街亭違命之闕，箕谷不戒之失，咎皆在臣授任無方。臣明不知人，恤事多闇，《春秋》責帥，臣職是當。請自貶三等，以督厥咎。」於是以亮為右將軍，行丞相事，所總統如前。

何法盛《晉中興書》曰：郭默為右軍將軍。默既遠人，樂為邊將，不愿內轉，謂劉胤曰：「我能御胡而不用，更用虛名者；且右軍主禁兵，禁兵不妄出，有急方始配給，兵將無素，是謂棄之，安得不亂？」又曰：王羲之字逸少，導之從子也。幼訥於言，人未之知。年十三，嘗見周顗，異之。時重牛心炙，座客未啖，先割啖之羲之，於是聞名。及長，尤善草、隸書，為今古冠絕。累遷為右將軍。不樂京師，遂往會稽與謝安、孫綽等游處山陰。有道士養群鵝，羲之意甚悅。道士云：「為寫《黃庭經》，當舉群相贈。」乃為寫訖，籠鵝而去。

