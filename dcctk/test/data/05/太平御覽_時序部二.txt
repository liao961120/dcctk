*五行

《釋名》曰：五行者，言五氣于其方各施行者。

《尚書·洪范》曰：五行，一曰水，二曰火，三曰木，四曰金，五曰土。皆其生數。水曰潤下，火曰炎上，言其自然之常性也。木曰曲直，金曰從革，木可以揉曲直，金可以改更者。土爰稼穡。種曰稼，斂曰穡，可以種可以斂也。潤下作鹹，水鹵所生。炎上作苦，焦氣之味。曲直作酸，木實之性。從革作辛，金之氣味。稼穡作甘。甘味生于百穀，五行以下箕子所陳也。

《禮》曰：五行之動，迭相竭也。五行，四時，十二月，還相為本也。又曰：五行之秀氣也。

《傳》曰：秋，龍見于絳郊。無獻子問于蔡墨，蔡墨對曰：「古有豢龍氏，有御龍氏。」獻子曰：「今何故知之？」對曰：「五行之官，是謂五官，實列受氏姓，封為上公，祀為貴神，社稷五祀，是尊是奉。木正曰勾芒，正，官長也。取木生勾曲而有芒角。火正曰祝融，融，明貌也。金正曰蓐收，初秋摧折而可收也。水正曰玄冥，水出而陰幽冥也。土正曰后土」。土為群物之主，故曰后土。獻子曰：「社稷五祀，誰氏之官也？」對曰：「少皞氏有四叔，曰重，曰該，曰修，曰熙，實能理金木及水，使重為勾芒，該為蓐收，修及熙為玄冥，二子相代為水王也。世不失職，遂濟窮桑，此三祀也。窮桑，少昊之號，四子能治其官。顓頊氏有子號曰黎，為祝融，共工氏有子號曰勾龍，為后土，此其二祀也。后土為社稷田正也。掌播殖也。有烈山氏之子曰柱，為稷，自夏以上祀之；周棄亦為稷，棄，周之始祖，能播百穀。湯既勝夏，廢柱而以棄代之也。自商以來祀之。」

《漢書》曰：五行者，五常之形氣也。

又：《律歷志》曰：天以一生水，地以二生火，天以三生木，地以四生金，天以五生土。

《魏略》曰：詔以漢火行，火忌水，故去洛水而加隹；魏于行次為土，水得土而流，土得水而軟，故除隹加水，變雒為洛。

《家語》曰：季康子問于孔子曰：「舊聞五帝之名而不知其實，請問何謂？」孔子曰：「昔丘也聞諸老聃，天有五行，木金水火土，分時化育以成萬物，一歲三百六十日，五行，行至七十三日化生長育，萬物莫不成也。其神謂之五帝。五帝，五行之神，佐天理萬物者也。而說皆謂之名字，亦為妖怪而妄也。古之王者易代改號，取法五行更王，終始相生，亦象其義也。法五行更王，終始相生，以木德王天下，其次所生之行轉相承。故其生為明王者，死配五行。是以太皞配木，炎帝配火，少皞配金，顓頊配水，黃帝配土。」康子曰：「太皞氏其始之木，何也？」孔子曰：「五行用事，先起于木，木，東方也，萬物之初皆出焉。是故王者作而首以木德王天下，則以所生之行轉相承也。」康子曰：「吾聞勾芒為木正，祝融為火正，蓐收為金正，玄冥為水正，后土為土正，此則五行之主也，而不稱何？」孔子曰：「凡五正者，五行之官名也。言但王五行之官名，安得同名為帝。五行佐成上帝而稱五帝，太皞之屬配焉，亦云帝，從其號。昔者，少皞氏之子有四叔，曰重，曰該，曰熙，曰修，實能理金木水火土。使重為勾芒，該為蓐收，修及熙為玄冥，顓頊氏之子曰黎為祝融，共工氏子曰勾龍為后土，此五者，各以所能業其官職，生為上公，死為貴神，別稱五祀，不得同帝也。」五祀，上公之神耳，故不得稱帝。五正不及五帝，五帝不及天地也。

《遁甲開山圖榮氏解》曰：五龍受爰皇后君也。兄弟四人，皆人面龍身。長曰角龍，木仙也；次曰羽龍，水仙也；父曰宮龍，土仙也。父子同得仙，治在五方，今五行之神也。

《白虎通》曰：五行者，何謂也？謂金木水火土。言行者，欲言為天行氣之義也。地之承天，猶婦之事夫，臣之事君也，其位卑，卑者親視事，故自同于一行，尊于天也。《尚書》一曰水，二曰火，三曰木，四曰金，五曰土。水位在北方者，陰氣在黃泉之下任養萬物。水之為言準也，陰化沾濡任生木。木在東方者，陽氣始動，萬物始生，木之為言觸也。陽氣動躍。火在南方，陽在上，萬物垂枝，火之為言委隨也。萬物布施，火之為言化也，陽氣用事萬物變化也。金在西方者，陰始起，萬物禁止，金之為言禁也。土在中央，中央者土，土主吐萬物，土之為言吐也。

《樂記》曰：春生夏長秋收冬藏，土所以不名時者，地，土之別名也，比于五行最尊，故自居部職也。又曰：萬物懷任交易，變化始起，先有太初，然後有太始，形兆既成，名曰太素。混沌相連，視之不見，聽之不聞，然後剖判。清濁既分，精曜出布，庶物生。精者為三光，粗者為五行。五行生情性，情性生汙中，汙中生神明，神明生道德，道德生文章。

*四時

《釋名》曰：四時，四方各一時。時，期也，不失期也。

《書》曰：乃命羲和，敬授民時。

《禮》曰：天有四時，春秋冬夏，無非教也。

《周禮》曰：典瑞掌玉器之藏，土圭以致四時日月。度其影至不至，以知其形失也。

《爾雅》曰：四時和為玉燭。又曰：春為青陽，夏為朱明，秋為白藏，冬為玄英。

《論語》曰：天何言哉？四時行焉，萬物生焉。

《周禮》曰：凡四時成歲，歲者春夏秋冬，各有孟、仲、季，以名十有二月。月中氣以著時應，春三中氣，雨水，春分，穀雨；夏三中氣，小滿，夏至，大暑；秋三中氣，處暑，秋分，霜降；冬三中氣，小雪，冬至，大寒。閏無中氣，斗指兩辰之間。萬物春生夏長，秋收冬藏，天地之正，四時之極，不易之道。

《春秋繁露》曰：四時天之四選，春者少陽之選，夏者太陽之選，秋者少陰之選，冬者太陰之選。四時之行，父子之道也；天地之志，君臣之義也；陰陽之理，聖人之法也。

《廣雅》曰：四方各一時，時，期也，物之生死各應節期而止也。又曰：時，司空也。司空，主也。各主一方物之生死。

京房《易妖占》曰：海燕自來，眾燕隨之，穀不登。君失春政則蒼燕見于邑，民多流亡，失夏政則赤燕見于邑，失秋政則白燕見于邑，失冬政則黑燕見于邑，皆如春占。

《管子》曰：歲有四秋而分四時。故曰，農事既成，農夫賦其耜鐵，此之謂春之秋；大夏且至，絲纊之所作，此之謂夏之秋；秋成五穀之所會，此之謂秋之秋；營室中，女事紡績，緝縷之所作也，此之謂冬之秋。又曰：東方曰歲星，其時曰春，其氣曰風，風生木。南方曰日，其時曰夏，其氣曰陽，陽生火。西方曰辰，其時曰秋，其氣曰陰，陰生金。北方曰月，其時曰冬，其氣曰寒，寒生水。

《淮南子時則》曰：六合：孟春與孟秋為合，仲春與仲秋為合，季春與季秋為合，孟夏與孟冬為合，仲夏與仲冬為合，季夏與季冬為合。孟春始盈，孟秋始縮，盈，長也。縮，短也。仲春始出，仲秋始內，二月播植也，八月取斂也。季春大出，季秋大內，孟夏始緩，孟冬始急，緩，四月陽炎也。急，十月寒縮也。仲夏德畢，季冬刑畢。德畢，陽施窮也。刑畢，陰殺盡也。又曰：陰陽之專精為四海，四時之散精為萬物。四時者，天之吏也。又曰：以天為蓋，以地為輿，四時為馬。又曰：日回而月周，時不與人游。

徐整《三五歷記》曰：北斗當昆侖，昆侖氣連注天下，春夏為露，秋冬為霜。

晉張華詩曰：四氣鱗次，寒暑環周。

晉陸機詩曰：年往迅勁矢，時來諒急弦。

*閏

《說文》曰：閏余分之月，五歲再閏也。告朔之禮，天子居宗廟門中，故其字從王在門中也。

《白虎通》曰：月有閏何？周天三百六十五度四分度之一，十二月日不匝十二度，故三年一閏，五歲再閏也。明陰不足，陽有余。閏者，陽之余也。

《書·堯典》曰：帝曰：「咨，汝羲暨和，期三百有六旬有六日，以閏月定四時成歲。」咨，嗟；暨，與也。匝四時曰期，一歲十二月，月三十日，正三百六十日，除小月六為六日，是為一歲。有十二日未盈，三歲足得一月則置閏焉。以定四時之節氣，成一歲之歷象。

《傳》曰：閏月不告朔，非禮也。先王之正時也，履端于始，舉正于中，歸余于終。杜預注曰：步歷之始，以為術之端首也。日月之行，有遲有速，必分十二月，舉中氣以正月也。余日則歸于終，積為閏也。履端于始，序則不愆；舉正于中，人則不惑；歸余于終，事則不悖。又曰：閏月戊寅，濟于陰阪。注以為門五日，蓋誤以門字與五字合為閏月也。

《公羊傳》曰：閏月不告朔。曷為不告朔？天無是月也。閏月矣，何以謂之天無是月？月非常月也。所在無常，故無正也。

《穀梁傳》曰：閏月者，附月之余日也，一歲三百六十日，余六日，又有小月，積五歲得六十日而再閏，故曰附月之余日也。積分而成于月者也。天子不以告朔，而喪事不數也。

《禮·玉藻》曰：聽朔于南門之外，諸侯聽朔于廟，天子聽朔于明堂，諸侯告朔于祖，則天子告朔于文武也。閏月則闔門左扉，立乎其中。閏無中氣無時令，故不聽于堂也。門謂廟門，立其中當視朝。

《周禮·春官》曰：閏月，太史詔王居門終月。門謂路寢門也。鄭司農云：《月令》十二月令在青陽明堂總章玄堂左右之位，惟閏無，居于門。故于文，王在門謂之閏。

《春秋元命包》曰：三年一閏以起紀。宋均注曰：紀，法也。三年加以一閏以會成歲也。

《史記》曰：黃帝起消息，正閏余。

《漢書音義》曰：歲之余為閏。

《文士傳》曰：陸續，字公紀，作《渾天說》，曰：「閏月無中氣，斗斜指二辰之間。」

《荊楚歲時記》曰：周禮云，王出居寢門，故為字門中從王也。是月也，不舉百事，以非中氣也。

*歲

《釋名》曰：歲，越也，越故限也。年，進也，進而前也。祀，已也，新氣生，故氣已也。載，載生物也。

《白虎通》曰：年者，仍也，年以紀事。歲者，以紀氣物，據日為歲，據月言年。載之為言成也，載成萬物終始也。五帝言載，三王言年。《世本》曰：「后益作占歲。」

《易》曰：寒往則暑來，暑往則寒來，寒暑相推，而歲成焉。

《洪范》曰：葉用五紀，一曰歲。孔安國曰：所紀四時也。

《禮》曰：日窮于次，月窮于紀，星回于天，數將幾終，歲且更始。歲者四時一終日一周天之名也。言前至孟春之月，日復在營室，月復建寅，昏復參中，旦復尾中，故曰更始也矣。

《爾雅》曰：太歲在甲曰閼逢，在乙曰旃蒙，在丙曰柔兆，在丁曰強圉，在戊曰著雍，著，孫炎音豬略切，《郭璞音義》曰：著者，或作祀黎是也。在己曰屠維，在庚曰上章，在辛曰重光，在壬曰玄黓，郭璞音翼。在癸曰昭陽。太歲在寅曰攝提格，在卯曰單閼，在辰曰執徐，在巳曰大荒落，在午曰敦牂，郭璞音孑郎反。在未曰協洽，在申曰涒灘，郭璞曰：涒音湯昆反。灘音湯干反。在酉曰作噩，孫炎音愕。在戌曰閹茂，在亥曰大淵獻，在子曰困敦，在丑曰赤奮若。又曰：夏曰歲，商曰祀，周曰年，唐虞曰載。郭璞注曰：歲取星行一次，祀取四時一終也，年取禾一熟也，載取物終歲更始者也。

《史記曰·天官書》曰：臘之明日，人眾卒歲一會，飲酒，發陽氣，故曰初歲。

《魏略》曰：董遇好學，讀書常以三余，冬，歲之余，夜與陰雨，日之余。

《晉書》曰：博士張亮議曰：「俗謂臘之明日為初歲，秦漢以來有賀，此皆古之遺語也。」

《易乾鑿度》曰：孔子曰：「歲三百六十日而天氣周，八卦用事，各四十五日而備歲事。」

《尚書大傳》曰：凡六沴之作，歲之朝，月之朝，日之朝，后王受之；歲之中，月之中，日之中，則正卿受之，歲之夕，月之夕，日之夕，則庶民受之。鄭玄曰：自正月盡四月為歲之朝。后志曰：凡六氣相傷謂之沴。

《尚書考靈曜》曰：天地開辟，元歷紀名，月首甲子，冬至日月五緯俱起牽牛。初，日月若懸璧，五星若編珠，青龍甲子攝提格孳。青龍，歲也。歲在寅曰攝提格。孳猶生也。

《春秋元命苞》曰：歲之為言遂也。遂，出也。出行事于所直辰也。

《淮南子》曰：太陰治春，則欲行仁惠溫良；木德仁，故柔良。太陰治夏，則欲布施宣明；火德陽也，故布德遍明。太陰治秋，則欲修備繕兵；金德剛斷，故修兵也。太陰治冬，則欲猛毅剛強。水德純陰，冰凍閉固，故堅強也。三歲而改節，六歲而一衰，衰，疫疾也。十二歲而一荒。蔬不熟為荒也。

《淮南子》曰：見一葉之落，知歲之將暮。

《呂氏春秋》曰：天行不信，莫能成歲。

《師曠占》曰：黃帝問師曠曰：「吾欲知歲苦樂吾惡，可以知否？」師曠對曰：「歲欲豐，甘草先生，薺也；歲欲饑，苦草先生，葶藶也；歲欲惡，惡草先生，水藻也；歲欲旱，旱草先生，蒺藜也；歲欲溜，溜草先生，蓬也；歲欲病，病草先生，艾也。」

《廣志》曰：青龍、天一、太陰，太歲也。

袁子《正書》語曰：歲在申酉，乞漿得酒；歲在辰巳，嫁妻賣子。夫盛衰更代，豐荒相半，天之常道也。

《楚辭》曰：獻歲發春兮。獻，進也。又曰：開春發歲兮。承陽施惠，養百姓也。

*歲除

附

《呂氏春秋注》曰：前歲一日，擊鼓驅疫癘之鬼，謂之逐除，亦曰儺。《論語》曰：鄉人儺，孔子朝服立于阼階。張衡《東京賦》曰：卒歲大儺。

《荊楚記》曰：歲暮家家具肴蔌，謂宿歲之儲，以迎新年，相聚酣飲。又曰：歲前又為藏鉤之戲。《辛氏三秦記》曰：昭帝母鉤弋夫人手拳而國色，帝披之得鉤。人人學藏鉤亦法此。鉤亦作驅。又曰：留宿歲飯至新年，十二月則棄之街衢，以為去故納新也。

唐太宗文皇帝《守歲詩》曰：暮景斜芳殿，年華麗綺宮。寒辭去冬雪，暖帶入春風。階馥舒梅素，盤花卷燭紅。共歡新故歲，迎送一宵中。又曰：歲陰窮暮紀，獻節啟新芳。冬盡今宵促，年開明日長。冰消出鏡水，梅散入風香。對飲歡經宴，傾壺待曙光。

又《於太原召侍臣賜宴守歲詩》曰：四時運灰琯，一夕變冬春。送寒余雪盡，迎歲早梅新。

梁庾肩吾《歲盡應令詩》曰：歲序已云殫，春心不自安。聊開百葉酒，試奠五辛盤。金薄圖神燕，朱泥印鬼丸。梅花應可折，惜為雪中看。

隋薛道衡《歲窮應教詩》曰：故年隨夜盡，初春逐晚生。方驗從軍樂，飲至入西京。

