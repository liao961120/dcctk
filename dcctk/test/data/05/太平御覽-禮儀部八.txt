*五祀

《禮記·祭法》曰：王為群姓立七祀，曰司命，曰中霤，曰國門，曰國行，曰太厲，曰戶，曰灶。諸侯為國立五祀，曰司命，曰中霤，曰國門，曰國行，曰公厲。大夫立三祀，曰族厲，曰門，曰行。適士立二祀，曰門，曰行。庶人立一祀，或立戶，或立灶。鄭玄注曰：五祀，門、戶、中霤也。此者小神，居人之間，司察小神也。

又《月令》曰：孟春其祀戶，孟夏其祀灶，季夏其祀中霤，孟秋其祀門，孟冬其祀行。餘吉，吉禮門。

《白虎通》曰：何謂五祀者？門、戶、灶、井、中霤也。又曰：《曲禮下》記云：天子祭天地、四方、山川、五祀，歲遍；諸侯方伯祀山川，祭五祀，歲遍；士祭其先。凡祀有廢之，莫敢舉也；有舉之，莫敢廢也。非所當祭而祭之，名為淫祀，無福。祭五祀所以歲遍何？慎五行也。

《五經異議》曰：大戴說禮器云：灶者，老婦之祭。許君按：《月令》孟夏之月，其祀灶，五祀之神，王者所祭，非老婦也。鄭玄曰：灶神祝融是老婦。又曰：王為群姓立七祀：一曰司命，主督察人命也；二曰中霤，王宮室居處也；三曰門，四曰戶，主出入；五曰國行，主道路也；六曰大厲，主殺也；七曰灶，主飲食也。

《漢書》議曰：祠五祀，謂五行金木水火土也。木正曰勾芒，火正曰祝融，金正曰蓐收，水正曰玄冥，土正曰后土，皆古賢能治成五行有功者也，主其神祀之。

《魏名臣奏》曰：秦靜議云：祭法七祀有國行，今《月令》謂行為井，是以俗廢行而祀井。武帝始定天下，興復舊祀，造祭祀門、戶、井、灶、中霤。文帝稱詔。靜按：凡諸祠祀，所以尊敬神靈，不宜稱詔。高堂隆議曰：國、中霤、門、井、灶多不遍，惟祀在者，故曰祭。五祀在於廟，今每門、戶輒祭之，自漢以來，非舊典也。祭井自漢，從水類，不列五祀，宜除井祀行。《世本》曰，征作禓五祀。征者，殷王八世孫也。禓者，強死男也。謂時難索宣驅疫逐強死鬼也。五者，謂門、戶及井、灶、中霤也。

傅玄《五祀議》曰：禮大記云：室中央中霤，謂四霤之中也。祭於漏井，蓋失之矣。七祀之文，皆云祀行而無井，祭灶而不祭井，於事則闕。夫設祀者，非惟報功而已，亦神道設教，使民慎之幽冥也。臣以為帝之都城，宜祭一門，正宮一門，正室一戶，井、灶、中霤，亦各擇其一正者祭之。

*四望

《尚書·舜典》曰：正月上日，受終于文祖。在璇璣玉衡，以齊七政，肆類于上帝，禋于六宗，望于山川，遍于群神。歲二月，東巡狩，至于岱宗，柴，望秩于山川，肆覲東后。孔安國曰：望秩于山川者，以尊卑祭之也。五岳視三公，四瀆視諸侯，其餘小者，或卿、大夫、伯、子、男。

《周禮·春官上》曰：大宗伯之職，國有大故，則旅上帝及四望。四望，五岳、四鎮、四瀆也。

又《春官》曰：小宗伯之職，掌兆五帝于四郊，四望、四類亦如之。

又《春官上·典瑞》曰：掌玉瑞玉器之藏，四澥裥邸，以祀天、旅上帝。兩澥裥邸，以祀地、旅四望。

又《春官下·大司樂》曰：春奏《姑洗》，歌《南呂》，舞《大韶》，以禮四望。

《公羊傳·僖下》曰：夏四月，卜郊，不從，乃免牲。猶三望，三望者何？望祭也。則曷為祭？祭太山、河海。山川有能潤于百里者，天子秩而祭之。此皆助天氣成功，故祭天及之。

《五經通義》曰：王者所以因郊祭日月、星辰、風伯、雨師、山川何？以為皆有功于民，故祭之也，皆天地之別神從官也。緣天地之義，亦欲及之，故歲一祭之。禮日于南門外，禮月、四瀆于北門外，禮山川、丘陵西門外，祭風伯、雨師于東門外，各即其位也，以是明之。其祭之奈何乎？曰祭日者懸，祭月者毀，祭風者明，祭雨者布疏，祭山川者沉，各像其貌也。

《三輔黃圖》曰：宰衡王莽奏曰：冬至，使有司祭天神于南郊，高祖配而望群陽。夏至，使有司祭地祇于北郊，高后配而望群陰。

《隋書·志》曰：梁朱異議，鄭眾云四望謂日月星海。鄭玄云謂五岳四瀆。尋二鄭之說，互有不同。竊以望是不即之名。凡厥遙祭皆有斯目，豈容撅褸星海，拘于海瀆。請今天司有關水旱之義，爰有四海、名山、大川能興雲致雨，一皆備祭。

*高禖

《禮記·月令》曰：仲春，玄鳥至之日，以太牢祀于高禖。天子親往，后妃率九嬪御，醴禮天子所御，帶以弓韣，授以弓矢，立于高禖之前。蔡邕《章句》曰：高禖，祀名也。高猶尊也。禖者，所以祈子孫之祀也。天子所御謂后妃以下王妾御者。韣，弓衣也。祝以高禖之命，飲以醴酒，帶以弓衣，尚使得男者也。鄭玄注曰：玄鳥遺卵，娥簡狄吞之，生契，后以為禖官，嘉祥而立祀也。

《漢書》曰：太子據立為皇太子。初，上年二十九，乃得太子，甚喜，為立禖，張晏曰：禖，求子禖神。使東方朔、枚皋作禖祝。

《續漢書》曰：仲春之月，立高禖，祀于城南，禮以特牲。

《五經異議》曰：王者一歲七祭天地。仲春，后妃郊禖。禖亦祭天也。

《五經要議》曰：契母簡狄以玄鳥至之日，祀于高禖而生契。高禖者，蓋先王所以祈子孫之祀也。玄鳥感陽而至，集人棟宇，有孳乳之祥，故重其至日，因以用事。

《五經異議》曰：鄭記曰：玄鳥至之日，以太牢祀于高禖。注曰：高辛氏世娀簡狄吞燕子而生契，后王以為禖官，嘉祥其祀焉。王權問曰：「以注言之，先商之時，未有高禖。《生民》詩曰：『克禋克祀，以祓無子。』傳以為古者必以郊禖焉。姜嫄禋祀上帝而生稷，是則郊禖之祀，非以生契之後立也。」譙喬答曰：「先商之時，自必有禖氏祓除之祀，位在南郊，蓋亦以玄鳥至之日。然其所禋，乃于上帝娀簡狄吞一子之後。王以為禖官，嘉祥祀之以配帝，謂之高禖。」

晉束晳《高禖壇石議》曰：元康六年，高禖壇上石破為二段，詔書問置此石來幾時？出何經典？今應復不？博士議：禮無高禖置石之文，未知造設所由。既已毀破，無可改造設。高辛氏有簡狄吞卵之祥，今此石有吞卵之象，蓋俗說所為，而史籍無記。可但收聚，復于舊處而已。太常以為吞卵之言，蓋是逸俗之失義。因今毀破，便宜廢除。下四府博士議。賊曹屬束晳議：夫未詳其置之故，而欲必其可除之理，理不可然。按《郊祀志》，秦漢不祀高禖，漢武帝《五子傳》武帝晚得太子，始為立禖，其事未之能審。

許慎《五經異說》云：山陽民祭，皆以石為主。然則石之為主，由來尚矣。其此象矣，而祭禮龜策。祭器敝則埋之，而改置新石。今破則宜埋而更造，不宜遂廢。收集破石，積之故處，于禮無依，于事不肅，思所未安也。時公卿從太常所處，此議不用。其後得高堂隆故事，魏青龍中造立此禮，詔書更鐫石，令如舊置，高禖壇上埋破石，入地一丈。

《隋書·禮志》曰：梁太廟北門內道西有石，文如竹葉，小屋覆之，宋元嘉中修廟所得。陸澄以為孝武時郊禖之石，然則江左亦有此禮矣。后齊高禖為壇于南郊，傍廣輪二十六尺，高九尺，四陛三壇。

*禱祈

《周書》曰：四月，孟夏，王初祈禱于宗，乃嘗麥于廟。

《毛詩·甫田》曰：琴瑟擊鼓，以御田祖，以祈甘雨，以戒我稷黍，以穀我士女。

又《生民·行葦》曰：曾孫惟主酒醴，維醹酌以大斗，以祈黃耇。

又《臣工·噫嘻》曰：春夏祈穀于上帝也。祈猶禱求。

《周禮·春官上·小宗伯》曰：小宗伯掌大災，乃執事禱祠于上下神祗。

又《春官下》：太祝掌六祝之辭，以事鬼神，祈福祥，求永貞。馬融傳曰：神，天神；鬼，人鬼；祗，地祗也。

《禮記·月令》曰：孟春，是月也，天子乃以元日祈穀于上帝。

《左傳·襄上》曰：郊祀后稷，以祈農事也。

又《定上》曰：魯昭公出，故季平子禱于煬公。九月，立煬宮。平子逐君，懼而請禱于煬公。昭公死于外，自以為獲福，故玄其宮。

又《哀上》曰：衛太子禱曰：曾孫蒯聵敢昭告皇祖文王、周文王。皇，大也。烈祖康叔、文祖襄公：鄭勝亂從，勝，鄭聲公名，釋君助臣為從于亂。晉午在難，午，晉定公名。不能治亂，使鞅討之。鞅，趙簡子名。

《論語·八佾》曰：王孫賈問曰：「與其媚于奧，寧媚于灶。何謂也？」王孫賈自周出仕于衛也。宗廟及五祀之神皆祭于奧。室西南隅謂之奧。子曰：「不然。獲罪于天，無所禱也。」明當媚其尊者。夫灶者，老婦之祭。

又《述而》曰：子疾病，子路請禱。禱，謝過于鬼神。子曰：「有諸？」觀子路曉禱禮否。子路對曰：「有之。誄曰：禱爾于上下神祗。」誄天神之辭也。子曰：「丘之禱久矣。」孔子自知無過處。

《五經異義》曰：《禮·祭法》云：天子有祧。遠廟曰祧，將祧而去之，故曰祧。去祧曰壇，去壇曰墠。皆藏于祖廟，有事則禱，無事則止。

《說文》曰：吉事求福為禱。

《漢書》曰：文帝曰：「昔先王遠施不求其報，望祀不祈其福。今吾聞祠官祝厘，如淳曰：厘，福。皆於朕躬，不為百姓。夫以朕之不德而專饗，獨美其福，百姓不與，是重吾不德也。其令祠官致祀，無有所祈。」

《東觀漢記》曰：鄧太后嘗體不安，左右憂惶，至令禱祠，愿以人為代。太后聞之，即譴怒，敕掖庭令以下，何故乃有此不祥之言。左右咸流涕，嘆太后臨大病，不自顧而念兆民。後病瘳，豈非天地之應與？

《晉中興書》曰：大旱經久。太興四年四月始雨，有奏應報賽宗廟山川。中宗詔曰：「祈廟云報賽，非奉尊上辭也。吾意有疑，以為舊山川有許報，故雨賽，非大事不應告廟。臣子無要君之道，黷祭稱賽，於禮有違。」

《唐書》曰：憲宗謂宰臣曰：「穰災祈福之說，其事信否？」李藩對曰：「臣竊觀自古聖達，皆不禱祠。故楚昭王有疾，卜者謂河為祟，昭王以河不在楚，非所獲罪。孔子以為知天道。仲尼疾病，門人子路請禱。仲尼以為神道助順，系於所行，已既全德，無愧屋漏，故答子路云：『丘之禱久矣。』《書》云『惠迪吉，從逆凶』，言順道則吉，從逆則凶。《詩》云『自求多福』，則禍福之來，感應行事。若茍為非道，則何福可求。是以漢文帝每有祭祀，使有司敬而不祈。其見超然，可謂盛德。若使神明無知，則安能降福？必其有知，則私己求媚之事，君子尚不可悅也，況于明神乎？由此言之，則履信思順，自天佑之，茍異于此，實難致福。故堯舜之務，惟在修已以安百姓。管仲云：『義于人者和于神。』蓋以人為神主，故但務安人而已。虢公求神以至危亡，王莽妄祈以速漢兵。古今明誡，書傳所記，望陛下每以漢文、孔子之意為準，則百福具臻矣。」上深嘉美之。又曰：文宗開成中，以久旱，分命郡官遍祠祈禱于紫宸殿，對宰臣憂形於色。宰臣以星官所奏，「天時當爾，乞不過勞聖慮」。上凜然改容曰：「朕為天下主，無德及人，致此災旱。今又謫見于上，若三日不雨，當退歸南位，更選賢明以主天下。」宰臣嗚咽流涕，各請罪，乞免相位。是夜，澍雨大洽。又曰：孔戣為廣州刺史。先是，準詔禱南海神，多令從事代。戣必自越風波而往。韓愈為潮州，作詩美之。

《華陽國志》曰：梁輔為郡五官，時天大旱，請雨不降。輔出禱，乃積薪祝神曰：「二日不雨，則欲自焚，謝罪百姓。」言終而雨。

《長沙郡耆舊傳》曰：祝良為洛陽令，時亢旱，天子祈不得。良乃曝身階庭，告誠引罪，自晨至中，紫雲沓起，甘雨登降。民為之歌曰：「天久不雨，烝民失所。天王自出，祝令特苦。精符感應，滂沲而下。」

《列仙傳》曰：歷陽有彭祖仙室，前世云，「禱請風雨，莫不輒應」。常有兩虎在祠左右，今日祠訖即有虎跡。

《異苑》曰：晉簡文既廢世子道生，次子郁又早卒，而未有息嗣。濮陽令在弟前禱至三更，郁有黃氣自西南來，逆室前，爾夜幸李太后，而生孝武皇帝。

《韓子》曰：衛人有夫妻禱者，而祝曰：「使我無故得百束布。」其夫曰：「何少也？」對曰：「益是，子將以買妾。」

《呂氏春秋》曰：昔殷湯克夏，而天下大旱，五年不收。湯乃以身禱于桑林曰：「余一人有罪，無及萬方。萬方有罪，在予一人。無以一人之不敏，使上帝神傷民之命。」於是剪其髮，麗其手，自以為牲，用祈福于上帝。民悅，雨乃大至。

《淮南子》曰：聖人者，不恥身賤而愧道之不行；不憂命之短而憂百姓之窮也。是故禹為水以身解于陽肝之河，湯為旱以身禱于桑林之下。聖人之憂民，如此其明也。

