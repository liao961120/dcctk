*通天冠

《三禮圖》曰：通天冠，一曰高山冠，上之所服。

蔡邕《獨斷》曰：天子冠通天，漢制之，秦禮無文。祀天地、明堂平冕，鄙人不識，謂之平天冠。

徐廣《與服雜注》曰：天子通天冠，高九寸，黑介幘，金博山。

徐爰《釋問》曰：通天冠金博山蟬，謂之金顏。

*進賢冠

《三禮圖》曰：進賢冠，前高七寸，長八寸，后高三寸。一梁下大夫一命所服，兩梁再命大夫、二千石所服，三梁三命上大夫、公侯之服。

董巴《漢與服志》曰：進賢冠，古緇布冠，文儒者之服也。前高七寸，後三寸，長八寸。公侯三梁，中二千石已下至博士兩梁，千石已下至小史、私學弟子皆一梁，宗室劉氏亦兩梁。

蔡邕《獨斷》曰：進賢冠，文官服之。漢制尚書兩梁，禮無文。

徐廣《與服志雜注》曰：天子雜服介幘五梁進賢冠，太子、諸王三梁進賢冠。

《北齊書》曰：文襄詞業，以前司徒侯景進賢冠賜李繪，曰：「卿但直心事孤，當用卿為三公，勿學侯景叛也。」

*遠游冠

《三禮圖》曰：遠游冠，諸王所服。

徐廣《與服雜注》曰：天子雜服遠游冠，太子及諸王遠游冠制似通天也。天子五梁，太子三梁。

董巴《漢與服志》曰：遠游冠，制如通天，有展筩橫之于前，無山。

張鏡《宋東宮儀記》曰：皇太子遠游冠、翠緌。

魏文帝《與于禁詔》曰：昔漢高脫衣以衣韓信，光武解綬以帶李忠，誠皆人主當時貴敬功勞。今以遠游冠與將軍。

《梁書》曰：天監十四年正月朔旦，帝臨軒冠太子于太極殿。舊制太子著遠游冠、金蟬翠緌纓，至是詔加金博山。

《淮南子》曰：楚莊王通梁、組纓。高誘曰：通梁，遠游冠。

《羅浮山記》曰：王方平著遠游冠、五色綬。

*章甫

《釋名》曰：章甫，殷冠名。甫，丈夫也。殷以之表章丈夫也。

《白虎通》曰：殷統十二月為正，其飾微大，故為章甫。

《儀禮·士冠禮》曰：章甫，殷道也。鄭玄曰：章，明也。殷質言以表明大夫也。甫或為斧、所以服行道也。

《禮記·儒行》曰：孔子曰：「丘長居宋，冠章甫之冠。」

《論語·先進》曰：「赤，爾何如？」對曰：「宗廟之事，如會同，端章甫，愿為小相焉。」

《莊子》曰：宋人有資章甫而適於越。越人斷髮文身，無所用之。

《孔叢子》曰：先君相魯三月，政化既行，頌曰：「袞衣章甫，實獲我所。章甫褒衣，惠我無私。」

《列仙傳》曰：稷丘君，泰山下道士。漢武帝東巡，君乃冠章甫，擁琴而見之。

*牟追

《釋名》曰：牟追，牟冒也，言其形冒髮追追然也。

《周禮·春官》曰：追師掌王后之首服，為副編次追衡笄。鄭司農云：追，冠名也。《禮》曰：牟追，夏后氏之道也。副者，婦人之首，股衡，維持冠者。

《儀禮·士冠禮》曰：毋追，夏后氏之道也。

《白虎通》曰：夏正十三月，其飾最大，故為無追。無追者，言其追大也。制冠法天，天色玄，不失其質，夏之冠色純玄。

*收

《釋名》曰：收，夏后氏冠名也，言收斂髮也。

《白虎通》曰：夏收而祭。謂之收者，十二月陽氣收，本舉生萬物而達出之，故謂之收。

《禮·王制》曰：夏后氏收而祭，燕衣而養老。

又《郊特牲》曰：周弁、殷冔、夏收。

《五經通義》曰：王冠夏曰收，以入宗廟，長尺六寸，廣八寸，前起。

《史記》曰：堯黃衣純冠。

*冔

《詩》曰：殷士膚敏，祼將于京。厥作祼將，常服黼冔。黼，白與黑也。冔，殷冠也。

《白虎通》曰：殷冔而祭。謂之冔者，十二月施氣授化，冔張而後得牙。

《禮·王制》曰：殷人冔而祭，縞衣而養老。

*委貌冠

《釋名》曰：委貌，其形委曲之貌，上小下大。

《儀禮·士冠禮》曰：委貌周道。鄭玄曰：委猶安也，言以安正容貌也。

《三禮圖》曰：玄冠一曰委貌，今之進賢，則其遺象也。夏曰毋追，殷曰章甫，周曰委貌。后世轉以巧意，改易其名耳。

《國語》曰：周襄王賜晉文公命，晉侯端委而入。孔朝曰：玄端之衣，委貌之冠也。

《白虎通》曰：委貌者何？周朝廷理正事，行道德之冠名。所謂委貌者，周統十一月為正，萬物始萌，冠飾最小，故為委貌，言委曲有貌也。

董巴《漢與服志》曰：委貌冠以皂絹為之。大射辟雍，公卿、諸侯大夫冠委貌。《續漢·與服志》同。

《神異經》曰：西荒有人不讀五經而意合，不觀天文而心通，不誦禮律而精當。天賜其衣，男朱衣、縞帶、委貌冠，女碧衣、戴勝，皆無縫。

*高山冠

《三禮圖》曰：高山冠，一曰側注，高九寸，鐵為卷梁。秦制行人、使者所服，今謁者服之。

《續漢·與服志》曰：安帝立太子，太子謁高廟，洗馬冠高山冠。侍御史奏謂不宜，事下有司，尚書陳志奏：「洗馬職如謁者，服其服，先帝之舊也。」奏可。謁者，古一名洗馬。

董巴《漢與服志》曰：高山冠，一曰側注，如通天，謁者、仆射所服。

太傅南郡胡廣說曰：高山冠，蓋齊王冠也。秦滅齊，以其君冠賜近臣，謁者服之。

《傅子》曰：魏明帝以高山制似通天、遠游，乃毀變先形，令行人、使者服之。

《會稽先賢象贊》曰：綦毋文后為交阯刺史，詔賜高山冠。

*法冠

《三禮圖》曰：法冠，一曰柱后、惠文，一曰獬豸。冠柱高五寸，以縱裹鐵柱卷。秦制法官服之，禮不記。

蔡邕《獨斷》曰：法冠，秦制執法者服之。天子冠通天，漢制之侍中、中常侍皆冠，惠文加貂附蟬。

董巴《漢與服志》曰：大傅胡公說，《春秋左氏傳》有「南冠而縶者」，則楚冠也。秦滅楚，以其服賜執法近臣，御史服之。又曰：武冠，一曰武弁大冠，侍中、中常侍加黃金珰、附蟬為文，貂尾為飾，謂之趙惠文冠。

《國語》曰：定王使單襄公聘於宋，假道於陳。陳靈公與孔寧、儀行父南冠以如夏氏，留賓不見。單子歸告王曰：「陳侯棄袞冕而南冠以出，不亦彝簡乎？簡，略；彝，常也。言簡略常服。犯先王之令，國其亡乎！」賈逵曰：南冠，楚冠也。

《漢書》曰：張敞弟武為梁相，敞遣吏送之，曰：「何以治梁？」武曰：「馭黠馬者利其銜策，當以柱後、惠文彈治之耳。」秦獄吏冠柱后惠文冠。如淳曰：蟪，蟬也，冠細如蟬翅，今御史冠也。又曰：昌邑王賀短衣大袴，冠惠文冠。服虔曰：武冠也。趙惠文所服，故號惠文。

應劭《漢官儀》曰：侍御史，周官也，為柱下史，冠法冠，一曰柱后，以鐵為柱，言其審固不撓。或說古有獬豸獸，主觸不直，故執憲者以其角形為冠耳。

《唐書》曰：侍御史朱放請復置朱衣、豸冠於內廓，有犯者御史服以彈。后御史張中撖之以彈京兆尹嚴郢。

*武弁

《三禮圖》曰：武弁，大冠也，士服之。或曰，千歲涸澤之神，名慶忌，冠大冠，乘小車馬，好疾馳，齊人服之。

董巴《漢與服志》曰：武冠，一曰武弁大冠，諸武官冠之。侍中、常侍加黃金珰、附蟬為飾，謂之趙惠文冠。

蔡邕《獨斷》曰：武冠或曰繁冠，今謂之大冠。

《魏志》曰：陳思王植氏疏曰：「臣若得辭遠游，戴武弁，解朱組，珮青紱，乃臣之至愿也。」

徐爰《宋志》曰：武弁，世謂籠冠也。

*鹖冠

應劭《漢官儀》曰：虎賁冠插鹖尾。鹖，鷙鳥中之果勁者也，每所攫撮，應爪摧碎。尾，上黨所貢。

董巴《漢與服志》曰：武冠加雙鹖尾為鹖冠，羽林虎賁冠之。鹖雞勇，斗死乃止，故趙武靈王以表武士。秦施用之。

劉向《七略》曰：鹖冠子常居深山，以鹖為冠，故號鹖冠子。

*卻敵冠

《三禮圖》曰：卻敵冠，前廣四寸，後三寸，衛士服之。

董巴《漢與服志》曰：卻敵冠制似進賢，衛士服之。

*卻非冠

《三禮圖》曰：卻非冠，宮殿門仆射服，高五寸。《禮》不記。

又司馬彪《續漢書》云，插以燕尾。

董巴《漢與服志》曰：卻非冠，似長冠。

*巧士冠

《三禮圖》曰：巧士冠，前高五寸，后相通，掃除從官服之。《禮》不記。

董巴《漢與服志》曰：巧士冠高七寸，不常服，惟郊天黃門從官四人冠之，在鹵簿中次乘與車前，以備宦者四星。

*方山冠

《三禮圖》曰：五彩方山冠，各以其彩縠為之，祠廟，天子八佾，樂五行，舞人所服。

董巴《漢與服志》曰：方山冠似進賢冠，以五彩縠為之。

《漢書·五行志》曰：昌邑王賀為王時冠方山冠。

*長冠

《三禮圖》曰：長冠竹里，高七寸，廣三寸，漢高祖以竹皮作之，世云：「劉氏冠」，楚制。《禮》不記。

蔡邕《獨斷》曰：小史祠宗廟則長冠。

*樊噲冠

周遷《與服雜事》曰：樊噲冠，楚漢會於鴻門，項羽圖危高祖。樊噲聞急，乃裂衣包盾，戴以為冠，排入羽營。

董巴《漢與服志》曰：樊噲造次所冠，以入項羽軍。廣九寸，前後各出四寸，制似冕，司馬、殿門衛士服之。

