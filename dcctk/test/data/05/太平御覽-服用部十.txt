*簟

《說文》曰：簟，竹席也。

《釋名》曰：簟，覃也，布之覃然正平。

《禮》曰：莞簟之安，稿秸之談。又曰：父母舅姑之簟席，枕幾，不傳。

《詩》曰：下莞上簟，乃安斯寢。莞蒲曰席，蒲竹葦曰簟。

《方言》曰：簟，宋、魏之間謂之笙，或謂之籧曲；自關而東謂之簟，其粗者謂之籧蒢、行唐；以蘧直文而粗也。自關而東，周、楚、魏之間謂之倚佯；音陽自關而西謂之行唐。

《東觀漢記》曰：殤帝詔省荏弱平簟。又曰：馬棱為會稽太守，詔詰會稽車牛不務堅強，車皆以桃枝細簟。又曰：尚書令王允奏曰：「太史令王立說《孝經》六隱事，能消卻奸邪。」常以良月，允與立入為獻帝誦《孝經》一章，以丈二竹簟畫九宮其上，隨日時入焉。及允被害，乃不復行也。

《晉書》曰：王恭字孝伯，與王忱齊名，友善。恭有六尺簟，忱見之，謂其有餘，因求之。恭輒以送，遂坐薦上。忱聞而大驚，拐椿：「吾平生無長物。」

王隱《晉書》曰：車永為廣州刺史。永子溢使工作象牙細簟，工患之。

《晉公卿禮秩》曰：太宰何曾遜位，賜簟褥一具。

蕭子顯《齊書》曰：林邑王永明九年遣使貢獻金簟等物。

《孫卿子》曰：輕暖平簟，而體不知其安。

《淮南子》曰：席之上先雚簟，尊之上先玄酒。王貴之，先本而後末也。

《東宮舊事》曰：太子納妃，有赤花雙文簟。

《西京雜記》曰：武帝以象牙為簟，賜李夫人。又曰：會稽獻竹簟供御，世號為流黃簟。

諸葛亮《轉教》曰：計一歲運用蓬旅簟十萬具。

庾翼《與王書》曰：今致八尺、丈二細桃枝簟十枚，黃篾雙文簟二領，黃篾獨坐雙文簟一枚。

王廙《春可樂》曰：弱簟平端。

潘岳《悼亡詩》曰：展轉睇枕席，長簟竟床空。

左思《吳都賦》曰：桃笙象簟，韜於筒中。

王鑒《竹簟賦》曰：楚簟陳於玉房，巴箱列於椒臺。

*褥

《爾雅》曰：褥謂之茲。

《釋名》曰：褥，人所坐褻辱也。又曰：茵，車中所坐用虎皮也。

《詩》曰：文茵暢轂，駕我騏馵。文茵，虎皮。

《漢書》曰：霍禹廣治弟室，作乘與，輦加繡茵。憑黃金涂，如淳曰：馮謂所馮者也。金涂之，黃金涂飾之也。韋絮薦輪。晉灼曰：御輦以韋緣輪，貯之如絮也。

《東觀漢記》曰：祭遵有疾，詔賜重茵。

《魏略》曰：焦先字孝然，河東人也。高尚不仕，自作蝸牛廬。凈掃其中，榮木為床，布褥其上，天寒構火以自炙。

《魏志》曰：太祖性節儉，帷帳屏風壞則補納，茵褥取溫，無有緣飾。又曰：王朗上疏曰：「老臣慺慺，愿國家同祚於軒轅之伍。且少小常苦被褥泰溫，泰溫則不能便軟膚弱體，是以難可防護，而易用感慨。若常全小缊袍，不至於甚厚，則必咸保金石之性，而比壽於南山矣。

《吳錄》曰：孟仁字恭武，江夏人也。從李肅學，其母為作厚褥大被。人問其故，母曰：「小兒無德，客多貧，故為廣被大褥。」

《齊書》曰：宗測高尚不仕。王儉亦雅重之，贈以蒲褥筍席。又曰：竇哄回弟澄為左戶尚書。彥回薨，澄以錢一萬一千，就招提寺贖高帝所賜彥回白豹坐褥。

又：柳慶遠為儀同。初，慶遠從父兄世隆，嘗謂慶遠曰：「吾夢太尉以褥席見賜，吾遂亞臺司。適又夢以吾褥席與汝，汝必光我門族。」至是慶遠亦繼世隆焉。太尉謂元景也。

《後魏書》曰：爾朱世隆將被誅。此年正月晦日，令、仆并不上省，西門不開。忽有河內太守田帖家奴告省門亭長云：「今旦為令王借車牛一乘，終日於洛濱游觀，至晚，王還省。將車出東掖門，始覺車上無褥，請為之記識。」

《世說》曰：晉孝武年十三四時，冬天晝日不著衣，夜則累茵褥。謝公云：「體宜令常和。陛下晝過冷，夜過熱，恐非攝生之術。」帝曰：「夜靜宜溫。」謝公出，嘆之也。

《南越傳》曰：尉陀臥象床錦茵。茵，褥也。

《東宮舊事》曰：皇太子拜，有八尺褥一，重中褥一，步與褥一。納妃，有承床褥三。

《會稽后賢傳》曰：丁潭以光祿大夫還弟，詔賜床帳席褥。

《鄴中記》曰：石虎作褥，長三丈。用錦緣之。

《神異經》曰：北方有冰萬里，厚百丈嗘鼠在冰下土中，其毛長八尺，可以為褥。

《西京雜記》曰：趙飛燕為皇后，其女弟上遺鴛鴦褥。

《拾遺錄》曰：周穆王時，紫羅文褥者，壇孫國獻之。

《語林》曰：大將軍收周侯，至石頭，坐南門盤石上。將戮之，送己褥與周。

司馬相如《美人賦》曰：高茵重設。

*氈

《說文》曰：虼詩可以為氈。

《釋名》曰：氈，旃也，毛相著旃旃然也。

《韻集》曰：氈，細罽也。

《周禮·天官·掌次》曰：王大旅上帝，則張氈案。大旅上帝，祭天于圓丘也。張氈案，以氈為林于堀中。又曰：掌皮供其毳為氈，以待邦用事。

《漢書》曰：蘇武使匈奴，匈奴絕，不與食。天雨雪，武臥嚙雪，與氈毛裹咽之。

《漢書》曰：王吉諫昌邑王游獵曰：「夫廣廈之下，細氈之上，明師居前，勸誦在後，上論唐虞之際，下及殷周之盛，其樂豈徒銜橛之間也哉？」又曰：江都王女《細君歌》云：「遠適異國烏孫王，穹廬為室氈為墻。」

《魏志》曰：李勝為荊州刺史，往辭太傅曹爽，使察之。太傅曰謬問勝曰：「并州有佳氈，可致之。」勝出曰：「太傅耄，無能為也。」又曰：鄧艾伐蜀，自陰平行無人之地，鑿山通道作橋，以氈自裹，推轉而下。

魏武帝《與楊彪書》曰：今贈足下青氈床褥三具。

《晉書》曰：杜預子錫為愍懷太子舍人，屢直諫於太子。太子患之，置針於錫坐處氈中，錫上，刺足血出。又曰：《載記》曰：「慕容熙后符氏卒。慕容隆妻張氏，熙之嫂也，美姿容，有巧思，熙將以符氏之殉，欲以罪煞之。乃毀其禭鞾中有敝氈，遂賜死。三女叩頭求哀，熙不許。

《齊書》曰：孔奐為晉陵太守，清白自守。妻子并不之官，惟以單舡臨郡，所得秩俸隨即分贍孤寡，郡中號曰「神君」。曲阿富人殷綺見奐居處儉素，乃餉以氈衣一具，奐辭不授。

《北齊書》曰：斐寬與東魏將彭樂戰於新城，因傷被擒，至河陰見齊文襄。寬舉止閑雅，善於占對，文襄實甚異之，解鎖付館，厚加禮遇。寬乃裁所臥氈，夜縋而出。因得遁還。又曰：清河三年，周師及突厥至并州。突厥謂周人曰：「爾言齊亂，故我伐之。今齊人眼中有鐵，何可當也？」乃還至陘嶺，凍滑，乃鋪氈以渡之。又曰：綦俊佞巧，能候當途，斛斯椿、賀拔勝，皆與友善。性多詐。賀拔勝出鎮荊州，過俊別，因辭。俊故見敗氈敝被，更遺之錢物。

《廣志》曰：羌女人披大華氈以為盛服。

《拾遺錄》曰：漢武帝以氈琦弟藉地，惡輶之喧也。

《搜神記》曰：太康中，天下以氈為陌頭及帶身、袴口，於是百姓相戲曰：「中國其必為胡所破也。夫氈，胡之服也，而今天下以為陌頭、帶身、袴口，胡既三制之矣。」

《淮南子》曰：夫胡人見麻，不知其可以為布；越人見毳，不知其可以為氈，故不通於物者，不可與言俗。

《俗說》曰：桓豹奴病勞冷，無氈可臥。桓車騎自撤己眠氈與之。

《語林》曰：王子敬在齋中臥，偷人取物，一室之內略盡。子敬臥而不動，偷遂登榻，欲有所覓。子敬因呼曰：「偷兒，石染青氈是我家舊物，可特置否？」於是群偷置物驚走。

《南傳》曰：調斯國有青石染氈，絳染氈也。

王褒《聖主得賢臣頌》曰：夫荷氈被毳者，難與道磋圊之麗密。

陸云《詩》曰：冬坐比肩氈。比肩，獸名也，取其毛為氈。

*臥具

《風俗通》曰：扶風蘇不違父為司隸。李暠所遷司農，不違穿府北垣，徑上廳事，斫暠臥具。暠一宿數遷。

沈約《宋書》曰：朱百年隱居山陰，家素貧，母以冬月亡衣并無絮，自此不衣錦帛。嘗寒時就孔覬飲酒，醉眠。覬以臥具覆之，百年不覺也。既覺，引臥具去體，謂顗曰：「綿定奇溫。」因流涕悲慟，顗亦為之感傷。

《齊書》曰：謝朓嘗行，還過候江革。時大寒雪，見革敝絮單席而枕，覺不倦。朓嗟嘆久之，乃脫其所著襦，并手割半氈與革充臥具而去。又曰：劉孝綽與到溉兄弟甚狎。溉少孤，宅近僧寺。孝綽往溉宅，適見黃臥具。孝綽謂「僧物色也」。撫手笑。溉知其旨，奮拳擊之，傷口而去。

氍㲣

《通俗文》曰：織毛褥謂之氍㲣。

《聲類》曰：氍㲣，毛席也。

《廣志》曰：氍㲣，田㲲毛織也，近出南海。文稱北漢之氍㲣，非其所生。

《魏略》曰：大秦國以野繭作織成氍㲣文，出黃白黑綠氍㲣。

《後周書》波斯國，大月氏之別種也，其地出氍㲣。

吳時《外國傳》曰：天竺國出細靡氍㲣。

《陶侃別傳》曰：外國獻氍㲣，公舉之曰：「我還國，當與牙共眠。」牙名惔之，字處靜，是公庶孫，小而被知。以為后詞。

《南州異物志》曰：氍㲣以羊毛雜群獸之毳為之，鳥獸人物草木雲氣作鴝鵡，遠望軒若飛也。

《古樂府詩》曰：請客上北堂，坐氈及氍㲣。

張衡《四愁詩》曰：美人贈我氈氍㲣。

《諸葛亮集·詔答恢》曰：行當離別，以為惆悵。今至氍㲣一，以達心也。

*𣰅㲪

上音榻，下音登

《通俗文》曰：氍㲣細者謂之𣰅㲪。名𣰅㲪者，施大床前小榻之上，所以登而上床也。

《東觀漢記》曰：莖觿率眾至廣阿，光武出城外，馬坐按氈𣰅㲪，上設酒肉。

《魏略》曰：大秦國以羊毳木皮野絲作𣰅㲪之屬，有五色九色𣰅㲪，其色鮮於海東諸國所作也。

《南史》曰：中天竺國出好裘𣰅㲪。

《世說》曰：王子猷詣郄雍州，雍州在內未出。王見鋪𣰅㲪，云：「阿乞那得此？」令左右送向家。郄出，王曰：「向有大力者負之以趨。」郄愔為雍州刺史。阿乞，愔小字。郄無忤。

《異苑》曰：沙門有法存者，生廣州，善醫術，遂富。有八尺𣰅㲪，作百種形象。又有沉香八尺板床。太原王淡為刺史，大兒劭之屢求二物，法存不與，王煞而籍焉。法存后形見於府內經日。王靴洑疾亡，劭之又喪。

杜篤《邊論》曰：匈奴請降，𣰅㲪罽褥，帳幔氈裘，積如丘山。

班固《與弟超書》曰：月支𣰅㲪大小相雜，但細好而己。

馬融奏：「馬賢於軍中帳內施𣰅㲪，士卒飄於風雪。」

