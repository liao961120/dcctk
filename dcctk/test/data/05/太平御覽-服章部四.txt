*幘頤

《釋名》曰：幘，賾也。下齊眉頤然也。

揚雄《方言》曰：覆髻謂之幘巾，或謂之承露，或謂之覆髻，皆趙魏之間通語也。

應劭《漢官儀》曰：幘，古卑賤執事不冠者之所服也。

徐廣《與服雜注》曰：天子郊廟，則黑介幘。

《漢書》曰：武帝從館陶公主飲，董偃綠幘傅韝伏殿下，乃贊曰：「館陶公主庖人臣偃昧死再拜謁。」

《後漢書》曰：劉盆子探得符，后棄之，復還依俠卿。俠卿為制絳單衣，半頭赤幘。幘巾，所以覆髻也。《續漢書》曰：童子幘無屋，示未成人也。半頭幘即空頂幘也。其上無屋，故以為名。董仲舒《繁露》曰：以赤統者，幘尚赤。盆子承漢統，故用赤也。《東宮故事》曰：太子有空頂幘一枚，即半頭幘之制也。

《東觀漢記》曰：光武初起，與諸季市弓弩、絳衣、赤幘。又曰：詔賜段颎赤幘大冠一具。又曰：馬援外類儻蕩簡易而內重禮，事寡嫂，雖在閨內，必幘，然後見。又曰：馬援初見帝，令中黃門引入，上在宣德殿南廡下，但幘坐。援曰：「陛下何知臣非刺客奸臣，而簡易若是？」

謝承《後漢書》曰：巴祗字敬祖，為揚州刺史，黑幘毀壞，不復改易，以水澡墨，傅而用之。許慎《說文》曰：澡，洗也。

《續漢書》曰：許劭字子將。劭知人，入幘肆，拔樊子昭。

袁曄《漢獻帝春秋》曰：孫堅屯梁東，為董卓所攻。眾少而不敵，與其驍騎潰圍得出，常著赤罽幘。卓騎追堅，堅脫罽幘，令親近將祖茂著之，堅從間道得去。

《吳書》曰：顧悌字子通，疾篤，妻出而省之。悌命左右自扶起，冠幘加襲，令妻還，貞潔不黷如此。

《晉書》曰：庾顗字子嵩，性儉家富。劉與說東海王越，令就換錢千萬，冀其有吝，因此可乘，越於眾坐中問顗，顗頹然己醉，幘墮機上，以頭就穿取，徐答云：「下官家故有兩千萬，隨公所取矣。」與於是乃服，越甚悅。又曰：易雄字興長，長沙瀏陽人也，少為縣吏，自念卑賤，無由自達，乃脫幘掛縣門而去。

《宋書》曰：檀道濟數拒魏有功，及誅，憤怒氣盛，目光如炬，俄爾間引飲一斛，乃脫幘投地，曰：「乃壞汝萬里長城。」

《齊書》曰：卞彬字士蔚，濟陰宛朐人也。祖詞之，中領軍。父延之，弱冠為上虞令，有剛氣。會稽太守孟彭以令長裁之，積不能容，脫幘投地，曰：「我所以屈卿者，政為此幘耳。今己投之，卿以一世勛門而傲天下國士。」拂衣而去。

《梁書》曰：謝舉，臨川始興，諸王常所游踐。劭陵王綸於婁湖立園，廣宴，酒后好聚眾賓冠，手自裂破，投之唾壺，皆莫訃涸。舉嘗預宴，王欲取舉幘，舉正色曰：「裂冠毀冕，下官弗敢聞命。」拂衣而退。王屢召而不反，甚有慚色。

《北齊書》曰：平秦王歸彥額骨三道，著幘不安。文宣見之，怒，使以馬鞭擊其額，血被面，曰：「爾反時嘗以此骨嚇漢。」后歸彥竟反云。

《漢官儀》曰：謁者著緗幘大冠。

司馬彪《續漢書》曰：梁冀改易與服之制，作平上軿車、卑幘狹冠也。

衛弘《漢舊儀》曰：凡齋紺幘，耕青幘。

周遷《與服雜事》曰：漢桓帝延熙中，梁冀誅後，京師作嘧苷短耳長，短上長下，以為服袟。

董巴《漢與服志》曰：古者有冠無幘，秦加其武將首飾，為絳柏以表貴賤，后稍作顏題。漢興，續其顏，卻結之，施巾連題卻覆之，今喪幘是也。至孝文，乃高顏，續為之耳，崇其巾為屋，貴賤皆服之。

蔡邕《獨斷》曰：漢元帝額有壯發，不欲使人見，始進幘服，群臣皆隨焉，尚無巾。王莽頭禿，因施巾，故里語曰：「王莽禿，幘施屋。」

傅暢《晉公卿禮秩》曰：中書監令著介幘。

《晉氏要事》曰：哀帝隆和元年，太學博士曹弘之等議立秋應讀令，不應著緗幘，改為素。

《英雄記》曰：公孫瓚字伯珪，上計吏，郡太守劉基以事公車徵，伯珪褠衣平幘，御車洛陽，身執徒養。

張敞《晉東宮舊事》曰：太子衣冠有空頂幘一。

摯虞《決疑》曰：凡救日蝕者，皆著赤幘，以助陽也。侍臣皆赤幘帶劍。

干乏《搜神記》曰：昔魏武軍中無故作白幍，此喪徵也。初橫縫其前，名之曰顏。晉永嘉初，乃去其縫，名無顏幘。其後二年，四海分崩，下人悲嘆，無顏以生也。

《廣志》曰：交阯、蒼梧俗以翡翠為幘。

董仲舒《止雨書》曰：執事者赤幘，由是言之，知不著冠之所服也。

斐啟《語林》曰：晉明帝年少不倫，常微行，詔喚人以衣幘迎之，涉水過，衣幘悉濕。元帝己不重，明帝忽復有此，以為無不廢理。既入，幘不正，元帝自為正之，明帝大喜。

劉楨《答魏文帝書》曰：南垠之金，登窈窕之首；貂蟬之尾，綴侍臣之幘。

《魏武遺令》曰：吾有頭病，自先著帽幘，持大服，如存時勿遺。

陸云《與兄書》曰：一日案行視曹公器物，有一介幘如吳幘。

*帽

《釋名》曰：帽，冒也。

《釋志》曰：楊阜字義山，拜城門校尉，嘗見明帝著帽，披縹綾半袖。阜問帝曰：「此於禮何法服也？」帝默然不答，自是不法服不以見阜。又曰：管寧在家，恒著皂帽布裙，隨時單復。

魚豢《魏略》曰：夫余國以金銀飾帽。

韋昭《吳書》曰：朱然破魏將李典等軍，斬首五百級，得鼓車三乘。拜然左大司馬，加錫御織成帽。又曰：陸遜破曹休於石亭，還，上脫翠帽以遺遜。

《晉書》曰：王濛字仲祖，美姿容。居貧，帽敗，自入肆買之。嫗悅其貌，爭遺新帽。

蕭方等《三十國春秋》曰：石季龍將獵，輒冠金縷之帽。

又陸翽《鄴中記》云：季龍獵，著金縷織成合歡帽。

《宋書》曰：沈慶之隨宗愨等伐沔北諸山蠻，大破之，威震諸山，群蠻皆稽顙。慶之患頭風，好著狐皮帽，群蠻惡之，號曰：「蒼頭公」。又曰：元凶劭始生三日，帝往視之，簪帽甚堅，無風而墜于劭側，上不悅。又曰：何尚之，大明二年以左光祿開府儀同三司，侍中如故。尚之在家常著鹿皮帽，及拜開府，天子臨軒，百僚陪位，沈慶之於殿庭戲之曰：「今日何不著鹿皮冠？」

蕭子顯《齊書》曰：東昏侯自造游宴之服，綴以花彩錦繡，群小又造四種帽。帽因勢為名，一曰山鵲歸林者。《詩》曰《鵲巢》，夫人之德，東昏寵嬖淫亂，故鵲反藪。二曰兔度坑天意，言天下將有逐兔之事也。三曰反縛黃離嘍，黃口小鳥也，反縛之應也。四曰鳳凰度三橋，鳳凰者嘉瑞，三橋，梁王宅處也。又曰：永明中，蕭諶開博風帽后裙之制，又為破后帽。世祖崩后，建謀廢立，誅滅諸王。又曰：茹法亮，吳興武康人也，為前軍。延昌殿為世祖陰室，藏諸御。高宗即位，開陰室，出世祖白紗帽、防身刀，法亮噓唏流涕。又曰：徐龍駒常住含章殿，著黃綸帽，被貂裘，南面向案，代帝書敕。又曰：豫章王嶷妃庾氏嘗有疾，瘳，上幸嶷邸。后堂設金石樂，宮人畢至，登桐臺。使嶷著烏紗帽，因極宴盡歡。

《梁書》曰：到溉嘗夢武帝遍見諸子，至湘東而脫帽與之，於是密敬事焉。又曰：初，賀革之江陵也。意甚不悅，過別御史中丞江革，以情告之。答曰：「吾嘗夢主上遍見諸子，惟至湘東王所，手脫帽以與之，此人后必當璧，卿其行乎！」又曰：沙門寶誌忽重著三布帽，亦不知於何得之。俄而武帝崩，文惠太子、預章文獻王相繼薨。又曰：鄧至國，其俗呼帽曰災何。又曰：俀國男女皆露髻，富貴者以錦繡雜彩為帽，似中國胡公頭。又曰：庾弘遠字士操，清實有士譽，仕齊，為江州長史。刺史陳顯達舉兵，敗，斬於宋雀航。將刑，索帽著之，曰：「子路結纓，吾不可以不冠而死。」又曰：垣崇祖為豫州刺史。魏攻壽春，崇祖著白紗帽，肩與上城，決水破之。

《後魏書》曰：辛紹先有至孝性，丁父憂，三年口不甘味，頭不櫛沐發遂落盡，故常垂裙皂帽。又曰：高昂轉司徒公，好著小帽，世因稱司徒帽。

《北齊書》曰：齊制，宮內惟天子紗帽，臣下皆戎帽，特賜平秦王歸彥紗帽以寵之。

《後周書》曰：獨孤信在秦州嘗因獵日暮馳馬入城，其帽微側，詰旦而吏人有戴帽者，咸慕信而側帽焉。

《隋書》曰：后周之時著突騎帽，如今胡帽，垂裙覆帶，蓋索發之遺象也。又文帝項有瘤疾，不欲人見，每常著焉。相魏之時，著而謁帝，故后周一代將為雅服，小朝公宴，咸許戴之。

《唐書》曰：代宗時禁民皂衫衍鼴帽，以異官健。

《西京雜記》曰：趙飛燕為皇后，其弟在昭陽殿，遺飛燕書曰：「令月嘉辰，貴妃懋應大冊，上遺金花紫綸帽，以陳踴躍。」

《孟嘉別傳》曰：嘉為桓溫參軍。九月九日，溫游龍山，參僚悉集。時佐吏并戎服，有風吹嘉帽墮，初不覺。良久如廁，溫命還之，授孫盛紙筆，啁之，置嘉坐處。嘉還見之，請筆即答，四坐嗟嘆。

《幽明錄》曰：安開者，安成之俗師也，善於幻術。時王凝之為江州，向王當行陽為王刷頭，簪荷葉以為帽與王著。當時亦不覺帽之有異，到座之後，荷葉乃見，舉坐皆驚駭，王不知。

魏文帝《與劉曄書》曰：劉生帽裁制微不長，有似里父之服。

孟達《與諸葛亮書》曰：貢白綸帽一顏，以示微意。

劉謐之《下野賦》曰：頭戴鹿心帽，足著狗皮靴，面傅黃灰滓，髻插蕪菁花，男女四五人，皆如燒蝦蟆。

束晳《近游賦》曰：帽引四角之縫，裙有參條之煞。又曰：老公戴合歡之帽，少年著蕞角之巾。

*巾

《釋名》曰：巾，謹也。二十成人，士冠，庶人巾，當自謹修四教也。

《方言》曰：兩覆結謂之幘巾，或謂之承露巾，或謂覆發巾也。

《續漢書》曰：鉅鹿張角自稱天師，弟子數十萬人。始起兵，皆著黃巾以相識別，故世謂黃巾賊。

《後漢書》曰：光武徵鮑永，永疑，不至。及更始亡，乃發，去上將軍列侯印綬，悉罷兵，但幅巾與諸將詣河內。幅巾，謂不著冠，但幅巾束首也。又曰：何進、袁隗欲特表陳實以不次之位，實謝曰：「久絕人事，飾巾待終而己。」又曰：曹操既猜嫌忌孔融，令丞相軍謀祭酒路粹枉狀奏融，云：「位為九列，不遵朝儀，禿巾微行，唐突宮掖。」

《魏志》曰：諸葛亮出斜谷，司馬宣王拒之，堅璧不與戰，亮致巾幗婦人之飾以怒宣王。又曰：華歆為豫章太守，孫策略地江東。歆知策善用兵，乃幅巾迎策。

《蜀書》曰：諸葛武侯與宣王在渭濱將戰，宣王戎服蒞事，使人視武侯，乘素與，葛巾、毛扇指麾三軍，皆隨其進止。宣王聞而嘆曰：「可謂名士矣。」

鄧粲《晉書》曰：王敦欲伐甘卓，遣使送大巾。又曰：謝萬字萬石，簡文辟為從事中郎，著白綸巾，鶴氅裘，履版而前，帝與談移日。

沈約《宋書》曰：陶潛在家，郡將侯潛，值其酒熟，取頭上葛巾濾酒，還暴著之。

《梁書》曰：武帝賜陶弘景以鹿皮巾，后屢加禮聘，并不出。又曰：賀德基少游學都下，積年不歸。衣資罄乏，又恥服故弊，盛冬止衣夾襦袴。嘗於白馬寺前逢一婦人，容服甚盛，呼德基入寺門，脫白綸巾以贈之，仍謂曰：「君方為重器，不久貧寒，故以此相遺耳。」問姓名，不答而去。又曰：武帝與何點有舊，及踐祚，手詔論舊，賜以鹿皮巾等。召之，點以巾褐引入華林園。又曰：王僧孺遷尚書左丞，俄兼御史中丞。僧孺幼貧，其母鬻紗巾以自業。

《後周書》曰：宣政元年，初服常冠，以皂紗為之，加簪而不施纓，其制若今之折角巾也。

《唐書》曰：張易之嘗請公王大臣宴於司禮寺，因謂御史大夫楊再思曰：「公面似高麗，請作高麗舞。」再思忻然剪紙自帖其巾，反紫袍，遂作之。

陸翽《鄴中記》曰：皇后出，女騎一千為鹵簿，冬月皆著紫綸巾、熟錦袴褶。

《郭林宗別傳》曰：林宗嘗行陳梁間，遇雨，故其巾一角坫而折。二國學士著巾莫不折其角，云作林宗巾，其見儀則如此。

《傅子》曰：漢末王公多以幅巾為雅，是以袁紹之徒雖為將帥，皆著縑巾。

張華《博物志》曰：魏文帝彈棋能用手巾角，時有一書生又能低頭以所冠葛巾角撇棋。

羊祜《與從弟護軍書》曰：年己朽老，既定邊事，當角巾東路，還歸鄉里。

*接離

郭璞注《爾雅》曰：白鷺翅上有長翰毛，江東取為接離。

《世說》曰：山簡為荊州，時酣暢，人為之歌曰：「山公時一醉，逕造高陽池，日暮倒戴歸，酩酊無所知。時復乘駿馬，倒著白接離，舉手謝葛強，何如并州兒。」高陽池在襄陽，強是其愛將，并州人也。

*障日

《晉八王故事》曰：初，趙王倫將篡位，洛下童謠曰：「屠蘇障日覆兩耳，當有憲鼯作天子。」于時商農通著大裁障日，倫實眇目也。

孫楚《謝箋》曰：大恩賜障日，其器雖小而禮遇甚弘。昔衛綰錫六劍，珍而不用，楚雖不敏，且授而藏之。

