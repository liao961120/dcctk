【疏】正義曰：此章言天地明察，神明彰矣。又云：孝悌之事，通於神明，皆是應感之事也。前章論諫諍之事，言人主若從諫爭之善，必能脩身慎行，致應感之福。故以名章，次於《諫爭》之後

子曰：「昔者，明王事父孝，故事天明；事母孝，故事地察。王者父事天，母事地，言能致事宗廟，則事天地能明察也。長幼順，故上下治。君能尊諸父，先諸兄，則長幼之道順，君人之化理。天地明察，神明彰矣。事天地能明察，則神感至誠而降福佑，故曰彰也。

【疏】子曰昔者明王至神明彰矣。○正義曰：此章夫子述明王以孝事父母，能致感應之事。言昔者明聖之王，事父能孝，故事天能明，言能明天之道，故《易·說卦》云：「乾為天為父。」此言事父孝，故能事天明，是事父之孝通天也。事母能孝，故事地能察，言能察地之理，故《說卦》云：「坤為地為母。」此言事母孝，故事地察，則是事母之道通於地也。明王又於宗族長幼之中，皆順於禮，則凡在上下之人，皆自化也。又明王之事天地既能明察，必致福應，則神明之功彰見。謂陰陽和，風雨時，人無疾厲，天下安寧也。經稱「明王」者二焉：一曰「昔者明王之以孝治天下也」，二即此章言「昔者明王事父孝」，俱是聖明之義，與先王為一也。言先王，示及遠也；言明王，示聦明也。○注王者至察也。○正義曰：云「王者父事天，母事地」者，此依王注義也。案《白虎通》云：「王者父天母地。」此言事者，謂移事父母之孝以事天地也。云「言能敬事宗廟，則事天地能明察也」者，謂蒸甞以時，疏數合禮，是敬事宗廟也。既能敬宗廟，則不違犯天地之時。若《祭義》曾子曰：「樹木以時伐焉，禽獸以時殺焉。」夫子曰：「斷一樹，殺一獸，不以其時，非孝也。」又《王制》曰：「獺祭魚，然後虞人入澤梁；豺祭獸，然後田獵；鳩化為鷹，然後設罻羅；草木零落，然後入山林；昆蟲未蟄，不以火田。」此則令無大小，皆順天地，是事天地能明察也。○注君能至化理。○正義曰：此言明王能順長幼之道，則臣下化之而自理也，謂放效於君。《書》曰：「違上所命，從厥攸好。」是效之也。○注事天至彰也。○正義曰：誠，和也。言事天地若能明察，則神祗感其至和，而降福應以祐助之。是神明之功彰見也。《書》云：「至誠感神。」又《瑞應圖》曰：「聖人能順天地，則天降膏露，地出醴泉。」《詩》云：「降福穰穰。」《易》曰：「自天祐之，吉無不利。」注約諸文以釋之也。案此則「神感至誠」，當為「至諴」，今定本作「至誠」，字之誤也。

故雖天子，必有尊也，言有父也；必有先也，言有兄也。父謂諸父，兄謂諸兄，皆祖考之胤也。禮：君燕族人，與父兄齒也。宗廟致敬，不忘親也。言能敬事宗廟，則不敢忘其親也。脩身慎行，恐辱先也。天子雖無上於天下，猶脩持其身，謹慎其行，恐辱先祖而毀盛業也。宗廟致敬，鬼神著矣。事宗廟能盡敬，則祖考來格，享於克誠，故曰著也。孝悌之至，通於神明，光于四海，無所不通。能敬宗廟，順長幼，以極孝悌之心，則至性通於神明，光于四海，故曰「無所不通」。

【疏】故雖至不通。○正義曰：故者，連上起下之辭。以上文云事父孝，又云事母孝，又云長幼順，所以於此述尊父先兄之義，以及致敬與脩身之道，兼言鬼神之著，孝悌之至，無所不通也。言王者雖貴為天子，於天下宗族之中，必有所尊之者，謂天子有諸父也；必有所先之者，謂天子有諸兄也。宗廟致敬，是不忘其親；脩身慎行，是不辱其祖考。故能致敬於宗廟，則鬼神明著而歆享之。是明王有孝悌之至性，感通神明，則能光于四海，無所不通。然諫爭兼有諸侯大夫，此章唯稱王者，言王能致應感，則諸侯已下，亦當自勉勖也。○注父謂至齒也。○正義曰：云「父謂諸父，兄謂諸兄」者，父之昆弟曰伯父、叔父，己之昆曰兄，其屬非一，故言諸也。《詩》曰「以速諸父」，又曰「復我諸兄」是也。云「皆祖考之胤也」者，案《曲禮》曰：「父死曰考。」言父以上，通謂之祖考。胤，嗣也。謂其廟未毀，其胤皆是王者之族親也。云「禮：君燕族人，與父兄齒也」者，此依孔傳也。案《詩序·角弓》：「父兄刺幽王，蓋謂君之諸父諸兄也。」古者天子祭畢，同姓則留之，謂與族人燕。故《楚茨》詩曰：「諸父兄弟，備言燕私。」鄭《箋》云：「祭畢，歸賓客之俎，同姓則留與之燕。」是天子燕族人也。又《禮記·文王世子》云：「若公與族燕，則異姓為賓，膳宰為主人。公與父兄齒。」則知燕族人亦以尊卑為列，齒於父兄之下也。○注言能至親也。正義曰：案《禮記·文王世子》稱「五廟之孫，祖廟未毀，雖為庶人，冠、取妻必告，死必赴」，是不忘親也。《禮記·大傳》稱「其不可得變革者則有矣：親親也，尊尊也，長長也」。親親故尊祖，尊祖故敬宗，敬宗故收族，收族故宗廟嚴，言君致敬宗廟，則不敢忘其親也。○注天子至業也。○正義曰：云「天子雖無上於天下」者，此依正注也。《禮·坊記》云：「天無二日，土無二王，家無二主，尊無二上」，謂普天之下，天子至尊也。云「猶脩持其身，謹慎其行，恐辱先祖而毀盛業也」者，案《禮記·祭義》云：父母既沒，沒慎行不辱先也。盛業，謂先祖積德累功，而有天下之業。上言「必有先也」，先，兄也。此言「恐辱先」也。是先祖也。○注事宗至著也。○正義曰：云「祖考來格」者，《尚書·益稷》文。格，至也。言事宗廟能恭敬，則祖考之神來格。《詩》曰：「神保是格，報以景福。」亦是言神之至。云「享於克誠，故曰著也」者，「享於克誠」，《尚書·太甲篇》文。孔傳云：「言鬼神不保一人，能誠信者，則享其祀。」則「祖考來格」、「享於克誠」，皆昭著之義。上言宗廟致敬，謂天子尊諸父，先諸兄，致敬祖考，不敢忘其親也。此言宗廟致敬，述天子致敬宗廟能感鬼神。雖同稱致敬，而各有所屬也。舊注以為事生者易，事死者難，聖人慎之，故重其文。今不取也。上言神明謂天地之神也，此言鬼神謂祖考之神。《易》曰：「陰陽不測之謂神。」先儒釋云：「若就三才相對，則天曰神，地曰祗，人曰鬼。」言天道玄遠難可測，故曰神也。祇者知也，言地去人近，長育可知，故曰祇也。鬼者歸也，言人生於無，還歸於無，故曰鬼也，亦謂之神。案《五帝德》云「黃帝死，而民畏其神百年」是也。上言神明，尊天地也。此言鬼神，尊祖考也。○注能敬至不通。○正義曰：「能敬宗廟，順長幼，以極孝悌之心」者，敬宗廟為孝，順長幼為悌。此極孝悌之心也。云「則至性通於神明，光於四海」者，言至性如此，則通於神明，光於四海。

《詩》云：『自西自東，自南自北，無思不服。』」義取德教流行，莫不服義從化也。

【疏】詩云至不服。○正義曰：夫子述孝悌之事、應感之美既畢，乃引《大雅·文王有聲》之詩以贊美之。自，從也。言從近及遠，至於四方，皆感德化，無有思而不服之者，以明「無所不通」。。詩《本文云：「鎬京辟雍，自西自東，自南自北，無思不服。」此則「雍」「東」、「北」「服」對句為韻。而皇侃云：「先言西者，此是周詩，謂化從西起，所以文王為西伯，又為西鄰，自西而東滅紂。」恐非其義也。○注義取至化也。○正義曰：此依鄭注也。德化流行，則無不通。服義從化，即「無思不服」，言服明王之義，從明王之化也。

