*劍解

《太極真人石精金光藏景錄形神經》曰：制劍之法，上宰總真西城王君昔授之於紫陽公，施行道成。總真昔用劍解之道，又授九轉丹方於里長先生，此即周人也。

《東鄉序》云：潄龍胎而死決，服瓊英先師王西城，此是飲丹后，用劍解而不言服九轉者當是。雖授而不遂合用，后以付門弟子茅君，亦是授而不用，故云付耳。《茅君傳》南岳魏夫人傳楊君，故安妃云可尋劍解之道，但不知遂用不耳。許長史既服腴石，或當不必為其事，掾從鎮南夜解，則又非此法。掾，許長史子也。若是太清解，譏用劍者，應不得反望故鄉。而掾游處方臺，還本居邦也。神劍用之而解化，則能游宴太極，彩五星之靈軌，煥七元之威光，以范儀烈映真氣，故軒轅喬山之葬，劍舄宰繕。王子渤海之家，劍鳴空槨；王喬有京陵之墓，劍飛沖霄，斯實真驗九玄，精應太靈，神方靈致威劍之妙化也。諸以劍尸解者，以劍代身，五百年之後，此劍皆自然還其處。諸以劍解者，不必止是。用丹書者，空劍亦可幽響無聞，恍惚難尋，不可得言矣。不可得為之者，見之者惟當應之於心耳。神奇欻怳，變動無方，非復物理所期，正當心任化，即事從宜耳。為之者亦不覺其所以，見之者固莫測其所然。軒轅彩百山之銅以鑄鼎，虎豹百禽為之視火參爐鼎，而軒轅疾崩。葬喬山，五百年后山崩，寶劍赤舄宰繕。一旦又失。王子喬者曾詣鍾山，獲《九化十變經》以隱遁日月，游行星辰。後一旦疾終，營冢渤海山。夏襄時有發王子墓者一劍在北寢上，自作龍鳴，人無敢近。后亦失所之。王子喬墓在景陵，戰國時復有發其墓者，見一劍，人適欲取視，其劍忽然上飛去。王子喬事，舊說浮丘公攜與乘鶴，共登嵩山。此事不同，解化時年正十五六耳，故戴遠游冠也。昔葛洪云，陰君授鮑靚尸解之法，后死，埋石子崗。有人發其棺，見一大刀，冢左右有人馬之聲，遂不敢取。此似解劍法而不能飛去，此是用靈寶太玄陰生符朱書刀矣。太清之下，故得主者而己。按《玉清靈傳》說總真帶劍，楊君說桐柏帶劍，此并應是先解劍化也。真人用寶劍以尸解，蟬蛻化之上品也。夫尸解之法，多如蟬蛻。今此劍非蛻也。故云上品，明變遁之高道。營造劍之時，先齋戒百日，乃於幽隱處，近清泉，立西向屋，作灶口亦西向，善鍛人煉好鐵，生鋌合煉成，令得八斤為足也。若欲窮其精理，當用竹炭。又以銅錫柔澳，如此用歲月功夫殊多，所以古人作劍，三年然後成也。薛燭云：歐冶鑄劍，赤鐘之山破而出錫，若耶之溪涸而出銅。今以此合燒，則煉多而不燥，剛利而銷。其鍛人亦須溫良，新衣沐浴，造劍之日，尤不得飲酒食肉及游履淹穢。用七月庚申日，八月辛酉日，使長三尺九寸，廣一寸四分，厚三分半，謂背脊上近柄間，令厚三分半也。至兩刃際，可減一二厘耳。又向刃邊，先煞背二分，乃立刃至抄，亦以漸令薄也。杪九寸，為左右兩處，當從镮項定度，整三尺，刻背為刃，亦廣三分八厘，必使中脊餘六分也。抄九分，合煞兩邊，令尖煞抄，鋒令有兩棱如戟，抄煞鋒也。其柄用長短適令镮高二寸四分，身長二尺四寸，則餘一尺二寸六分以柄。鐵因當中央，令廣九分，厚二分，與镮相連。柄操梓材，近環圍四寸九分，刃圍三寸九分，皆以釦竟為正。若作劍裝，則促扁於此也。劍頭可安錄镮，謂發始煉剛，仍使镮身相連，勿別作模合作釘連之，都使外形大小厚薄相似，乃鑿除應空之內，亦可先鉆作數孔鑿為易，其伏基處鑿鏝之。都畢，令大镮高二寸四分，橫分廣劉，對中徑二寸八分，內方員徑四分，镮形古今多法，或正圓，或狹長，或如鼎耳，乃有十許種。今此經中所圖，亦是顯其左右法耳，非正定形也。謹準制古，今取其合度，立圖如右。又镮之內不得正圓如竹，亦不得正方如界尺，當令內面小方而外落棱角，必令得刻己刃字，不甚邪轉，惟使長三尺九寸耳。尺寸、度數、厚薄、形制并備如別圖。尋古今尺長短不同，九章算法皆積毫厘之度。晉中書監荀勖善音律伎藝，常恨八音不調。后有人掘地得一玉律，銘題周世，短晉尺四分半，以改定音律，聲韻合度。今宜用此尺為準，所以示者，總真、桐柏并以周時作劍，用周尺也。

錄镮者，鏤刻劍镮，镮左右面刻之，作刃字，面有九刃字也。镮背上刻作九己字也。深刻字皆從刃背而下，順刃謂兩邊刃，及己字皆對；從刃背邊起俱下就刃，故曰順刃也，順镮而刻之，隨镮曲轉，故曰順镮也，謂刻處得以金銀間之，益分明佳也。劍身刻象，镮中央復有豎起，如小手镮者，名之曰伏基。伏基之義，謂為日月之基隱秋光景也。內镮左面為日字。內镮者，即小镮之中伏基也。刻右面為月字，先又圓刻日月之外為郭也。五百年還出，以揮五岳，入以藏無間，謂潛靈遁跡，隱影藏形也。下以制九陰，謂可以攝召九陰之神也。上以承玄冥，謂北斗玄冥星主隱變也。衛足以逐邪魔，威足以鑒七精，謂控威秉勢，鑒照七星也。仰以映五氣，謂五行之氣常棲映也。俯以代身化形矣。欲知劍之左右內外，以劍正指南，使劍背在上，使劍刃在下也。於是以東面右，西面為左，東為內面，西為外面。此劍尺度長短、廣狹、厚薄，刻鏤文字，乃太極四真人靈劍模范也。上清真人亦皆帶劍，上清之劍，并是太極所造耳。故此經為太極之法，乃四真人定范，何必須昆吾之金、割玉之鋌也？此蓋明不必須精鐵所存者，模范而己。王子喬劍，乃凡下之鐵耳。喬山尸解之劍，非昆吾之流金也。軒轅駕龍玄圃，是步綱之以紫囊。欲去時，以系劍镮右，以曲晨飛精書劍左面，令至劍杪也。又太極藏景符飛精書紙，盛以絳囊，欲去時以系劍鞘右，以曲晨飛精書劍右面，令至劍杪也。又太極錄形符以飛精書紙，臨去之日服之，身生七色之云，自有電光。右以曲晨飛精書劍背，令皆兩刃之際也。又太極解化符，恒日服一符，七年化去，朱書竹中帛秘要也。是合曲晨丹成，臨欲解化時以題劍。七年以后，朱題劍亦能解化。

陶隱居曰：晉永嘉中，劉忄畫呼麥功。奇識，亦云是異人作此劍，乃方佛符字殊細，設婁羅镮曰大乘法，而鐵甚快利，宋來便恒供御衛，名曰劉忄畫鈸尚千牛刀。同寶女己易去镮麾刻處，亦漸漸欲滅。又見有四五故镮，并相似如一，不知其劍身何在。東山顧居上亦造此劍。諸人有同時共制者，今猶存焉。大抵違謬不可具說，乃有銅鑄作環，以釘鑄著故刀。如此并可以類推。今此儀式，惟是陶隱居所匠深構心解，亦謂理極，未知必同太極模范不耳。凡試刃之利鈍，取中形芒數枚急束，以一發懸其抄，系于杖頭，令一人執之。乃以刃一斫，芒斷而發猶連，計芒多少為優劣。劉忄畫鈸千牜刀皆舊斫十三芒。又有一百煉剛刀斫十二芒，國中惟稱此為絕。而近造神劍，斫十五芒。觀其鐵色青激，光彩有異，蓋薛燭所謂渙如冰之將釋者矣。頃來有作者十餘人，皆不及此。作剛樸是上虞謝平，鑿鏤裝治是石尚方師黃文慶，并是中國絕手。以齊建武元年甲戌歲八月十九日辛酉，建於茅山，造至梁天監四年乙酉歲敕令造刀劍形供御用，窮極精功，奇麗絕世，別有橫法剛。公家自作百煉，黃文慶因此得免隸役，為山館道士也。《周禮》制劍長三尺，柄居五寸，是六分之一也。內刃廣二寸半，重古秤一斤四兩，今秤二斤十兩也。今公家劍長四尺七寸，柄居一尺五寸，是三分之一小減也。刃廣一寸六分，輕重不定。此寶劍長三尺九寸，廣一寸四分。而經有刀劍兩名。晉武帝大始十年，中書監荀勖及張華等校定鍾律八音，不與古樂相諧。由漢來用尺漸長，乃更依《周禮》積黍法制尺，以量鑄新器，募求古物，得周世正玉律，比之毫厘無差。因擊古鍾，以律命之，亦皆響合，兼以七鍾古物相課皆會。又得汲冢竹簡，亦長二尺四寸。於是施用，謂之古尺。阮咸聽荀樂聲以為高功，非興國之音。咸亡，后有人掘地得銅尺，長荀尺古尺之四分半。時人以阮咸之解音，遂復施行，謂之官尺，令司農相承以制五尺，并取積寸以作斗斛也。宋元嘉中，大將軍彭城王義康制物每欲廣大，又加官尺寸半。民間復有相與用之，至今謂之為尚方。御府都水材官用尺，乃復長民一分，推如眾例，則以古尺為勝。鍾律宮商，自然響會，是合精神冥數。且周世有又二真劍之時，兼荀張窮極精巧，時又有束晢、雷煥之徒，妙貫神鬼，阮咸雖善音樂，而性度縱誕，不能清切，故以單緩為好耳，掘地銅尺猶應是后漢時物也，梁天監四年，又更校尺以調正鍾律，定用張荀古尺半分，於事合衷。今施用名曰法尺。又曰：若欲潛遁名山，隨時觀化，不愿真官，隱浪自足者，當修劍尸解之道，以曲晨飛精書劍左右面，先逆自托疾，然後當抱劍而臥也，謂先偽稱疾。寢臥數日，拇授脫劍青囊，拔出題書及系符。都畢，於是抱之而祝，須天馬迎至，解衣而游，勿令人知覺也。又以飛精藥密拭劍镮，呼劍名字。祝畢，勿見太一以天馬來迎於寢臥之前，於前上馬。若女子，則以輜軿來迎。古來諸仙多有托以余物，或用竹杖，或巾屨。惟鮑靚用太清刀法，此神變欻怳，假類會形，不可以理趣相求，真奇事矣。天馬者，吉光騰黃之什蘙。古畫圖有此獸形，皆昔真人所顯相傳示也。吉光似鹿，騰黃類馬，男則單騎，女則駕軿也。太極真卻庶太一使者赍馬執控，并迎以寶衣。欻忽而來，不知所以然也。太一主仙蜂也，馬去之時，雖眾醫侍疾，子孫滿側，則我易服束劍，流景變跡而不覺我之云為也。所謂化遁三辰，巔徊月精，呼吸萬變，非復故形者也。又曰：極上化符以飛精書紙，盛以紫囊。欲去時，以系劍镮，藏景符以飛精書紙，盛以絳囊。欲去時，以系劍鞘。諸仙人多以竹杖，不必盡得劍法。或是太清術耳，假物變化，不可一類求之。又曰：夫修下尸解者，皆不得返望故鄉。上解之道名配紫簡，三官不得復窺其隙，但畜神劍，與之起居相隨。十三年自能化形，不必須藥書之，若不辯作藥，七年之後，但以丹書劍，亦能潛化也。單行此法，似不得反故鄉矣。自不及曲晨之妙精，吉光騰黃之延控也。雖單此，猶賢於太清雜法，兼得改形練化，游宴太極，其用他藥得尸解，非是靈丸之化者，皆不得反故鄉。反故鄉，三官執之也。太清尸解之法，那得比太極之化遁乎？太清尸解法，五符中有太玄陰生符。又用牛脂煎錫藥丸兩事耳，無復余方也。珮用制劍之法，具在符圖訣中。其後用解化之道，又非常修之事，故并不載。

