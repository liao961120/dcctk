*田膨郎

唐文宗皇帝嘗寶白玉枕，德宗朝于闐國所貢，追琢奇巧。葢希代之寶。置寢殿帳中。一旦忽失所在。然禁衛清密，非恩渥嬪御莫有至者，珍翫羅列，他無所失。上驚駭移時，下詔於都城索賊。密謂樞近及左右廣中尉曰。此非外寇所入，盜當在禁掖。苟求之不獲。且虞他變。一枕誠不足惜，卿等衛我皇宮，必使罪人斯得。不然，天子環衛，自茲無用矣。內宮惶慄謝罪，請以浹旬求捕。大懸金帛購之，略無尋究之跡。聖旨嚴切，收繫者漸多，坊曲閭里，靡不搜捕。有龍武二蕃將王敬弘嘗蓄小僕，年甫十八九，神彩俊利，使之無往不屆。敬弘曾與流輩於威遠軍會宴，有侍兒善鼓胡琴。四座酒酣，因請度曲。辭以樂器非妙，須常御者彈之。鍾漏已傳。取之不及，因起解帶。小僕曰。若要琵琶，頃刻可至。敬弘曰。禁皷纔動。軍門已鏁。尋常汝起不見，何見之謬也。既而就飲數巡，小僕以繡囊將琵琶而至，座客歡笑。南軍去左廣。往復三十餘里。入夜且無行伍。既而倐忽往來。敬弘驚異如失。時又搜捕嚴急，意以盜竊疑之。宴罷及明，遽歸其第。引而問之曰。使汝累年。不知蹻捷如此。我聞世有俠士，汝莫是否。小僕謝曰。非有此事，但能行耳。因言父母皆在蜀川，頃年偶至京國，今欲却歸鄉里，有一事欲報恩。偷枕者早知姓名，三數日當令伏罪。敬弘曰。如此事，即非等閒，遂令全活者不少。未知賊在何許。可報司存掩獲明鈔本存作府。獲作捕否。小僕曰。偷枕者田膨郎也。市廛軍伍，行止不恒，勇力過人，且善超越。苟非便折其足。雖千兵萬騎，亦將奔走。自茲再宿，候之於望仙門，伺便擒之必矣。將軍隨某觀之，此事仍須秘密。是時涉旬無雨。向曉埃塵頗甚。車馬騰踐。跬步間人不相覩。膨郎與少年數輩，連臂將入軍門，小僕執毬杖擊之，歘然已折左足。仰而窺曰：我偷枕來，不怕他人，唯懼於爾。既此相值，豈復多言。於是舁至左右軍，一款而伏。上喜於得賊，又知獲在禁旅，引膨郎臨軒詰問，具陳常在營內往來。上曰。此乃任俠之流，非常之竊盜。內外囚繫數百人，於是悉令原之。小僕初得膨郎，已告敬弘歸蜀。尋之不可，但賞敬弘而已。出《劇談錄》

*宣慈寺門子

宣慈寺門子不記姓氏，酌其人，義俠徒也。唐乾符二年，韋昭範登宏詞科，昭範乃度支使楊嚴懿親。及宴席帟幕器皿之類，假於計司，嚴復遣以使庫供借。其年三月，宴於曲江亭子。供帳之盛，罕有倫擬。時進士同日有宴。都人觀者甚衆。飲興方酣。俄覩一少年跨驢而至。驕悖之狀，傍若無人。於是俯逼筵席。張目明鈔本"張目"作"長耳"。引頸及肩。復以巨箠棖築佐酒。謔浪之詞，所不能聽。諸子駭愕之際。忽有於衆中批其頰者。隨手而墮。於是連加毆擊。又奪所執箠。箠之百餘。衆皆致怒。瓦礫亂下，殆將斃矣。當此之際，紫雲樓門軋然而開，有紫衣從人數輩馳告曰。莫打。傳呼之聲相續。又一中貴驅殿甚盛，馳馬來救。復操箠迎擊。中者無不面仆於地。敕使亦為所箠。既而奔馬而反，左右從而俱入門，門亦隨閉而已。坐內甚忻愧，然不測其來，又慮事連宮禁，禍不旋踵，乃以緡錢束素，召行毆者訊之曰。爾何人。與諸郎君阿誰有素。而能相為如此。對曰。某是宣慈寺門子，亦與諸郎君無素，第不平其下人無禮耳。衆皆嘉歎。悉以錢帛遺之。復相謂曰。此人必須亡去，不然，當為擒矣。後旬朔，坐中賓客多有假途宣慈寺門者，門子皆能識之，靡不加敬。竟不聞有追問之者。出《摭言》

*李龜壽

唐晉公白敏中，宣宗朝再入相。上二句原作唐晉公王鐸禧宗朝再入相。據續談助知係廣記纂修時所改。原文本作外王父中書令晉國公宣宗朝再啟黃閤。按指白敏中，改時誤為王鐸。今依事實文意復之。不協比於權道，唯以公諒宰大政。四方有所請，礙於德行者，必固爭不允。由是征鎮忌焉。而志尚典籍，雖門施行馬，庭列鳧鍾，而尋繹未嘗倦。於永寧里第別構書齋，每退朝，獨處其中，欣如也。居一日，將入齋，唯所愛卑脚犬花鵲從。既啟扉，而花鵲連吠，銜公衣却行。叱去復至。既入閣，花鵲仰視，吠轉急。公亦疑之。乃於匣中拔千金劒。按於膝上。向空祝曰。若有異類陰物，可出相見。吾乃丈夫，豈懾於鼠輩而相逼耶。言訖，歘有一物自梁間墜地，乃人也。朱鬒。衣短後衣，色貌黝瘦。頓首再拜，唯曰死罪。公止之，且詢其來及姓名。對曰。李龜壽，盧龍塞人也。或有厚賂龜壽，令不利於公。龜壽感公之德，復為花鵲所驚，形不能匿。公若捨龜壽罪。願以餘生事公。公謂曰。待汝以不死。遂命元從都押衙傅存初錄之。明日詰旦，有婦人至門，服裝單急，曳履而抱持襁嬰，請於閽曰。幸為我呼李龜壽。龜壽出，乃妻也。且曰。訝君稍遲，昨夜半自薊來相尋。及鐸鐸原作□。據《三水小牘》逸文改。薨，龜壽盡室亡去。出《三水小牘》

*潘將軍

京國豪士潘將軍住光德坊。忘其名。衆為潘鶻硉也。本家襄漢間。常乘舟射利，因泊江壖。有僧乞食，留止累日，盡心檀施。僧歸去，謂潘曰。觀爾形質器度。與衆賈不同。至於妻孥，皆享厚福。因以玉念珠一串留贈之，寶之不但通財，他後亦有官祿。既而遷貿數年，遂鏹均陶鄭。其後職居左廣，列第於京師。常寶念珠，貯之以繡囊玉合。置道場內。每月朔則出而拜之。一旦開合啟囊，已亡珠矣。然而緘封若舊，他物亦無所失。於是奪魄喪精，以為其家將破之兆。有主藏者，常識京兆府停解所由王超，年且八十，因密話其事。超曰。異哉，此非攘竊之盜也。某試為尋之，未知果得否。超他日曾過勝業坊北街。時春雨初霽，有三鬟女子，可年十七八。衣裝繿縷。穿木屐，於道側槐樹下。值軍中少年蹴踘，接而送之，直高數丈。於是觀者漸衆。超獨異為。而止於勝業坊北門短曲，有母同居。葢以紉針為業。超時因以他事熟之，遂為舅甥。居室甚貧，與母同臥土榻，煙爨不動者，往往經於累日。或設殽羞。時有水陸珍異。吳中初進洞庭橘，恩賜宰臣外，京輦未有此物。密以一枚贈超云。有人於內中將出。而禀性剛決，超意甚疑之。如此往來周歲矣。超一旦攜酒食與之從容。徐謂曰。舅有深誠，欲告外甥，未知何如。因曰。每感重恩，恨無所答。若力可施。必能赴蹈湯火。超曰。潘軍失却玉念珠，不知知否。微笑曰。從何知之。超揣其意不甚藏密，又曰。外甥忽見尋覓，厚備繒綵酬贈。女子曰。勿言於人，某偶與朋儕為戲，終却送還，因循未暇。舅來日詰旦，於慈恩寺塔院相候，某知有人寄珠在此。超如期而往，頃刻至矣。時寺門始開。塔戶猶鏁。謂超曰。少頃仰觀塔上，當有所見。語訖而走，疾若飛鳥。忽於相輪上舉手示超。歘然攜念珠而下曰。便可將還，勿以財帛為意。超送詣潘，具述其旨。因以金玉繒帛，密為之贈。明日訪之，已空室矣。馮緘給事嘗聞京師多任俠之徒。及為尹，密詢左右。引"引"原作"述"，據明鈔本改。超具述其語。將軍所說，與超符同。出《劇談錄》

*賈人妻

唐餘干縣尉王立調選。傭居大寧里。文書有誤，為主司駁放。資財蕩盡，僕馬喪失，窮悴頗甚，每丐食於佛祠。徒行晚歸，偶與美婦人同路。或前或後依隨。因誠意與言，氣甚相得。立因邀至其居，情款甚洽。翌日謂立曰。公之生涯，何其困哉。妾居崇仁里，資用稍備。儻能從居乎。立既悅其人，又幸其給，即曰：僕之厄塞，阽於溝瀆，如此勤勤，所不敢望焉，子又何以營生。對曰。妾素賈人之妻也。夫亡十年，旗亭之內，尚有舊業。朝肆暮家，日贏錢三百，則可支矣。公授官之期尚未，出遊之資且無，脫不見鄙，但同處以須冬集可矣。立遂就焉。閱其家，豐儉得所。至於扃鏁之具。悉以付立。每出，則必先營辦立之一日饌焉，及歸，則又攜米肉錢帛以付立。日未嘗闕。立憫其勤勞，因令傭買僕隸。婦託以他事拒之，立不之彊也。周歲，產一子，唯日中再歸為乳耳。凡與立居二載，忽一日夜歸。意態遑遑。謂立曰。妾有冤仇，痛纏肌骨，為日深矣。伺便復仇，今乃得志。便須離京，公其努力。此居處，五百緡自置，契書在屏風中。室內資儲，一以相奉。嬰兒不能將去，亦公之子也，公其念之。言訖，收淚而別。立不可留止，則視其所攜皮囊，乃人首耳。立甚驚愕。其人笑曰。無多疑慮，事不相縈。遂挈囊踰垣而去，身如飛鳥。立開門出送，則已不及矣。方徘徊於庭，遽聞却至。立迎門接俟，則曰：更乳嬰兒，以豁離恨，就撫子。俄而復去，揮手而已。立廻燈褰帳。小兒身首已離矣。立惶駭，達旦不寐。則以財帛買僕買僕原作僕買。據明鈔本改。乘，遊抵近邑，以伺其事。久之，竟無所聞。其年立得官。即貨鬻所居歸任。爾後終莫知其音問也。出《集異記》

*荊十三娘

唐進士趙中行家于溫州，以豪俠為事。至蘇州，旅舍支山禪院。僧房有一女商荊十三娘，為亡夫設大祥齋。因慕趙，遂同載歸揚州。趙以氣義耗荊之財，殊不介意。其友人李正郎弟三十九有愛妓，妓之父母，奪與諸葛殷。李悵悵不已。時諸葛殷與呂用之幻惑太尉高駢。恣行威福。李懼禍。飲泣而已。偶話於荊娘，荊娘亦憤惋。謂李三十九郎曰。此小事，我能為郎仇之。旦請過江，於潤州北固山六月六日正午時待我。李亦依之。至期，荊氏以囊盛妓，兼致妓之父母首，歸于李。復與趙同入浙中，不知所止。出《北夢瑣言》

*許寂

蜀許寂少年棲四明山，學易于晉徵君。一旦有夫婦偕詣山居，攜一壺酒。寂詰之，云。今日離剡縣。寂曰。道路甚遙，安得一日及此。頗亦異之。然夫甚少，而婦容色過之，狀貌毅然而寡默。其夕，以壺觴命許同酌。此丈夫出一拍板。徧以銅釘釘之。乃抗聲高歌。悉是說劒之意。俄自臂間抽出兩物，展而喝之。即兩口劒。躍起，在寂頭上盤旋交擊，寂甚驚駭。尋而收匣之，飲畢就寢。迨曉，乃空榻也。至日中，復有一頭陀僧來尋此夫婦。寂具道之。僧曰。我亦其人也，道士能學之乎。時寂按道服也。寂辭曰。少尚玄學，不願為此。其僧傲然而笑，乃取寂淨水拭脚。徘徊間不見。爾後再於華陰遇之，始知其俠也。杜光庭自京入蜀，宿於梓潼廳。有一僧繼至，縣宰周某與之有舊，乃云。今日自興元來。杜異之。明發，僧遂前去。宰謂杜曰。此僧乃鹿盧蹻。亦俠之類也。詩僧齊己於溈山松下，親遇一僧。於頭指甲下抽出兩口劒。跳躍淩空而去。出《北夢瑣言》

*丁秀才

朗州道士羅少微頃在茅山紫陽觀寄泊。有丁秀才者亦同寓於觀中，舉動風味，無異常人，然不汲汲於仕進。盤桓數年，觀主亦善遇之。冬之夜，霰雪方甚，二三道士圍爐，有肥羜美醞之羨。丁曰。致之何難。時以為戲。俄見開戶奮袂而去。至夜分。蒙雪而廻。提一銀榼酒。熟羊一足云浙帥廚中物。由是驚訝歡笑。擲劒而舞。騰躍而去，莫知所往。唯銀榼存焉。觀主以狀聞於縣官。詩僧貫休俠客詩云。黃昏風雨黑如磐，別我不知何處去。得非江淮間曾聆此事而搆思也。出《北夢瑣言》

博物

*東方朔

漢武帝時，嘗有獨足鶴。人皆不知，以為怪異。東方朔奏曰：此山海經所謂畢方鳥也。驗之果是。因敕廷臣皆習山海經。山海經伯翳所著，劉向編次作序。伯翳亦曰伯益。《書》曰：益典朕虞。蓋隨禹治水，取山海之異，遂成書。出《尚書故實》

*劉向

貳負之臣曰危。與貳負殺窫窳。帝乃梏之疏屬之山。桎其右足，反縛兩手與髮，繫之山上，在關提西北，郭璞注云。漢宣帝使人發上郡磐石，石室中得一人，徒裸，被髮反縛，械一足。以問，群臣莫知。劉向按此言之。宣帝大驚，由是人爭學山海經矣。出《山海經》

*胡綜

胡綜博物多識。吳孫權時，有掘地得銅匣長二尺七寸，以琉璃為蓋，雕縷其上，得一白玉如意，所執處皆刻龍虎及蟬形。時莫能識其所由者。權以綜多悉往事，使人問之。綜云。昔秦始皇東遊，以金陵有天子氣，乃改縣名。幷掘鑿江湖。平諸山阜，處處輒埋寶物，以當王土之氣。事見於秦記，此蓋是乎。衆人咸歎其洽聞。而悵然自失。出《綜別傳》

*張華

魏時，殿前鐘忽大鳴，震駭省署。華曰。此蜀銅山崩，故鐘鳴應之也。蜀尋上事，果云銅山崩。時日皆如華言。出《小說》

又

晉陸士衡嘗餉張華，於時賓客盈座。華開器，便曰。此龍肉也。衆雖素伏華博聞。然意未知信。華曰。試以苦酒灌之，必有異。試之，有五色光起。士衡乃窮其所由。鮓主曰。家園中積茅下，得一白魚，質狀殊常。以作鮓過美。故以餉陸。出《世說》

又中朝時，有人畜銅澡盤，晨夕恒鳴如人扣。以白張華。華曰。此盤與洛鐘宮商相諧，宮中朝暮撞，故聲相應。可鑢令輕。則韻乖，鳴自止也。依言，即不復鳴。出《小說》

又武庫內有雄雉，時人咸謂為怪。華云。此蛇之所化也。即使搜除庫中，果見虵蛻之皮。出《小說》

又吳郡臨平岸崩。出一石皷。打之無聲。以問華。華曰：「可取蜀中桐材，刻作魚形，扣之則鳴矣。即從華言，聲聞數十里。出《小說》

又惠帝時，有得一鳥毛長數丈。華見而歎曰。此所謂海鳧毛。此毛出則天下土崩。果如其言。出《異苑》

又洛中有一洞穴深不可測。有一婦人欲殺夫，謂夫曰。未曾見此穴。夫自過視之。至穴，婦推夫墜穴，至底，婦擲飯物，如欲祭之。此人當時顛墜恍惚，良久乃蘇。得飯食之，氣力稍彊。周惶覓路，乃得一穴。匍匐從就，崎嶇反側。行數十里，穴小寬，亦有微明。遂得寬平廣遠之地。步行百餘里。覺所踐如塵，而聞粇米香，啗之芬美，過於充饑。即裹以為糧，緣穴行而食。此物既盡，復遇如泥者，味似向塵，又齎以去。所歷幽遠，里數難測。就明曠而食所齎盡，便入一都：郛郭修整，宮館壯麗。臺榭房宇，悉以金魄為飾。雖無日月，明踰三光。人皆長三丈，被羽衣，奏奇樂，非世所聞也。便告請求哀。長人語令前去，從命進道。凡遇如此者九處。最後所至，苦告饑餒。長人入。指中庭一大栢樹。近百圍，下有一羊，令跪捋羊鬚。初得一珠。長人取之。次捋亦取。後捋令啗食，即得療饑。請問九處之名，求停不去。答曰。君命不得停，還問張華當悉。此人便復隨穴而行，遂得出交郡。往還六七年間，即歸洛，問華，以所得二物視之。華云。如塵者是黃河龍涎；泥是崑山下泥；九處地仙名九館；羊為癡龍；其初一珠，食之與天地等壽，次者延年，後者充饑而已。出《幽明錄》

又豫章有然石，以水灌之便熱。用以烹煑。可使食成。熱盡，下可以冷水灌之更熱。如此無窮。世人貴其異，不能識其名。雷煥元康中入洛，乃齎以示華。華云。此所謂然石。出《異物志》

又嵩高山北有大穴空，莫測其深。百姓歲時每遊其上。晉初。嘗有一人悞墜穴中。同輩冀其儻不死。試投食於穴。墜者得之為糧，乃緣穴而行。可十許日，忽曠然見明。又有草屋一區，中有二人。對坐圍碁。局下有一杯白飲。墜者告以饑渴。碁者曰。可飲此。墜者飲之，氣力十倍。碁者曰。汝欲停此不。墜者曰。不願停。碁者曰。汝從西行數十步，有一井，其中多怪異，慎勿畏，但投身入中，當得出。若饑，即可取井中物食之。墜者如其言。井多蛟龍。然其墜者。輒避其路。墜者緣井而行。井中有物若青泥，墜者食之。了不復饑。可半年許，乃出蜀中。因歸洛下，問張華。華曰。此仙館，所飲者玉漿，所食者龍穴石髓也。出《小說》

*束皙

晉武帝問尚書郎摯仲冶。三月三日曲水，其義何旨。答曰。漢章帝時，平原徐肇以三月初生三女，至三日而俱亡。一村以為怪，乃相推之水濱盥洗，因流以濫觴。曲水之義。葢起此也。帝曰。若如所談，便非嘉事也。尚書郎束皙進曰。仲冶小生，不足以知此。臣請說其始。昔周公城洛邑，因流水以泛酒。故逸詩云。羽觴隨東明鈔本東作洝。太平御覽三十引東作波。流。又秦昭王三日上巳置酒河曲，見金人自淵而出。奉水心劒曰。今君制有西夏，乃秦霸諸侯。乃因此處立為曲水。二漢相沿，皆為盛業。帝曰。善。賜金五十斤，而左遷仲冶為陽城令。出《續齊諧記》

*沈約

梁武帝多策事。因有貢徑寸栗者，帝與沈約策栗事。帝得十餘事。約得九事。及約出，人問今日何不勝。約曰。此人忌前，不讓必恐羞死。時又策錦被事。出《盧氏雜說》

又天監五年，丹陽山南得瓦物，高五尺，圍四尺，上銳下平。葢如合焉。中得劒一。瓷具數十。時人莫識。沈約云。此東夷罨盂也。葬則用之代棺。此制度卑小，則隨當時矣。東夷死則坐葬之。武帝服其博識。語在江右明鈔本"右"作"左"。雜事。出《史系》

*虞世南

唐太宗令虞世南寫列女傳，屏風已裝，未及求本，乃暗書之，一字無失。出《國史異纂》

又太宗常出行。有司請載副書以從。帝曰。不須，虞世南此行秘書也

*傅奕

唐貞觀中，有婆羅門僧言得佛齒，所擊前無堅物。於是士女奔湊。其處如市。傅奕方臥病，聞之。謂其子曰。非佛齒。吾聞金剛石至堅，物莫能敵，唯羚羊角破之。汝可往試焉。僧緘縢甚嚴。固求，良久乃見。出角叩之，應手而碎，觀者乃止。今理珠玉者用之。出《國史異纂》

*郝處俊

唐太宗問光祿卿韋某，須無脂肥羊肉充藥。韋不知所從得，乃就侍中郝處俊宅問之。俊曰。上好生，必不為此事。乃進狀自奏；其無脂肥羊肉，須五十口肥羊，一一對前殺之，其羊怖懼，破脂並入肉中。取最後一羊，則極肥而無脂也。上不忍為，乃止。賞處俊之博識也。出《朝野僉載》

*孟詵

唐孟詵，平昌人也，父曜明經擢第，拜學官。詵少敏悟，博聞多奇，舉世無與比。進士擢第。解褐長樂尉。累遷鳳閣舍人。時鳳閣侍郎劉禕之臥疾。詵候問之，因留飯。以金椀貯酪。詵視之驚曰。此藥金，非石中所出者。禕之曰。主上見賜，當非假金。詵曰。藥金仙方所資，不為假也。禕之曰。何以知之。詵曰。藥金燒之，其上有五色氣。遽燒之，果然。禕之以聞。則天以其近臣，不當旁稽異術，左授台州司馬，累遷同州刺史。每歷官，多煩政，人吏殆不堪。薄其妻室，常曰，妻室可烹之以啖客。人多議之。出《御史臺記》

*唐文宗

唐文宗皇帝聽政暇，博覽群書。一日，延英顧問宰臣，毛詩云：呦呦鹿鳴，食野之苹。苹是何草。時宰相李珏、楊嗣復、陳夷行相顧未對。珏曰。臣按爾雅，苹是藾蕭。上曰。朕看毛詩疏，苹葉圓而花白，叢生野中。似非藾蕭。又一日問宰臣，古詩云：輕衫襯跳脫。跳脫是何物。宰臣未對。上曰：即今之腕釧也。真誥言安姑有斵粟金跳脫。是臂飾。出《盧氏雜說》

*賈躭

唐賈躭好地理學。四方之使。乃是明鈔本乃是作自乃。蕃虜來者，而與之坐，問其土地山川之所終始。凡三十年，所聞既備，因撰海內華夷圖。以問其郡人，皆得其實，事無虛詞。出《盧氏雜說》

*段成式

唐段成式詞學博聞，精通三教；復強記，每披閱文字，雖千萬言，一覽略無遺漏。嘗於私第鑿一池，工人於土下獲鐵一片，怪其異質，遂持來獻。成式命尺，周而量之，笑而不言。乃靜一室，懸鐵其室中之北壁。已而泥戶，但開一牖方纔數寸，亦緘鐍之。時與近親闢牖窺之，則有金書兩字，以報十二時也。其博識如此。出《南楚新聞》

成式多禽荒。其父文昌甞患之。復以年長，不加面斥其過，而請從事言之。幕客遂同詣學院，具述丞相之旨，亦唯唯遜謝而已。翊日。復獵于郊原，鷹犬倍多。既而諸從事各送兔一雙，其書中徵引典故，無一事重疊者。從事輩愕然，多其曉其故實。於是齊詣文昌，各以書示之。文昌方知其子藝文該贍。山簡云。吾年四十，不為家所知。頗亦類此。出《玉堂閒話》

*江陵書生

江陵南門之外，雍門之內，東垣下有小瓦堂室一所，高尺許，具體而微。詢其州人，曰。此息壤也。鞠其由，曰：數百年前，此州忽為洪濤所漫，未沒者三二版。州帥惶懼，不知所為。忽有人白之曰，洲之郊墅間，有一書生博讀甚廣，才智出人。請召詢之。及召問之，此是息壤之地，在于南門。僕甞讀息壤記云。禹湮洪水，茲有海眼。泛之無恒，禹乃鐫石，造龍之宮室，寘于穴中，以塞其水脈。後聞版築此城，毀其舊制，是以有此懷襄之患。請掘而求之。果於東垣之下，掘數尺，得石宮室，皆已毀損。荊帥於是重葺，以厚壤培之。其洪水乃絕。今於其上又起屋宇，誌其處所。旋以《息壤記》驗之，不謬。出《玉堂閒話》

