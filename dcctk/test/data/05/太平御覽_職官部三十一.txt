*秘書監

《六典》曰：秘書監之職，掌邦國經籍圖書之事。有二局：一曰著作，二曰太史，皆率其屬而修其職：少監為之貳。

《東觀漢記》曰：桓帝延熹二年初，置秘書監，掌典圖書、古今文字，考合異同。

華嶠《後漢書》曰：學者稱東觀為老氏藏室，道家蓬萊山。王融《曲水詩序》曰：「記言事於仙室。」謂藏室也。

《魏志》曰：王象字善伯，散騎常侍領秘書監，撰《皇覽》。

魚豢《魏略》曰：蘭臺，臺也。而秘書署耳。

王隱《晉書》曰：王沉為秘書監，著《魏書》，多為時諱而善序事。又曰：羊祐為黃門郎，陳留王立，以少帝，不愿為侍臣，徙為秘書監。又曰：惠帝永平元年，詔云：「秘書監綜理經籍，考校古今，課試署吏，領有四百人，宜專其事。」

鄧粲《晉紀》：華譚為秘書，自負宿名，意每怏怏，嘗從容謂上曰：「臣老於秘閣矣。汲暗之言，復存今日。」上不悅。

《晉諸公贊》曰：荀勖領秘書監。太康二年，汲郡冢中得竹書，勖躬自撰次注寫，以為中經，列於秘書，經傳闕文多所證明。

又贊曰：庾峻自司空長史遷秘書監，幽贊、符命、天文、地理，因有述焉。

何法盛《晉中興書》曰：孫盛字安國，為秘書監，篤尚好學。自少及長，常手不釋卷。既居史官，乃著《三國陽秋》

沈約《宋書·百官志》曰：秘書監、丞各一人，郎四人。魏武建國有秘書令，左、右丞。黃初中，分秘書，立中書，而秘書之局不廢。昔漢武帝建藏書之冊，置寫書之官，於是天下文籍皆在天祿、石渠、延閣、廣內秘府之室，謂之秘書。至成、哀世，使劉向父子以本官典其事。至于后則圖籍在東觀，有校書郎，又有著作郎。傅毅、馬融之徒多為校書郎。又蔡邕從尚書選入東觀著作，邕既已為尚書郎而入東觀著作，復拜議郎，知是著作郎也。又碩學達官，往往典校秘書，如向、歆故事。或但校書東觀，或有兼撰《漢記》也。

《梁書》曰：任昉字彥升，為秘書監。自齊永元以來，秘閣四部篇卷紛雜，昉手自讎校，由是篇目定焉。

《後魏書》：伊馥，世祖欲拜馥為尚書、郡公。馥辭曰：「尚書務殷，公爵至重，非臣年少愚近所宜荷任，請收過恩。」世祖問其所欲，馥曰：「中、秘二省多諸文士，若恩矜不已，請參其次。」世祖賢之，遂拜為中護將軍，秘書監。

《隋書》曰：柳，煬帝嗣位，拜秘書監，封漢南縣公。帝退朝之後，便命入閣，言宴諷讀，終日而罷。帝每與嬪后對酒，時逢與會，輒遣命之，至與同榻共席，恩若友朋。帝猶恨不能夜召，於是命匠刻木偶人，施機關，能坐起拜伏，以像於。帝每在月下對酒，輒令宮人置之於座，與相酬酢，而為歡笑。

《唐書》曰：魏征為秘書監，奏引學者校定四部書，自是秘府圖籍，粲然畢備。

劉歆《七略》曰：武帝廣獻書之路，百年之間，書積如丘山，故外有太常、史、博士之藏，內則延閣、廣內、秘室之府。

魚豢《魏略》曰：蕓臺香辟紙魚蠹，故藏書臺稱蕓臺。

《三輔黃圖》曰：未央宮東有麒麟殿，藏秘書，即揚雄校書之處也。

王充《論衡》曰：蘭臺之官，監國得失也。

《通典》曰：秘書省，但主書寫、勘校而已，雖非要劇，然好學君子亦多求為之。

溫嶠《舉荀崧為秘書監表》曰：夫國史之興，將以明得失之跡，謂之實錄，使一代之典，煥然可觀。散騎常侍崧文質彬彬，思義通博，歷位先朝，蒞事以穆，宜掌秘奧，宣明史籍。

王肅《表》曰：青龍之末，主者啟選秘書監，詔秘書騶吏以上三百餘人，非但學問義理，當聞有威嚴能檢下者，詔肅以常侍領焉。

又王肅《論秘書不應屬少府表》曰：魏之秘書即漢之東觀，郡國稱敢言之上東觀，且自大魏分秘書而為中書以來，傳緒相繼，於今三監未有隸名於少府者也。今欲使臣編名於騶隸，言事於外府，不亦隳朝章而辱國典乎？太和中，蘭臺、秘書爭議，三府奏議秘書司先王之載籍，掌制書之典謨，與中書相亞，宜與中書為官聯。

《華嶠集》詔曰：「尚書嶠體素弘簡，文雅該通，經覽古今，博聞多識，屬書實錄，有良史之志，故轉為秘書監，其加散騎常侍。使中書、散騎、著作及治禮音律，天文，數術，南省文章，門下撰集，皆典領之。嶠表曰：」伏見詔書以臣為秘書監，加位常伯。昔劉向父子，世典史籍；馬融通博，三入東觀，非臣膚淺所敢投跡。「

《唐書》：太宗正授顏師古秘書監，制曰：「秘書望華，史官任重，選眾而舉，歷代攸難。守秘書監顏師古，體業淹和，器用詳敏，學該總流略，詞兼典麗。職司圖書，亟經歲序，朱紫既辨，著述有成。宜正名器，允茲望實可秘書監。

*秘書少監

《唐書》：周思茂者，貝州漳南人。少與弟思鈞俱早知名，自右史轉太子舍人，與范履冰在禁，最蒙親遇，至於政事損益多參預焉。累遷麟臺少監、崇文館學士。垂拱四年下獄死。又曰：王紹宗，揚州江都人也。遷秘書少監，仍侍皇太子讀書。紹宗性淡雅，以儒素見稱。當時朝廷之士咸敬慕之，張易之兄弟亦厚之；易之伏誅，紹宗坐以交往見廢。又曰：德宗以左諫議大夫、史館修撰張薦為秘書少監，修撰如故。時裴延齡貴，欲異同宰府，乃言於上曰：「諫議大夫，論朝廷得失之官，史館修撰，書朝廷得失之事，則領史職者不宜為諫官。」故有斯命。

*秘書丞

《魏志》曰：武帝置秘書左、右丞，以劉放為秘書左丞，孫資為秘書右丞。

《魏略》曰：薛夏字宣聲，天水人也，博學有才華。天水舊有姜、任、閻、趙四姓常推於郡中，而夏為單家，不為降屈，四姓欲治之。夏乃游逸，東詣京師。太祖宿聞其名，甚禮遇之。文帝又嘉其才，黃初中為秘書丞。帝常與夏推論書傳，未嘗不終日也。每呼之不名而謂之薛君。夏居甚貧，帝又顧其衣薄，解御袍賜之。其後，征東將軍曹休來朝，時帝方與夏有所咨論，而外啟休到，帝引入坐定。帝顧夏言之于休曰：「此君秘書丞，天水薛宣聲也，宜共談。」其見遇如此。

魚豢《魏略》曰：薛夏為秘書丞，時秘書嘗公事移蘭臺，蘭臺自以臺也，秘書丞時為署耳，謂夏不得儀當有坐者。夏報曰：「蘭臺為外臺，秘書為內閣。臺也、閣也何不相移之有？」蘭臺無以折之。又曰：嚴苞以高才，黃初中入為秘書丞，數奏文賦，帝甚異之。

《晉書》：嵇紹以父得罪，靖居私門。山濤領選，啟武帝曰：「《康誥》有言：父子罪不相及。嵇紹賢侔郄缺，宜加旌命，請為秘書郎。」帝謂濤曰：「如卿所言，乃堪為丞，何但郎也。」乃發詔征之，起家為秘書丞。

王隱《晉書》曰：庾峻字山甫，博學有才。為秘書丞，遍觀古今，聞見益優。

虞預《晉書》曰：何楨字元幹，廬江人也。為尚書郎，特詔參秘書丞。秘書本有一丞，時尚未轉，遂以楨為右丞。右丞之置，自楨始也。

檀道論《晉陽秋》曰：太元十八年，王謐為秘書丞，乃表前尚書殷允、中書郎張敞、太子后率郄儉之、故太常桓石秀是多書之家，請秘書郎分局采借。

《齊書》曰：王儉字仲寶，為秘書丞。上表求校墳籍，依《七略》撰《七志》四十卷獻之。又曰：張率字士簡，吳郡人，遷秘書丞。高祖曰：「秘書丞，天下清官，東南胄緒未有為之，今以相處，為卿定名譽。」

《齊職儀》云：秘書丞，銅印墨綬。

《南史》：劉孝綽遷秘書丞。武帝謂舍人周舍云：第一官當用第一人，故以孝綽居此職。「

《後魏書》：李彪字道固，遷秘書丞，分領著作事。自文、成帝已來至於大和，崔浩、高允著述國書，編年序錄，為春秋之體，遺落時事，一二無存。彪與秘書令高祐始奏從遷、固之體，創為紀傳表志之目焉。又曰：李輔字伯尚，少有重名，高祖每云此李氏之千里駒，敕撰《太宗起居注》，尋遷秘書丞。

《後周書》曰：柳虬為秘書丞，時秘書雖領著作，不參吏事，自虬為丞，始令監掌焉。

王肅《論秘書表》云：青龍中議秘書丞、郎與博士議郎同職，近日月，宜在三臺上。又曰：秘書丞、郎宜比尚書郎，侍御史，今侍御史乘犢車奏事，用尺一；秘書丞、郎乘鹿車，猶用尺奏，恐非陛下崇儒之本意也。

*秘書郎

《六典》曰：秘書郎四人，從六品上。《晉起居注》云：「武帝遣秘書，圖書分為甲、乙、景、丁四部，使秘書郎各掌其一焉。」

《魏志》曰：王基字伯輿，東萊人也。時青土初定，刺史王凌特表請基為別駕，後召為秘書郎，凌復請還。頃之，司徒王朗辟基，凌又不遣。朗書卻州曰：「取宿衛之臣，留秘閣之吏，所希聞也。」凌猶不遣。凌流稱青土，蓋亦由基協和之輔也。又曰：鍾會字士季，敏惠夙成。時蔣濟著論謂觀其眸子可以知人，會年五歲見濟，濟大奇之。正始中以賜官郎中，為秘書郎。

《蜀志》曰：郄正字令先，安貧好學，博涉墳籍。弱冠能屬文，入為秘書史，轉令史，遷秘書郎。性淡於榮利，尤耽文章，自司馬、王、楊、班、傅、張、蔡之儔遺文篇賦，及當世美書善論，益部有者，則鉆鑿推求，略皆寓目。

王隱《晉書》曰：鄭默，字思元。為秘書郎，刪省舊文，除其浮穢。時陳留虞松為中書令，謂默曰：「而今而後，朱紫別矣。」又曰：左思，專思《三都賦》，杜絕人事。自以所見不博，求為秘書郎。

虞預《晉書》曰：司馬彪，少篤學不倦，好色薄行，不交人事，專精學問。泰始中為秘書郎，后轉為丞。

《晉太康起居注》曰：秘書丞桓石綏啟校定四部書，詔郎中四人各掌一部。

《晉令》云：秘書郎掌外三閣經書，覆省校閱。正定脫誤。

沈約《宋書》曰：秘書郎四人，后漢校書郎也。又曰：蕭惠開雖貴戚而車服簡素，初為秘書郎，秘書、著作并名家年少，惠開意趣與之多不同，比肩或三年不共語。

《宋書》曰：王敬弘子恢之為秘書郎，使求為奉朝請，與恢之書曰：「秘書有限，故有競。朝請無限，故無競。吾欲使汝處無競之地。」文帝許之。

《梁書》曰：張纘，字伯緒，為秘書郎。固求不遷，欲遍觀閣內圖籍。

《後魏書》：高謐，字安平，有文武才度。天安中，以功臣子召入禁中，除秘書郎，典秘閣。謐以墳典殘缺，奏廣訪郡邑，大加繕寫。由是代京圖籍，莫不審正。

《通典》曰：宋、齊秘書郎皆四員，尤為美職，皆為甲族起家之選，待次入補，其居職例十月便遷。又曰：秘書郎有自齊梁之末多以貴游子弟為之，無其才實，故當時諺曰：「上車不落則著作，體中何如則秘書。」

王肅《表》曰：臣以為秘書職于三臺為近密，中書郎在尚書丞、郎上，秘書丞、郎宜次尚書郎下，不然則宜次侍御史下。秘書丞、郎俱四百石，遷宜比尚書郎，出亦宜為郡。此陛下崇儒術之盛旨也。尚書郎、侍御史，皆乘犢車，而秘書丞、郎獨鹿車不得朝服。又恐非陛下轉臺郎以為秘書丞、郎之本意也。

