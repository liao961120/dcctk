*社稷

《尚書·禹貢》曰：海岱及淮，惟徐州厥貢，惟土五色。王者封五色土為社稷，建諸侯則各割其方色土與之，使立社。

又《召誥》曰：越翌日戊午，乃社于新邑，牛羊豕各一。

《尚書逸篇》曰：太稷惟松，東社惟柏，南社惟梓，西社惟栗，北社惟槐。天子社廣五丈，諸侯半之。

《尚書》曰：湯既勝夏，欲遷其社，不可，作夏社。言夏社不可遷之義。

《周書》曰：諸侯受命于周，乃建太社于國中。其壝，東青土，南赤土，西白土，北驪土，中霤以黃土。將建諸侯，取方一面之土，苴以白茅，以土封之，故曰列土。

《毛詩·閔予·載芟》曰：春耕籍田而祈社稷也。載芟載柞，其耕澤澤。

又《閔予》曰：《良耜》秋冬報社稷也。畟畟良耜，俶載南畝。

《周禮·地官》曰：大司徒之職，設其社稷之壝而樹之田主，各以其野之所宜木，遂以名其社與其野。

又《地官上》曰：小司徒掌凡建國，立其社稷。

又《地官上·封人》曰：封人設王之社壝，為畿封而樹之。

又《春官上·大宗伯》曰：以血祭祭社稷。鄭玄注曰：陰祀曰血，貴氣臭。

又《春官上·小宗伯》曰：小宗伯掌建國之神位，右社稷。

又《春官下·喪祝》曰：喪祝掌勝國邑社稷之祝號，以祭祀禱祠焉。馬融曰：所計國所封邑，猶立其社稷。士師若祭勝國之社稷，則為之尸。

又《冬官》曰：匠人營國，左祖右社，面朝後市。五宮所居也。祖，宗廟。面猶向也。王宮當中。

《禮記·月令》：仲春擇元日，命人社。為祀社稷也。春事興，故祭之，祈農祥。元日謂近春分前后戊日。元，吉也。仲秋擇元日，命人社。賽秋成也。元日謂近秋分前后戊日。

又《曲禮》曰：問國君之年，長曰能從宗廟社稷之事，幼曰未能從宗廟社稷之事。

又《檀弓》曰：衛獻公出奔，反于衛。及郊，將班邑于從者而後入。柳莊曰：「如皆守社稷，則孰執羈靮而從；如皆從，則孰守社稷。」

又《郊特牲》曰：社祭而主陰氣也。君南向于北墉下，答陰之義也。墻謂墉，北墉，社內。日用甲，用日之始也。天子太社，必受霜露風雨，以達天地氣也。是故喪國之社屋之，不受天陽也。薄社北牖，使陰明也。絕其陽，通其陰而已。薄社，殷之社，殷始都薄。社所以神，地之道也。地載萬物，天垂象；取財于地，取法于天，是以尊天而親地也。故教民美報焉。家主中霤而國主社，示木也。中霤亦土神也。惟為社事單出里，惟為社田國人畢作。惟社，丘乘共粢盛，所以報本反始也。

又《祭法》曰：王為群姓立社曰太社，王自立社曰王社；諸侯為百姓立社曰國社，諸侯自為立社曰侯社；大夫以下成群立社曰置社。群，眾也。大夫以下，至庶人也。大夫不得特立社，與氏族居，百家以上則共立一社。

又《祭義》曰：建國之神位，右社稷而左宗廟。周尚左也。

《禮記外傳》曰：社者，五土之神也；稷者，百穀之神也。一云稷是原隰之神，原隰宜種百谷。天子為天下之人立社，曰太社，壇方五丈。諸侯為境內之民立社，曰國社。語裥王社侯社者，天子諸侯別自立社，私有禱求。地之勢有禮，生物各隨所宜。九州之人各居其土，食有利者，各報祭之。是謂神地之道者。籍田之後則告，為將耕也。五穀既登，又報功也。國以民為本，人以食為天，故建國君民，先命立社。地廣穀多，不可遍祭，故于國城之內立壇祭之，親之也。日用甲，尊之也。天有十日，甲為首也。周公卜洛，建王都，戊申，社于新邑，自此皆用戊日。惟天子祭天地，諸侯祭社稷而已。又曰：社樹各以其土所宜之木，河東宜松，周地宜栗。社主用石。石，土中豎者。天子親征，則載社主行。有罪者，誅之于車前。

《左傳·僖公》曰：宋公使邾文公用鄫子于次睢之社，欲以屬東夷。此水有妖神，東夷皆社祠之。司馬子魚曰：「古者六畜不相為用，小事不用大牲，而況敢用人乎！祭祀以為人也；民，神之主也；用人，其誰饗之？」

又《襄四》曰：君民者，豈以陵民，社稷是主。臣君者，豈為其口實，社稷是養。故君為社稷死，則死之；為社稷亡，則亡之。

又《昭二十九》曰：魏憲子問于蔡墨曰：「社稷五祀，誰氏之五官也？」對曰：「少皋氏有四叔，賈逵注曰：少皋，黃帝之後，金天氏也。四叔，四子皆叔。曰重、曰該、曰修、曰熙。實能金、木、水，能順其成性也。使重為勾芒，該為蓐收，修及熙為玄冥，此其三祀也。顓頊氏有子曰黎，為祝融，黎，水土官。黎當高辛氏之世，故《外傳》曰：黎為高辛氏火正也。共工氏有子曰勾龍，為后土，共工，太皋之後，炎帝之前霸九州者也。其嫡子佐顓頊，能平水土。此其二祀也。后土為社，稷、田政也，掌田之官長后稷也。有烈山氏之子曰柱，為稷。烈山，炎帝之世烈山氏也。自夏以上祀之。周棄亦為稷，周棄，周祖后稷棄也。為唐虞夏后稷也。自商以來祀之。」商，殷也。柱之功至湯浸，祀周棄以為稷也。

又《定上》曰：且夫祝，社稷之常隸也。賤臣。社稷不動，祝不出境，官之制也。社稷動謂國遷。

《公羊傳·隱公》曰：宋宣公謂繆公曰：「以吾愛與夷，則不若愛汝；以為社稷宗廟主，則與夷不若汝，盍終為君矣？」

又《莊公》曰：日有蝕之，鼓、用牲于社，求于陰之道也。以朱絲縈社，或曰脅之，或曰為闇，恐犯，故縈也。

又《僖公》曰：邾婁人執鄫子用之社，蓋叩其鼻，以血社稷也。

又《哀公》曰：亳社災。亳社者何？亡國之社。亳社者，先世亡國，在魯境。社者封也，為封土祀社也。其言災何？亡國之社，掩其上而柴其下。故火得燒之。

《春秋潛潭巴》曰：里社鳴，此里有聖人生，其呴，百姓歸之。宋均注曰：鳴則教令行，若湯放桀也。呴，嗚之怒者也。

《論語·八佾》曰：哀公問社于宰我，宰我對曰：「夏后氏以松，殷人以柏，周人以栗，曰使民戰栗。」孔安國注曰：凡建邦立社，各以其土所宜之木。宰我不本其意，妄為之說，因周栗便云使民戰栗也。

《孝經說》曰：社，土地之主也。地廣不可盡敬，故封土為社以報功。稷，五穀之長也。穀眾不可遍祀，故立稷神祭之。

《五經通義》曰：王社藉田，中為千畝報功也。文家右社稷，左宗廟何？文家握地而王，地道長，右得事宗廟，以有社稷，故右之也。質家左社稷，右宗廟，社皆有壇者，飾也。有木者，土當生萬物，莫善于木。

《五經異義》曰：今民謂社神為公，社位上公，非地祗也。

《漢書·郊祀志》曰：高祖時，天下已定，詔御史令于豐治枌榆社，常春以羊彘祠之也。

又《郊祀志》曰：稷者百穀之主，所以奉宗廟，供粢盛，人所食以生活也。王者莫不尊重親祭，自為之主，禮如宗廟。《禮記》曰：惟祭宗廟社稷，為越紼而行事。聖漢興，禮儀稍定，已有官社，未立官稷。臣瓚按，《高紀》除秦社稷，立漢社，禮所謂大社也。時人立官社，配以夏禹，所謂王社也。見《漢紀》。今未立官稷，至此始立之也。遂于官社後立官稷，以夏禹配食官社，后稷配食官稷。稷種穀樹。又曰：陳平既娶張氏女，資用益饒，游道日廣。里中社，平為宰，分肉甚均，里父老曰：「陳孺子能為宰乎？」曰：「使平得宰天下，天下亦如此肉也。」又曰：欒布，吳軍時以功封為鄃侯，復為燕相。齊燕之間皆為立社，號曰欒公社。

《續漢書》曰：每月朔旦，太史上其月歷，有司侍郎尚書見讀其令，奉行其正朔。前後各二日，皆牽羊酒至于社下，以祭日變，割羊以祠社，用救日變。執事者，冠長冠，衣皂單衣，絳領袖，綠中衣，絳纟末末褲以行禮，如故事。又曰：建武二年，立太社稷于洛陽，在宗廟之左，社稷之右，皆方壇。無屋，有墻門而已。二月八月及臘，一歲三祠，皆置社稷。太守令長侍祠，牲用羊豕，惟州所治，有社無稷。古者師行有載社主，不載稷也。

《晉書·禮志》曰：前漢但置官社而無官稷，王莽置官稷。故漢至魏，但太社有稷，故常二社一稷。

《後魏書》曰：天平四年四月，七帝神主既遷于太廟太社，石主將遷于社宮。禮官云，應用幣。中書侍郎裴伯茂時為祝文，伯茂據故事太和中遷社，高祖用特不用幣，遂以奏聞。于時議者或引《大戴禮》遷廟用幣，令遷社宜不殊。伯茂據《尚書·召誥》應用牲，詔遂從之。

《宋書·禮志》曰：晉元帝建武元年，又依洛京立二社一稷，其太社之祝曰：「地德普施，惠存無疆。乃建太社，保佑萬邦。悠悠四海，咸賴嘉祥。」其社之祝曰：「坤德厚載，王畿是保。乃建帝社，以神地道。明祀惟辰，景福來造。」禮，左宗廟，右社稷，歷代遵之。故洛京社稷在廟之右，而江左又然也。又曰：祠太社，帝大稷，常以歲二月、八月二社日祠之。

《唐書》曰：天寶中，升社稷五星為大祀。詔曰：「祭之為典，以陳至敬。名或不正，是相奪倫，況社稷孚佑，百代蒙其福；日月照臨，五星葉其紀。兆庶允殖，下土式瞻。既超言象之外，須極尊嚴之禮，列為中祀，頗紊大猷。自今已后，社稷及日月五星并升為大祀，仍以四時致祭。」

《六典》曰：仲春上戊，祭太社，以后土氏配焉；祭太稷，以后稷氏配焉。

《家語》曰：孔子曰：「古之平水土及播植百穀者眾矣。然惟勾龍兼食于社，而棄為稷易代奉之，無敢益者，明不可與等也。」

《莊子》曰：㟪壘之民相與言曰：「庾桑之始來，吾酒然異之。今吾日計之而不足，歲計之而有餘，庶幾其聖人乎？子胡不尸而祝之，社而稷之也？」又曰：匠石之齊，至于曲轅，見櫟社樹，其大蔽千牛，絜絜者匝也。百圍；其高山臨千仞，而後有枝；其可以為舟者，旁十數。觀者如市。

《淮南子》曰：夫窮鄉之社，扣甕拊瓶，相和而歌，自以為樂也。嘗試為之擊建鼓，撞巨鍾，乃知夫甕瓶之足羞也。又曰：禹勞力天下，死而為社；勞于謂治水功，死託祀于后土之中。周棄作穡，死而為稷；種曰稼，斂曰穡，死記于祀，稷官之神。子房之智，陳平之無忤，絳侯勃之果，霍將軍之勇，終之以禮樂，則可謂社稷之臣矣。

《太公金匱》曰：武王問太公曰：「天下精神甚眾，恐后復有試余者也。何以待之？」師尚父曰：「請樹槐于王門內，王路之石，起國社，筑垣墻，祭以酒脯，食以犧牲，尊之曰社。客有非常，先與之語；客有益者入，無益者距。歲告以水旱與其風雨澤流，悉行除民所苦。」

《白虎通》曰：王者所有社稷何？為天下求福報功。人非土不立，非穀不食。土地廣博，不可遍敬；五祀眾多，不可一一而祭，故封土立社，祀而示之。尊五穀之長，立稷而祀之。稷者，得陰陽和氣而為用又多，故為長，歲再祭之。又曰：祭社稷有樂乎？《禮記》曰：金石之樂，用之于宗廟社稷。又曰：王者諸侯必有戒社何？示存亡也。明為善者得之，為惡者失之。

《春秋公羊傳》曰：亡國之社，奄其上，柴其下。

《郊特牲》記曰：喪國之社屋之，示與天地絕也。

蔡邕《獨斷》云：天子太社，五色土為壇。皇子封為王者，授之太社之土，以所封之方色，籍以白茅，歸國以立社，故為之茅社也。

《陳留風俗傳》曰：東昏縣者衛地，故陽武之戶牖鄉也，漢相陳平家焉。少為社下宰，令民祀其社。

《邴原別傳》曰：原，避地遼東，以虎為患，自原之落，獨無虎患。嘗行而得遺錢，拾以系樹枝，比錢不見取，系錢者逾多。原問其故，答者謂之社樹。原惡其由已而成妄犯，乃辯之。於是里中遂斂其錢以為社供。里老為之誦曰：「邴君行仁，落邑無虎；邴君行廉，路樹成社。」

《列異傳》曰：大司馬河內陵蕤字聖卿，少時病虐，逃社中。有人呼「社邸！社邸！」聖卿應曰：「諾。」起，至戶中，人曰：「取此書去。」得素書一卷《譴劾百鬼法》，所劾輒效。

《搜神記》曰：中興初，有應嫗者生四子而寡。見神光照社，試探之，得黃金。自是諸子官學，并有才名。至玚七世顯。

劉楨《京口記》曰：虎社中，村老故相傳云：昔有虎于社中產，因以為名。

《荊州記》曰：葉縣東百步有縣故城，西南四里名伍佰村，有白榆連李樹，異幹合條，高四丈餘。士民奉以為社。

《世說》曰：阮宣子伐樹，人有止之宣子，曰：「若樹而為社，伐樹則社移。社而為樹，伐樹則社亡矣。」

習鑿齒《逸民高士傳》曰：董威輦不知何許人，忽見于洛陽白社中。

戴延之《西征記》曰：洛陽建春門外道北有白社，董威輦所住也。去門二里，有牛馬市，嵇公臨刑處也。

《博物志》曰：子路與子貢過社，社樹有鳥。子路搏鳥，社神牽子路，子貢說之，乃止。又曰：周之正月受社牲之首，以出種子。帝藉蠶，又受社雍及祭，以沐蠶種。上辛乃射黑牲于帝郊，以祈來年之豐。二月，司空開冰，射桃弧，棘矢五發，以御其災。

《述異記》曰：庾邈與女子郭凝通，詣社，約不二心，俱不婚娉。經二年，凝忽暴亡。邈出見凝，云：「前北村還，遇強梁，抽刀見逼，懼死，從之，不能守節。為社神所責，心痛而絕。」人鬼異路。因下泣矜之也。

蔡邕《陳留東昏庫上里社碑》曰：惟斯庫上里，古陽武之戶牖鄉也。秦時有池子華為丞相。漢興，陳平由此社宰，遂相高祖，克定天下，為右丞相。孝平之世，虞延為太尉。延熹中，平曾孫放為尚書令。以宰相繼踵，咸出斯里，雖有積德修身之政，亦斯社所相，乃樹碑頌云。

魏公《九錫文》曰：錫君玄土，苴以白茅，爰契爾龜，用建冢社。注言：亦如天子社稷也。

曹植《贊社文》曰：余前封鄄城侯，轉雍丘，皆遇荒土。宅宇初造，以府庫尚豐，志在繕宮室，務園圃而已，農桑一所所營。經離十載，塊然守空，饑寒備嘗。聖朝愍之，故封此縣。田則一州之膏腴，桑則天下之甲第，故封此桑，以為田社，乃作頌云。

應璩《與陰夏書》曰：從田來，見南野之中有徒步之士。怪而問之，乃知郎君頃有微痾，告祠社神，將以祈福。聞之悵然以增嘆息，靈社高樹，能有靈應哉？

張華《朽社賦》曰：高柏橋南大道旁，有古社槐樹，蓋數百年木也。余少居近之，後去。行路過之，則已朽株。意有緬然，聊為之言衰盛之理。

殷仲堪《合社文》曰：夫社之為祀遠哉，故大夫以成群斯禱。里社之興，由來尚矣。自喪亂流遷，舊俗隳廢。今二三宗親，思桑梓之遺風，遵先聖之明誥，潔齊牲牢。庶乎自佑以來，一日之澤。然三人之行，必有其師，故復選中正，立三老者。惟公理以御眾，稽舊章以作憲。

卞敬宗《櫟社序贊》曰：余門前有一社樹，盤根疏柯，似非近世所植。抗秀路左，流陰庭宇。莊周喻道于商丘之木，匠石辨才于曲轅之櫟。由斯而觀，固可以悟微矣。

王廙《春可樂》曰：吉辰兮上戊，明靈兮惟社。百室兮必集，祈祭兮樹下。濯卯兮菹韭，嚙蒜兮擗鲊。縹醪兮浮蟻，交觴兮并坐。乞和兮體適，心怡兮志可。

何承天《社頌》曰：社實陰祗，稷惟谷元。率育方類，協贊乾坤。

*先農

《禮記·月令》曰：孟春，乃擇元辰，天子親載耒耜，置之車右，率公卿諸侯大夫躬耕籍田。辰，亥也。謂郊后吉亥，享先農于東郊。先農，神農也。

《續漢書·祭祀志》曰：光武即位于鄗，為壇，營于鄗，之陽。營神五星及中宮星、雷公、先農、風伯、雨師、四海、四瀆、名山、大川之屬。

《漢舊儀》曰：春始東耕于籍田，官祠先農。先農即神農炎帝矣。祠以一牢，百官皆從。大賜三輔二百里，孝悌、力田、三老布帛。

《漢名臣奏》曰：黃瓊上言：先王制典籍田，有曰司徒咸戒，司空除壇。先時五日，有協風至，即齋宮、饗燕、載耒，誠重之也。先農之禮，所宜躬親以迎春和，以致時風。

沈約《宋書·祭祀志》曰：元嘉二十一年，帝親耕，乃立先農壇于籍田，高四丈，為四出，陛廣五尺，外加埒，方十丈。車駕未到，司空、大司農率太祝及眾執事質明，以一太牢祀祭，祭器用社稷器。祠畢，頒餘胙于奉祠者。舊典，先農又都列於郊祭。

*靈星

《周書·作洛》曰：設兆于南郊，以祀上帝，配以后稷農星，先王皆與食。

《毛詩·閔子》曰：絲衣繹賓，尸也。高子曰：「靈星之尸也。」繹，又祭也。天子諸侯曰繹，以祭之明日，卿大夫曰賓尸，與祭同。周曰繹，商曰彤也。

《漢書·郊祀志》曰：高祖時，或言周興而邑立后稷之祠，至今血食天下。於是制詔御史，其令天下立靈星祠，張晏曰：龍星左角曰天田，則農祥也。辰見而祭之。常歲時祀以牢。

《三輔舊事》曰：漢靈星祠在長安城東十里。

《淮南子》曰：君人之道，其猶靈星之尸，儼然嘿端而受福也。

《嵩高山記》曰：漢孝武游登五岳，尊事靈星。遂移祠置岳南腳上，筑作殿壇。周回立瓦屋，行種松柏，前五百步臨大道，立兩石闕，極高大。

