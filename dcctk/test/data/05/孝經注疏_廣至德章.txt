【疏】正義曰：首章標至德之目，此章明廣至德之義。故以名章，次《廣要道》之後。

子曰：「君子之教以孝也，非家至而日見之也。言教不必家到戶至，日見而語之。但行孝於內，其化自流於外。教以孝，所以敬天下之為人父者也。教以悌，所以敬天下之為人兄者也。舉孝悌以為教，則天下之為人子弟者，無不敬其父兄也。教以臣。所以敬天下之為人君者也。舉臣道以為教，則天下之為人臣者，無不敬其君也。

【疏】子曰至君者也。○正義曰：此夫子述廣至德之義。言聖人君子，教人行孝事其親者，非家家悉至而日見之。但教之以孝，則天下之為人父者，皆得其子之敬也；教之以悌，則天下之為人兄者，皆得其弟之敬也；教之以臣，則天下之為君者，皆得其臣之敬。○注言教至於外。○正義曰：此依鄭注也。《祭義》所謂孝悌發諸朝廷，行乎道路，至乎閭巷，是流於外。○注舉孝至父兄也。○正義曰：云「舉孝悌以為教」者，此依王注也。案《禮記·祭義》曰：「祀乎明堂，所以教諸侯之孝也。食三老五更於太學，所以教諸侯之弟也。」此即謂發諸朝廷，至乎州里是也。云「則天下之為人子弟者，無不敬其父兄也」者，言皆敬也。案舊注用應劭《漢官儀》云「天子無父，父事三老，兄事五更」，乃以事父事兄為教孝悌之禮。案禮，教敬自有明文。假令天子事三老蓋同，庶人倍年以長之敬本非教孝子之事，今所不取也。○注舉臣至君也。○正義曰：此依王注也。案《祭義》云「朝覲所以教諸侯之臣也」者，諸侯，列國之君也。若朝覲於王，則身行臣禮。言聖人制此朝覲之法，本以教諸侯之為臣也。則諸侯之卿大夫，亦各放象其君，而行事君之禮也。劉炫以為將教為臣之道，固須天子身行者，案《禮運》曰：「故先王患禮之不達於下也，故祭帝於郊。」謂郊祭之禮，冊祝稱臣，是亦以見天子以身率下之義也。

《詩》云：『愷悌君子，民之父母。』愷，樂也。悌，易也。義取君以樂易之道化人，則為天下蒼生之父母也。非至德，其孰能順民如此其大者乎！」

【疏】《詩》云至者乎。○正義曰：夫子既述至德之教已畢，乃引《大雅·泂酌》之詩以賛美之。愷，樂也。悌，易也。言樂易之君子，能順民心而行教化，乃為民之父母。若非至德之君，其誰能順民心如此其廣大者乎？孰，誰也。案《禮記·表記》稱：「子言之：『君子所謂仁者，其難乎？《詩》云：「凱弟君子，民之父母。」凱以強教之，弟以說安之。使民有父之尊，有母之親。如此而后可以為民父母矣，非至德其孰能如此乎？』」此章於「孰能」下加「順民」，「如此」下加「其大」者，與《表記》為異，其大意不殊。而皇侃以為并結《要道》、《至德》兩章，或失經旨也。劉炫以為《詩》美民之父母，證君之行教，未證至德之大，故於《詩》下別起歎辭，所以異於餘章，頗近之矣。○注愷樂至母也。○正義曰：「愷、樂」、「悌、易」，《釋詁》文。云「義取君以樂易之道化人，則為天下蒼生之父母也」者，亦言引《詩》大意如此。蒼生，《尚書》文，謂天下黔首蒼蒼然，眾多之貌也。孔安國以為蒼蒼然生草木之處，今不取也。

