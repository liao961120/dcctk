*秦樹

沛郡人秦樹者，家在曲阿小辛村。嘗自京歸，未至二十里許，天暗失道。遙望火光，往投之。見一女子，秉燭出云。女弱獨居，不得宿客。樹曰。欲進路，碍夜不可前去，乞寄外住。女然之。樹既進坐，竟以此女獨處一室，慮其夫至，不敢安眠。女曰。何以過嫌，保無慮，不相誤也。為樹設食，食物悉是陳久。樹曰。承未出適，我亦未婚。欲結大義，能相顧否。女笑曰。自顧鄙薄，豈足伉儷。遂與寢止。向晨樹去，乃俱起執別，女泣曰。與君一覩。後面莫期。以指環一雙贈之，結置衣帶，相送出門。樹低頭急去數十步，顧其宿處，乃是冢墓。居數日，亡其指環，結帶如故。出《甄異錄》

*竺惠熾

沙門竺惠熾，住江陵四層佛寺。以永初二年卒。塟後。弟子七日會，舉寺悉出，唯僧明道先患病，獨停。忽見惠熾，謂明曰。我生不能斷肉，今落餓狗地獄，令知有報。出《異苑》

*郭銓

郭銓，字仲衡，義熙初，以黨附桓玄被殺。及元嘉八年。忽乘輿導從。顯形謂女壻劉凝之曰。僕有謫事，可四十僧會，得免脫也。又女夢云。吾有謫罰，令汝夫作福。何以至今，設會不能見矜耶。女問當何處設齋，答曰。可歸吾舍。焂然復沒。辦會畢，有人稱銓信，與凝之言。感君厚惠，事始獲宥。出《冥祥記》。明鈔本作出異苑

*賀思令

會稽賀思令，善彈琴，嘗夜在月中坐，臨風撫奏。忽有一人，形器甚偉，著械有慘色，至其中庭。稱善，便與共語。自云是嵇中散，謂賀云。卿下手極快。但于古法未合。因授以廣陵散。賀因得之，於今不絕。出《幽明錄》

*山都

山都。形如崑崙人。通身生毛，見人輒閉眼張口如笑。好居深樹中，翻石覓蟹啗之。《述異記》曰，南康有神，名曰山都，形如人。長二尺餘。黑色赤目，髮黃披身。于深山樹中作窠。窠形如卵而堅。長三尺許，內甚澤，五色鮮明。二枚沓之。中內相連。土人云，上者雄舍，下者雌室。旁悉開口如規，體質虛輕，頗似木筒，中央以鳥毛為褥。此神能變化隱形。猝覩其狀。葢木客山槮之類也。贛縣西北十五里，有古塘，名余公塘。上有大梓樹，可二十圍，老樹空中，有山都窠。宋元嘉元年，縣治民有道訓。道靈兄弟二人，伐倒此樹，取窠還家。山都見形，罵二人曰。我居荒野，何預汝事。山木可用，豈可勝數。樹有我窠。故代倒之。今當焚汝宇，以報汝之無道。至二更中。內外屋上。一時起火。合宅蕩盡矣。木客。鄧德明南康記曰。木客頭面語聲，亦不全異人。但手脚爪如鈎利。高岩絕嶺，然後居之。能斫榜，索著樹上聚之。昔有人欲就其買榜，先置物樹下，隨置多少取之。若合其意，便將榜與人，不取亦不橫犯也。但終不與人面對與交作市井。死皆加殯殮之。曾有人往看其塟。以酒及魚生肉遺賓，自作飲食，終不令人見其形也。塟棺法。每在高岸樹杪。或藏石窠之中。南康三營伐船兵說。往親覩塟所。舞唱之節，雖異于人。聽如風林汎響。聲類歌吹之和。義熙中。徐道覆南出。遣人伐榜，以裝舟檻。木客乃獻其榜而不得見。出南廣記

*區敬之

南康縣營民區敬之，宋元嘉元年，與息共乘舫。自縣泝流。深入小溪，幽荒險絕，人跡所未嘗至。夕登岸，停止舍中，敬之中惡猝死，其子燃火守尸。忽聞遠哭聲，呼阿舅。孝子驚疑，俛仰間，哭者已至。如人長大。被髮至足。髮多蔽面，不見七竅。因呼孝子姓名，慰唁之。孝子恐懼。遂聚遂聚二字原空闕。據明鈔本補。薪以燃火。此物言故來相慰。當何所畏。將須燃火，此物坐亡人頭邊哭。孝子於火光中竊窺之，見此物以面掩亡人面，亡人面須臾裂剝露骨。孝子懼，欲擊之。無兵仗。須臾，其父尸見白骨連續，而皮肉都盡。竟不測此物是何鬼神。出《述異記》

*劉雋

元嘉初，散騎常侍劉雋，家在丹陽。後嘗遇驟雨，見門前有三小兒，皆可六七歲，相率狡獪。而並不沾濡。俄見共爭一匏壺子，雋引彈彈之，正中壺，霍然不見。雋得壺，因掛閣邊。明日，有一婦人入門，執壺而泣，雋問之，對曰。此是吾兒物，不知何由在此。雋具語所以，婦持壺埋兒墓前。間一日，又見向小兒持來門側，舉之，笑語雋曰。阿儂已復得壺矣。言終而隱。出《幽明錄》

*檀道濟

檀道濟居清溪，第二兒夜忽見人來縛己，欲呼不得，至曉乃解，猶見繩痕在。此宅先是吳將步闡所居，諺云。揚州青，是鬼營。青溪青揚是也。自步及檀，皆被誅。出《異苑》

*石秀之

丹陽石秀之，宋元嘉中，堂上忽有一人，著平巾幘。烏布袴褶。擎一板及門，授之曰。聞巧侔班垂，刻杭尤妙。太山府君故使相召。秀之自陳。止能造車，制杭不及高平劉儒。勿持板板字原空闕。據明鈔本補。而沒。劉儒時為朝請，除歷陽郡丞，數旬而歿。出《廣古今五行記》

*夏侯祖觀

元嘉中，夏侯祖觀為兗州刺史，鎮瑕丘，卒于官。沈僧榮代之，經年，夏侯來謁僧榮，語如平生，每論幽冥事。僧榮牀上有一織成寶飾絡帶。夏侯曰。豈能見與，必以為施，可命焚之。僧榮令對燒之，煙焰未滅，已見夏侯帶在腰上。僧榮明年在鎮，夜設女樂，忽有一女人在戶外，沈問之。答本是杜青州彈箏妓採芝。杜以致夏侯兗州為寵妾。唯願座上一妓為伴戲。指下坐琵琶。妓啼云。官何忽以賜鬼。鬼曰。汝無多言，必不相放。入與同房別，飲酌未終，心痛而死。死氣方絕，魂神已復人形，在採芝側。出《廣古今五行記》

*張承吉

魏郡張承吉息元慶，年十二。元嘉中，見一鬼，長三尺，一足而鳥爪，背有鱗甲。來招元慶。恍惚如狂，游走非所，父母撻之。俄聞空中云。是我所教，幸勿與罰。張有二卷羊中敬書，忽失所在。鬼於梁上擲還，一卷少裂壞，乃為補治。王家嫁女。就張借物。鬼求紙筆代答。張素工巧，嘗造一彈弓，鬼借之，明日送還，而皆折壞。出《異苑》

*梁清

宋安定梁清，字道脩，居揚州右尚方閒桓徐州故宅。元嘉十四年二月，數有異光。又聞擗蘿聲。令婢子松羅往看。見二人，問，云。姓華名芙蓉，為六甲至尊所使。從太微紫室仙人仙人二字原空闕。據黃本補。來過舊居。仍留不去。或鳥首人身，舉面是毛。松羅驚。以箭射毛松羅驚以箭射七字原空闕。據黃本補。之，應弦而滅，並有絳汙染箭。又覩一物。彷彿如人行彷佛如人行五字原空闕。據黃本補。樹摽，令人刺中其髀，墮地淹沒。經日，又從屋上跛行，就婢乞食，團飯授之，頓造二升。數日。衆鬼群至。醜惡不可稱論。拉攞牀障。塵石飛揚，累晨不息。婢採菊。路逢一鬼，著衣幘，乘馬。衛從數十。謂採菊曰。我是天上仙人。勿名作鬼。問何以恒擲穢汙。答曰。糞汙者，錢財之像也；投擲者。速遷之徵也。頃之，清果為揚武將軍北魯郡太守。清厭毒既久。乃呼外國道人波羅疊誦呪。見諸鬼怖懼，踰垣穴壁而走，皆作鳥聲，如此都絕。在郡少時，夜中，松羅復見威儀器械。從衆數十人。戴幘。送書麤紙，七十許字，筆跡婉媚，遠擬羲、獻。又歌云。坐儂孔雀樓，遙聞鳳凰鼓。下我鄒山頭。彷彿見梁魯。鬼有叙弔，不異世人。鬼傳教曾乞松羅一函書，題云。故孔修之死罪白箋。以弔其叔喪。叙致哀情。甚有銓次。復云，近往西方，見一沙門，自名大摩殺，問君消息，寄五丸香以相與。清先本使燉煌。曾見此僧。清家有婢產，於是而絕。原闕出處。今見《異苑》卷六

*崔茂伯

崔茂伯女，結婚裴祖兒。婚家相去五百餘里。數歲不通。八月中，崔女暴亡，裴未知也。日將暮，女詣裴門，拊掌求前。提金罌，受二升許。到牀前而立。裴令坐，問所由。女曰。我是清河崔府君女，少聞大人以我配君，不幸喪亡。大義不遂，雖同牢未顯，然斷金已著，所以故來報君耳。便別以金罌贈裴。女去後，裴以事啟父，父欲遣信參之。裴曰。少結崔氏姻，而今感應如此，必當自往也。父許焉。裴至，女果喪，因相弔唁。裴具述情事，出罌示茂伯，先以此罌送女入瘞，既見罌，遂與裴俱造女墓。未至十餘里。裴復見女在墓言語。傍人悉聞聲。不見其形。裴懷內結，遂發病死。因以合塟。。御覧七百五十八作出幽冥録

*巢氏

元嘉中，太山巢氏，先為湘縣令，居晉陵。家婢採薪，忽有一人追之，如相問訊，遂共通情。隨婢還家，仍住不復去。巢恐為禍，夜輒出婢。聞與婢謳歌言語，大小悉聞，不使人見，見者唯婢而已。恒得錢物酒食，日以充足。每與飲，吹笛而歌，歌云。閒夜寂已清。長笛亮且鳴。若欲知我者，姓郭字長生。出《幽明錄》

*胡庇之

宋豫章胡庇之，嘗為武昌郡丞，元嘉二十六年入廨，便有鬼在焉。中宵朧月，戶牖小開，有人倚立戶外，狀似小兒。戶閉，便聞人行，如著木屐聲。看則無所見，如此甚數。二十八年二月，舉家悉得時病，空中投擲瓦石。或是乾土。夏中病者皆差，而投擲之勢更猛。乃請道人齋戒轉經，竟從倍來如雨，唯不著道人及經卷而已。秋冬漸有音聲，瓦石擲人。肉皆青黯。而亦甚痛。有一老嬭，好罵詈。鬼在邊大嚇。庇之迎祭酒上章，施符驅逐。漸復歇絕。至二十九年，鬼復來，劇於前。明年，丞廨火頻四發，狼狽澆沃並息。鬼每有聲如犬。家人每呼吃嚂。後忽語音似吳。三更叩戶，庇之問。誰也。答曰。程邵陵。把火出看，了無所見。數日，三更中，復外戶叩掌，便復罵之。答云。君勿罵我，我是善神，非前後來者。陶御史見遣報君。庇之云。我不識陶御史。鬼云。陶敬玄，君昔與之周旋。庇之云。吾與之在京日，服事衡陽，又不常作御史。云。陶今處福地，作天上御史。前後相侵，是沈公所為。此廨本是沈宅，來看宅，聊復投擲狡獪。忿戾禳却太過，乃至罵詈。命婢使無禮向之，復令祭酒上章，告罪狀，事徹天曹。沈今為為字原空闕。據黃本補。天然君，是佛三歸弟子，那不從佛家請福，乃使祭酒上章。自今唯願專意奉法，不須與惡鬼相當。庇之因請諸僧誦經齋戒訖。經一宿後。復聞戶外御史相聞。白胡丞，今沈相訟甚苦。如其所言，君頗無理。若能歸誠正覺，習經持戒，則群邪屏絕。依依曩情，故相白也。出《法苑珠林》

*索頤

宋襄城索頤，其父為人，不信妖邪。有一宅凶，居者輒死，父便買居之，多年安吉，子孫昌盛，為二千石。當徙家之官，臨去，請會內外親戚。酒食既行，父乃言曰。天下竟有吉凶否。此向來言凶，自吾居之，多年安吉，又得遷官，鬼為何在。自今以後，便為吉宅，居無嫌也。語訖如廁，須臾，見壁中有一物。如卷席大。高五尺許。頤父頤父二字原空闕。據黃本補。便還取刀斫之，中斷，便化為兩人。復橫斫之，又成四人。便奪取刀，反斫索，殺之。持刀至座上，斫殺其子弟。凡姓索必死，唯異姓無他。頤尚幼，乳母抱出後門，藏他家，止其一身獲免。頤字景真，位至湘東太守。出《法苑珠林》

