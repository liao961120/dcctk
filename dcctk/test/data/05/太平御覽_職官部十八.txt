*中書令

《六典》曰：中書令之職，掌國之政令，緝熙帝載，統和天人。入則告之，出則奉之，以厘萬邦，以度百揆，蓋以佐天子而執大政者也。

《漢書》曰：司馬遷既被刑之後為中書令，尊寵任職。又曰：石君防與弘恭皆少坐腐刑，為黃門以選為中尚書。宣帝時任中書官，以恭為令，君防為仆射。恭死，君防代為令，貴幸傾朝，百寮皆敬事。

應劭《漢官儀》曰：左右曹受尚書事，前世文士以中書在右，因謂中書為右曹，又稱西掖。

《吳錄》曰：紀騭字子上。景皇時，騭父亮為尚書令，騭為中書令，每朝會，詔以屏風隔其坐。

《吳志》曰：胡沖平和有文幹，天紀中為中書令。又曰：張尚，有俊才，孫皓時為侍郎，以言語辯捷見知，擢為侍中、中書令。

吳錄曰：蔡款字文德，歷位內外，以清貞顯於當世。后以衛尉領中書令。

《晉書》曰：王獻之為中書令。少而標邁，不循常貫，文義并所不長而能撮其勝會，故為一時風流之冠。獻之卒，以王珉代之，世謂之「大王令小王令」也。珉父洽，永和中嘗為此官，至珉復居之，時人以為弈世令望。又曰：王獻之為中書令，啟瑯琊王為中書監表曰：「中書職掌詔命，固非輕才所能獨任。自晉建國，常命宰相參領；中興以來，益重其任，故能王言彌徽，德音四塞。」又曰：和嶠為中書令，荀勖為監，嶠意抗直，鄙荀巧佞，以意氣加之，專車而坐。自此監、令乃使異車。

臧榮緒《晉書》曰：潘尼性淡，退惟以著述為事。永興末為中書令。

《晉陽秋》曰：王洽除中書令，時年二十九。將辭之，從兄朗之遺書曰：「弟今二十九，便居清顯要任，敢不敬以先旨，為弟啟義讓之路焉。若弟年至四五十之間，雖復超登公輔，亦非吾所豫，況降此以還者耶？」洽遂不拜。又曰：溫嶠上疏曰：「臣才短學淺，文義不通；中書之職，酬對無方；斟酌重輕，豈惟文疏而已！自非望士良才，何可妄居斯任。」累辭得止。

《晉中興書》曰：肅祖以溫嶠為散騎常侍侍講，大寧初手詔曰：「卿既以令望忠允之懷著於周旋，且文清而旨遠，宜居深密。今欲以卿為中書令，朝論咸以為宜。」又曰：王洽字敬和。顯宗時，王洽為中書令，帝曰：「敬和清裁，昔為中書郎，吾尚小，數呼見，意甚親之。今以為中書令，欲共講文章之事也。」又曰：褚裒授衛將軍、中書令，裒以中書銓管詔命，不宜以親居之，固讓。

《晉令》曰：中書為詔令、記會時事、典作文書也。

《晉制》曰：中書令：銅印，墨綬，進賢兩梁冠，絳朝服，佩水蒼玉，乘軺車。

《晉諸公贊》曰：陳準為中書令，張華為監，準與華俱處機密而推崇之。每直日有詔書，無小大輒先示華，了不措意；華得詔書不以示準。省中號準為中書五郎，其從容如此。又曰：懷帝以繆播為中書令，朝事莫不諮之。人君之所取信於臣下，無以尚也。

《宋書》曰：傅亮，永初元年為中書令，直中書省專典詔命。以亮任總國權，聽於省，見客神虎門外，每旦車常數百兩。

《宋泰始起居注》曰：王言之職，總司清要。中將軍丹陽尹王景文夙尚弘簡，情度淹粹，忠規茂績，實宣國道，宜兼管內樞，以重其任。可中書令。

《齊書》曰：王延之代張緒為中書令，何點嘆曰：「晉以子敬季琰為此職，今以王延之、張緒為之，可謂清官后接之者，實為未易。」

崔鴻《後趙錄》曰：徐光字季武，頓丘人。幼有文才，年十三，王陽攻頓丘，掠之，而令主秣馬，光但書柱作詩賦。左右以白石勒，勒令召光，付紙筆，光立為頌。賜衣服，遷為中書令。

《後魏書》曰：任城王澄為中書令，蕭頤使庾華來朝，見澄音韻遒雅，風儀秀逸，謂主客郎張尋曰：「往魏任城以武著稱，今魏任城乃以文見美也。」又曰：高允，高宗禮敬甚重，晨入暮出，或積日居中，朝臣莫知所論。或有上書言得失者，高宗省而謂群臣曰：「君父一也，父有是非，子何為不能書諫之，使人知惡，而於家內隱處也？」豈不以父親，恐惡彰於外也。今國家善惡不能面陳而上表顯諫，此豈不彰君之短、明已之美？至如高允者，真忠臣矣。朕有非，恒正言面論，至朕所不用聞者，皆言說無避就。朕聞其過，而天下不知其諫，豈不忠乎？汝等在左右，曾不聞一正言，但伺朕喜時求官乞職。汝等把弓刀侍朕左右，徒立勞耳，皆至公王；此人把筆匡我國家，不過作郎。汝等不自愧乎？「於是拜允中書令。又曰：高允字伯恭，為中書令，高宗重之，不名，恒呼為令公。又曰：高允拜中書令，司徒陸麗曰：「高允雖蒙寵待，而家貧布衣，妻子不粒。」高宗怒曰：「何不先言！今見朕用之，方言其貧。」是日幸允第，惟草屋數間，布被缊袍，廚中鹽菜而已。高宗嘆息曰：「古人之清豈有此乎！」即賜帛五百匹、粟千斛。

《唐書》曰：武德年嘗有敕，而中書門下不時宣行。高祖責其遲由，內史令蕭瑀曰：「臣大業之日見內史宣敕或前后相乖者，百司行之，不知何所承用，所謂易雖在前，難必在后。臣在中書日久，備見其事。今皇階初構，事涉安危，若遠方有疑，恐失機會。比每授一敕，臣必審勘使與前敕不相乖背者，始敢宣行。遲晚之愆，實由於此。」上善之。又曰：褚遂良拜中書令，太宗寢疾，召遂良及長孫無忌入臥內，謂之曰：「卿等忠烈，簡在朕心。昔漢武寄霍光，劉備托葛亮，朕之後事一以委卿。太子仁孝，卿之所悉，必須盡誠輔佐，永保宗社。」又顧謂太子曰：「無忌、遂良在，國家之事汝無憂矣。」又曰：神龍元年改中書令曰紫微令。又曰：開元二年，紫微令姚崇奏：「紫微舍人六員，每議事，諸舍人同押連署狀進訖。凡事有是非，理均與奪，人心既異，所見或殊，抑使雷同，情有不盡。臣今商量其事，執見不同者，望請別作商量狀，連本狀同奏。若狀語交牙，恐煩聖思，臣既是官長，望於兩狀后略言二理優劣，奏聽進止，則人各盡能，官無留事。」敕曰：「可」。又曰：張九齡為中書令，時天長節百寮上壽，多獻珍異，惟九齡進《金鏡錄》五卷，言前古興廢之道。上賞異之。

《薛瑩條列吳事》曰：胡沖意性調美，心趣解暢，有刀筆才，閑於時事。為中書令，雖不能匡矯，亦自守不茍求容媚。

《王珉別傳》曰：珉字季琰。詔曰：「新除侍中王珉，才學廣贍，理識清通，宜處機近以參時務。其以珉為長兼中書令。」

郭頒《魏晉世語》曰：劉放、孫資共典樞要，夏侯獻、曹肇心內不平。殿中有雞棲樹，二人相謂「此亦久矣，其能復幾？」指謂中書監劉放、中書令孫資。又曰：司馬景王令中書令虞松作表，輒不可意；令松更定，思竭不能改。鍾會為定五宇，松深悅服。

宋·謝莊《讓中書令表》曰：伏惟陛下登馭震維，臨齊璿政，澤與風翔，恩從雲動。臣聞：璧門天邃，鳳沼神深，絲綸王言，出納帝命，自非望允，當時譽宣，庠塾未有，謬垂曲寵，空席茲榮。在於平壯，猶不可勉；況今綿痼，百志俱淪。

*中書監

《魏志》曰：黃初中改秘書為中書，以劉放為監、孫資為令，遂并掌機密，歷文、明、齊王三世。又曰：蔣濟字子通，時中書監、令號為專任，濟上疏曰：「大臣太重者國危，左右太親者身蔽，古之至戒也。往者大臣秉事，外內扇動。陛下卓然自覽萬機，莫不祗肅。夫人臣匪不忠也，然威權在下，則眾心慢上，勢之常也。陛下既已察之於大臣，愿無忘於左右。」

《晉書》曰：荀勖守中書監，毗贊朝政，及遷尚書令。勖久在中書，專管機事，失之甚慍。人有賀者，勖恚曰：「奪我鳳皇池，諸公何賀焉！」又曰：太安元年有胡人入云龍門，殿前再拜云：「我當作中書監。」付都虞候斬之。

《晉陽秋》曰：朱整，少有名行，官至中書監。魏禪晉，使整與中書令劉良共為詔。世祖踐祚，權即用之。

《晉中興書》曰：肅宗欲使庾亮為中書監，亮上疏曰：「陛下踐祚，復以臣領中書，則示天下有私矣。」

《晉諸公贊》曰：華廙為中書監時，事多不泄。啟世祖乞授子薈答詔：先時荀勖為中書監，末年亦使息組書詔草；傅𥙆為中書監，病風，復使息暢書啟事。皆前后相承，以子弟管之。

《後魏書》曰：孝文時蠕蠕如兗反。國有喪，帝遣高閭為書與之，不敘凶事。孝文謂曰：「卿為中書監，職典文詞，若情思不至，應謝所任。

《環濟要略》曰：中書掌內事，密詔下州郡及邊將，不由尚書者也。后關百官事益重，有令、仆射、丞、郎、令史，秩與尚書同。

《陶氏職官要錄》曰：中書監，舊視仆射，梁選簿書。自宋已來比尚書令，特進之流而無事任，清貴華重大位多領之。

王導《表》曰：臣乞得除中書監，持節，專壹所司，竭誠保傅，惟力是視。詔曰：「昔者筍公曾從中書監為尚書令，人賀之，乃發恚云：奪我鳳皇池，卿諸人何賀耶？愿足下處之勿疑。」

王敦《表》曰：中書令、領軍庾亮，清雅履正，可中書監，領軍如故。

*中書侍郎

《六典》曰：中書侍郎掌貳令之職。凡邦國之庶務，朝廷之大政，皆參議焉。凡臨軒冊命大臣，令為之使，則持冊書以授之。凡四夷來朝，臨軒則授其表疏，升於西階而奉之；若獻贄幣則受之，以授於所司。

《魏志》曰：明帝詔舉中書郎，謂吏部尚書盧毓曰：「得其人與不，在盧生耳。選舉莫取有名，有名如畫地作餅，不可啖也。」毓舉韓暨敦篤至行，帝乃用之。

《吳志》曰：孫琳求中書兩郎典知荊州諸事，主者奏中書不應外出，休特聽之。其所請求，一皆給與也。

《晉書》曰：華廙字長俊，為人清簡弘雅，加以名家子孫，以婦父盧毓典選，至年四十五為中書通事郎。又曰：華表子簡字奉駿，有智器文藻，官至中書郎。又曰：衛瓘為中書郎，時權臣專政，瓘優游其間，無所親疏，甚為傅嘏所重，謂之寧武子。

臧榮緒《晉書》曰：夏侯孝若為野王令，居邑累歲，朝野多嘆其屈，除中書郎。

《晉起居注》曰：今之士大夫，多不樂出宰牧而好內官。今皆先經外官，治民著績，然後入為常伯中書郎。

曹嘉之《晉紀》曰：汝南史曜，字季茂，為山濤所知，為征南府小吏。鄉人周浚見曜而友之，配之妹，官至中書郎。

《晉中興書》曰：孔演字元舒，晉國初建，與庾亮俱補中書侍郎。於時中興肇建，庶事草創，演經學博通，又練識舊典，朝儀軌制多取正焉。由是元、明二帝并親愛之。又曰：顧榮，齊王冏召為主簿。冏自擅威權，榮知其必敗，惟終日昏酒。冏以榮為中書郎。又曰：范寧為臨淮太守，征拜中書侍郎，專掌西省。以職在機近，固辭，不許。多以獻替，有益治道。又曰：范寧拜中書侍郎，時烈宗雅好文學，而寧明習五經，甚見親愛。朝廷疑議，輒咨訪之，寧指朝士，直言無諱。又曰：王濛字仲祖，恬暢能言名理，善隸書，與劉恢為中書侍郎。太宗輔政，濛、恢并數侍接對號，為入室之賓。恢字真長，少清峻，時人以濛比袁曜卿，以恢比荀奉倩。

《宋書》曰：王征與從弟僧綽書曰：「闔門皆蒙時私吾，高臥家巷，遂至中書侍郎。此足以闔棺矣。」又曰：裴瓚風神高邁，為中書侍郎。出入禁門，見者皆肅然改容。

《北史》曰：趙彥深諷朝廷子堅為中書侍郎，頗招物議。時馮子琮子慈明、祖珽子君信并相繼居中書，故時語云：「馮祖及趙，穢我鳳池。」

《隋書》曰：元善拜內史侍郎，上每望之曰：「人倫儀表也。」凡有敷奏，毅氣抑揚，觀者矚目。

《唐書》曰：郭正一永淳二年除中書侍郎。正一在中書累年，明習舊事，兼有詞學，制、敕多出其手，當時號為稱職。又曰：崔沔拜中書侍郎，或謂沔曰：「今之中書皆是宰相，承宣制命；侍郎雖是副貳，但署位而已，甚無事也。」沔曰：「不然。設官分職，上下相維，各申所見，方為濟理，豈可俯默偷安而為懷祿士也。」自是，每有制、敕及曹事，沔多所異同。

《王濛別傳》曰：濛為中書郎，在職四年無人對，對濛難與比肩故也。

《鍾會母傳》曰：嘉平元年，車駕朝高平陵，會為中書郎從行。宣王始舉兵，眾人恐懼，而夫人自若。

《嵇氏世家》曰：嵇含為中書侍郎，書檄云集，莫不立草。

《通典》曰：隋初為內史侍郎四員，煬帝減二員，改為內書侍郎。

陸士衡轉中書傳郎，齊王收士衡付廷尉，士衡出后謝表曰：臣以職在中書，制命所出。而臣本以筆札見知，慮逼迫不獲已，乃詐發內妹喪，出就第，云哭泣受吊。片言只字，文不關其間。

梁·庾肩吾《為寧國公讓中書郎表》曰：臣聞陟彼大行，伯后之車屢怠；望茲吳坂，少游之馬難追。是知美非流水，立致摧轅，駿靡浮雲，便其頓轡。起登天漢，寧陪九萬之風；坐濟星橋，非使千年之翼。豈有幼稱辯慧，足對元禮；弱標俊穎，能嘲子淑？玉重組長，空見休寵；深宮邃宇，孰知懷憂？

