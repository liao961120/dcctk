*光武郭皇后

《續漢書》曰：光武郭皇后，真定槁人也，安陽思侯昌女，曰聖通。世祖至真定，納聖通，有寵。世祖即位，聖通為貴人。建武元年，生皇子強。二年，貴人立為皇后，強為太子。是后寵衰，數懷怨懟，廢。二十八年，薨，葬北陵。

*光武陰皇后

《續漢書》曰：光武光烈陰皇后，南陽新野人。名麗華，宣思哀侯陸女也。陸卒后，女年十九，兄識嫁與世祖，納后於宛當成里。以后性寬仁，宜母天下，欲授以尊位。后輒退讓，自陳不足以當。男為東海王。十七年，郭皇后廢后，立為皇后。十九年，太子強廢，東海王為太子。

《東觀漢記》曰：上微時過新野，聞后美，心悅之。後至長安，見執金吾車騎甚盛，因嘆曰：「仕宦當作執金吾，娶妻當得陰麗華。」更始元年，遂納后於宛。

*孝明馬皇后

《續漢書》曰：孝明明德馬皇后，伏波將軍新息侯援之女。后年七歲，幹治家事，敕制僮御，出入授計，一以貫之。諸家莫如其母，不知其家事獨后所為也。后聞之，咸驚異焉。母嘗使善卜者相后，曰：「此女必當大貴，遂為帝王妃，然而少子。建武二十八年，年十三，以選入太子宮。接待同列，如承至尊，先人后己，發于至誠，由是見寵。永平三年春，有司奏請立長秋宮，以帥八妾，上未有所言，皇太后曰：」馬夫人德冠後宮，即其人也。「遂登后位。身衣大帛，御者禿裙不緣。性不喜出入游觀，未嘗臨御窗牖，又不好音樂。上時幸苑囿離宮，以故希從，輒誡言不宜晨起，因陳風邪霧露之誡，辭意甚備，上納焉。誦《易經》，習《詩》，論《春秋》，略記大義；讀《楚辭》尤善其賦頌，疾其浮華；聽論輒摘其要。讀《光武皇帝紀》至」有獻千里馬、寶劍者，上以馬駕鼓車，劍賜騎士，手不持珠玉「，后未嘗不嘆息也。時有楚獄，囚證相引，系者繁多。后慮其多濫，承間為上言之，上惻然感動。於是上夜起彷徨，思論所納，非臣下所得聞。后志在克己奉上，不以私家奸朝廷。兄為虎賁中郎將，兩弟黃門郎，迄永平之世不遷。明帝體不安，召黃門防奉參醫藥，夙夜勤勞。帝崩，后作《起居注》，省去防參醫藥事。章帝即位，后為皇太后，下詔告三輔二千石無得令馬氏婚親因權托屬，奸亂吏治，犯者正法以聞。太后素自喜儉，前過濯龍門上，見外家問起居，車如流水馬如龍，蒼頭衣綠褠直領，領袖正白，顧視旁御者，遠不及也。亦不譴怒，但絕其歲用，冀以嘿止喧耳。於是親戚被服如一，政教不嚴而從，以躬率先之故也。置織室蠶於濯龍中，數來往來觀視，內以娛樂，外以先女功。太后崩，合葬顯節陵。

《東觀漢記》曰：后長七尺二寸，青白色，方口美髮，為四起大髻，但以髮成尚有餘，繞髻三匝，復出諸髮。眉不施黛，獨左眉角小缺，補之如粟。后素謹慎小，感慨輒自責。如平生事舅姑時，新平主家御者失火，及北閣後殿。深以自過，起居不忻，至正月當上原陵，言「我守備不精，慚見原陵」，不上。

《陳思王畫贊序》曰：昔明德馬后美於色，厚於德，帝用嘉之。嘗從觀畫虞舜見娥皇、女英，帝指之戲后曰：「恨不如此為妃。」又前見陶唐之象，后指堯曰：「嗟乎！群臣百僚，恨不戴君如是。」帝顧而笑。

*孝章母賈貴人

《續漢書》曰：孝明賈貴人，南陽人，明德馬后之姨女，孝章皇帝之母也。初選入後宮，為貴人，生章帝。馬后無子，帝既生，而馬后母養之。明帝謂馬后曰：「人未必當自生子也，但患養之不勤，愛之不至耳。若能愛如己子，則孝敬亦如親生矣。」於是馬后待章帝過於所生，章帝感養育之恩，遂專名馬氏為外家，故賈貴人家不蒙舅氏之寵。

*孝章竇皇后

《續漢書》曰：孝章章德竇皇后，右扶風平陵人，竇勛之女。后生二歲，呼卜相工，見后皆言大貴。有容貌才能，母沘陽公主欲內之，帝聞后有才色，數以問諸家。建初二年，后與女弟隨主入見長樂宮，進止得適，人事修備，奉事長樂宮，下至侍御貢獻問遺，皆得其忻心。太后異之，亦可焉。入掖庭，見北宮章德殿。后性敏給，稱譽日聞，太后亦緣意。明年，有司請立長秋宮，遂立為后，有寵，專固后宮。先是宋貴人生太子慶，梁貴人生和帝，后心忌害之，皆誣以挾邪媚道。后以憂卒。

*孝章梁皇后

《續漢書》曰：孝章恭懷梁皇后，安定烏氏人也。父竦，建初中以女二人選入宮，有寵。其弟產孝和皇帝，竇后母養，欲隔絕梁氏。初，和帝生，竦兄弟不蒙忻喜，竊私相賀。語言漏泄，傳聞，竇后惡之，遂作蜚語誣陷以惡。詔書傳考竦，死漢陽獄，家屬徙九真，二貴人以憂薨。永元九年，竇太后崩，竦長女嬺上書自陳，上遂見嬺，泣涕問訊，賞賜舍第財物。以二貴人葬有闕，改殯之於承光宮。小貴人尊號曰皇太后，與姊貴人合葬於西陵，上謚曰恭懷皇后，儀比敬園。追爵謚竦為褒親愍侯，徵還竦家屬。

*敬隱宋皇后

《續漢書》曰：敬隱宋皇后，右扶風平陵人，當陽穆侯楊之女也。兩女皆有才能令色，永平末，俱選入宮，配皇太子，皆寵。明帝崩，太子即位，是為章帝，姊妹并為貴人。建初三年，小貴人生皇子慶，二歲，立為皇太子，后竇后幸，廢為清河王。至永元九年，竇后崩，清河王上書求上貴人冢，又為外祖母求詣洛陽治病，詔書聽之。殤帝崩，清河王子立，是為安帝。鄧太后崩，安帝追尊小貴人曰敬隱后。

*孝和陰皇后

《續漢書》曰：孝和陰皇后，吳房侯綱之女也。后為人聰惠，有才能。永元四年，選入掖庭為貴人。以托先后近屬，故有異寵，立為皇后。自和熹鄧后入宮后，陰后寵衰，怨恨。后外母鄧朱數出入后所，有言后與朱共挾蠱，賜后策，遷於祠宮。以憂死，葬臨平亭部。

*孝和鄧皇后

《續漢書》曰：孝和和熹鄧皇后，太傅高密侯禹之孫，平壽敬侯訓之女也。訓有五男三女，長騭，次京、悝、弘、閶；女燕，次綏，綏即后也，次容。燕蚤卒，有子女娥甫在襁褓。時后年十二，傷娥早孤，養視撫育，慈恩深至。後七歲讀《論語》，十二通《詩》。諸兄讀經輒難問微意，志在書傳。母非之曰：「當習女工，以供衣服，今不是務，汝當舉博士耶？」后重違母意，則縫綻極女工事，暮夜私買脂燭讀經傳，宗族內外皆號曰諸生。父訓心異之。永元四年，呼相工蘇太相后，大驚曰：「此成湯之骨法也，貴不可言。」七年中，復與諸家女俱選入宮。姿容窈窕，進退辭令，粲然有異，與眾女殊。八年十一月己卯，后入掖庭為貴人，諸兄除郎中。后時年十六，德冠后宮。后性恭肅小心，承事陰氏，夙夜兢兢，接撫同列，常克己下之。上深喜焉，遂有特寵。后自入宮，遂博覽五經傳記、圖讖內事、風雨占候、《老子》、《孟子》、《禮記·月令》、《法言》，不觀浮華申韓之書。上每欲官秩后諸兄弟，輒為推讓。孝和世，騭裁虎賁中郎將，京、悝、弘、閶黃門郎。和帝未崩，數失皇子，皇子生，養於民間，群僚無知者。及和帝崩，是日倉卒，上下憂惶。后乃收斂皇子，皇子勝長，有微疾，殤帝生百餘日，后欲自養長，立為皇子。其夜即位，尊皇后為皇太后。帝在襁褓，皇太后臨朝。建元元年三月，太后崩。丙午，合葬順陵。

《東觀漢記》曰：后年五歲，太夫人為剪髮，夫人年老目冥，并中后額，雖痛忍不言，一額盡傷。左右怪而問之，后言：「夫人哀我為斷髮，難傷老人意，故忍之耳。」及為太后，時宮中亡大珠一筐，太后念欲下掖庭考問之，恐有無辜僵仆者，乃親自臨見宮人閱問，動察顏色，開示恩信，宮人即時首服。不加鞭棰，不敢隱情，宮人驚，咸稱神明。

*曹大家

附

《後漢書》曰：扶風曹世叔妻者，同郡班彪之女也，名昭，字惠班，一名姬，博學高才。世叔早卒，有節行法度。兄固著《漢書》，其八表及《天文志》未及竟而卒，和帝詔就東觀藏書閣踵而成之。帝數召入宮，令皇后諸貴人師事焉，號曰大家。每有貢獻異物，輒詔大家作賦頌。及鄧太后臨朝，預聞政事。作《女誡》七篇。年七十餘，卒，皇太后素服舉哀，使者監護喪事。所著賦、頌、銘、誄、論、疏，凡十六篇，子婦丁氏為撰集之，又作《大家贊》焉。

*孝德左皇后

《續漢書》曰：孝德左皇后，安帝母也。父仲躬，犍為武陽人。后兄聖伯，為妖言伏誅。父母同產皆沒宮。后長掖庭，有令色，賜清河王。王大悅，特親幸，自姬妾已下，莫能與比。六年，生男，為清河太子。卒，葬當利庭。延平元年，殤帝崩，清河太子為皇帝。尊清河孝王曰孝德皇帝，左姬孝德皇后。

*孝安閻皇后

《續漢書》曰：孝安安思閻皇后，河南滎陽人，侍中長水校尉暢之女也。有才能令色，立為皇后。安帝崩，閻后為皇太后，與兄顯定策禁中，立濟北王少子北鄉侯為皇帝，奉后，以其年少，欲久專政。於是，太后攝政。永建元年，崩，謚安思后，合葬恭陵。

*孝安李皇后

《續漢書》曰：孝安恭愍李皇后，以宮人侍上，見幸，生順帝。為閻后所妒，見鴆物故，瘞葬城北。帝即位，左右以聞，更以禮殯。永元二年，葬北陵，謚曰愍皇后。

*孝順梁皇后

《續漢書》曰：梁皇后，大將軍商女。后生，有光景之祥。及長，聰睿，仰承兄姊，俯接弟妹，恩情周悉；既有女功之巧，尤好史書學問之事，九歲能誦《孝經》、《論語》，遂治《韓詩》，大義略舉；女傳列圖，常在左右。宗族中外，咸敬異焉。選入掖庭，相工茅通見之，大驚曰：「此所謂日角偃月，相之極貴，臣所未嘗見。」於是以為貴人，恩寵日崇。乃白上曰：「陽以博施為德，陰以不專為義，蓋詩人《螽斯》之福，則百斯男之祚，所由興也。愿陛下思天行之普逮，均貫魚之次序，使小妾得免罪謗之累。」於是上愈善之，益親顧焉。陽嘉元年，立為皇后。沖帝在襁褓，太后攝政。和平元年，崩，群臣奏謚曰順烈皇后，合葬憲陵。

*孝沖母虞貴人

《續漢書》曰：孝順虞大家，孝沖皇帝母也。遭沖、質仍夭，政在梁氏，故與質帝母俱抑而無號。嘉平四年，小黃門趙祐、議郎畢正上言：「孝沖皇帝母虞大家，質皇帝母渤海陳夫人，皆誕生聖帝，未有稱號。今遭盛明，當以母氏序載外戚。朝廷之恩，臣子極賤，尚有追贈，況二母見存，而徒曰大家、夫人，非所示后進，母以子貴之義。」上感其言，即日拜大家為貴人，使中常侍持節就園授印綬。

*孝質母陳妃

《續漢書》曰：樂安陳夫人，孝質皇帝母也。家本魏郡，少以伎入孝王宮，得幸，生質帝。梁冀欲專國權，令帝母不得至京都；又帝短祚，是以外家無他寵。靈帝拜夫人為孝王妃。

*孝崇郾皇后

《續漢書》曰：蠡吾博園郾貴人者，桓皇帝母也。上年十四，襲父蠡吾侯翼爵。即帝位，追尊父為崇皇，陵曰博陵，郾夫人為崇園貴人。和平元年，有司上言為孝崇皇后，即授印綬，宮曰永樂。

*孝桓梁皇后

《續漢書》曰：孝桓懿獻皇后，順烈后之女弟也，字女瑩。上始即位，備禮儀納彩，案舊令聘后，納彩乘馬束帛如孝惠、孝平故事，聘后黃金二萬斤。永初四年，立為皇后。時太后秉政，皇后擅寵后宮。太后崩后，后恩稍衰。后宮妊孕，若產皇子，后輒隨嫉害，少有得全育者。然終身亦無子，后見御轉希。至延熹二年，以憂恚崩，葬懿陵。

*孝桓鄧皇后

《續漢書》曰：孝桓鄧皇后，字猛女。母宣本微，初適郎中鄧香，生后。后適梁紀，故后冒姓梁氏。上誅后兄冀等，立猛為皇后，惡梁姓之同，改姓亳氏，復姓鄧氏。后恃尊驕忌，與上所幸郭貴人更相譖，乃廢之。凡立七年，以憂死，葬於北邙。

*孝桓竇皇后

《續漢書》曰：孝桓竇皇后，章女帝竇德皇后之族孫，大將軍武之女也。孝靈皇帝尊皇后為皇太后，臨朝。武以宦者放縱日久，謀悉誅除，廢其宦。上欲獲忠節，下副論者。數入禁中，進白太后。太后以為「此皆天所生，漢興以來，世世用事，國典常故，何可廢耶？但當誅惡耳。」中常侍管霸頗聞其語，結謀誅武。武自殺，太后歸長樂宮。嘉平元年六月，崩，合葬宣陵。

*孝仁董皇后

《續漢書》曰：河間慎園董貴人，孝靈皇帝母也。靈帝即皇帝位，追尊父長為孝仁皇帝，陵曰慎陵；董太夫人曰慎園貴人。及竇太后歸政，還長樂宮，迎貴人到京都，奉璽綬，上尊號為孝仁皇后，稱永樂宮。竇太后崩后，永樂后數至前省，與上相見，與於政事。中平六年，上棄天下。永樂后兄子重為驃騎將軍，何太后臨朝，重與太后兄大將軍進權勢相害。后每欲參與政事，太后輒相禁塞，后憤恚，嗔罵曰：「汝欲怙大將軍耶？敕驃騎斬大將軍頭來。」何太后以告進，進收重，免官爵。重自殺，后憂怖，病還河間。崩，合葬慎陵。

*孝靈宋皇后

《續漢書》曰：孝靈宋后，敬隱宋貴人之從孫，執金吾酆之女。無寵，而又當正位。后宮幸姬眾共譖惡，誣以祝詛。上信之，遂策收璽綬。后自致暴室獄，以憂死，父兄弟皆被誅。諸常侍、小黃門在省闥者，皆憐宋氏無辜，共合錢收葬后及酆父子於門亭宋氏舊塋。

*孝靈何皇后

《續漢書》曰：孝靈靈思何皇后，南陽宛人也。以良家子選入掖庭，見幸妊身，就館生男，為貴人。父真前卒，召貴人同父兄何進為郎中。靈帝崩，何皇后子辯立為皇帝，后為皇太后，進為錄尚書。袁紹謀誅廢中宮，進以紹計白太后，后不聽，以為：「中官統領禁省，自古及今，漢家故事，不可廢也。且先帝新棄天下，奈何令我楚楚與士人共事乎？」及董卓屯顯陽，議以為太后迫永樂后，令崩，逆婦姑之節，遷太后於桐宮。太后暴崩，群臣奏謚曰靈思皇后，合葬文昭陵。

*孝靈王皇后

《續漢書》曰：孝靈靈懷王皇后，孝獻帝母，王章女也。才明聰敏，能書會計，以良家子應法相選入掖庭。光和三年中夏，幸，妊身，后怖畏何皇后，服藥欲除妊，胎安不動。又后數夢負日，遂不敢搖播。四年三月癸巳，生上。庚子，渴飲米粥，遂暴薨。上歸掖庭，暴室嗇夫朱直擁養，獨擇乳母。歲餘，永樂后自將護。至三歲，靈帝閔上早失所生，追思后令美，乃作《追德賦》、《令儀頌》。陵曰文昭陵，起墳文陵園北。

*孝獻伏皇后

《續漢書》曰：孝獻伏皇后，瑯琊東武人，侍中輔國將軍不其侯完女也。后坐與父完謀為奸書，詐罔無道。上收后下暴室詔獄，憂死，兄弟皆伏誅。

張璠《漢記》曰：曹操入其二女於宮，為貴人，誣伏氏為亂，使御史大夫郗慮仗節收后。后被髮徒跣，走而執上手曰：「不能復相活耶！」上大驚，號哭曰：「我亦不知命在何時？」顧謂慮曰：「郗公，天下暴虐，豈有此乎！」左右莫不流涕，遂殺后也。

《曹瞞列傳》曰：公遣華歆勒兵入宮收后，后閉戶匿壁中。歆攘戶廢壁，牽后出。

*孝獻曹皇后

《續漢書》曰：孝獻曹后，丞相魏王操女也，名憲。建安十八年，上納操二女憲、節於后宮，皆以為貴人。明年，伏后薨，憲為皇后。二十年，獻帝禪位於魏，憲拜山陽公夫人。

