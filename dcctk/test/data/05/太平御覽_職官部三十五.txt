*總敘將軍

石氏《中官占》曰：河鼓星主軍鼓，一曰三星主天子三將軍。中央大星為大將軍，左星為左將軍，右星為右將軍，所以備關梁而距難也。

《周禮·夏官上·大司馬》曰：凡制軍，萬有二千五百人為軍。一鄉之民也。凡起從役家一人也。王六軍，六鄉之數也。卿治文教，軍定武功。其道皆兼三才而兩之，故數俱六也。大國三軍，公侯之封也。成國不過半天子之一軍。次國二軍，諸伯之封。小國一軍。子男之封。軍將皆命卿。位視六事之人，司于六軍之大夫。春秋之時，列國有正卿為將軍，又以亞卿一人為佐，猶執政者貪其權，遂以陵遲，皆非周公之舊也。

《左傳·襄公十三年》曰：晉蒐於綿上以治兵，使士匄將中軍，辭曰：「伯游長。昔臣習於知氏以佐之，非能賢也。請從伯游。」使荀偃將中軍，士匄佐之。使韓起將上軍，辭以趙武。

《孝經左契》曰：將軍順虎銜珠，大夫正海出魚。

《史記》曰：齊景公召穰苴與語，大悅，以為將軍，將兵捍燕。又曰：孝文後六年，匈奴入上郡，周亞夫為將軍，居灞上，祝茲候徐廣曰：表作松茲。姓徐名悍也。徐厲為將軍，軍棘門，以備胡。

《漢書》曰：楚王召宋義計事，而悅之，因以為將軍。

范曄《後漢書》曰：靈帝時，望氣者以為京師當有大兵，兩宮流血。大將軍司馬許源說何進曰：「《太公六韜》有天子親于兵事，可以威壓四方。」詔進大發兵，講武于平觀。下起大壇，上建十二重五采華蓋，高十丈，壇東北有小壇，復九重華蓋，高九丈，引步兵騎士數萬人，結營為陣。天子親出監軍，住大華蓋下，進住小華蓋下，禮畢，帝躬擐甲上馬，稱「無上將軍」，行陣三匝而還。

《魏志》曰：太祖令曰：《司馬法》：「將軍死綏。」《魏書》曰：綏，卻也。有前一尺，無卻一寸也。《尸子》曰：「十萬之軍無將軍，必亂。」

*左右衛將軍

《六典》曰：左右衛將軍之職，掌統領宮庭巡警、沖衛之法令，以督其屬之隊仗，而總諸曹之職務焉。其左右驍衛、左右武衛、左右威衛、左右領軍衛將軍所掌之職皆如之。

《晉書》曰：羊琇為晉臺左衛將軍。又曰：吳隱之遷左衛將軍。雖居清顯，祿賜皆班親族，冬月無被，嘗澣衣乃披絮，勤苦同於貧庶。

何法盛《晉中興書》曰：南頓王宗字延祖，拜左衛將軍，為肅祖所昵，委以禁旅。又曰：王坦之字文度，領左衛，少有風格，尚刑名之學，嘗著《廢莊論》。又曰：虞譚、陳略、曹毗、毛安之并為左衛將軍。

沈約《宋書》曰：左、右衛將軍，晉文建國所置。

《隋書》曰：薛世雄，性廉謹，凡所行軍破敵之處，秋毫無犯，帝由是嘉之。帝嘗從容謂群臣曰：「我欲舉好人，未知諸君識否？」群臣咸曰：「臣等何能測聖心？」帝曰：「我欲舉者薛世雄。」群臣皆稱善。帝復曰：「世雄廉正節概，有古人之風。」於是超拜右翊衛將軍。煬帝改左右衛為之。

《唐書》曰：元和中，以前靈鹽等節度使王佖為右衛將軍。佖在鎮，無智略以馭人，居常猜忌及多殺人以懼之，眾亦不附。及召至，逾月而授以衛將軍。凡將相出入，皆翰林草制，謂之白麻，佖始以責罷中書草制。

《隋書》曰：來護兒，煬帝即位，遷右驍衛大將軍，帝甚親重之。大業六年從駕江都，賜物千段。令上先人冢，宴父老，州里榮之。

《魏志》曰：許褚從太祖戰，大破馬超等，乃遷武衛中郎將，武衛之號自此始也。文帝踐阼，遷武衛將軍。又曰：曹爽自散騎常侍轉武衛將軍。爽秉政，又以弟訓為武衛將軍。

《王敦別傳》曰：敦子應，字安期，官至武衛將軍。

《隋書》曰：獨孤盛為左屯衛將軍。宇文化及之作亂也，裴虔通引兵至成象殿，宿衛者皆釋仗而走。盛謂虔通曰：「何物兵？形勢太異也！」虔通曰：「事勢已然，不預將軍事。將軍慎無動。」盛大罵曰：「老賊是何物話！」不及被甲，與左右十餘人逆拒之，為亂兵所殺。

《唐書》曰：咸通中以伶官李可及為威衛將軍，曹確執奏曰：「臣覽貞觀故事，太宗初定官品令，文武官共六百四十三員。顧謂房玄齡曰：『朕設此官員以待賢士，工商雜色之流假令術逾儕類，止可厚給財物，必不可超授官秩，與朝賢君子比肩而立、同坐而食。』太和中文宗欲以樂官尉遲璋為王府率拾遺，竇詢直極諫，乃改授光州長史。伏乞以兩朝故事，別授可及之官。」帝不之聽。又曰：高祖以李粲為左監門大將軍，禮高年也。初，高祖問粲年幾，對曰八十，高祖曰：「公清幹之譽聞於隋日，今年齒雖邁，筋力未衰，但監門之職，非公莫可，意欲相委如何？」粲以年老辭讓，高祖曰：「藉公處分耳，豈欲煩公筋力耶！」於是詔粲自非殿庭，皆乘蜀馬，論者榮之。又曰：王及善除右千牛衛將軍，高宗謂曰：「朕以卿忠敬，故與卿三品要職。他人非搜辟不得至朕所，卿佩大橫刀在朕側，知此官否？」又曰：李聽，元和中為羽林將軍，有名馬，穆宗在東宮令近侍諷聽獻之。聽以職總親軍，不敢從。及即位之始，幽冀不廷，太原與二鎮接境，方議易帥。宰臣進擬，上皆不允，謂宰臣曰：「李聽為羽林將軍，不與朕馬，是必可任。」

《五代史》云：周廣順二年十二月，詔改左右威衛復為左右屯衛，避太祖諱也。

*左右金吾衛將軍

《六典》曰：左右金吾衛大將軍之職，掌宮中及京城晝夜巡警之法，以執御非違。

《百官表》云：秦有中尉，掌徼循京師。如淳曰：所謂游徼，徼循禁備盜賊也。顏師古曰：徼，謂遮繞之也。音工釣反。漢武帝太初元年更名執金吾，應劭曰：吾者，御也。掌執金革以御非常也。顏師古曰：金吾，鳥名也，主辟不祥。天子出，職主先導，以備非常，故執此鳥之象，因以名官也。緹騎二百人，輿服導從，車騎滿路，群僚之中，斯最壯矣。舊掌京師盜賊，考按疑事。漢郅都、寧成、王溫舒、咸宣等皆截理橫噬虎而冠者也，止切理辨亦旋誅黜。又置執金吾丞。后漢掌宮外戒司非常水火之事，衛尉巡行宮中，金吾徼循宮外，為表里以擒奸討猾。日三繞行宮外，及主兵器。自中興但專徼循，不與他政。又有執金吾吏、文學執金吾佐、執金吾員吏。魏武秉政，復為中尉。晉初罷直，至后周置武環率、武候率，下大夫各二人。隋置左、右武候府，大將軍一人、將軍三人，掌車駕出入，先驅后殿；晝夜巡察，執捕奸非；烽候、道路、水草所宜。巡狩師田則掌其營禁。煬帝大業三年改為左、右武候衛，所領軍事名佽飛。《漢宮表》曰：漢有左戈令。武帝太初元年，更名佽飛，掌戈射，屬少府。光武省之，隋代采舊名。唐初又為左、右武候府，貞觀十年十二月，馬周奏：京城諸街置鼓，罷傳呼。龍朔二年改為左、右金吾衛，置大將軍一人，所掌與隋同；將軍二人副其事。領官屬并。隋置，大唐因之。

《後漢書》曰：初，光武適新野，聞陰后美，心悅之。後至長安見執金吾車騎甚盛，因嘆曰：「仕宦當作執金吾，娶妻當得陰麗華。」

《漢官·宰尹下》曰：吾，御也，常執金革以御非常。緹騎二百人，持戟五百二十人。輿馬導從，充滿於路，世祖微時，嘆曰：「仕宦當作執金吾」是也。

《漢書·百官公卿表》曰：秦名曰中尉，掌徼循京師。有兩丞、候、司馬，兵千人。武帝太初元年更名執金吾。又曰：毋將隆為執金吾。時侍中董賢方貴，上使中黃門發武庫兵，前後十輩，送賢及上乳母王阿舍。隆奏：「武庫兵器，天下公用，國家武備，繕治造作，皆度大司農錢。蘇林曰：用度皆出大司農。大司農錢自非乘輿不以給，供養勞賜，一出少府。蓋不以本藏給末用，不以民力供浮費，別公私，示正路也。」又曰：郅都為中尉，丞相條候至貴倨也，而都揖丞相。是時民樸，畏罪自重，而都獨先嚴酷，行法不避貴戚，列侯宗室見都側目而視，號曰「蒼鷹」也。

《東觀漢記》曰：馬防字孝孫。拜執金吾，性矜嚴公正，上事處議多見用。

《續漢書》曰：陰識拜執金吾，位特進，入則極言正諫。至與賓客語，不及國事，常慕仲山甫匪躬之節，所用掾史皆得天下俊哲。虞詡、傳賢等是也。又曰：朱浮字叔元，為執金吾。帝以二千石長吏多不堪任，時有纖微之過者，必見斥罷，交易紛擾，百姓不寧。六年，有日蝕之異，浮因上疏切諫，自是州郡奏長吏二千石不任位者，事皆先下三公遣掾史案驗，然後黜退。又曰：秩中二千石，掌外司非常水火之事，旦三繞行宮外，及主兵器，丞一人，比千石。

華嶠《後漢書》曰：賈復為執金吾。更始，郾王尹尊及諸將反，上召諸將議，以檄叩地曰：「郾最強，宛次之。」復率爾對曰：「臣請擊郾。」上笑曰：「執金吾擊郾，吾復何憂耶？」又曰：耿秉為人威重，有謀略，拜執金吾。每行幸，秉恒領宿衛。

謝承《後漢書》曰：梁冀為執金吾，歲朝，托疾不朝，司隸揚雄治之，詔以二月俸贖罪。

《漢雜事》曰：辛慶忌明略威重，任國柱石，為執金吾。

《魏書》曰：臧霸與曹休討吳，破賊呂范於洞浦，征為執金吾。每有軍事，帝咨訪焉。又曰：崔琰遷中尉。琰聲姿高暢，眉目疏朗，須長四尺七寸，有威重，朝士瞻望，太祖亦嚴憚焉。又曰：徐奕，太祖以為中尉，手令曰：「昔楚有子玉，文公為之側席；汲黯在朝，淮南為之折謀。《詩》稱『邦之司直』君之謂也。」

《唐書》曰：高祖以徐世勣為右武候大將軍，隋大業三年及唐初并為左右武候，至龍朔二年復為左右金吾。詔曰：「念功褒善，哲王彝訓；紀德親賢，有國通典。黎州總管曹國公世勣本自黎陽，擁徒歸順，任以藩岳，誠效克彰，節義不渝，夷險無變，信同金石，操擬松筠，宜加寵命，用超恒序，可賜姓李氏。」又曰：趙道興，貞觀初歷遷左武候中郎將，明閑宿衛，號為稱職。太祖嘗謂之曰：「卿父為隋武候將軍，甚有當官之譽。卿今克傳弓冶，可謂不墜家聲。」因授右武候將軍。其父時廨宇，仍舊不改，時人以為榮。又曰：裴谞為右金吾將軍。建中初，上以刑名理天下，百吏震悚。時十月禁屠殺，以甫近山陵，禁益嚴。尚父、汾陽王郭子儀隸人殺羊以入，門者覺之，谞列奏狀，上以為不畏強御，累遣宣喻。或謂谞曰：「郭公有社稷功，豈不為蓋之？」谞笑曰：「非爾所解。且郭公威儀權太盛，上新即位，必謂黨附者眾。今發其細過，以明不弄權耳。吾上以盡事君之道，下以安大臣，不亦可乎？」又曰：臧希讓為金吾大將軍。骯臟好談時政，屢以理體上于公卿，詔令集賢院待制。希讓無學術，及處近地，從容公卿間，強引文言以自賢，而所聞知多道途得之，每發必差謬，頗為士子所笑。

*諸衛上將軍

《唐通典》曰：魏黃初中，始有上大將軍，以曹真為之。吳亦以陸遜為上大將軍。后周建德四年，增置上大將軍；隋并以為武散官，不理事。上大將軍從二品。又曰：唐武德初，秦王既平王世充及竇建德，高祖以秦王功殊古今，自昔位號不足以為稱，乃特置天策上將軍以拜焉，位在王公上。又曰：貞元二年九月詔曰：「六軍先已各置統軍一人，今十六衛，宜各置上將軍一人，秩從其品。」繇是上將軍之官始列於品位。

