*珮

《說文》曰：珮，大帶珮也。珮必有巾，故從巾。

《釋名》曰：珮，倍也，言其非一物，有倍貳也。有珠、有玉、有容刀、有帨巾、有解之屬也。

《詩》曰：青青子珮，悠悠我思。珮，玉也。又曰：有女同車，顏如舜華。將拌喃翔，珮玉瓊琚。又曰：知子之來之，雜珮以贈之。雜珮者，珩璜琚瑀衡牙之類。知子之順之，雜珮以問之。問，遺也。知子之好之，雜珮以報之。又曰：彼留之子，貽我珮玖。又曰：我送舅氏，悠悠我思。何以贈之？瓊瑰玉珮。又曰：巧笑之瑳，珮玉之儺。又曰：鞙鞙音蠲珮璲，不以其長。鞙鞙，玉貌。璲，瑞也，以瑞玉為珮，珮之鞙然。

《周禮》曰：王府掌王之金玉玩好，共王之服玉珮玉。

《禮》曰：主珮倚則臣珮垂，主珮垂則臣珮委。又曰：石駘仲卒，無嫡子，有庶子六人。卜所以為後者，曰：「沐浴珮玉則兆。」五人者皆沐浴珮玉。石祁子曰：「孰有執親之喪而沐浴珮玉者乎？」不沐浴珮玉，石祁子兆。又曰：古之君子必珮玉，右徵角，左宮羽。趨以「彩齊」，路門之外樂節也。行以「肆夏」。證堂之樂節也。周旋中規，折旋中矩。進則揖之，退則揚之，然後玉鏘鳴也。故君子在車則聞和鸞之聲，行則鳴珮玉，是以非辟之心無自而入也。君在不珮玉，左結珮，右設珮，朝于君亦結左。齊則綪結珮而爵韠。凡帶必有珮玉，惟喪否。珮玉有衡牙。居中央以前后觸。君子無故玉不去身，君子於玉比德焉。天子珮白玉而玄組綬，公侯珮山玄玉而朱組綬，大夫珮水蒼玉而純組綬，世子珮瑜玉而綦組綬。士珮瓀玫而缊組綬。孔子珮象環五寸而綦組綬。

《大戴禮》曰：上車以和鸞為節，下車以珮玉為度。

《左傳》曰：蔡昭侯為兩珮與裘以如楚，獻一珮一裘於昭玉。服之以享，蔡侯服其一。子常欲之，弗與。三年止之。事具《玉部》。又曰：吳申叔儀乞糧於公孫有山氏，申叔儀，吳大夫，公孫有山，魯大夫，舊相識。曰：「珮玉蕊兮，余無所系之。」蕊丞服飾備也。尾馛系珮，言吳王不恤下也。

魚豢《魏略》曰：有雙璜雙珩，琚、瑀、衡牙、琨、珠為珮者，乃漢明帝彩古文始制也。

《晉書》曰：王祥著遺令子孫云：「吾氣絕，不須沐浴，勿纏尸，皆浣故衣，隨時所服。所賜山玄玉珮、衛氏玉玦、綬笥，皆勿以斂。」

《齊書》曰：永明元年，有司奏貴妃、淑妃并加金章紫綬，珮于寘玉。

《隋書》曰：何稠參會古今，多所改創，從省之服，初無珮綬，稠曰：「此乃晦朔小朝之服，安有人臣謁帝而除去印綬，兼無珮玉之節乎？」乃加獸頭小綬及珮一只。

《國語》曰：秦穆公使公子縶吊公子夷吾子于梁，退而私於縶，曰：「請以黃金三十鎰、白玉之珩六雙，不敢當公子，納之左右。」又曰：王孫韋聘於晉，定公享之。趙簡子鳴玉以相，鳴珮玉以相禮。問於王孫韋：「楚之白珩猶在乎？」珩，珮上之黃者。對曰：「然。」簡子曰：「其為寶也，幾何矣？」曰：「未嘗為寶，先王之玩也。」

《周書》曰：武王俘商，得舊乏玉萬四千，珮玉億有八萬石。

摯虞《決疑要注》曰：漢末喪亂，絕無玉珮。魏侍中王粲識舊珮，始復作之，今玉珮授法於粲。

《三禮圖》曰：凡玉珮，上有雙衡，長五寸，博一寸。下有雙璜，徑三寸，衡牙、蠙珠以納其間。上下為衡，半璧為璜，璜中橫以沖牙，以蒼珠為瑀。

董巴《漢與服志》曰：古者君臣珮玉，三代同之。五霸興兵，珮非戰器，去珮留其系璲以為章表。秦乃以彩組連結，謂之綬。漢承秦制，用而弗改。至孝明皇帝乃為大珮、沖牙、雙渠璜皆以白玉，乘與絡以白珠，公卿諸貴以彩絲，其玉視冕旒。

蔡邕《與服志》曰：孝明作蠙珠之珮，以郊祀天地。

《白虎通》曰：所以必有珮者，表意見所能，故修道無窮，即珮環；能大道德，即珮琨；能決嫌疑，即珮玦。是以其所珮即知其所能，若農夫珮其耒耜，工匠珮其斧斤，婦人珮其針縷也。

《孔叢子》曰：子產死，鄭人大夫舍玦珮，婦女舍珠玉。

《說苑》曰：襄成君始封之日，衣翠衣，帶玉珮，至流水之上。大夫莊辛見而悅之。又曰：經侯過魏太子，左服玉具劍，右帶珮環，左光照右，右光照中左，太子不視。經侯曰：「魏國有寶乎？」太子曰：「主信臣忠，百姓戴上，此魏國寶也。」經侯應聲解劍而去珮。

《鹽鐵論》曰：子思銀珮。

《尚書舊傳》曰：淑妃修媛，修華，修容，婕妤珮彩瓊玉，貴人珮于寘玉。

《鄴中記》曰：石虎后出行，有女鼓吹，尚書官屬皆著錦袴、珮玉。

《晉令》曰：皇太子妃珮瑜玉，諸王、郡公、太宰、太傅、太保、司空、諸長公主、諸王世子、大司馬、大將軍、太尉珮玄玉。

《晉宋舊事》曰：太后、皇后白玉珮。

《穆天子傳》曰：七萃之士，天子賜以左珮玉華。玉華之珮，珮之清者。又曰：天子渴於沙中，沙中無水。七萃之士干奔戎刺其左驂之頰，取其清血而飲天子。天子美之，乃賜奔戎珮玉一雙。

《列仙傳》曰：江濱二女者，不知何許人。步游江濱，逢鄭交甫，挑之，不知神人也。女遂解珮與之，交甫悅，乃授珮而去數十步，空懷無珮，女亦不見。

《拾遺記》曰：燕昭王時西王母降，與昭王游乎燧林之下，說炎皇鉆火之術。取綠桂之膏，然以照夜。忽有飛蛾銜火，狀如丹雀，來拂桂膏之上。此娥出員丘之穴，穴洞達於九天，中有細珠流沙，可穿而結，因用為珮。又曰：漢成帝時乘與皆尚黑，宮中美女服皂，班姬以下皆玄綬王翳珮。又曰：漢昭帝元始元年，穿淋池，廣千步，中植分枝荷，一莖四葉，狀如駢蓋。日照則葉低蔭根莖，若葵之衛足也，名曰低光荷。實如玄珠，可以飾珮。

《漢武內傳》曰：上元夫人帶六出火玉之珮。

《搜神記》曰：元康中，婦人之飾有五兵珮。

《楚辭》曰：扈江離與薜荔，扈，被也。紉秋蘭以為珮。紉蘭，索香草也。又曰：云衣兮披披，披披，長貌。玉珮兮陸離。陸離，光彩貌。又曰：連蕙若以為珮兮，過鮑肆而失香。又曰：盍吾游此春宮，春宮，東方青帝宮。折瓊枝以繼珮。

潘岳《西征賦》曰：飛翠綏拖鳴玉，出入禁門者眾矣，想珮聲之遺響，若鏗鏘之在耳。

劉梁《七舉》曰：珮則結綠，懸黎寶之妙微；荷彩照爛，流景楊暉。

曹植《與陳琳書》曰：帶蜿虹以為紳，連日月以為珮。

殷仲堪《與相王箋》曰：所致玉珮，光潤清越。

傅玄《大言賦》曰：腰珮六氣，首戴天文。

*環

《說文》曰：好倍肉謂之瑗，肉好若一謂之環。

《禮》曰：孔子珮象環五寸而綦組綬。謙不比德，亦不事也。象，有文環者，取其修無窮。

《左傳》曰：穆叔之子仲壬與公御萊書觀於公宮，公予之環，使才人入示之，不示出，命珮之。又曰：宣子有玉環，其一在鄭商，玉環同工共樸，自共為雙。宣子謁諸鄭伯，謁，請也。子產弗與。事具《玉部》。

《宋書》曰：江夏王義恭，孝武即位，以其藩所服玉環、大綬賜之。

《梁書》曰：柳惔，武帝之鎮襄陽，惔祖道，帝解玉環贈之。天監二年元會，帝謂曰：「卿珮玉環，是新亭所贈耶？」對曰：「既瑞感神衷，臣謹服之無斁。」

《白虎通》曰：修道無窮，即珮環也。

《瑞應圖》曰：黃帝時，西王母乘白鹿來獻白環，舜時復來獻白環。

王子年《拾遺記》曰：顓頊時，濱海之北有勒題國，皆衣毛，無翼而飛。帝乃更衣以文豹為飾，獻黑玉之環，色如淳漆。

《荀卿子》曰：大夫待放于境，君賜以環即返，以玦即去。

《西京雜記》曰：趙飛燕為后，女弟昭儀上五色玉環。

《春秋后語》曰：秦始皇聞齊王后賢，嘗使遺之連環，曰：「齊人多智，能解此乎？」后以示群臣，莫能解，乃引椎破之，謝秦使曰：「謹以解矣，以報。」始皇壯其志，益不敢謀齊。

劉向《列女傳》曰：齊桓公行霸，諸侯朝之，衛獨不至。公謀伐衛，衛姬脫簪珥，解環，再拜，請征之罪。

《莊子·內篇》云：彼是莫得其偶，謂之道樞，樞得其環中，以應於無窮。夫是非反覆，相尋無窮，故謂之環中空矣。今以是非為環，而得其中者也。無是非者也。無是非，故能夫是非無窮，故應亦無窮。

*玦

《說文》曰：玦。玉珮。珮如環而有玦，故云玦。

《詩》曰：芃蘭之葉，童子珮韘。韘，玦也。

《左傳》曰：狄人伐衛，將戰，衛懿公與石祁子玦，與寧莊子矢使守，莊子，寧遠也。玦，玉玦。曰：「以此贊國，擇利而為之。」贊助也。玦，示以當決斷。矢，示以御難。又曰：晉侯使申生伐東山皋落氏，珮之金玦。狐突曰：「金寒玦離，胡可恃也？」罕夷曰：「金玦不復，雖復何為？君有心矣。」

《國語》曰：獻公使申生伐東山，衣偏裻之衣，珮之金玦。太子見里克曰：「君賜我以偏衣金玦，何也？」克曰：「孺子懼乎？衣金之偏而握金不偷矣。」太子遂行，狐突御戎，先友為右，告先友曰：「君與我此衣，何也？」先友曰：「中分而金玦之權在此行也。」狐突嘆曰：「以尨衣純尨，雜色純德，謂太子。而玦之，以金銑者，寒甚矣，胡可恃也？」

《典略》曰：項羽與沛公飲，范增數目羽，舉所珮玉以示之者三，羽默然。

《後漢書》曰：更始謀煞升伯，伯升，光武兄。乃會諸將，以成其計。繡衣御史申徒建隨獻玉玦，更始竟不能煞。

《東觀漢記》曰：明帝詔曰：「馮魴以忠孝出入八年，數進旨涸正諫，賜以玉玦。」

《續漢書》曰：桓帝永興二年，光祿勛史舍壁下夜有青氣，視之得玉鉤、玦各一。

《魏氏春秋》曰：明帝張掖郡金山玄川溢，涌寶石負圖，有玉匣，開蓋於前，上有玉玦二，璜一。

《魏略》曰：太祖征漢中，太子在孟津，聞鍾繇有玉玦，使臨淄侯曹子建也。因人說之，繇遂送焉。太子與繇書曰：「南陽宗惠叔稱君侯昔有美玦，聞之驚喜笑，與抃會當自白書，恐傳言未審，以是令舍弟子建因荀仲茂時從容喻圖指。鄴騎既到，寶玦初至，捧押跪發，五內震駭，繩窮柙開，爛然滿目。偎以蒙鄙之姿，得睹希世之寶。不煩一介之使，不捐連城之價，既有秦昭章臺之觀，而無藺生詭奪之誑。嘉貺益腆，敢不欽承。謹奉賦一篇。」

王隱《晉書》曰：禮，能使決疑者珮玦，故遺其臣亦授之以玦。晉授命有二塊，其一當魏歷數既終，當禪大晉，故與之玦。凡授命將即天子之位，皆眾人之所疑，以武皇帝能斷決，應天順民，授曹氏禪而尾昰，得應珮玦，故以賜焉。是以有二玦。

蕭子顯《齊書》曰：太祖在淮陰治城，得錫玦大數尺，下有篆字，人莫識。紀僧貞曰：「何須辯文！此自久遠之物，即九錫之徵也。」太祖曰：「卿勿妥茉！」

《北齊書》曰：樂陵王百年，傳博陵人。賈德胄教百年嘗作數敕字。德胄封以奏帝，帝怒，召百年。百年知不免，割帶玦留與妃斛律氏。及百年被誅，妃把玦哀號，不食而死，玦猶在手，拳不可開。其父自擘之乃開。

《白虎通》曰：能決嫌疑則珮玦。

《瑞應圖》曰：舜時西王母獻白環玦。

《隋巢子》曰：召人以環，絕人以玦。

《莊子》曰：儒者授珮玦者，事至而斷。

《西京雜記》曰：趙飛燕為皇后，女弟昭儀上珊瑚玦。

孟達《與諸葛亮書》曰：今送綸帽、玉玦各一，以徵意焉。

*笏

《釋名》曰：笏，忽也。君有教命及所啟白，則書其上，備忽忘也。或曰薄，可以薄疏物。

《禮》曰：笏，天子以球玉，諸侯以象，大夫以魚須與鬚同。文竹，士竹本象可也。見於天子與射無說音脫笏，入太廟說笏，非古也。小功不說笏，當事免則說之。免悲哀哭踴之時。凡有指畫於君前用笏，造授命於君必書于笏。笏，畢用也。因飾焉。畢畫也。笏度二尺有六寸，其中博三寸，其煞六分而去一。煞猶抒也。天子抒上經葵首，諸侯不經葵首。又曰：將適公所，書思對命。思，所思念，將以告君，書之于笱，為失忘也。又曰：侍坐於君子，君子欠伸，運笏澤劍首，還履，問日之蚤音早暮，請退，可也。運澤猶玩弄也。

《大戴禮》曰：天子御珽。王延言挺亟方正于天下。諸侯御荼，荼前詘后直，下天子也。荼音舒。大夫服笏。前詘后詘，無所不護也。又曰：《五經要義》曰：「天子之笏謂之珽，珽然無所屈也。」

《周書》曰：武王不閉外門，以示無懼，去劍搢笏，以示無仇。

《後漢書》曰：陳蕃為光祿勛，范滂為主事，以公儀詣蕃，執板入閤，至坐不奪，滂投板振衣而去。郭泰責藩曰：「以階級言，滂宜有敬，以類數推之，至閤宜省。」所景切。

《吳志》曰：朱治領吳郡，舉孫權為孝廉。后權為吳王，治每見權，常執板交拜。板即笏也。

《晉書》曰：王敦表溫嶠為丹陽尹，因餞會錢鳳，自起行酒。至鳳未飲，嶠偽醉，以手板擊鳳幘墜，作色曰：「錢鳳何人？溫太貞行酒！」敦不悅，兩釋之。又曰：桓溫秉政，謝安、王坦之往候之。坦之倒持手板。

《宋書》曰：建平王弘，文帝子也。元凶劭殺立，孝武入討劭，錄弘殿內，自拔莫由。孝武嘗以一手板于弘，遣左右親信周法道赍手板，詣孝武帝，以為尚書左仆射。又曰：庾道愍尤精相板。宋明帝時，山陽王休祐屢以言語忤顏，見道愍，托以己板為他物，令道愍占之。道愍曰：「此乃甚貴，然使人多愆忤。」祐以竇哄回詳密求換其板，他日彥回侍明帝，自稱下官。帝多忌，甚不悅。休祐具以狀言。帝乃意解。又曰：綦母珍之在西州時，有一手板。相者云：「當貴」，每以此言動帝。又圖黃門郎，帝嘗問之曰：「西州時手板何在？」珍之曰：「此是黃門手板，官何須問？」帝大笑。

《齊書》曰：豫章王嶷薨，見形於弟居弟切。后園，乘腰與，指麾處分，呼直兵。直兵無手板，左右授一玉手板與之，謂曰：「橘樹一株，死可補之。」因出后園閤，直兵倒地，仍失手板。

《宋書》曰：明帝起事，諸方并舉兵。帝謂蔡興宗曰：「頃日人情言何？事當濟不？」興宗曰：「今米直豐賤而人情更安，以此論之，清蕩可墳。但臣所憂，更在事后，猶羊公言既平之後，方當勞聖慮耳。」尚書竇哄回以手板筑興宗不己。上曰：「如卿言！」

《北齊書》曰：爾朱榮既誅，得其手板，上有數牒啟，皆左右去留卻墅，非其腹心在出限。帝曰：「豎子若過今日，便不可制。」又曰：文襄疑文宣佯愚，慮其有后變，將陰圖之，以問崔暹。暹曰：「嘗與二郎俱在行位，試以手板拍其背而不瞋，乃將犀手板換暹竹者，自揩拭而玩視之。以是知其實癡，不足慮也。」帝既鎖暹，責其往昔打背。暹自陳所對文襄之言己功以贖死。帝悟曰：「我免禍，乃暹之力。」釋而勞之。

《唐書》曰：高宗欲立武昭儀。褚遂良諫，不從，致置笏殿街，曰：「還陛下此笏！」乃解巾叩頭流血。又曰：崔滌，玄宗時嘗朝夕宮掖出入無間，慮有所漏泄，乃於滌笏上親札「慎密」二字以誡之。又曰：玄宗以張九齡體弱，簪笏不勝，命置笏囊。又曰：李絳面論吐突承瓘用兵無功，合從顯責。又論承瓘於軍中立聖政碑，事不可許。上初怒，色變。絳語不己，詞旨懇切，因泣下。上察其意，乃大開忤，拜絳為中書舍人，即命曳去所立碑，曰：「微降言，吾不知為損。」又面賜絳紫，親為絳擇笏以賜之，因謂之曰：「爾他時勿易此心！」又曰：朱泚盜據宮闕，乃遣將韓旻領兵疾趍奉天，召段秀實與之謀議。秀實從，欲圖之，陰說大將劉海賓、何明禮等同謀煞泚。明日，泚召秀實議事，秀實勃然而起，奪源休笏以擊泚，傷額流血。海賓等不至，秀實遂被害。又曰：魏謩，文宗時為起居舍人，上謂之曰：「卿家有何舊書？」詔對曰：「比多失墜，惟簪笏獨存。」輒令進之。鄭覃曰：「在人不在笏。」上曰：「覃不解我意，乃此《甘棠》之義，非在笏而己。」

《三禮圖》曰：士竹笏，飾以象骨，大夫飾以魚須。

《與服雜事》曰：古者貴賤皆執笏，主書君上之政令，有事則搢之於腰帶中。近代以來，惟八座尚書執笏者，白筆綴手板頭，以紫囊裹之。其餘王公卿士但執手板，主于敬，不執笏，亦非記事官也。

周遷《車服雜事》曰：應仲遠云：「昔荊軻逐秦王，其後謁者持匕首以備不虞，從此侍官執刀劍。漢高祖偃武修文，始制以手板代焉。

《江表傳》曰：孫權既即尊位，請會百官，歸功周瑜。初，張昭勸迎曹公，權不從，而周瑜敗之。及是昭舉笏，欲褒贊功德。未及言，權曰：「如張公之計，今己乞食矣。」昭大慚，伏地流汗。又曰：獻帝嘗見郗慮及少府孔融。問融曰：「鴻豫原字鴻豫。何所優長？」融曰：「可與適道，未可與權。」慮舉笏曰：「融昔宰北海，政散民流，其權安在？」遂與融互相長短。

《穆天子傳》曰：天子大服，冕祎𢁱帶，搢笏夾珮。郭璞注云：沃蹕也。夾珮，左右兩珮也。奉璧南面，立于寒下，授何也。

郭子橫《洞冥記》曰：孟歧，清河之逸人也，年可七百歲，語及周初時事如目前。歧時侍周公，升壇上歧，以手摩成王之足，周公以玉笏與之。

《郡國志》》曰：晉明為太子時，嘗戲殿前，以玉手板弄銅蟠螭口，手傾溜入螭服中，不能出。人后見一白鼠出入螭口。

《世說》曰：王子猷作桓車騎騎兵參軍。桓曰：「卿在府久，此當相料理。」初不答，高視，以手板柱頰云：「西山朝來，致有爽氣，《相手板經》曰：相手板法出蕭何，或曰四皓，初出殆不行世。東方朔見而喜之，曰：此非庸人所解。至魏司空陳長史見此書，嘆伏，以示許士宗、韋仲將、管輅，見而推嘆。郭景純以夜兼晝，方得其妙理。相手板將以閑太之時，取五行，尋四時，定八節，明二十四氣，百不失一。板長一尺五寸，廣一寸五分。上狹而薄，下廣而厚，八角十二芒，并欲端平，板形皆完凈。板凶少吉多者可用，吉少凶多者不可用服也。舊用白直檀、刺榆、桑、柘四材也。番當令理通直，從上至下，直如弦，不得出邊，絕理板頭。是君坐板頭缺，與君共事必不得終。分板作四分，上一分為二親，左為父，右為母，弟二分都為婦，弟三分左為男，右為女，弟四分左為奴，右為婢，婢之不辟方，留為田宅、財物、牛馬、豬羊雞犬之屬，以五行十二時分。若其處崩毀傷蹈，破裂吊節，蝎穿兆隨，所屬物必損失死亡。板兩邊，左為城，右為社，寬博，文彩班班，光澤清凈，必得封邑。

《仲長子》曰：笏以書君教令，記善刺過。今之板以象焉。

劉義恭《啟事》曰：聖恩優重，猥賜華纓玉笏。珍冠飾首，琛板耀握，非臣朽薄所宜服之。

