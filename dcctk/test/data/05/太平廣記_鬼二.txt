*吳祥

漢諸暨縣吏吳祥者，憚役委頓。將投竄深山，行至一溪。日欲暮，見年少女子。綵衣甚美。云。我一身獨居，又無鄉里，唯有一孤嫗。相去十餘步耳。祥聞甚悅。便即隨去。行一里餘。即至女家。家甚貧陋。為祥設食。至一更竟。聞一嫗喚云。張姑子。女應曰。諾。祥問是誰。答曰。向所道孤嫗也。二人共寢至曉。鶏鳴祥去。二情相戀，女以紫巾贈祥，祥以布手巾報。行至昨所遇處。過溪，其夜水暴溢，深不可涉。乃廻向女家。都不見昨處。但有一冢耳。出《法苑珠林》

*周翁仲

汝南周翁仲，初為太尉掾。婦產男。及為北海相。吏周光能見鬼，署為主簿。使還致敬於本郡縣，因告之曰。事訖，臘日可與小兒俱侍祠。主簿事訖還，翁仲問之，對曰。但見屠人。弊衣蠡髻而踞神坐，持刀割肉。有衣冠青墨綬數人，彷徨堂東西廂，不進，不知何故。翁仲因持劒上堂。謂嫗曰。汝何故養此子。嫗大怒曰。君常言，兒體貌聲氣喜學似我。老翁欲死，作為狂語。翁仲具告之，祠祭如此，不具服，子母立截。嫗泣涕言。昔以年長無男。不自安。實以女易屠者之男。畀錢一萬，此子年已十八。遣歸其家。迎其女。已嫁賣者妻。後適西平李文思。文思官至南陽太守。見《風俗通》

*田疇

田疇，北平人也。劉虞為公孫瓚所害，疇追慕無已，往虞墓，設雞酒之禮哭之。音動林野。翔鳥為之悽鳴。走獸為之悲吟。疇臥於草間，忽有人通云。劉幽州來，欲與田子泰言生平之事。疇神悟遠識。知是劉虞之魂，既進而拜。疇泣不自止。因相與進鶏進酒。疇醉。虞曰。公孫瓚購求子甚急，宜竄伏避害。疇對曰。君臣之道，生則盡其義。今見君之靈，願得同歸九泉。骨且不朽，安可逃乎。虞曰。子萬古之高士也，深慎爾儀。奄然不見，而疇醉亦醒。出《王子年拾遺記》

*文頴

漢南陽文頴。字叔長，建安中，為甘陵府丞。過界止宿，夜三鼓時，夢見一人跪前曰。昔我先人，葬我於此。水來湍墓，棺木溺，漬水處半，然無以自溫。聞君在此。故來相依。欲屈明日，暫住須臾。幸為相遷高燥處。鬼披衣示頴。而皆沾濕。頴心愴然。即寤。訪諸左右，曰。夢為虛耳。何足怪。頴乃還眠。向晨，復夢見。謂頴曰。我以窮苦告君，奈何不相愍悼乎。頴夢中問曰。子為誰。對曰。吾本趙人。今屬汪芒氏之神。頴曰。子棺今何所在。對曰。近在君帳北十數步，水側枯楊樹下，即是吾也。天將明，不復得見，君必念之。頴答曰。諾。忽然便寤。天明可發。頴曰。雖云夢不足怪，此何太過。左右曰。亦何惜須臾，不驗之耶。頴即起。率十數人將導，順水上，果得一枯楊。曰：「是矣。掘其下，未幾，果得棺，棺甚朽壞，沒半水中。頴謂左右曰。向聞於人，謂之虛矣。世俗所傳，不可無驗。為移其棺，葬之而去。出《搜神記》

*王樊

燉煌實錄云。王樊卒，有盜開其冢。見樊與人樗蒱。以酒賜盜者。盜者惶怖，飲之。見有人牽銅馬出冢者。夜有神人至城門，自云。我王樊之使，今有發冢者。以酒墨其脣訖。旦至。可以驗而擒之。盜既入城。城門者乃縛詰之，如神所言。出《獨異志》

*秦巨伯

琅邪秦巨伯，年六十。嘗夜行飲酒，道經蓬山廟。忽見其兩孫迎之。扶持百餘步。便捽伯頸着地。罵老奴。汝某日捶我，我今當殺汝。伯思惟：某時信捶此孫。伯乃佯死，乃置伯去。伯歸家，欲治兩孫。孫驚惋叩頭。言為子孫，寧可有此，恐是鬼魅。乞更試之，伯意悟。數日，乃詐醉，行此廟間。復見兩孫來扶持伯。伯乃急持。動作不得。達家，乃是兩人也。伯著火灸之，腹背俱焦坼，出著庭中，夜皆亡去，伯恨不得之。後月，又佯酒醉夜行，懷刀以去，家不知也。極夜不還。其孫恐又為此鬼所困。仍俱往迎之，伯乃刺殺之。出《搜神記》

*宗岱

宗岱為青州刺史，禁淫祀，著《無鬼論》。甚精，無能屈者。鄰州咸化之。後有一書生。葛巾，修刺詣岱。與之談甚久，岱理未屈。辭或未暢，書生輒為申之。次及無鬼論，便苦難岱。岱理欲出。書生乃振衣而起曰。君絕我輩血食二十餘年。君有青牛髯奴，未得相困耳。今奴已叛，牛已死，令日得相制矣。言絕，遂失書生，明日而岱亡。出雜語

*鄭奇

後漢時，汝南汝陽西門亭有鬼魅，賓客宿止多死亡。或亡髮失精。郡侍奉掾宜祿鄭奇休，去亭六七里，有美婦人乞寄載，奇初難之。然後上車。入亭，趨至樓下，吏卒白樓不可上。奇曰。我不惡也。時亦昏冥。遂上樓。與婦人接宿，未明發去。亭卒上樓掃除，見死婦，大驚，走白亭長。擊鼓會諸廬吏，共集診之。乃亭西北八里吳氏婦。新亡，夜臨殯火滅，及火至失之。其家即持去。奇發，行數里，腹痛。到南頓利陽亭，加劇物故。樓遂無敢復上。出《風俗通》

*鍾繇

鍾繇忽不復朝會。意性有異於常。寮友問其故，云。常有婦人來，美麗非凡間者。曰。必是鬼物，可殺之。後來止戶外，曰。何以有相殺意。元常曰。無此。慇懃呼入。意亦有不忍，乃微傷之，便出去，以新綿拭血，竟路。明日，使人尋跡，至一大冢，棺中一婦人。形體如生，白練衫。丹繡裲襠。傷一髀，以裲襠中綿拭血。自此便絕。出《幽明錄》

*夏侯玄

夏侯玄被司馬景王所誅，宗人為設祭。見玄來靈座。脫頭於邊，悉歛果魚酒肉之屬，以內頸中畢，還自安其頭。既而言曰。吾得請於帝矣。子元無嗣也。尋有永嘉之役，軍還，世宗殂而無子。出《異苑》

*嵇康

嵇康燈下彈琴。忽有一人。長丈餘。著黑單衣，革帶。康熟視之，乃吹火滅之曰。恥與魑魅爭光。嘗行。去路明鈔本路作洛。數十里，有亭名月華。投此亭，由來殺人，中散心神蕭散，了無懼意。至一更操琴，先作諸弄。雅聲逸奏，空中稱善。中散撫琴而呼之。君是何人。答云。身是故明鈔本故作古。人，幽沒於此。聞君彈琴，音曲清和，昔所好。故來聽耳。身不幸非理就終，形體殘毀，不宜接見君子。然愛君之琴，要當相見，君勿怪惡之。君可更作數曲。中散復為撫琴，擊節。曰：「夜已久。何不來也。形骸之間。復何足計。乃手挈其頭曰。聞君奏琴。不覺心開神悟。怳若蹔生。遂與共論音聲之趣，辭甚清辯。謂中散曰。君試以琴見與。乃彈廣陵散。便從受之。果悉得。中散先所受引，殊不及。與中散誓，不得教人。天明，語中散。相與雖一遇於今夕，可以遠同千載，於此長絕。不勝勝原作能。據明鈔本改。悵然。出《靈鬼志》

*倪彥思

吳時。嘉興倪彥思。居縣西埏里。有鬼魅在其家。與人語。飲食如人，唯不見形。彥思奴婢，有竊罵大家者。云今當以語。彥思治之，無敢詈之者。彥思有小妻。魅從求求原作來。據明鈔本改。之。彥思乃迎道士逐之。酒殽既設。鬼乃取廁中草糞，布著其上。道士便盛擊鼓。召請諸神。魅乃取虎伏。於神座上吹作角聲音。有頃。道士忽覺背上冷，驚起解衣。乃伏虎也。於是道士罷去。彥思夜於被中。竊與嫗語。共患此魅。魅即屋梁上，謂彥思曰。汝與婦道吾，吾今當截汝屋梁。即隆隆有聲。彥思懼梁斷，取火照視，魅即滅火，截梁聲愈急。彥思懼屋壞。大小悉遣出，更取火，視梁如故。魅大笑。問彥思。復道吾不。郡中典農聞之曰。此神正當是狸物耳。此魅即往謂典農曰。汝取官若干百斛穀。藏著某處，為吏污穢，而敢論吾。今當白於官，將人取汝所盜穀。典農大怖而謝之，自後無敢道。三年後去，不知所在。出《搜神記》

*沈季

吳興沈季，吳天紀二年，為豫章太守。白日，於廳上見一人，著黃巾練衣。自稱汝南平與許子將。求改葬。焂然不見。季求其喪，不知所在，遂招魂葬之。《豫章記》

*糜竺

糜竺用陶朱公計術，日益億萬之利，貲擬王侯。有寶庫千間。竺性能振生死。家馬廐屋側。有古冢，中有伏尸。竺夜尋其泣聲。忽見一婦人，袒背而來，云。昔漢末為赤眉所發，扣棺見剝，今袒肉在地。垂二百餘年。就將軍求更深埋。幷乞弊衣自掩。竺即令為石椁瓦棺。設祭既畢。以青布裙衫。置於冢上。經一年。行於路曲，忽見前婦人葬所。青氣如龍虵之形。或有人問竺曰。將非龍怪耶。竺乃疑此異。乃問其家童。云。時見青蘆杖。自然出入於門，疑其神也，不敢言。竺為性多忌。信厭術之士。有言中忤，即加刑戮，故家童不言。竺貲貨如丘山。不可算記，內以方諸為具。及大珠如卵，散滿於庭，故謂之寶庭，而外人不得窺。數日。忽見有青衣童子數人來云。糜竺家當有火厄，萬不遺一。賴君能惻愍枯骨，天道不辜君德，故來禳却此火，當使君財物不盡。自今已後。亦宜自衛。竺乃掘溝渠，周繞其庫內。旬日，火從庫內起，燒其珠玉，十分得一。皆是陽燧得旱爍，自能燒物也。火盛之時。見數十青衣童子來撲火，有青氣如雲。覆火上即滅。童子又云，多聚鸛鳥之類以禳災，鸛能聚水巢上也。家人乃收集鵁鶄數千頭。養於池渠之中，厭火也。竺歎曰。人生財運有限，不得盈溢。竺懼為身之患，時三國交兵，軍用萬倍。乃輸其珍寶車服，以助先主。黃金一億斤。錦綺繡氈𦋺。積如丘山。騣馬千匹。及蜀破後。無所有。飲恨而終。出《王子年拾遺記》

*王弼

王弼注《易》，輒笑鄭玄為儒，云。老奴無意。于時夜分。忽聞外閤有著屐聲。須臾便進，自云鄭玄，責之曰。君年少，何以輕穿鑿文句，而妄譏詆老子也。極有忿色。言間便退。弼惡之，後遇癘而卒

*陳仙

吳時，陳仙以商賈為事。驅驢行，忽過一空宅，廣廈朱門，都不見人。仙牽驢入宿，至夜，聞有語聲。小人無畏，敢見行災。便有一人，逕到仙前，叱之曰。汝敢輒入官舍。時籠月曖昧。見其面上黶深。目無瞳子，脣褰齒露，手執黃絲。仙即奔走後村。具說事狀。父老云。舊有惡鬼。明日，看所見屋宅處。並高墳深。出《幽明錄》

*胡熙

吳左中郎廣陵相胡熙，字元光。女名中，許嫁當出。而歘有身。女亦不自覺。熙父信，嚴而有法，乃遣熙妻丁氏殺之，歘有鬼語腹中，音聲嘖嘖曰。何入殺我母。我某月某日當出。左右驚怪，以白信。信自往聽，乃捨之。及產兒遺地，則不見形，止聞兒聲。在於左右。及長大。言語亦如人。熙妻別為施帳。時自言，當見形，使姥見。熙妻視之，在丹帷裹，前後釘金釵，好手臂，善彈琴。時問姥及母所嗜欲。為得酒脯棗之屬以還。母坐作衣，兒來抱膝緣背數戲，中不耐之，意竊怒曰。人家豈與鬼子相隨。即於旁怒曰。就母戲耳。乃罵作鬼子。今當從母指中，入於母腹，使母知之。中指即直而痛，漸漸上入臂髀，若有貫刺之者。須臾欲死，熙妻乃設饌，祝請之，有頃而止。出《錄異傳》

*魯肅

孫權病，巫啟云。有鬼著絹巾，似是故將相，呵叱初不顧，徑進入宮。其夜，權見魯肅來。衣巾悉如其言。出《幽明錄》

